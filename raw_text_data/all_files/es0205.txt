      ΣΥΝΕΔΡΙΑΣΗ ΞΣΤ΄
      Τετάρτη 5 Φεβρουαρίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Χαιρώνειας Βοιωτίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 6 Φεβρουαρίου 2003, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν για οικονομική και τεχνολογική συνεργασία», σελ.
      2. Ψήφιση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας για οικονομική και τεχνολογική συνεργασία», σελ.
      3. Ψήφιση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για την ίδρυση του Διεθνούς Οργανισμού Αμπέλου και Οίνου», σελ.
      4. Ψήφιση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και της Κρατικής Διοίκησης Δασών της Λαϊκής Δημοκρατίας της Κίνας για συνεργασία στον τομέα της δασοπονίας», σελ.
      5. Ψήφιση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ του Κυβέρνησης της Ελληνικής Δημοκρατίας και της Κυβέρνησης του Κράτους του Ισραήλ για συνεργασία στους τομείς των ταχυδρομείων και των τηλεπικοινωνιών», σελ.
      6. Ψήφιση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας», σελ.
      7. Ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Αρχή Διασφάλισης του Απορρήτου των Επικοινωνιών», σελ.
      8. Συζήτηση και ψήφιση επί της αρχής των άρθρων της τροπολογίας 1348/149 και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης για το πρόγραμμα έκδοσης Νομισμάτων για την Ολυμπιάδα του 2004», σελ.
      9. Κατάθεση έκθεσης Διαρκούς Επιτροπής: 
      Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου, αρμοδιότητας του Υπουργείου Υγείας και Πρόνοιας: «Ρύθμιση θεμάτων πολυτέκνων και μελών πολυτέκνων οικογενειών», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών:
      ΓΚΑΤΖΗΣ Ν., σελ.
      ΚΑΛΛΙΩΡΑΣ Η., σελ.
      ΚΕΔΙΚΟΓΛΟΥ Β., σελ.
      ΚΟΛΙΟΠΑΝΟΣ Θ., σελ.
      ΛΑΦΑΖΑΝΗΣ Π., σελ.
      ΝΕΡΑΝΤΖΗΣ Α., σελ.
      ΣΠΗΛΙΟΠΟΥΛΟΣ Κ., σελ.
      ΣΠΥΡΙΟΥΝΗΣ Κ., σελ.
      ΦΛΩΡΙΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΞΣΤ΄
Τετάρτη 5 Φεβρουαρίου 2003
Αθήνα, σήμερα στις 5 Φεβρουαρίου 2003, ημέρα Τετάρτη και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Ηλία Καλλιώρα, Βουλευτή Φθιώτιδας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων διαμαρτύρεται για την κατάργηση της δωρεάν διανομής τροφίμων στους πολύτεκνους.
      2) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ  κατέθεσε αναφορά με την οποία ο Δήμος Ιτάμου Νομού Καρδίτσας ζητεί πρόσθετη οικονομική ενίσχυση για εργασίες διαμόρφωσης κτιρίου για τη μετατροπή του σε Κέντρο Πληροφόρησης Λίμνης Νικολάου  Πλαστήρα.
      3) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Ιτάμου Νομού Καρδίτσας ζητεί πρόσθετη οικονομική ενίσχυση για εργασίες διαμόρφωσης κτιρίου για τη μετατροπή του σε Κέντρο Πληροφόρησης Λίμνης Νικολάου Πλαστήρα.
      4) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Ιτάμου Νομού Καρδίτσας ζητεί πρόσθετη χρηματοδότηση για την ολοκλήρωση του έργου «ΚΑΤΑΣΚΕΥΗ ΠΑΡΚΟΥ ΚΥΚΛΟΦΟΡΙΑΚΗΣ ΑΓΩΓΗΣ» Δήμου Ιτάμου.
      5) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Ιτάμου Νομού Καρδίτσας ζητεί πρόσθετη χρηματοδότηση για την ολοκλήρωση του έργου «ΚΑΤΑΣΚΕΥΗ ΠΑΡΚΟΥ ΚΥΚΛΟΦΟΡΙΑΚΗΣ ΑΓΩΓΗΣ» Δήμου Ιτάμου.
      6) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Παρνασσού Φωκίδας ζητεί την επαναλειτουργία του σταθμού ΟΣΕ της Λιλαίας για την ομαλή μετακίνηση των επισκεπτών προς το Χιονοδρομικό Κέντρο Παρνασσού.
      7) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία ζητεί να χαρακτηρισθεί η περιοχή της βίλας Ζωγράφου και ο περιβάλλων χώρος των 10 στρεμμάτων πευκοδάσους, ως «προστατευόμενο τοπίο».
      8) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Δημήτριος Βαρνάβας ζητεί την επίλυση των μισθολογικών και εργασιακών προβλημάτων των νοσοκομειακών γιατρών.
      9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Χρυσούλα Τσαπανίδου, κάτοικος Εξοχής Δράμας, ζητεί την επίλυση συνταξιοδοτικού της προβλήματος από τον ΟΓΑ.
      10) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Συμβασιούχων Ιατρών ΙΚΑ Αττικής ζητεί τη μετατροπή της εργασιακής τους σχέσης.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού Κυκλάδων ζητεί την άρση του ισχύοντος απαγορευτικού με το λιμάνι του Πειραιά.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία οι Γονείς και Κηδεμόνες των Δημοτικών Σχολείων Χώρας και ’Ανω Μεριάς Φολέγανδρου ζητούν τη δημιουργία ενός εξαθέσιου σχολείου στη Φολέγανδρο.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μιχάλης Αφορδακός, κάτοικος Ιεράπετρας Κρήτης ζητεί τη μετατροπή της σύμβασης εργασίας του στο κλειστό Γυμναστήριο Ιεράπετρας σε αορίστου χρόνου.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να περιληφθεί το αρδευτικό έργο Βρουχά – Λούμα – Σκινιά στο ΠΕΠ Κρήτης.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ικανοποίηση αιτημάτων του Δήμου Ιεράπετρας.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη απαλλοτρίωσης χώρου στην περιοχή ΟΤΕ του Δήμου Αγίου Νικολάου Κρήτης για την ανάδειξη αρχαιολογικού χώρου.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη ανάδειξης του αρχαιολογικού χώρου Πετρά στο Δήμο Σητείας.
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην μείωση της επιχορήγησης για την εκτέλεση έργων στο Βιοτεχνικό Πάρκο Αγίου Νικολάου Κρήτης.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο αναφέρεται στη χορήγηση πιστώσεων για την αποκατάσταση των ζημιών που υπέστει η παραλιακή περιοχή Ιεράπετρας – Μακρύ Γιαλού.
      20) Ο Βουλευτής Λασιθίου κ. 	ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη λειτουργίας του Εργαστηρίου Ειδικής Εκπαίδευσης στη Σητεία.
      21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ’Ενωση Αστυνομικών Υπαλλήλων  Νομού Λασιθίου διαμαρτύρεται για τον τρόπο κατανομής των οργανικών θέσεων.
      22) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Εμπορικός Σύλλογος Παξών ζητεί την επίλυση ασφαλιστικών προβλημάτων των μελών του.
      23) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η χορήγηση κονδυλίων για χαλικοστρώσεις δρόμων της κοινότητας Ερεικούσας Κέρκυρας.
      24) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο αναφέρεται στην έλλειψη τεχνικού προσωπικού από τη ΔΕΗ Κέρκυρας.
      25) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η ανάγκη πάταξης της αισχροκέρδειας των μεγαλοεμπόρων και των εισαγωγών εξωτερικού.
      26) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Αγίου Γεωργίου Κέρκυρας ζητεί τη βελτίωση της βατότητας της επαρχιακής οδού Αρκαδάδων – Αγίου Γεωργίου.
      27) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Πανελλήνια Ομοσπονδία Επιχειρήσεων Τουρισμού, η Πανελλαδική Ομοσπονδία Πούλμαν, η Ομοσπονδία Τουρισμού Βορείου Ελλάδος και η Ένωση Τουριστικών Λεωφορείων Ελλάδος ζητεί την ικανοποίηση φορολογικών και λοιπών προβλημάτων των μελών τους.
      28) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Οικογενειών των Πολιτικών Κρατουμένων για τη συμπαράσταση και την αλληλοβοήθεια TAYAD ζητεί την ευαισθητοποίηση της κυβέρνησης και της Βουλής για το δράμα των πολιτικών κρατουμένων στην Τουρκία.
      29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Περικλής Κωνσταντινίδης, Αγροφύλακας Ψιλής Ράχης Δράμας, ζητεί επίλυση συνταξιοδοτικού του προβλήματος.
      30) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πανελλήνιος Σύλλογος Υπαλλήλων της Εθνικής Στατιστικής Υπηρεσίας της Ελλάδος ζητεί τη χορήγηση επιδόματος στα μέλη του.
      31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Φίλων Βόλλεϋ Δράμας «ΕΡΜΗΣ» ζητεί οικονομική ενίσχυση.
      32) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας διαμαρτύρεται για την άρνηση χορήγησης των μισθολογικών προαγωγών και στους αποστρατευθέντες στρατιωτικούς των ΕΔ και ΣΑ.
      33) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία οι Αγροτικοί Συνεταιρισμοί Καλλονής και Κώμης Τήνου ζητούν την καταβολή αποζημίωσης στα μέλη τους λόγω της ολοσχερούς καταστροφής που υπέστει η παραγωγή πατάτας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2842/14-11-2002 ερώτηση δόθηκε με το υπ’ αριθμ. 49416/5-12-2002 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 2842/14-11-2002 του Βουλευτή κ. Σωτήρη Χατζηγάκη, σας γνωρίζουμε τα εξής:
      Στο εγκεκριμένο πρόγραμμα του Νομού Τρικάλων Περιφέρειας Θεσσαλίας έχουν ενταχθεί, κατόπιν πρότασης της Περιφερειακής Επιτροπής Παρακολούθησης του Προγράμματος, 298 έργα – μελέτες – προμήθειες συνολικού προϋπολογισμού 43.107.995,00 ευρώ.
      Η καθυστέρηση που παρατηρήθηκε στην πληρωμή των έργων του Ε.Π.Τ.Α. οφείλεται στη μεγάλη απορροφητικότητα του προγράμματος, η οποία ξεπέρασε τα τεθέντα όρια πληρωμών στις Περιφέρειες.
      Παρά τις τεράστιες δυσκολίες που αντιμετωπίσαμε για την κάλυψη αυτής της υπέρβασης του ορίου πληρωμών, το πρόβλημα έχει ήδη λυθεί με τη συνεργασία του Υπουργείου Οικονομίας και Οικονομικών και οι υποβληθέντες λογαριασμοί μέχρι το τέλος Οκτωβρίου ήδη εξοφλούνται.
      Όσον αφορά τις τιμές μονάδος που εφαρμόζονται στην Περιφέρεια Θεσσαλίας, σας γνωρίζουμε ότι ισχύουν τα οριζόμενα στο άρθρο 4 παρ. 3 του ν. 1418/1984 όπως τροποποιήθηκε και συμπληρώθηκε με το άρθρο 5 παρ. 2 του ν. 2940/2001: Ο προϋπολογισμός της Υπηρεσίας με τον οποίο δημοπρατείται το έργο, καταρτίζεται με βάση τις εγκεκριμένες αναλύσεις τιμών, στις οποίες εφαρμόζονται οι βασικές τιμές υλικών και ημερομισθίων που έχουν διαπιστωθεί από την Επιτροπή Διαπίστωσης Τιμών Δημοσίων Έργων, η σύσταση της οποίας προβλέπεται στο άρθρο 10 παρ. 11, κατά το τελευταίο τρίμηνο πριν από τη διενέργεια της δημοπρασίας. Σε περίπτωση που δεν έχουν διαπιστωθεί τιμές κατά το τρίμηνο αυτό, τότε ο προϋπολογισμός καταρτίζεται με βάση τις τιμές του αμέσως προηγούμενου τριμήνου.
      Με απόφαση που εκδίδεται από το ΥΠΕΧΩΔΕ καθορίζεται ο τρόπος εφαρμογής της διάταξης αυτής, καθώς και ο τρόπος αναπροσαρμογής των τιμών μονάδας των Αναλύσεων Τιμών Δημοσίων Έργων, με σκοπό την εναρμόνισή τους με τις σύγχρονες μεθόδους και τα μέσα εκτέλεσης των έργων, σύμφωνα με το άρθρο 18 παρ. 4. Η ανωτέρω προβλεπόμενη Υπουργική απόφαση δεν έχει εκδοθεί ακόμα και η Δ/νση Δημοσίων Έργων της Περιφέρειας Θεσσαλίας εφαρμόζει τιμολόγιο επικαιροποιημένο και ανταποκρινόμενο στις επικρατούσες συνθήκες της αγοράς.
      Ο Υφυπουργός
      Λ. ΠΑΠΑΔΗΜΑΣ»
      2. Στην με αριθμό 91/2-7-2002 ερώτηση δόθηκε με το υπ’ αριθμ. 226/20-8-2002 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 91/2-7-2002 που κατέθεσε στη Βουλή ο Βουλευτής κ. Ι. Τζαμτζής, σας πληροφορούμε τα ακόλουθα:
      ΒΡΑΖΙΛΙΑ
      Το 1996 η Βραζιλία αύξησε τους παγιοποιημένους δασμούς της στις εισαγωγές κονσερβοποιημένων ροδάκινων στο επίπεδο του 55%. Παράλληλα είχε δηλώσει στον ΠΟΕ ότι κατά τη διάρκεια της πενταετίας (1996-2001) ο συγκεκριμένος δασμός θα μειωνόταν κάθε χρόνο έτσι ώστε την 1.1.2001 να περιοριζόταν στο 17%.
      Τον Οκτώβριο του 2000 η Βραζιλία ξεκίνησε έρευνα αντιντάμπινγκ για τα ελληνικά ροδάκινα, αλλά δεν επέβαλε, όπως είχε δικαίωμα με βάση τις διατάξεις του (ΠΟΕ), προσωρινό δασμό αντιντάμπινγκ. Αντί αυτού διέκοψε την προοδευτική μείωση και επανέφερε το δασμό από το 23% στο 55%. Αποτέλεσμα της έρευνας αντιντάμπινγκ (27-4-2002) ήταν η επιβολή κατά περίπτωση δασμού στις ελληνικές εταιρείες από 16% έως 26,4%. Σήμερα, παρά την επιβολή του οριστικού δασμού αντιντάμπινγκ, η Βραζιλία εξακολουθεί επιπρόσθετα να επιβάλει και το δασμό του 55%.
      Μόλις ξεκίνησε η έρευνα αντιντάμπινγκ (το 2000) και η επαναφορά του δασμού στο επίπεδο του 55%, έγιναν έντονα διαβήματα προς την Ευρωπαϊκή Επιτροπή και τις Διπλωματικές Αρχές της Βραζιλίας στη χώρα μας, για άμεση άρση των μέτρων.
      Αποτέλεσμα των πιέσεων που ασκήθηκαν από τη χώρα μας, μέσω της Commission, η Βραζιλία ανακοίνωσε ότι δεν θα εφαρμοστεί προσωρινά, μέχρι τέλος του έτους, ο δασμός αντιντάμπινγκ. Στο τέλος του έτους θα μειωθεί ο δασμός από 55% σε 17% και επί του 17% θα προστεθεί ο δασμός αντιντάμπινγκ.
      ΡΩΣΙΑ
      Όσον αφορά τα εμπόδια που επιβάλει η Ρωσία, πρόκειται για μία επιβάρυνση που είναι μη δασμολογική. Το θέμα παρακολουθείται από την Πρεσβεία της Ελλάδας στη Μόσχα σε συνεργασία με την εκεί Αντιπροσωπεία της Ε.Ε. για την υποβολή διαβήματος.
      Επίσης, οποιοδήποτε εμπόδιο εμφανίζεται στις ελληνικές εξαγωγές ροδάκινων, τίθεται αμέσως υπόψη των αρμοδίων οργάνων της Ε.Ε. ώστε να ελέγχεται η συμβατότητα αυτών με τις διατάξεις του Παγκοσμίου Οργανισμού Εμπορίου.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      3. Στην με αριθμό 2815/14-11-2002 ερώτηση δόθηκε με το υπ’ αριθμ. 132842/3-12-2002 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Απαντώντας στην ερώτηση με αριθμό 2826/14-11-2002 που κατέθεσε στη Βουλή ο Βουλευτής κ. Γ. Καλαντζής, σχετικά με την μη επιδότηση των αστικών συγκοινωνιών των επαρχιακών ΚΤΕΛ, σας πληροφορούμε τα παρακάτω:
      Με την ΠΥΣ 99/1990 (Α΄ 190) η οποία εκδόθηκε «εφ άπαξ» κατ’ εξουσιοδότηση του  άρθρου 64 του ν. 1892/90 (Α΄101) «Σταδιακή μείωση προνομιακών παροχών», καταργήθηκαν τα πάσης φύσεως ελευθέρας και μειωμένης τιμής εισιτήρια στις αστικές και υπεραστικές συγκοινωνίες, εκτός των κατηγοριών που ρητά αναφέρονται σ’ αυτή, δηλ. των αναπήρων πολέμου και των συνοδών τους, των πολυτέκνων, των φοιτητών, των σπουδαστών, των μαθητών καθώς και των ατόμων με ειδικές ανάγκες για τα οποία καταβάλλει τη σχετική δαπάνη του Υπουργείο Υγείας και Πρόνοιας, το οποίο εκδίδει και τα σχετικά δελτία.
      Το μέτρο αυτό σκοπούσε στην περιστολή του κόστους λειτουργίας των συγκοινωνιακών φορέων και κυρίως στην εξυγίανση της ελλειμματικής εκμετάλλευσής τους.
      Ειδικότερα, σε ό,τι αφορά τα ΚΤΕΛ (αστικά και υπεραστικά), σημειώνεται ότι, η παραπάνω ρύθμιση ήταν αναγκαία για τον πρόσθετο λόγο ότι, αυτά είναι ιδιωτικές επιχειρήσεις (ΝΠΙΔ) που δεν επιδοτούνται από το κράτος.
      Με τις διατάξεις του άρθρου 10 του ν. 2963/2001 (Α΄268), παρέχεται η δυνατότητα σε ΟΤΑ Α΄ και Β΄ βαθμού, σε λοιπούς οργανισμούς, σε ΝΠΔΔ, σε ΝΠΙΔ ή σε επιχειρήσεις του δημόσιου και ιδιωτικού τομέα ή σε ενώσεις προσώπων που επιθυμούν την άσκηση πολιτικής μειωμένων κομίστρων ή ελεύθερης διακίνησης, με τις εκτελούμενες αστικές ή υπεραστικές συγκοινωνίες, να συνάπτουν συμβάσεις με φορείς παροχής συγκοινωνιακού έργου, ή τις Ομοσπονδίες αυτών. Με τις συμβάσεις αυτές θα καθορίζεται η παρεχόμενη έκπτωση επί του καθορισμένου κομίστρου, ο αριθμός των μετακινουμένων επιβατών και ανά μετακινούμενο επιβάτη, δαπάνη που βαρύνει τον αντισυμβαλλόμενο του ΚΤΕΛ, ο τρόπος και η διαδικασία καταβολής και κάθε άλλη λεπτομέρεια. 
      Ο Υπουργός
      ΧΡΙΣΤΟΣ ΒΕΡΕΛΗΣ»
      4. Στην με αριθμό 885/31-7-02 ερώτηση δόθηκε με το υπ΄ αριθμ. 190868/23-8-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 885/31-7-02 που κατέθεσε στη Βουλή ο Βουλευτής κ. Λ. Παπανικολάου σχετικά με την αύξηση των τελών κυκλοφορίας αυτοκινήτων και μοτοσικλετών από την 1-1-2003, σας πληροφορούμε τα εξής:
      1. Η ελάχιστη αύξηση των τελών κυκλοφορίας (αυτοκινήτων και μοτοσικλετών) για το έτος 2003 κρίνεται απόλυτα δικαιολογημένη, αν ληφθεί υπόψη ότι τα τέλη κυκλοφορίας των οχημάτων που εμπίπτουν στην αύξηση αυτή παρέμειναν αμετάβλητα κατά την τελευταία πενταετία παρά την μεταβολή των οικονομικών συνθηκών της χώρας.
      2. Η αύξηση στα τιμολόγια των βασικών ΔΕΚΟ έχει γίνει στα πλαίσια της οικονομικής πολιτικής της Κυβέρνησης και σε επίπεδα που δεν υπερβαίνουν τον πληθωρισμό.
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»)
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 6 Φεβρουαρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής).
         1. Η με αριθμό 330/3.2.2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κυρίας Ευαγγελίας Σχοιναράκη Ηλιάκη προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με την έγκριση της Μελέτης Περιβαλλοντικών Επιπτώσεων του υπό κατασκευή οδικού άξονα Ηρακλείου-Αγιοι Δέκα κλπ.
         2. Η με αριθμό 327/3.2.2003 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς την Υπουργό Περιβάλλοντος, Χωροταξίας και Δημοσίων, σχετικώς με την αντιμετώπιση του προβλήματος καθίζησης στον Εθνικό Δρόμο Τρίπολης Καλαμάτας κλπ.
         3. Η με αριθμό 331/3.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας και Ε΄ Αντιπροέδρου της Βουλής κ. Παναγιώτη Κοσιώνη προς τους Υπουργούς Γεωργίας, Περιβάλλοντος, Χωροταξίας και Δημοσίων Έργων, σχετικώς με την αποζημίωση των πληγέντων από την έντονη κακοκαιρία, αγροτών του Νομού Αργολίδος κλπ.
         4. Η με αριθμό 333/3.2.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη Αικατερινάρη προς τον Υπουργό Οικονομίας και Οικονομικών, σχετικώς με τον κίνδυνο απώλειας πόρων από το Β’ Κοινοτικό Πλαίσιο Στήριξης κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 319/3.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου, προς τον Υπουργό Εθνικής Παιδείας και Θρησκευμάτων, σχετικώς με την Πανεπιστημιακή Σχολή Ελληνικών Σπουδών στην Αρχαία Ολυμπία κλπ.
      2. Η με αριθμό 334/3.2.2003 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Εργασίας και Κοινωνικών Ασφαλίσεων, σχετικώς με την αδυναμία καταβολής από πολλούς αγρότες των ασφαλιστικών τους εισφορών λόγω οικονομικών προβλημάτων κ.λ.π.
      3. Η με αριθμό 332/3.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την καθυστέρηση υλοποίησης του προγράμματος νέων αγροτών  κ.λ.π.
      4. Η με αριθμό 317/3.2.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς την Υπουργό Περιβάλλοντος, Χωροταξίας και Δημοσίων Έργων σχετικώς με τις καταστροφικές πλημμύρες που έπληξαν την Ανατολική Αττική κ.λ.π.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Μεταφορών και Επικοινωνιών.
      Ψήφιση στο σύνολο του σχεδίου νόμου: «Αρχή Διασφάλισης του Απορρήτου των Επικοινωνιών».
      Η ψήφισή του θα γίνει μετά το τέλος της προεκφώνησης.
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Επαγγελματικό ασυμβίβαστο και συμβατές με το βουλευτικό αξίωμα δραστηριότητες».
      Κύριοι συνάδελφοι, το νομοσχέδιο αυτό θα συζητηθεί την επόμενη εβδομάδα και παρακαλώ την συγκατάθεση του Σώματος επ’ αυτού.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η Βουλή συνεφώνησε. 
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν για οικονομική και τεχνολογική συνεργασία».
      Το νομοσχέδιο αυτό έγινε ομόφωνα δεκτό στην Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν για οικονομική και τεχνολογική συνεργασία» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας για οικονομική και τεχνολογική συνεργασία».
      Το νομοσχέδιο έγινε ομόφωνα δεκτό στην Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Σλοβενίας για την οικονομική και τεχνολογική συνεργασία» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Υπουργείου Γεωργίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για την ίδρυση του Διεθνούς Οργανισμού Αμπέλου και Οίνου».
      Το νομοσχέδιο αυτό έγινε ομόφωνα δεκτό από τη Διαρκή Επιτροπή, πλην όμως απουσίαζε ο Βουλευτής του Συνασπισμού. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Γεωργίας: «Κύρωση της Συμφωνίας για την ίδρυση του Διεθνούς Οργανισμού Αμπέλου και Οίνου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Υπουργείου Γεωργίας.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και της Κρατικής Διοίκησης Δασών της Λαϊκής Δημοκρατίας της Κίνας για συνεργασία στον τομέα της δασοπονίας».
      Και το νομοσχέδιο αυτό έγινε ομόφωνα δεκτό από τη Διαρκή Επιτροπή πλην όμως απουσίαζε ο Βουλευτής του Συνασπισμού. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Γεωργίας: «Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και της Κρατικής Διοίκησης Δασών της Λαϊκής Δημοκρατίας της Κίνας για συνεργασία στον τομέα της δασοπονίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Υπουργείου Δημόσιας Τάξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Διεθνούς Σύμβασης για την καταστολή τρομοκρατικών βομβιστικών επιθέσεων». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Ισραήλ για συνεργασία στους τομείς των ταχυδρομείων και των τηλεπικοινωνιών». 
      Το νομοσχέδιο έγινε ομόφωνα δεκτό στη Διαρκή Επιτροπή. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Κράτους του Ισραήλ για συνεργασία στους τομείς των ταχυδρομείων και των τηλεπικοινωνιών», έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης):Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας». 
      Το νομοσχέδιο έγινε δεκτό στην Διαρκή Επιτροπή κατά πλειοψηφία. Το καταψήφισε ένας Βουλευτής. 
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Μεταφορών και Επικοινωνιών: «Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Ομοσπονδιακής Κυβέρνησης της Ομοσπονδιακής Δημοκρατίας της Γιουγκοσλαβίας», έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
     ΠΡΟΕΔΡΟΣ (Απόστολος Κακλαμάνης): Υπουργείο Οικονομίας και Οικονομικών.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για το Πρόγραμμα έκδοσης Νομισμάτων για την Ολυμπιάδα του 2004» σύμφωνα με το άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
     Το νομοσχέδιο θα κρατηθεί και η συζήτησή του θα αρχίσει σήμερα μετά την ψήφιση στο σύνολο του νομοσχεδίου του Υπουργείου Μεταφορών και Επικοινωνιών: «Αρχή Διασφάλισης του Απορρήτου των Επικοινωνιών».
      Επανερχόμαστε στην ψήφιση στο σύνολο του σχεδίου νόμου του Υπουργείου Μεταφορών και Επικοινωνιών: «Αρχή Διασφάλισης του Απορρήτου των Επικοινωνιών».
      Κύριε Υπουργέ, έχετε να κάνετε κάποια παρατήρηση;
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Παρατήρηση όχι, κύριε Πρόεδρε. Μία αναδιατύπωση στην τελευταία περίοδο της παραγράφου 2 του άρθρου 1, η οποία προκύπτει και από το ότι δεχθήκαμε η έκθεση πεπραγμένων να κοινοποιείται και στους Αρχηγούς των κομμάτων…
      ΠΡΟΕΔΡΟΣ (Απόστολος Κακλαμάνης): Πείτε σας παρακαλώ τι αλλάζει. Όχι επεξήγηση.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): «Οι αποφάσεις της ΑΔΑΕ κοινοποιούνται με μέριμνά της στον Υπουργό Δικαιοσύνης, ενώ στο τέλος κάθε έτους υποβάλλεται έκθεση των πεπραγμένων της στον Πρόεδρο της Βουλής, στον Υπουργό Δικαιοσύνης και στους Αρχηγούς των κομμάτων που εκπροσωπούνται στη Βουλή και στο Ευρωπαϊκό Κοινοβούλιο.»
     ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΓΚΑΤΖΗΣ: Κατά πλειοψηφία.
     ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο.
     Συνεπώς το νομοσχέδιο του Υπουργείου Μεταφορών και Επικοινωνιών: «Αρχή Διασφάλισης του Απορρήτου των Επικοινωνιών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
     ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
     Κυρίες και κύριοι συνάδελφοι, εισερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Σύμβασης για το Πρόγραμμα έκδοσης Νομισμάτων για την Ολυμπιάδα του 2004» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
     Το νομοσχέδιο συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παρ. 2 του Συντάγματος. Θα συζητηθεί, λοιπόν, σε μία συνεδρίαση ενιαία, όπως ορίζει το Σύνταγμα και ο Κανονισμός, με τις τροπολογίες. Είναι μία τροπολογία από πλευράς Κυβερνήσεως. 
     Ο χρόνος που η Διάσκεψη των Προέδρων εισηγείται να διατεθεί είναι πέντε ώρες. Η εγγραφή των συναδέλφων θα είναι ελεύθερη και θα γίνει σύμφωνα με το άρθρο 96 του Κανονισμού, δηλαδή από την έναρξη της συζητήσεως έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται οι διατάξεις των άρθρων 77 και 64. 
     Όπως σας είπα και  πριν, κυρίες και κύριοι συνάδελφοι, το νομοσχέδιο μεν για το Ασυμβίβαστο θα συζητηθεί την επόμενη εβδομάδα.
     ΝΙΚΟΛΑΟΣ ΓΚΑΤΖΗΣ: Την Τρίτη, κύριε Πρόεδρε;
     ΠΡΟΕΔΡΟΣ (Απόστολος Κακλαμάνης): Ναι, μάλλον την Τρίτη.
     Επομένως για την αυριανή συνεδρίαση θα έχουμε τις συμβάσεις που δεν ψηφίστηκαν σήμερα, τη συζήτηση επί των αιτήσεων άρσεως ασυλίας τεσσάρων συναδέλφων και βέβαια στην αρχή της συνεδρίασεως τις επίκαιρες ερωτήσεις.
     Το λόγο έχει ο εισηγητής της Πλειοψηφίας κ. Σπηλιόπουλος.
     Κοινοβουλευτικός Εκπρόσωπος του Κομμουνιστικού Κόμματος Ελλάδας ορίζεται ο κ. Γκατζής και του Συνασπισμού της Αριστεράς και της Προόδου ο κ. Λαφαζάνης.
     ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, υπάρχει τροπολογία η οποία τροποποιεί ταυτόχρονα και τη Σύμβαση. Θα πρέπει, λοιπόν, ο κύριος Υπουργός να μας πει δύο λόγια για να καταλάβουμε.
     ΠΡΟΕΔΡΟΣ (Απόστολος Κακλαμάνης): Όπως γνωρίζετε και όπως το είπα πιο πριν, συζητούνται ενιαία με το νομοσχέδιο και οι τροπολογίες. 
     ΝΙΚΟΛΑΟΣ ΓΚΑΤΖΗΣ: Δεν την έχουμε πάρει όλοι την τροπολογία, κύριε Πρόεδρε.
     ΒΑΣΙΛΗΣ ΚΕΔΙΚΟΓΛΟΥ: Δεν υπάρχει η τροπολογία, κύριε Πρόεδρε.
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, σας παρακαλώ θερμά ας σεβόμεθα αυτόν τον Κανονισμό τον οποίο έχουμε και ο οποίος μας δεσμεύει όλους. Η τροπολογία αυτή έχει κατατεθεί στις 24 Ιανουαρίου. Αν δεν κάνω λάθος σήμερα είναι 5 Φεβρουαρίου. Το να λέγεται και να γράφεται ενδεχομένως, ότι δεν μας έχει μοιραστεί…
     ΝΙΚΟΛΑΟΣ ΓΚΑΤΖΗΣ: Τι να κάνουμε, κύριε Πρόεδρε; Αφού δεν την έχουμε. Την αλήθεια σας λέμε. Αν την είχαμε…
     ΠΡΟΕΔΡΟΣ (Απόστολος Κακλαμάνης): Εγώ θα σας παρακαλέσω και πάλι. Όλοι την ίδια πρόθεση έχουμε νομίζω, να διεξάγονται οι συζητήσεις μας όσο γίνεται πιο ήρεμα κλπ. Ζητήστε από τον κλητήρα να σας φέρει την τροπολογία την οποία δεν την είχατε ζητήσει από τις 24 Ιανουαρίου που κατατέθηκε. Διότι όταν κατατίθενται τροπολογίες…
     ΝΙΚΟΛΑΟΣ ΓΚΑΤΖΗΣ: Δεν γνωρίζαμε ότι κατατέθηκε.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μπορώ να πω δυο λόγια;
      ΠΡΟΕΔΡΟΣ (Απόστολος Κακλαμάνης): Όχι, κύριε συνάδελφε. Όταν αγορεύσετε, να πείτε ό,τι θέλετε να πείτε.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν γίνεται αντιληπτό ότι δεν μπορούμε να μιλήσουμε αν δεν μας πει δυο λόγια για την τροπολογία ο κύριος Υπουργός.
      ΠΡΟΕΔΡΟΣ (Απόστολος Κακλαμάνης): Θέλω να σας παρακαλέσω για άλλη μία φορά. Η Βουλή έχει ανάγκη από μία τάξη στις εργασίες της. Το να παίρνει κανείς το λόγο όποτε θέλει, να απευθύνεται σε όποιον θέλει και να λέει ό,τι θέλει δεν είναι σωστό. Η τροπολογία αυτή έχει κατατεθεί από τις 24/1. Αντιλαμβάνομαι ότι έχουμε όλοι φόρτο εργασίας και μπορεί να μη λάβουμε γνώση. Ξέρουμε όλοι με ποιο τρόπο λαμβάνουμε γνώση και όχι διακόπτοντας τη διαδικασία και ζητώντας. 
      Από εκεί και πέρα καθένας παίρνει το λόγο, όταν αυτός το θέλει. Κανένας δεν υποχρεώνεται να μιλήσει διότι το θέλει κάποιος άλλος. Εάν, λοιπόν, ο Υπουργός θέλει να μιλήσει επί της τροπολογίας, θα μιλήσει. Δεν είναι ανάγκη να διακόπτουμε τη διαδικασία και να λέμε: «Να μας πει ο Υπουργός». Όταν έρθετε στο Βήμα, ρωτήστε τον Υπουργό. Διότι, αν το κάνουμε όλοι αυτό που κάνουν ένας-δυο συνάδελφοι εδώ, θα είναι χάβρα η Βουλή και όχι ένα οργανωμένο Σώμα που συζητά με βάση κάποιες διαδικασίες.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δείτε την τροπολογία και θα καταλάβετε.
      ΠΡΟΕΔΡΟΣ (Απόστολος Κακλαμάνης): Τι να σας πω τώρα; Επιμένετε να μην σέβεστε. Γιατί διακόπτετε και μιλάτε όποτε θέλετε; Με ποιο δικαίωμα το κάνετε αυτό; Με ποιο δικαίωμα παίρνετε το λόγο όποτε θέλετε σαν να είμαστε σε μια συντροφιά; Αλλά και εκεί ο καθένας περιμένει να τελειώσει ο άλλος. Και αδικείτε τον εαυτό σας έτσι και τη δουλειά που προσφέρετε εδώ μέσα.
      Ορίστε, κύριε Σπηλιόπουλε.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριοι συνάδελφοι, με τη σύμβαση την οποία καλούμεθα σήμερα να κυρώσουμε το ελληνικό δημόσιο διά του Υπουργείου Οικονομίας και Οικονομικών, η Τράπεζα της Ελλάδος και η Οργανωτική Επιτροπή των Ολυμπιακών Αγώνων του 2004 συμφώνησαν για την πραγματοποίηση του ολυμπιακού προγράμματος, το οποίο περιλαμβάνει την έκδοση ολυμπιακών αναμνηστικών νομισμάτων. Τα νομίσματα αυτά είναι χρυσά και αργυρά και εκδίδονται με την ευκαιρία της διοργάνωσης των Ολυμπιακών Αγώνων του 2004 από τη χώρα μας.
      Η κοπή και η τύπωση των νομισμάτων θα γίνεται από το Νομισματοκοπείο, δηλαδή το ίδρυμα εκτύπωσης τραπεζογραμματίων και αξιών της Τράπεζας της Ελλάδος. Σύμφωνα με τη σύμβαση, το δημόσιο ορίζει την Οργανωτική Επιτροπή των Ολυμπιακών Αγώνων της «ΑΘΗΝΑ 2004» ως μόνο και αποκλειστικό αδειούχο και διανομέα με το αποκλειστικό δικαίωμα να πωλεί τα νομίσματα σε ολόκληρο τον κόσμο και ως μόνη και αποκλειστική σύμβουλο που αφορά αυτό το πρόγραμμα. Αυτή η αποκλειστικότητα σημαίνει ότι το δημόσιο δεν μπορεί κατά τη διάρκεια της σύμβασης να ορίζει άλλα φυσικά ή νομικά πρόσωπα για τη διανομή, την αντιπροσώπευση ή για οποιαδήποτε άλλη σχέση με τα νομίσματα και με το πρόγραμμα αυτό.
      Εδώ γεννώνται ορισμένα ερωτήματα. Γιατί το δημόσιο εκχωρεί τα δικαιώματά του της διανομής, της διάθεσης των νομισμάτων αποκλειστικά από την Οργανωτική Επιτροπή των Ολυμπιακών Αγώνων της «ΑΘΗΝΑ 2004»; Γιατί η σύμβαση που υπεγράφη μεταξύ του ελληνικού δημοσίου, της Τράπεζας της Ελλάδος και της Οργανωτικής Επιτροπής των Ολυμπιακών Αγώνων του «2004» απαιτεί την κύρωση με νόμο από τη Βουλή των Ελλήνων;
      Αυτά τα ερωτήματα, κύριοι συνάδελφοι, ετέθησαν και στην επιτροπή. Η απάντηση, λοιπόν, σε αυτά τα ερωτήματα είναι ότι το ελληνικό δημόσιο από μόνο του έχει φυσικά το αποκλειστικό δικαίωμα έκδοσης και διάθεσης αναμνηστικών νομισμάτων, όχι όμως νομισμάτων που θα φέρουν το σήμα των Ολυμπιακών Αγώνων. Το δικαίωμα χρήσης του σήματος των Ολυμπιακών Αγώνων ανήκει αποκλειστικά και μόνο στη Διεθνή Ολυμπιακή Επιτροπή, η οποία έχει εκχωρήσει το δικαίωμα αυτό στην Οργανωτική Επιτροπή των Ολυμπιακών Αγώνων «ΑΘΗΝΑ 2004». 
      Γι’ αυτόν το λόγο η έκδοση αναμνηστικών νομισμάτων τα οποία θα φέρουν και το σήμα των Ολυμπιακών Αγώνων μπορεί να γίνει μόνο με συμφωνία μεταξύ του ελληνικού δημοσίου και της επιτροπής της «ΑΘΗΝΑ 2004» και βεβαίως και της Τραπέζης της Ελλάδος.
      Γι’ αυτόν το λόγο επίσης αυτή η συμφωνία έρχεται σήμερα στο Κοινοβούλιο για να κυρωθεί με νόμο. 
      Η αποκλειστική διάθεση των νομισμάτων εκχωρείται στην επιτροπή «ΑΘΗΝΑ 2004» για την πραγματοποίηση σημαντικών εσόδων για την κάλυψη των εξόδων διοργάνωσης των Ολυμπιακών Αγώνων. Τα νομίσματα θα έχουν αποκλειστικό αδειούχο και διανομέα την «ΑΘΗΝΑ 2004» με αποκλειστικό δικαίωμα να πωλεί τα νομίσματα σε ολόκληρο τον κόσμο. Επίσης δίδεται το δικαίωμα στην «ΑΘΗΝΑ 2004» να αναθέσει την προώθηση και πώληση των νομισμάτων σε ανάδοχο της επιλογής της, σύμφωνα με τους όρους της σύμβασης που έχει υπογραφεί. 
      Οι σκοποί του προγράμματος της έκδοσης και διάθεσης των αναμνηστικών ολυμπιακών νομισμάτων είναι δύο. Πρώτον είναι η προβολή του μεγαλύτερου παγκόσμιου αθλητικού γεγονότος, των Ολυμπιακών Αγώνων του 2004 που θα γίνουν στη χώρα μας. Με αυτήν την προβολή θα προβληθεί και η χώρα μας σε όλα τα μήκη και πλάτη της γης σε εκατομμύρια ανθρώπους. Είναι μια θαυμάσια και μοναδική ευκαιρία για τη διαφήμιση της Ελλάδας, της ιστορίας της και της παρουσίας της σήμερα σαν μια χώρα ισχυρή, δημοκρατική και ειρηνική. Είναι μια ευκαιρία να γίνει ευρύτερα γνωστό ότι η Ελλάδα είναι η πατρίδα των Ολυμπιακών Αγώνων, η χώρα στην οποία άνθισαν τα ολυμπιακά ιδεώδη.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      ΄Ολοι γνωρίζουμε ότι δεν υπάρχουν πολλές ευκαιρίες σαν αυτή για τη χώρα μας. Γι’ αυτό απαιτείται να επωφεληθούμε απ’ όλες τις δυνατότητες και ευκαιρίες που μας παρέχονται για την προβολή της πατρίδος μας. 
      Ο δεύτερος σκοπός αυτού του προγράμματος είναι να πραγματοποιηθούν σημαντικά έσοδα για την κάλυψη των δαπανών διοργάνωσης των Ολυμπιακών Αγώνων. Η σύμβαση για την έκδοση των αναμνηστικών νομισμάτων στις 29.5.2002 μεταξύ του ελληνικού δημοσίου διά του Υπουργείου Οικονομίας και Οικονομικών, της Τραπέζης Ελλάδος και της οργανωτικής επιτροπής των Ολυμπιακών Αγώνων «ΑΘΗΝΑ 2004». Αυτή η σύμβαση τίθεται σε ισχύ από την ημερομηνία υπογραφής της και λήγει 31.12.2004. Εξυπακούεται ότι θα παραμείνει σε ισχύ μέχρι την ολοκλήρωση όλων των υποχρεώσεων που θα αναληφθούν μέχρι 31.12.2004 και που θα αφορούν το νομισματικό πρόγραμμα για την Ολυμπιάδα 2004.
      Σύμφωνα με το πρόγραμμα για την έκδοση των ολυμπιακών νομισμάτων θα εκδοθούν τέσσερα χρυσά νομίσματα και οκτώ αργυρά. Στο παράρτημα της σύμβασης περιγράφονται όλα τα χαρακτηριστικά των νομισμάτων, η σύστασή τους, το βάρος τους, η διάμετρός τους, η ποιότητα και η αναγραφόμενη αξία. Αναφέρεται ότι το ανώτατο όριο κοπής θα είναι σαράντα χιλιάδες τεμάχια για κάθε χρυσό νόμισμα, δηλαδή θα εκδοθούν περίπου εκατόν εξήντα χιλιάδες χρυσά νομίσματα και εξήντα έξι χιλιάδες πεντακόσια τεμάχια για κάθε αργυρό νόμισμα, δηλαδή, οκτακόσιες χιλιάδες αργυρά νομίσματα. 
      Τα σχέδια των νομισμάτων θα εγκριθούν από το δημόσιο και από την Τράπεζα της Ελλάδος. Τα γύψινα προπλάσματα θα εγκριθούν από την Τράπεζα Ελλάδος. 
      Η οργανωτική επιτροπή των Ολυμπιακών Αγώνων «ΑΘΗΝΑ 2004» μαζί με τον ανάδοχο τον οποίο ήδη έχει επιλέξει θα είναι η πλήρως υπεύθυνη για τη δημιουργία του δικτύου πώλησης και διανομής αυτών των νομισμάτων. Η οργανωτική επιτροπή σύμφωνα με τη σύμβαση θα υποβάλει στο Υπουργείο Οικονομίας και Οικονομικών λεπτομερή αναφορά για την πρόοδο των πωλήσεων κάθε τρεις μήνες από την ημερομηνία έναρξης της παρούσης σύμβασης. Προβλέπονται επίσης ποινικές ρήτρες που θα διέπουν τη διαδικασία παράδοσης των νομισμάτων. Επίσης ρυθμίζονται θέματα σχετικά με το είδος του μετάλλου που θα χρησιμοποιηθεί για την κατασκευή νομισμάτων, το κόστος μεταποίησης και τύπωσής τους καθώς και άλλες λεπτομέρειες.
      Κάθε τμηματική παραγγελία νομισμάτων από την Οργανωτική Επιτροπή των Ολυμπιακών Αγώνων της «ΑΘΗΝΑ 2004» θα καλύπτεται από εγγυητική επιστολή ανάληψης υποχρέωσης της Τράπεζας «ALPHA BANK» προς το δημόσιο, με ποσό ίσο με τη συνολική αξία των νομισμάτων που παραγγέλλονται. Κάθε τμηματική παραλαβή των νομισμάτων από την Οργανωτική Επιτροπή των Ολυμπιακών Αγώνων «ΑΘΗΝΑ 2004» θα καλύπτεται επίσης με εγγυητική επιστολή της «ALPHA BANK» μέχρις εξοφλήσεως των σχετικών τιμολογίων, τα οποία θα εκδίδονται από το Νομισματοκοπείο προς την «ΑΘΗΝΑ 2004». 
      Από τις προτεινόμενες διατάξεις δεν προκαλείται καμία επιβάρυνση στον κρατικό προϋπολογισμό, διότι το ποσό των 24 εκατομμυρίων ευρώ περίπου, που θα απαιτηθεί για την έκδοση των ολυμπιακών νομισμάτων, θα εκταμιευθεί προσωρινά και μόνο από τον κρατικό προϋπολογισμό και θα αντιρροπηθεί  άμεσα από την εξόφληση των σχετικών τιμολογίων ισόποσης αξίας, που θα εκδίδονται στο όνομα της Οργανωτικής Επιτροπής των Ολυμπιακών Αγώνων του 2004, η οποία βεβαίως αναλαμβάνει και το συνολικό κόστος έκδοσής τους.
      Κύριοι συνάδελφοι, είναι γνωστό και από τα έγγραφα, τα οποία μας έδωσε ο Υφυπουργός των Οικονομικών, που μας υποσχέθηκε στην επιτροπή και μας τα παρέδωσε, ότι η Οργανωτική Επιτροπή των Ολυμπιακών Αγώνων του 2004 έχει ήδη υπογράψει σύμβαση με ανάδοχο, ο οποίος βεβαίως θα πωλήσει και προωθήσει τη διάθεση αυτών των νομισμάτων και στη χώρα μας, αλλά και σε ολόκληρο τον κόσμο.
      Τα δικαιώματα της Οργανωτική Επιτροπή των Ολυμπιακών Αγώνων του 2004 από τα νομίσματα θα είναι κατ΄ ελάχιστον 50 ευρώ για τα χρυσά νομίσματα και 6 ευρώ για τα αργυρά. Αυτά αναφέρονται μέσα στην σύμβαση, η οποία έχει υπογραφεί μεταξύ της Οργανωτικής Επιτροπής της «ΑΘΗΝΑ 2004» και της αναδόχου εταιρείας. Και βέβαια σ΄ αυτό το κόστος θα μπει επιπλέον ένα ποσό 3%, το οποίο θα παραδίδεται στη Διεθνή Ολυμπιακή Επιτροπή και ένα άλλο 3%, το οποίο θα παραδίδεται στην Ολυμπιακή Επιτροπή κάθε χώρας, στην οποία θα διανέμονται τα χρυσά και αργυρά νομίσματα. 
      Σύμφωνα με τη σύμβαση αυτή, τα ελεύθερα δικαιώματα, τα οποία θα δοθούν στην Οργανωτική Επιτροπή της «ΑΘΗΝΑ 2004», θα είναι 1.300.000 ευρώ. Η σύμβαση αυτή, όπως φαίνεται από τα σχετικά έγγραφα, έχει υπογραφεί τον Ιούνιο του 2002 και η εταιρεία η οποία έχει αναλάβει αυτήν τη διανομή και τη διάθεση των νομισμάτων είναι η εταιρεία «ΕΥΣΗΜΟ», όπως προκύπτει από τα σχετικά έγγραφα. 
      Κύριοι συνάδελφοι, τελειώνοντας θέλω να πω ότι αυτή η σύμβαση, την οποία σήμερα καλούμεθα να κυρώσουμε, είναι μια σύμβαση που έχει υπογράψει το ελληνικό δημόσιο, η Τράπεζα της Ελλάδος και βεβαίως η Οργανωτική Επιτροπή των Ολυμπιακών Αγώνων του «2004» και έχει σαν σκοπό, όπως τόνισα προηγουμένως, κατ΄ αρχάς βεβαίως να γίνει η διαφήμιση της Ολυμπιάδας του 2004 και έχει σαν σκοπό, όπως τόνισα προηγουμένως, κατ΄ αρχάς βεβαίως να γίνει η διαφήμιση της Ολυμπιάδας του 2004 και της χώρας μας –είναι αυτονόητο αυτό- αλλά και να αντιληφθούν σημαντικά έσοδα, τα οποία θα χρησιμοποιηθούν για τη διοργάνωση των Ολυμπιακών Αγώνων.
      Γι΄ αυτόν το λόγο, παρακαλώ να κυρώσουμε αυτήν τη σύμβαση. 
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
      Πρέπει να πω ευθύς εξαρχής ότι εδώ υπάρχει ένας πολιτικός παραλογισμός. Επιτρέψτε μου να εξηγήσω. Στην επιτροπή πήραμε από την Κυβέρνηση έξι σελίδες, δηλαδή το σχέδιο νόμου. Σήμερα μισή ώρα πριν η Κυβέρνηση μας έδωσε επιπλέον των έξι σελίδων, είκοσι σελίδες το ιδιωτικό συμφωνητικό, είκοσι τέσσερις σελίδες την προκήρυξη του διαγωνισμού και οκτώ σελίδες το απόσπασμα του πρακτικού της «ΑΘΗΝΑ 2004».
      Δηλαδή μας έδωσε πενήντα δύο σελίδες του διαγωνισμού που έγινε και αφορά το συγκεκριμένο νομοσχέδιο. 
      ΒΑΣΙΛΗΣ ΚΕΔΙΚΟΓΛΟΥ: Δεν υπάρχει διαγωνισμός.
      ΗΛΙΑΣ ΚΑΛΛΙΩΡΑΣ: Σας παρακαλώ μη με διακόπτετε.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, προηγουμένως ο Πρόεδρος της Βουλής έκανε μία έκκληση. Δεν είναι δυνατόν με αυτόν τον τρόπο των διακοπών να συνεχίζουμε τη συζήτηση. Μπορείτε όσοι επιθυμείτε να εγγραφείτε και να μιλήσετε. Αφήστε τον εισηγητή της Νέας Δημοκρατίας να εκφράσει τις απόψεις του.
      Παρακαλώ, κύριε Καλλιώρα, μην επιτρέψετε άλλη διακοπή.
      ΗΛΙΑΣ ΚΑΛΛΙΩΡΑΣ: Παρακαλώ να μου επιτρέψετε να μιλήσω και στη δευτερολογία θα απαντήσω. 
      Επαναλαμβάνω, λοιπόν, ότι εγώ ως εισηγητής της Μειοψηφίας είχα έξι σελίδες στα χέρια μου μέχρι να έλθω στην Αίθουσα. Στη συνέχεια πήρα πενήντα δύο σελίδες και μία τροπολογία πέντε σελίδων, ήτοι συνολικά πενήντα επτά σελίδες. Μου έδωσαν πριν από μισή ώρα πενήντα επτά σελίδες που αφορούν το ιδιωτικό συμφωνητικό, την προκήρυξη του διαγωνισμού, το απόσπασμα των πρακτικών του 2004 και την τροπολογία. 
      Αυτό εγώ το ονομάζω πολιτικό παραλογισμό. Βεβαίως, κύριε Υπουργέ, μας είπατε θα μας δώσετε τα συγκεκριμένα στοιχεία που σας ζητήσαμε. Έχετε την αίσθηση ότι μπορεί ένας Βουλευτής μέσα σε μισή ώρα να διαβάσει πενήντα επτά σελίδες ή έστω τις δέκα κρίσιμες σελίδες που αφορούν κρίσιμα στοιχεία αυτής της σύμβασης και να μπορεί υπευθύνως να μιλήσει από το Βήμα της Βουλής; Αισθάνομαι πλήρη αμηχανία τη στιγμή που βρίσκομαι στο Βήμα της Βουλής και θέλω να μιλήσω με σαφήνεια. 
      Μιλάμε για την κύρωση της σύμβασης και για το πρόγραμμα της έκδοσης νομισμάτων που αφορούν την Ολυμπιάδα του 2004. Στις 21 Μαΐου του 2002 το ελληνικό δημόσιο, η Τράπεζα της Ελλάδος και η Οργανωτική Επιτροπή του 2004 υπέγραψαν μία σύμβαση. Πριν λίγο είδα ότι τέλος του Δεκέμβρη, δεν θυμάμαι ημερομηνίες, ίσως δεν χρειάζεται, τροποποιείται και τα νομίσματα λόγου χάρη από τέσσερα χρυσά που λέγατε τα πήγατε σε έξι και τα οκτώ αργυρά τα πήγατε σε δώδεκα τον αριθμό. Επίσης ενώ είχαμε δέκα άρθρα να συζητήσουμε και ένα παράρτημα, τώρα έχουμε δέκα άρθρα, ένα παράρτημα και επιπλέον πενήντα επτά σελίδες.
      Ουδείς, αγαπητοί συνάδελφοι, αμφισβητεί το πόσο σημαντικό είναι η διοργάνωση των Ολυμπιακών Αγώνων στη χώρα μας. Θέλετε για προβολή, θέλετε να θίξουμε την ιστορία, θέλετε να δούμε ότι ομόψυχα μπορούμε σε μια εθνική προσπάθεια να δούμε ένα εθνικό θέμα, το οποίο θα μας διαφημίσει και θα φέρει το επίπεδο των διεθνών μας σχέσεων σε πολύ μεγάλες δυνατότητες ή τελικά να βοηθήσει τον τουρισμό μας και όλα τα συναφή; Αυτά είναι προφανή και γι’ αυτό και στην επιτροπή η Νέα Δημοκρατία είπε επί της αρχής «ναι, θέλουμε να κοπούν αυτά τα νομίσματα». Θέλουμε η χώρα μας να διαφημιστεί, θέλουμε η χώρα μας να έχει τη δυνατότητα ιστορικά να κρατήσει αυτά τα νομίσματα ως μία μεγάλη στιγμή του έθνους. Καμία διαφωνία επ’ αυτού. 
      Αλλά ας δούμε ορισμένες πλέον –δεδομένου ότι συζητάμε και επί της αρχής και επί των άρθρων- παρατηρήσεις και σκέψεις. 
      Πρώτον, η Βουλή δεν έχει ιδέα σε ό,τι αφορά τη φιλοτέχνηση των σχεδίων και τα γύψινα προπλάσματα και το τι εν τέλει θα εμφανιστεί όσον αφορά το θέμα αυτών των νομισμάτων.
      Δεύτερον, στην επιτροπή όταν ζητήσαμε από τον Υπουργό να μας πει κάποια στοιχεία που αφορούν τη διεθνή πρακτική για το εν λόγω θέμα, ο κύριος Υπουργός είπε ότι μόνο από το Σίντνεϊ μπορούσε να αντλήσει λίγα στοιχεία για το θέμα αυτό, τα οποία βεβαίως δεν μας κάλυπταν. 
      Τρίτον, σύμφωνα με την αρχική Σύμβαση, από τις 30 Σεπτεμβρίου θα έπρεπε να έχουν κοπεί κάποιες χιλιάδες νομίσματα. Επί τούτου ο κύριος Υπουργός μάς απάντησε ότι έχουν κοπεί μεν, αλλά λόγω του ότι υπάρχει ένα πρόβλημα με την εγγυητική επιστολή, μέχρι τώρα δεν έχει διευθετηθεί το θέμα. Θα παρακαλούσα τον κύριο Υπουργό να μας απαντήσει, για να έχουμε τουλάχιστον εικόνα όσον αφορά την υλοποίηση αυτής της Σύμβασης. 
      Ένα σημαντικό επόμενο θέμα είναι η δυνατότητα που πιθανόν θα μπορούσαμε να έχουμε –όσον αφορά βέβαια αυτό το θέμα θα θέλαμε απάντηση από τον κύριο Υπουργό- η ίδια η Τράπεζα της Ελλάδας να αναλάβει, εάν έτσι ήθελαν η Κυβέρνηση και η «ΑΘΗΝΑ 2004», αυτό που κάνει η «ΕΥΣΗΜΟΝ ΣΥΛΛΟΓΕΣ ΑΕ». 
      Παρενθετικά θα πρέπει να πω ότι την προηγούμενη εβδομάδα ο κύριος Υπουργός μας είπε για την επιχείρηση «ΕΨΙΛΟΝ ΕΝΑ», η οποία ανέλαβε την έκδοση των αναμνηστικών νομισμάτων, ενώ σήμερα βλέπω ότι δεν πρόκειται για την εταιρεία «ΕΨΙΛΟΝ ΕΝΑ», αλλά για την ανώνυμη εταιρεία «ΕΥΣΗΜΟΝ ΣΥΛΛΟΓΕΣ ΑΕ», με κέντρο των δραστηριοτήτων της την Αθήνα, χωρίς βέβαια να ξέρουμε ποιοι κρύβονται πίσω από αυτή, ποιοι μετέχουν στο διοικητικό συμβούλιο και ποιοι εν τέλει είναι αυτοί που θα καρπωθούν αυτά που θα έπρεπε να καρπωθούν οι Έλληνες και όχι μερικοί ημέτεροι και «δικοί» μας άνθρωποι. 
      Το ερώτημα, λοιπόν, είναι επιτακτικό. Γιατί να μην έπαιρνε αυτήν την προσπάθεια στα χέρια της η Τράπεζα της Ελλάδας. Γιατί να υπάρχει ένας άλλος ανάδοχος. 
      Βεβαίως στην επιτροπή τέθηκε αυτό το θέμα και ο κ. Φλωρίδης απάντησε συγκεκριμένα ότι η χρήση του σχήματος ή της έννοιας των Ολυμπιακών Αγώνων ανήκει αποκλειστικά στη Διεθνή Ολυμπιακή Επιτροπή. Το ίδιο έκανε βεβαίως και ο εισηγητής της Πλειοψηφίας, ο κ. Σπηλιόπουλος, λέγοντας ότι πραγματικά αυτά τα δικαιώματα τα εκχωρεί η Ολυμπιακή Επιτροπή στην Οργανωτική Επιτροπή στη χώρα μας και η οποία Οργανωτική Επιτροπή Ολυμπιακών Αγώνων «ΑΘΗΝΑ 2004» έχει τη δυνατότητα στη συνέχεια να αποφασίσει η ίδια για το πώς θα διευθετηθούν πολλά θέματα, περιλαμβανομένου και αυτού που σήμερα συζητάμε, δηλαδή της κοπής των νομισμάτων, της έκδοσης λοιπόν αυτών των αναμνηστικών κερμάτων.  
      Όμως, πουθενά, δεν αναφέρεται τίποτα όσον αφορά το κέρδος, δηλαδή πόσο θα είναι το ποσοστό του κέρδους του αναδόχου. Βεβαίως τώρα δεν έχουμε το χρόνο να δούμε το τι ακριβώς αναφέρουν αυτές οι πενήντα επτά περίφημες σελίδες που δεν πρόλαβα να διαβάσω ούτε εγώ, αλλά και κανένας άλλος, εκτός αν κάποιος έχει διαφορετικές και μεγαλύτερες δυνατότητες από εμένα για να μπορέσει να διαβάσει σε είκοσι λεπτά πενήντα επτά σελίδες. Εγώ δεν έχω αυτήν τη δυνατότητα. Βέβαια ευτυχώς η ΕΥΣΗΜΟΝ ΑΝΑΛΥΣΗΣ ΑΕ δεν είναι off-shore εταιρεία. Πρόκειται για μία εταιρεία, η οποία έχει την έδρα της  στην Αθήνα -αν θυμάμαι καλά- στην οδό Καρνεάδου 12. 
      Στην επιτροπή, όταν συζητούσαμε το θέμα αυτό, θυμάμαι χαρακτηριστικά ότι ο κ. Κολιοπάνος, είπε συγκεκριμένα ότι θα έπρεπε να δεσμεύεται η Οργανωτική Επιτροπή Ολυμπιακών Αγώνων «ΑΘΗΝΑ 2004» για τη διαδικασία επιλογής του αναδόχου. 
      Κύριε Κολιοπάνο, ατυχήσατε, διότι η Κυβέρνηση και η «ΑΘΗΝΑ 2004» έχουν πάρει το δικό τους δρόμο, κάνουν τα δικά τους πράγματα, και εμείς σήμερα απλά ήρθαμε εδώ να συζητήσουμε κάτι το οποίο ήδη υλοποιείται και βέβαια θα δώσουμε και τις πολιτικές μας ευχές για να υλοποιηθεί αυτό το εθνικό θέμα. Βλέπετε μας κολλάτε στον πολιτικό τοίχο που σχετίζεται με τη διοργάνωση της Ολυμπιάδας και εκεί βέβαια ως μεγαλο-κολυμπήθρα του Σιλωάμ περνάμε όλα όσα αφορούν ακόμα και τα εθνικά ζωτικά συμφέροντα που σχετίζονται με την Ολυμπιάδα. 
      Ένα άλλο θέμα που σχετίζεται ειδικότερα τώρα με την «ΕΥΣΗΜΟΝ ΣΥΛΛΟΓΕΣ ΑΕ» θα ήθελα, κύριε Υπουργέ, αν ήταν δυνατόν έστω και τώρα, να μας πείτε δύο λόγια τουλάχιστον για τα μέλη του διοικητικού συμβουλίου αυτής της εταιρείας. 
      Επίσης να μας πείτε -όσον αφορά την «ΕΥΣΗΜΟΝ ΣΥΛΛΟΓΕΣ Α.Ε.»- ποια άλλα ανάλογα έργα έχει πάρει είτε σε τοπικό είτε σε υπέρ-τοπικό ή διεθνές, αν θέλετε, επίπεδο; Ποιες άλλες δηλαδή εργασίες έχει αναλάβει για να πετύχει αυτή η προσπάθεια, γιατί όντως έχουμε αγωνία για το αν τελικά θα επιτευχθεί ο στόχος. 
      Τέλος θα ήθελα να μάθω, όσον αφορά την εταιρεία «ΕΥΣΗΜΟΝ ΣΥΛΛΟΓΕΣ ΑΕ», πόσο είναι το μετοχικό της κεφάλαιο. Σε αυτές τις τρεις ερωτήσεις θα παρακαλούσα να είχα μία απάντηση. Από εκεί και πέρα θα βγάλω τα δικά μου συμπεράσματα. 
      Μία σειρά άλλων ερωτημάτων σχετίζεται με το πώς επελέγη ο ανάδοχος ή με το διαγωνισμό ή με τον τρόπο, αν θέλετε, της διάθεσης των νομισμάτων αυτών στη συνέχεια. Επαναλαμβάνω ότι είναι αδύνατον να μπορέσουμε να έχουμε αυτήν την στιγμή ειδικότερη εικόνα και να απαντήσουμε σε αυτά τα θέματα. 
      Εδώ υπάρχει ένας άλλος παραλογισμός: Ενώ κάποτε στη χώρα μας οι Ολυμπιακοί Αγώνες έδιναν τον κότινο, το στεφάνι, σήμερα το στεφάνι έχει γίνει χρυσό και αντί να υπάρχει σύγκλιση της κοινωνίας των πολιτών του πλανήτη μας, έχουμε σύγκρουση συμφερόντων για το ποιος «θα αρπάξει» -συγγνώμη- τα περισσότερα. 
      Ένα άλλο ουσιώδες ερώτημα είναι γιατί να έρθει προς κύρωση αυτή η σύμβαση ειδικότερα στην Βουλή; Είπα παραπάνω ότι υπάρχει μία μεγάλη κολυμπήθρα του Σιλωάμ. Μάλλον αυτό αντικατοπτρίζει και την απάντηση στο ερώτημά μου.     
     Κύριε Υπουργέ, θα ήθελα επίσης να μας πείτε αν εκτελείται κανονικά η εν λόγω σύμβαση. Είπατε στην επιτροπή επί λέξει ότι έχουν ήδη κοπεί κάποιες χιλιάδες νομίσματα, αλλά δεν έχουν παραδοθεί ακόμα στον ανάδοχο, γιατί δεν έχει ολοκληρωθεί η διαδικασία της εγγυητικής επιστολής. Το ανέφερα παραπάνω, αλλά εδώ ζητάω μία σαφή απάντηση.
     ΒΑΣΙΛΗΣ ΚΕΔΙΚΟΓΛΟΥ: Στον προφορικό λόγο δεν λέμε παραπάνω. Λέμε προηγούμενα και επόμενα. 
     ΗΛΙΑΣ ΚΑΛΛΙΩΡΑΣ: Υπάρχει και μία άλλη σημαντική ερώτηση, το αν έχει γίνει αυτήν τη στιγμή έλεγχος από το Ελεγκτικό Συνέδριο ή αν η εταιρεία «ΑΘΗΝΑ 2004» υποχρεούται ανά διαστήματα να παραδίδει έκθεση υλοποίησης του προγράμματος. 
     Με άλλα λόγια το ερώτημα που τίθεται -και θα παρακαλούσα να μας απαντήσετε- είναι αν η «ΑΘΗΝΑ 2004» έχει μέχρι σήμερα παραδώσει έστω και μία έκθεση ή κάτι άλλο σχετικό που αφορά το βαθμό και τον τρόπο υλοποίησης του προγράμματος που συζητούμε σήμερα και αν είστε ικανοποιημένοι βεβαίως ως Κυβέρνηση. 
     Κύριοι συνάδελφοι, υπάρχει ένα πολύ κρίσιμο ερώτημα και από τα πιο δύσκολα που μπορούν να απαντηθούν πολιτικά, διότι το ίδιο το ερώτημα τοποθετεί έναν αστερίσκο στην όλη διαδικασία και έχει σχέση με το ανώτατο όριο κοπής των νομισμάτων. Για να μην τύχω παρεξηγήσεως και παρερμηνεύσω, θα διαβάσω τι ακριβώς λέει η τροπολογία που υπάρχει και στο σχέδιο νόμου και αφορά το ανώτατο όριο κοπής: Αστερίσκος: «Πριν από την έναρξη υλοποίησης του προγράμματος η «ΑΘΗΝΑ 2004» θα ενημερώσει το ελληνικό δημόσιο για τις οριστικές ποσότητες (μέγιστη κοπή) κατά κατηγορία νομισμάτων και την τιμή διάθεσης αυτών. Στη συνέχεια το ελληνικό δημόσιο θα ανακοινώσει το ανωτέρω συλλεκτικό κοινό».
     Δηλαδή όσοι ξέρουν ελληνικά ή μπορούν να ερμηνεύσουν με κοινό νου αυτές τις τέσσερις γραμμές, αυτό σημαίνει ότι «εμείς θα κάνουμε ό,τι θέλουμε. Απλά θα συνεννοηθούμε για να ξέρουμε όλοι αυτό που θα υλοποιηθεί εν τέλει». Άρα, λοιπόν, δεν υπάρχει ανώτατο όριο. Άρα κάποιοι –και εδώ είναι που με πονάει ειδικότερα- μία ομάδα υμετέρων φαντάζομαι θα έχουν εκατόν πενήντα γενεές των οικογενειών τους στην συνέχεια που δεν θα χρειάζεται να εργαστούν, διότι θα τα έχουν καταφέρει με την ευλογία της Ολυμπιάδας του 2004 που ήρθε στη χώρα μας. 
Έτσι, λοιπόν, τα εύσημά μου στην «ΕΥΣΗΜΟΝ ΣΥΛΛΟΓΕΣ ΑΕ».
      Βεβαίως θα μπορούσαμε να ζητήσουμε –και αυτό είναι μια ακόμη σημαντική παρατήρηση, κύριε Υπουργέ, να την ακούσετε- αν θα υπάρχει εγγύηση γνησιότητας. Με άλλα λόγια, αν θα υπάρχει σε ό,τι αφορά τα αντίτυπα αυτό το πιστοποιητικό που έχει σχέση με τη γνησιότητα. Εδώ θα θέλαμε οπωσδήποτε να μας πείτε τι ακριβώς πρόκειται να κάνετε.
      Είναι βέβαια προφανές ότι σήμερα σφραγίζουμε οριστικές αποφάσεις, οριστικές συμφωνίες και τετελεσμένα γεγονότα. Και έτσι, αν το δούμε και ιστορικά, η Βουλή έρχεται σήμερα και καλείται να ψηφίσει κατά τρόπο αντισυνταγματικό. Θα μπορούσε, λοιπόν, να το δει με πράξη νομοθετικού περιεχομένου, γιατί έχουμε ανάστροφη σχέση από αυτό που ορίζει ρητά το Σύνταγμα. Γιατί μην ξεχνάτε ότι η Κυβέρνηση δεν μπορεί να μιλήσει σήμερα για το κατεπείγον. Τους Ολυμπιακούς Αγώνες τους έχουμε πάρει από το 1997. Δεν καταλαβαίνω γιατί να μιλάμε το 2003 γι’ αυτά τα πράγματα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σε ένα λεπτό τελειώνω. Μου το χρωστάτε.
      ΠΡΟΕΔΡΕΥΩΝ (Κωνσταντίνος Γείτονας): Καλώς. Συνεχίστε.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, η Κυβέρνηση, πέρα από όλα αυτά που συζητάμε σήμερα, έχει μία αγωνία. Σήμερα θα έχουμε και μια σημαντική συνάντηση που αφορά το 2004 και τον κύριο Πρωθυπουργό για το πού θα βρεθούν, αν θέλετε, τα 750 εκατομμύρια, τα περίφημα αυτά ευρώ ή 250 δισεκατομμύρια δραχμές, για όσους ακόμη δεν την ξέχασαν τη δραχμή, ούτως ώστε να μην ξεφύγει ο αρχικός προϋπολογισμός των 4,6 δισεκατομμυρίων ευρώ. Και βεβαίως η Κυβέρνηση προσπαθεί να μας πείσει ότι παραμένει το ίδιο, 4,6 δισεκατομμύρια. Αν συμβεί, όμως, αυτό, θα πρέπει να μας πει πού θα βρει τα 750 εκατομμύρια ευρώ η Κυβέρνηση ή διαφορετικά να πείσει την κ. Αγγελοπούλου να δεχθεί στον προϋπολογισμό της «ΑΘΗΝΑ 2004» να μπουν αυτά τα χρήματα. Βεβαίως θα αλλοιωθεί ο άλλος προϋπολογισμός. Δηλαδή ή «ο δικός μας»,–εντός εισαγωγικών- αυτόν που ψήφισε η Βουλή ή αυτό που έχει σχέση με το 2004.
      Έτσι, λοιπόν, η φοβία αυτή είναι –και σχεδόν κλείνω με αυτά- ότι θα δημιουργηθεί, ενώ τα χρήματα φεύγουν προς άλλες κατευθύνσεις, νεότερη «μαύρη τρύπα». Θα το δούμε βέβαια όταν θα γίνει ο απολογισμός που έχει σχέση με το 2004 και ο απολογισμός θα μας δείξει μια άλλη «μεγαλοπρέπεια» δική μας –εντός εισαγωγικών- σε ό,τι έχει σχέση με τους προϋπολογισμούς της Οργανωτικής Επιτροπής και τα συν αυτώ.
      Τελειώνοντας, κύριε Πρόεδρε, θα ήθελα να κλείσω με τα λόγια του κ. Δασκαλάκη στην επιτροπή. «Θα πρέπει να υπάρξουν εγγυήσεις –είπε ο κ. Δασκαλάκης- από την Κυβέρνηση, ώστε να μην μείνει σκιά». Και πιο κάτω είπε: «Γιατί τώρα τελευταία, κύριε Υπουργέ, διαπιστώνουμε όλοι ότι το βαρέλι δεν έχει πάτο σε πολλά ζητήματα». Εδώ χάθηκε το βαρέλι. Τον πάτο ψάχνετε να βρείτε;
      Ευχαριστώ.
      (Χειροκροτήματα)
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
      Το λόγο έχει ο κ. Γκατζής εκ μέρους του Κομμουνιστικού Κόμματος Ελλάδος.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πριν αναφερθώ επί της ουσίας του νομοσχεδίου, της σύμβασης ουσιαστικά που εδώ γίνεται νομοσχέδιο, θα ήθελα να κάνω ορισμένες παρατηρήσεις.
      Η πρώτη παρατήρηση, κύριε Υπουργέ, είναι ότι ενώ έχετε τη σύμβαση στα χέρια σας από τις 29 Μάη, μεταξύ της Κυβέρνησης και της Ολυμπιακής Επιτροπής, μας τη φέρνετε με την κατάθεση του νομοσχεδίου. Το ένα είναι αυτό.
       Δεύτερον στα χαρτιά που μας καταθέσατε σε σχέση με τη σύμβαση που έγινε μεταξύ της «ΑΘΗΝΑ 2004» και την ανάδοχη εταιρία «ΕΥΣΗΜΟΝ» δεν αναφέρεται πουθενά η ημερομηνία, το πότε υπογράφηκε αυτή η σύμβαση. Αν ψάξετε τα κείμενα, τη σύμβαση την οποία μας ενεχειρίσατε πριν από λίγο, και ενώ σας την ζητήσαμε τη σύμβαση στην Επιτροπή και είπαμε πριν έρθει στη Βουλή να μας καταθέσετε τη σύμβαση και το υποσχεθήκατε, δυστυχώς μας την ενεχειρίσατε σήμερα…
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, μπορώ να κάνω μία διευκρίνιση;
      ΠΡΟΕΔΡΕΥΩΝ (Κωνσταντίνος Γείτονας): Αν το επιτρέπει ο ομιλητής.
      ΝΙΚΟΛΑΟΣ ΓΚΑΤΖΗΣ: Ναι, κύριε Πρόεδρε, αρκεί να μου κρατήσετε το χρόνο.
      ΠΡΟΕΔΡΕΥΩΝ (Κωνσταντίνος Γείτονας): Θα σας κρατήσω το χρόνο.
      Ορίστε, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, στη συζήτηση στην επιτροπή είχαν ζητήσει οι συνάδελφοι Βουλευτές απ’ όλα τα κόμματα -προκειμένου να διευκολυνθεί η γνώση του τι ακριβώς γίνεται εδώ- να μας δώσει η «ΑΘΗΝΑ 2004» όλα τα σχετικά έγγραφα που αφορούν τη διαδικασία ανάθεσης σε κάποιον ανάδοχο της διακίνησης αυτών των νομισμάτων. Το νομοσχέδιο που συζητούμε σήμερα ήταν γραμμένο στην ημερήσια διάταξη της Βουλής με προοπτική να συζητηθεί την ερχόμενη εβδομάδα. Εγώ παρέλαβα σήμερα από την Ολυμπιακή Επιτροπή τα σημειώματα. Αλλά χθες άλλαξε η ημερήσια διάταξη λόγω του ότι το νομοσχέδιο για το επαγγελματικό ασυμβίβαστο των Βουλευτών που ήταν να συζητηθεί σήμερα, θα συζητηθεί την άλλη εβδομάδα.
      Παρακαλώ να δεχθείτε αυτήν την εξήγηση.
      ΝΙΚΟΛΑΟΣ ΓΚΑΤΖΗΣ: Τη δέχομαι, κύριε Υπουργέ. Αλλά έπρεπε να το επισημάνω γιατί αυτό γίνεται κατά κόρον, όχι από εσάς. Έχουμε τέτοια προηγούμενα να έρχονται τελευταία στιγμή θέματα τα οποία είναι η ουσία επί των νομοσχεδίων που συζητάμε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, σας μετρώ το χρόνο από την αρχή. Σας «χαρίζω» και κάτι για να μη διαμαρτύρεστε.
      ΝΙΚΟΛΑΟΣ ΓΚΑΤΖΗΣ: Αυτά τα έγγραφα δεν φέρνουν καμία ημερομηνία υπογραφής. Πότε αρχίζει η σύμβαση; Αναφέρεται φυσικά ότι οι συμβάσεις αυτές θα αρχίσουν από τις παρούσες ημερομηνίες και εφόσον θα είναι έτοιμα τα νομίσματα κλπ. Αναφέρεται η ημερομηνία λήξεως, αλλά δεν αναφέρεται πότε υπογράφτηκε η σύμβαση. 
      Δεύτερον θα ήθελα να μιλήσω για την τροπολογία που καταθέσατε. Τα νομίσματα φυσικά από τέσσερα χρυσά και οκτώ αργυρά γίνονται έξι και δώδεκα αντίστοιχα. Αυτό έχει οπωσδήποτε ένα επιπλέον κόστος του αρχικού κόστους που είχε υπολογιστεί. Μπαίνει, λοιπόν, το εξής ερώτημα: Τι γίνεται με την αλλαγή αυτής της επιπλέον εργασίας; Αυτό είχε συνυπολογιστεί μέσα στο κόστος πώλησης; Ποιο είναι αυτό το επιπλέον κόστος; Θα το επιβαρυνθεί τελικά το δημόσιο; Ή θα είναι μέσα στη συμφωνία που υπογράφτηκε μεταξύ του δημοσίου και της Ολυμπιακής Επιτροπής για την παραγωγή των αναμνηστικών νομισμάτων; Τελικά πόση θα είναι αυτή η διαφορά; Αλλάζει η σύμβαση; 
      Δεν αναφέρετε τίποτα στην τροπολογία που καταθέτετε. Θα μου πείτε ότι το κόστος είναι του δημοσίου. Βεβαίως. Η σύμβαση, όμως, αναφέρεται σε ορισμένα νούμερα που έχουν σχέση με το πόσο θα κοστίζουν τα νομίσματα αυτά, πόσο θα πουλιούνται κλπ. Αυτά είναι συγκεκριμένα. Αναφέρει παραδείγματος χάρη ότι η Ολυμπιακή Επιτροπή θα δίνει τα νομίσματα στον ανάδοχο με 50 ευρώ ανά χρυσό, με 6 ευρώ ανά αργυρό και το 3% επί της χονδρικής πώλησης της τιμής θα πηγαίνει στην Ολυμπιακή Επιτροπή. Μπαίνει, όμως, ένα άλλο ερώτημα: Πόσο θα πουλιούνται τα νομίσματα; Γιατί εδώ το κόστος πολλαπλασιάζεται και θα παίρνει ο ανάδοχος 5 ευρώ επιπλέον ανά τεμάχιο χρυσό για τη διαφήμιση την οποία θα κάνει. Αυτά αναφέρονται στα καινούρια στοιχεία που μας δώσατε. 
      Πόσο θα πουλιούνται τελικά τα νομίσματα; Θα μπορέσει να γίνει αυτό το αναμνηστικό νόμισμα ένα προϊόν δυνατότητας αγοράς από τα φτωχά λαϊκά στρώματα; Θα μπορέσει να το αποκτήσει ένας φτωχός οικογενειάρχης για τα παιδιά του; Γιατί εδώ δεν έχουμε ούτε τιμές ούτε μία κλίμακα που να ξέρουμε ότι αυτά θα πουλιούνται έτσι ή αλλιώς.
      Επίσης λέει, ότι η Ολυμπιακή Επιτροπή θα παίρνει με έκπτωση 70 ευρώ ανά χρυσό. Αν το παίρνει, κύριοι Βουλευτές, με 70 ευρώ έκπτωση πόσο θα πουλιούνται; Μιλάμε, δηλαδή, για αστρονομικά ποσά τα οποία θα καπηλευθεί ο ανάδοχος. 
      Και ερωτώ: Το παίρνει με έκπτωση 70 ευρώ. Πόσο είναι το σύνολο; Είναι ακαθόριστο; Θα το καθορίζει κάθε φορά ο ανάδοχος; Θα είναι με βάση την προσφορά και τη ζήτηση, της ελεύθερης αγοράς την οποία πιστεύετε; Πώς θα καθορίζεται το τελικό κόστος πώλησης; Δεν βγαίνει από πουθενά. Αλλά φανταστείτε, όταν το παίρνει με έκπτωση 70 ευρώ, ποια θα είναι η τιμή πώλησής του. Μιλάω για το χρυσό, ενώ για το αργυρό λέει 6 ευρώ έκπτωση. 
      Να έλθουμε και σε άλλα θέματα, κύριε Υπουργέ. Κατ’ αρχάς, θα ήθελα να διευκρινίσω για μία ακόμα φορά τη θέση μας για τους Ολυμπιακούς Αγώνες. Την ξέρετε από την αρχή. Είμαστε ενάντια στην πορεία που πήραν οι Ολυμπιακοί Αγώνες. Πιστεύαμε ότι μέσα από τους Ολυμπιακούς Αγώνες δίνεται η ευκαιρία στην ελληνική Κυβέρνηση και ιδιαίτερα στον ελληνικό λαό να διακηρύξουν τα ολυμπιακά ιδεώδη, τα οποία για μας αποτελούν την απαρχή αν θέλετε, μαζί με όλες τις άλλες πολιτιστικές και πολιτισμικές παραδόσεις τις οποίες έχουμε. Πιστεύαμε επίσης, ότι η Ελλάδα θα μπορέσει τελικά να ξεφύγει από τον έλεγχο των μονοπωλίων και να κάνει Ολυμπιακούς Αγώνες, σύμφωνα με το πνεύμα και τα ολυμπιακά ιδεώδη. Δυστυχώς, έχουν περάσει όλα στο μάρκετινγκ της κερδοφορίας και εμπορευματοποιούνται τα πάντα. 
      Σας λέω εδώ ότι δεν είναι μόνο τα χρυσά και τα αργυρά νομίσματα στα οποία είναι ανεξέλεγκτες οι τιμές, αλλά συμβαίνει το ίδιο και στα άλλα είδη τα οποία πουλιούνται. Φθηνά μπλουζάκια πουλιούνται πανάκριβα και δεν θα μπορεί να τα αγοράσει ένα παιδάκι φτωχό που τα βλέπει στη βιτρίνα μαζί με τα σήματα της Ολυμπιάδας. Όλα –ξέρετε- γίνονται στο εξωτερικό, στην Ταϊβάν, εδώ-εκεί κλπ., χωρίς καμιά ελληνική βιοτεχνία να δουλέψει για την παραγωγή αυτών των πραγμάτων. 
      Ενώ αυτοί οι Ολυμπιακοί Αγώνες μπαίνουν σαν ένας εθνικός στόχος για την Κυβέρνηση και έχουν ανακηρυχθεί σαν εθνικό πια θέμα, πολύ φοβούμαστε ότι ο λαός μας μετά το 2004 θα μετράει εθνικές συμφορές τόσο από το μεγάλο κόστος που θα τον επιβαρύνει να πληρώσει, όσο και από τα έργα τα οποία δεν θα μπορέσει να τα απολαύσει, αν δεν έχει να πληρώσει το αντίτιμο στους ιδιώτες στους οποίους θα παραχωρηθούν και οι οποίοι θα νέμονται την περιουσία και τον ιδρώτα του ελληνικού λαού. 
      Θα μου πείτε, δεν έγιναν έργα; Δεν θα ωφελήσει αυτό στην ανάπτυξη; Δεν θα ωφελήσει τον πολιτισμό μας κλπ.; Κύριοι Βουλευτές, όλα αυτά τα έργα θα περάσουν σε ιδιώτες. Γίνεται στο Βόλο, παραδείγματος χάρη, ένα θεσσαλικό στάδιο για τους Ολυμπιακούς Αγώνες. Ποιος θα το απολαύσει αυτό; Δεν λέμε ότι δεν είναι καλό για την πόλη. Οπωσδήποτε είναι, και για την περιοχή. Ποιος θα το απολαύσει, όμως, αυτό; Ορισμένες ομάδες, επαγγελματικές ιδιαίτερα, οι οποίες και αυτές θα πληρώνουν για τη χρήση του, αλλά δεν θα μπορεί να πηγαίνει μέσα ο πιτσιρικάς της γειτονιάς να πάρει τη μπάλα και να παίξει ή να κάνει ένα άλλο άθλημα. 
      Θα προτιμούσαμε να γίνονταν δέκα γήπεδα στην περιοχή, να δοθούν για χρήση στις ερασιτεχνικές ομάδες και στα παιδιά της συνοικίας εκεί που θα γίνονταν τα γήπεδα, παρά να γίνει ένα έργο το οποίο θα έχει κόστος για τη λειτουργία του και πολύ περισσότερο θα είναι για λίγους. Αυτό γίνεται για σειρά έργων. 
      Το αναπτυξιακό όφελος που θα προκύψει από την υπόθεση αυτή, κύριοι Βουλευτές, είναι ουσιαστικά η διακίνηση που θα γίνει τις ημέρες των Ολυμπιακών Αγώνων από όσους θα έρθουν. Αλλά για υπολογίστε το κόστος για την υποδοχή και τη διεξαγωγή των Ολυμπιακών Αγώνων από την προετοιμασία τους ακόμη που φθάνει σε ποσά τα οποία είναι ανήκουστα για τη δική μας δυνατότητα να ανταποκριθούμε.
      Χθες κουβεντιάζαμε εδώ στην Ολομέλεια της Βουλής για τα σκάνδαλα. ‘Εγινε μεγάλη συζήτηση για τα θέματα των διαπλεκομένων κ.λπ. Κύριοι Βουλευτές, η προετοιμασία των Ολυμπιακών Αγώνων, της Ολυμπιακής Επιτροπής από χρόνο σε χρόνο όχι απλώς ανεβαίνει, αλλά πολλαπλασιάζεται. Θα μου πείτε ότι δεν είναι το θέμα της ημερήσιας διάταξης. Είναι, όμως, ένα σοβαρό θέμα που πρέπει τελικά και αυτό να το συζητήσουμε. Πολλαπλασιάζεται, λοιπόν, και το κόστος φθάνει σε υπέρογκα ποσά, τα οποία είναι αδύνατον να αντέξει η ελληνική οικονομία και προπαντός να το σηκώσουν τα μόνιμα υποζύγια που είναι οι εργαζόμενοι, οι συνταξιούχοι κλπ.
      Έρχομαι τώρα στις παρατηρήσεις που έχουμε να κάνουμε επί της ουσίας του νομοσχεδίου.
      Παραχωρείται το εκδοτικό δικαίωμα των νομισμάτων που είναι αποκλειστικό δικαίωμα του δημοσίου μέσω της Τράπεζας της Ελλάδος, στην «ΑΘΗΝΑ 2004». Και η «ΑΘΗΝΑ 2004» είναι μία επιτροπή, μία εταιρεία του δημοσίου. Ας πούμε ότι έχει καλώς. Από εκεί και πέρα, όμως, θα διαβάσατε βέβαια τα συμφωνητικά τα οποία έχουν έρθει, όλες αυτές τις συμβάσεις. Η «ΑΘΗΝΑ 2004» παραχωρεί σε ανάδοχο τη διακίνηση και την πώληση ανά τον κόσμο των αναμνηστικών αυτών νομισμάτων. Και μπαίνει το ερώτημα: Πρώτον, πόσο θα το πουλάει; Γιατί δεν έχει τιμή και αναφέρθηκα σ’ αυτό. 
      Δεύτερον, δεν θα μπορούσε τελικά η Τράπεζα της Ελλάδος μαζί με τις άλλες τράπεζες να κάνει τη διακίνηση εδώ και να συμβληθεί η ίδια η Τράπεζα με ελληνικές τράπεζες που βρίσκονται στο εξωτερικό ανά τον κόσμο και όπου αλλού, για να γίνει η διακίνηση αυτή, χωρίς να έχουμε το επιπλέον κόστος το οποίο θα πληρώσουμε στον ανάδοχο και δεν ξέρουμε πόσο θα είναι αυτό;
      Εάν προσέξατε, θα πάρει 3% επί της χονδρικής πώλησης η «ΑΘΗΝΑ 2004». Η χονδρική πώληση οπωσδήποτε περιλαμβάνει το κόστος της παραγωγής των νομισμάτων αυτών.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Επιπλέον.
      ΝΙΚΟΛΑΟΣ ΓΚΑΤΖΗΣ: Ναι, το 3% επιπλέον. Λέω το 3% επί τους κόστους, επί της χονδρικής πώλησης θα τα πάρει η εταιρεία. Αυτό λέει.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Η «ΑΘΗΝΑ 2004» θα πάρει 50 ευρώ για το κάθε χρυσό, 6 ευρώ για το κάθε αργυρό, 3% επί της χονδρικής τιμής θα πάρει η Διεθνής Ολυμπιακή Επιτροπή και 3% θα παίρνουν οι εθνικές ολυμπιακές επιτροπές της χώρας όπου θα πωλούνται αυτά.
      ΝΙΚΟΛΑΟΣ ΓΚΑΤΖΗΣ: Το 3% είναι της Ολυμπιακής Επιτροπής. Αυτό αναφέρεται. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Στις χώρες όπου θα πωλούνται, τις τοπικές δηλαδή.
      ΝΙΚΟΛΑΟΣ ΓΚΑΤΖΗΣ: Ναι, στις τοπικές. Αυτό ήθελα να πω, για το πώς θα πωλούνται. Πενήντα ευρώ θα πάρει η Ολυμπιακή Επιτροπή, η «ΑΘΗΝΑ 2004», 3 ευρώ θα πάρουν οι Ολυμπιακές Επιτροπές που βρίσκονται κατά τόπους στις χώρες που θα πωλούνται, 6 ευρώ θα πάρει ο α΄ ο β΄ κλπ. 
      Φθάνει δηλαδή σ’ ένα κόστος, κύριοι Βουλευτές, το οποίο δεν έχει υπολογισθεί. Δεν μας λέτε πόσο θα πωλούνται. Και ο ανάδοχος θα έχει το δικαίωμα να το πουλάει όσο θέλει, αφού δεν μπαίνει πλαφόν, δεν μπαίνει οροφή για το πόσο θα πωλείται το νόμισμα αυτό.
      Αυτό αποτελεί άλλη μία απόδειξη της εμπορευματοποίησης των Ολυμπιακών ιδεωδών. Γιατί εδώ πρόκειται για ελληνικές παραστάσεις των Ολυμπιακών Αγώνων που έκαναν οι πρόγονοί μας. Αυτά θα εμπορευθούν, ό,τι έχουμε και δεν έχουμε δηλαδή, σαν ιερό, σαν κληρονομιά, σαν πολιτισμό, σαν αθλητισμό, σαν ιδεώδη. Γι’ αυτό είμαστε αντίθετοι, όχι με την έκδοση νομισμάτων. Πρέπει να βγάλουμε αναμνηστικά νομίσματα για τους Ολυμπιακούς Αγώνες.
      Είμαστε αντίθετοι, όμως, με τον τρόπο με τον οποίον θα φτάσουν σε λίγα χέρια κατ’ αρχάς, στους έχοντες και κατέχοντες και με τον τρόπο με τον οποίον γίνεται η  πώληση και η διανομή αυτών των νομισμάτων. 
      Επίσης θα ήθελα, κύριε Υπουργέ, να μας ξεκαθαρίσετε δυο, τρία πραγματάκια. Όταν το παίρνει με έκπτωση 70 ευρώ η Ολυμπιακή Επιτροπή επί ποίου κόστους το υπολογίζουμε και για τα χρυσά και για τα αργυρά; Δεύτερον, σε ποιο ποσοστό κέρδους θα κινηθεί η «ΕΥΣΗΜΟΝ ΕΝΑ»; 
      Τρίτον, αν είναι εγγυημένη η παραγωγή των νομισμάτων και τέταρτον, αν θα υπάρχει καμία κλιμάκωση στην τιμή για να μπορούν να αγοράσουν και τα φτωχά λαϊκά στρώματα αναμνηστικά νομίσματα από τους Ολυμπιακούς Αγώνες για τα παιδιά τους κλπ. Διότι το κόστος, κύριοι Βουλευτές, είναι πάρα πολύ μεγάλο. Θα ξοδέψουν 8 δισεκατομμύρια. Και μέχρι σήμερα ξέρουμε ότι δανείζεται το κράτος για τους Ολυμπιακούς Αγώνες και για την Ολυμπιακή Επιτροπή και για τα έργα κλπ. Και δυστυχώς, ενώ υπήρχε μία δυνατότητα να παίρνουμε ένα μεγάλο μέρος από τα μεγάλα διαθέσιμα ποσά που δίνουμε για τους Ολυμπιακούς Αγώνες και να  διαχειριστεί η Τράπεζα της Ελλάδος όλη αυτήν τη διακίνηση, αυτό δυστυχώς, πηγαίνει στους μεγαλοκαρχαρίες. Γι’ αυτό ακριβώς το καταψηφίζουμε, όχι για την έκδοση των νομισμάτων, αλλά για τον τρόπο με τον οποίον θα περάσουν στα χέρια αυτών που πέρασαν και άλλα ολυμπιακά έργα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης εκ μέρους του Συνασπισμού της Αριστεράς και της Προόδου έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, έχουμε μπροστά μας μία σύμβαση για την κοπή νομισμάτων αναμνηστικών για τους Ολυμπιακούς Αγώνες του 2004. Πολύ φοβάμαι ότι τα ερωτηματικά που υπάρχουν σε σχέση με αυτήν τη σύμβαση, είναι πολύ περισσότερα από τις απαντήσεις που λαβαίνουμε προκειμένου να έχουμε μία θετική γνώμη, μία θετική κρίση. 
      Πριν μπω επί της ουσίας επιτρέψτε μου να αναφερθώ σε ορισμένα πράγματα, τα οποία δεν είναι καθόλου διαδικαστικά, διότι εξ αυτών θα μπορεί κανείς να κάνει μία τοποθέτηση σοβαρή και τεκμηριωμένη ή όχι, να γνωρίζει πράγματα ή να μην γνωρίζει.
      Μας φέρατε κατ’ αρχάς να κυρώσουμε μία σύμβαση στη Βουλή. Αυτή η σύμβαση, κύριε Υπουργέ, είναι από τις 29.5.2002. Και το ερώτημα είναι: Αφού η σύμβαση ήταν από τις 29.5.2002, γιατί τη φέρατε εντός του 2003 να την κυρώσουμε στη Βουλή; Πού οφείλεται αυτή η καθυστέρηση; Και ξέρετε ότι ήδη, επειδή τη σύμβαση την υπογράψατε στις 29.5.2002, έχουν προχωρήσει πλέον όλες οι διαδικασίες, έχει προχωρήσει η «ΑΘΗΝΑ 2004» και σε διαγωνισμό σε ανάθεση σε εταιρεία της διάθεσης των νομισμάτων και ερχόμαστε εμείς μετά από όλες αυτές τις διαδικασίες, οι οποίες έχουν προχωρήσει ήδη, έχουν εξελιχθεί, να κυρώσουμε εκ των υστέρων μία σύμβαση, δηλαδή να κυρώσουμε τετελεσμένα γεγονότα.
      Διότι σας ρωτώ το εξής: Αν η Βουλή δεν κυρώσει αυτήν τη σύμβαση, τι θα γίνει; Θα ακυρωθεί ο διαγωνισμός της «ΑΘΗΝΑΣ 2004»; Θα πληρώνουν μέχρι το 2004 αυτές τις συμβάσεις με τις ρήτρες, οι οποίες θα «τρέχουν»; Βάζετε μια θηλιά στο λαιμό, δηλαδή, στη Βουλή και της λέτε ότι, αν δεν κυρώσει τώρα αυτή τη σύμβαση, θα ζημιωθεί το δημόσιο. Επομένως μου κάνει εντύπωση γιατί λειτουργείτε μ’ αυτόν τον τρόπο.
      Επίσης επί της σύμβασης αυτής μας φέρατε μία τροπολογία, την οποία πήραμε εμείς σήμερα το πρωί. Αυτή η τροπολογία τροποποιεί τους όρους της σύμβασης και τη συζητήσαμε στην επιτροπή. Διαβάζω, λοιπόν, ότι αυτή η -καινούρια στην ουσία- σύμβαση που υπεγράφη ανάμεσα στο δημόσιο, την Τράπεζα Ελλάδος και την «ΑΘΗΝΑ 2004», η οποία τροποποιεί την προηγούμενη σύμβαση, υπεγράφη στις 27 Δεκεμβρίου 2002. 
      Επομένως γιατί δεν μας τη φέρνατε στην επιτροπή και αυτή τη σύμβαση, ώστε να την εξετάσουμε συνολικά, αφού η τροποποίηση της σύμβασης –που είχε υπογραφεί στις 29 Μαΐου- υπεγράφη στις 27 Δεκεμβρίου 2002 και μας τη φέρνετε στην Ολομέλεια την τελευταία ώρα να την κρίνουμε; Γιατί αυτή η καθυστέρηση και η αδυναμία –τουλάχιστον από τη δική μας πλευρά- να διαμορφώσουμε μία ουσιαστικότερη γνώμη;
      Τέλος θα ήθελα να πω ότι, πράγματι, σας ζητήθηκε από όλες τις πτέρυγες να μας φέρετε εδώ και την προκήρυξη του διαγωνισμού και το ιδιωτικό συμφωνητικό που υπεγράφη ανάμεσα στην «ΑΘΗΝΑ 2004» και την «ΕΥΣΗΜΟΝ Α.Ε.», η οποία είναι η ανάδοχος τελικά για τη διάθεση των νομισμάτων. Καταλαβαίνω ότι πράγματι αυτό το νομοσχέδιο ήρθε αιφνιδιαστικά, διότι ανεβλήθη ένα άλλο και, ίσως, να μην είχατε το χρόνο να μας δώσετε τη σύμβαση γρηγορότερα, για να έχουμε μία καλύτερη ενημέρωση. Όμως, το πρόβλημα δεν αλλάζει. Αυτήν τη σύμβαση εμείς δεν μπορούμε να την εξετάσουμε. Δεν μπορούμε, δηλαδή, να σχηματίσουμε μία γνώμη για πολλά πράγματα τα οποία περιέχει και μας προκαλούν σοβαρότατα ερωτηματικά.
     Θα αρχίσω, λοιπόν, επί της ουσίας να αναφέρομαι σε ένα-ένα από τα θέματα, τα οποία νομίζουμε ότι είναι κρίσιμα για τη δική μας τοποθέτηση –για την οποία θα πω ποια είναι στο τέλος- επί της συμβάσεως, επ’ αυτού του νομοσχεδίου.
     Κύριε Υπουργέ, κατ’ αρχάς υπάρχει ένα δικαίωμα του δημοσίου να «κόβει» νομίσματα –ακόμα και αναμνηστικά- το οποίο το παραχωρεί στην ουσία στην «ΑΘΗΝΑ 2004». Αυτό το δικαίωμα, όμως, το παραχωρείτε χωρίς αντάλλαγμα. Κανένα αντίτιμο! Γιατί; Αυτό μας βρίσκει αντίθετους. 
     Θα μου πείτε «δημόσιο είναι η «ΑΘΗΝΑ 2004», δημόσιο και η ελληνική Κυβέρνηση, τι πειράζει τώρα, μεταξύ τους θα έχουν ανταλλάγματα»; Κοιτάξτε, όμως, τι τραγέλαφος έχει δημιουργηθεί με τις σχέσεις Κυβέρνησης και «ΑΘΗΝΑ 2004». Τσακώνεστε άγρια για το ποιος θα πληρώσει τις προσαρμογές και η μεν κ. Αγγελοπούλου λέει ότι θα τις πληρώσει το δημόσιο, το κράτος, ενώ η Κυβέρνηση λέει ότι πρέπει να τις πληρώσει η «ΑΘΗΝΑ 2004».
     Επομένως, δεν είναι τα ίδια πράγματα και το γνωρίζετε πολύ καλά. Η «ΑΘΗΝΑ 2004» έχει δικό της προϋπολογισμό, δικά της έσοδα και πρέπει να τα βγάλει πέρα με τη δική της λογιστική ενόψει των Ολυμπιακών Αγώνων. Εδώ πριμοδοτείτε, δίνετε μία ενίσχυση δωρεάν, «τσάμπα», στην «ΑΘΗΝΑ 2004». Αυτό το θεωρούμε απαράδεκτο. Και το δημόσιο έχει έξοδα για τους Ολυμπιακούς Αγώνες. Ποιο είναι το όφελός του απ’ αυτήν τη σύμβαση; Εννοώ το δημόσιο με τη στενή έννοια, το οποίο, όμως, έχει τεράστια σημασία. Κανένα όφελος απολύτως απ’ αυτήν τη σύμβαση δεν υπάρχει. Κάνετε ένα δώρο, μία παραχώρηση στην «ΑΘΗΝΑ 2004».
      Τι επιπλέον, όμως, υποχρεώσεις αναλαμβάνει η «ΑΘΗΝΑ 2004» από αυτήν την παραχώρηση που της κάνει το δημόσιο; Δεν βλέπω να έχει καμία περαιτέρω ανάληψη υποχρεώσεων η «ΑΘΗΝΑ 2004» γι’ αυτήν την παραχώρηση που της κάνετε. Αντίθετα, έρχεται η «ΑΘΗΝΑ 2004» και λέει ότι δε μου φτάνουν τα λεφτά και τις προσαρμογές θα τις πληρώσει ο προϋπολογισμός. Έχουν υπολογιστεί στην «ΑΘΗΝΑ 2004» και αυτά τα έσοδα τα οποία θα έχει από αυτά τα νομίσματα; Εδώ υπάρχει σοβαρό πρόβλημα για εμάς.
      Πέρα από αυτήν την αντίρρησή μας προχωράμε στο πως έγινε η ανάθεση της διάθεσης των νομισμάτων από την «ΑΘΗΝΑ 2004» στην «ΕΥΣΗΜΟΝ». Μας φέρατε μια προκήρυξη διαγωνισμού, δεν είδαμε, όμως, ποιες ήταν οι προφορές -δεν τις γράφει- ποιες εταιρείες συμμετείχαν. Μια προκήρυξη διαγωνισμού είναι μια προκήρυξη που μπορεί να βγει, αλλά δε συζητάμε τώρα για την προκήρυξη που έβγαλε η «ΑΘΗΝΑ 2004». Συζητάμε για το ποιες εταιρείες μπήκαν στο διαγωνισμό, ποιες ήταν οι προσφορές των εταιρειών και γιατί επελέγη η «ΕΥΣΗΜΟΝ». Αυτό πρέπει να δούμε εμείς. Αλλά αυτό δε φαίνεται. 
      Πέραν αυτού, όμως, το ουσιαστικότερο είναι, τι κερδίζουν αυτοί οι οποίοι συμβάλλουν σε αυτήν την υπόθεση. Δηλαδή τι κερδίζει η «ΑΘΗΝΑ 2004» με αυτόν τον παράδοξο τρόπο με τον οποίο κινηθήκατε και τι κερδίζει η εταιρεία. 
      Εδώ τα πράγματα φαίνονται ασαφή, νομίζω, όμως, ότι δεν είναι και τόσο, διότι τη μερίδα του λέοντος, αν κατάλαβα καλά –και παρακαλώ αν δεν κατάλαβα καλά να με διορθώσετε, γιατί σας είπα ότι δεν είχα τη δυνατότητα να κάνω μια πιο εξονυχιστική μελέτη των συμβάσεων- την παίρνει η εταιρεία. Σωστά, λοιπόν, ελέχθη εύσημα στην «ΕΥΣΗΜΟΝ». 
      Βλέπω, λοιπόν, εδώ μια ενδεικτική τιμολόγηση. Κόστος νομίσματος κύριοι Βουλευτές, 120 ευρώ. Για το χρυσό μιλάω. Κόστος συσκευασίας 20 ευρώ. Σύνολο κόστους 140 ευρώ. Δικαιώματα της «ΑΘΗΝΑ 2004» 50 ευρώ. Δικαιώματα της ΔΟΕ –παίρνει και η ΔΟΕ τώρα λεφτά από εδώ, μόνο το δημόσιο δεν παίρνει και παρακαλώ συγκρατήστε την παρατήρηση που έκανα προηγουμένως- 9,7 ευρώ, δικαιώματα της Εθνικής Ολυμπιακής Επιτροπής 9 ευρώ. Πόσο μας κάνουν αυτά συνολικά; Μας κάνουν 219 ευρώ. Χονδρική τιμή πώλησης 300 ευρώ, ΦΠΑ 8%. Όλα αυτά, λοιπόν, μας κάνουν 233 ευρώ. Μέχρι τα 300 ευρώ μένουν 67 ευρώ. Μάλλον από ό,τι φαίνεται τα 67 ευρώ θα είναι τα έξοδα διαχείρισης και το κέρδος της εταιρείας –έτσι αντιλαμβάνομαι- έναντι των 50 ευρώ, τα οποία θα πάρει η «ΑΘΗΝΑ 2004». 
      Αν αυτή είναι η αναλογία, λυπάμαι πάρα πολύ αλλά η σύμβαση είναι λεόντειος. Δυστυχώς θα κόψουμε νομίσματα για να κερδίσει η εταιρεία και να μην κερδίσει έστω η «ΑΘΗΝΑ 2004» και φυσικά το δημόσιο δεν θα πάρει δραχμή.
      Πέραν αυτού, υπάρχουν προβλήματα στον τρόπο διάθεσης των νομισμάτων. Δεν μπόρεσα να αντιληφθώ πλήρως όλη αυτήν τη διαδικασία μέσα από αυτά που διάβασα. Δεν καταλαβαίνω δηλαδή κάποια πράγματα. Μέσω των Ολυμπιακών Επιτροπών θα γίνεται αυτή η διάθεση; Ανά τον κόσμο; Θα πάει σε τράπεζες; Θα χρησιμοποιήσει εταιρείες και σε άλλες χώρες αυτή η «ΕΥΣΗΜΟΝ»; Είναι ένα ανοικτό θέμα. 
      Κυρίες και  κύριοι οι Ολυμπιακοί Αγώνες δυστυχώς με την πάροδο του χρόνου αποδεικνύεται ότι αντί να συμβάλλουν στην ανάπτυξη, στον τουρισμό, στην εικόνα της χώρας μας, πολύ φοβάμαι –το είπαμε εμείς εξ’ αρχής- ότι επιβαρύνουν τα δεδομένα της Ελλάδας.
      Επιβαρύνουν κατά κύριο λόγο, θα έλεγα, τον προϋπολογισμό. Μας χρεώνουν με τεράστια ποσά, τα οποία δεν ξέρουμε πού θα καταλήξουν στο τέλος. Πολύ φοβάμαι ότι ο τρόπος με τον οποίο η Κυβέρνηση διαχειρίζεται όλη την υπόθεση της Ολυμπιάδας δεν είναι σωστός. Αυτό το υπέρογκο κόστος, που μπορεί να το πληρώνουν και τα εγγόνια μας, συνεχώς μεγεθύνεται. 
      Τι θα μείνει σ’ αυτήν τη χώρα την επόμενη μέρα των Ολυμπιακών Αγώνων; Τι θα έχουμε ως όφελος από τους Ολυμπιακούς Αγώνες; Έτσι όπως εξελίσσονται τα πράγματα, θα μας μείνουν μεγάλα χρέη, επιβαρύνσεις στο περιβάλλον και περαιτέρω δυσκολίες, όταν αυτή η χώρα ήδη έχει πολλά βάρη, έχει ένα υψηλότατο δημόσιο χρέος, δίνει πολλά λεφτά για εξοπλισμούς και έρχονται «καπάκι» οι Ολυμπιακοί Αγώνες για να προσθέσουν και άλλες υποχρεώσεις για τις επόμενες γενιές. Πολύ φοβάμαι, λοιπόν, ότι και με τέτοιου είδους συμβάσεις δε διευκολύνουμε τα πράγματα, αλλά τα επιδεινώνουμε.
      Εμείς θα καταψηφίσουμε αυτήν τη σύμβαση και θα την καταψηφίσουμε όχι γιατί είμαστε αντίθετοι στο να κοπούν νομίσματα. Δεν είμαστε αντίθετοι στην κοπή αναμνηστικών νομισμάτων για το 2004. Είμαστε αντίθετοι με τον τρόπο με τον οποίο προωθείται όλη αυτή η διαδικασία μέσα από τη συγκεκριμένη σύμβαση, γι’ αυτό θα την καταψηφίσουμε.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής, πενήντα τέσσερις μαθητές και μαθήτριες και συνοδοί-δάσκαλοι από το Πέμπτο και από το Δέκατο Δημοτικό Σχολείο Αγίων Αναργύρων.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Είναι δύο οι εγγεγραμμένοι στον κατάλογο για να μιλήσουν.
      Κύριε Υπουργέ, με βάση τον Κανονισμό της Βουλής η ομιλία σας είναι μετά από τους έξι πρώτους ομιλητές. Θέλετε να κάνετε κάποια πεντάλεπτη παρέμβαση;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σήμερα συζητούμε για τη σύμβαση την οποία το Κοινοβούλιο καλείται να κυρώσει, για να προσλάβει τη μορφή του νόμου, τη σύμβαση που προβλέπει μέσα στο πλαίσιο του Ολυμπιακού προγράμματος την έκδοση αναμνηστικών νομισμάτων με σκοπό την προβολή των Ολυμπιακών Αγώνων το μεν και την εξασφάλιση πρόσθετων εσόδων το δε για την αρτιότερη προετοιμασία και διεξαγωγή των Ολυμπιακών Αγώνων.
      Κύριοι συνάδελφοι, πρέπει να σημειώσω δύο σημαντικά, κατά την άποψή μου, θέματα. Το πρώτο είναι το παιχνίδι της σύμπτωσης με την ιστορία. Κύριε Πρόεδρε, για να μην παρεξηγηθώ, λέω ότι αναφέρομαι γενικά στην ιστορία. Το λέγω «το παιχνίδι των συμπτώσεων», που έλεγε ο Στέφαν Τσβάιχ στη βιογραφία της Μαρίας Αντουανέτας, όπου ανέλυε την πορεία της και τελικά τον αποκεφαλισμό της, υπαινισσόμενος τον ερωτευμένο συνταγματάρχη, που έβγαλε το ξίφος και δε σκότωσε το φρουρό, όταν στην προσπάθεια διαφυγής τους απεκαλύφθη ότι είναι το αυτοκρατορικό ζεύγος. Μιλάω για σύμπτωση: 29 Μαΐου του 2002 ερεθίζεται αυτομάτως η μνημοσύνη μας, 29 Μαΐου ήταν η αποφράδα ημέρα της πτώσης της Κωνσταντινούπολης. Το 1453 ήταν και η «σφραγίδα» επικράτησης στον ελληνικό και στο βυζαντινό χώρο του τελευταίου «κυττάρου» που ήταν η βασιλεύουσα Κωνσταντινούπολη.
      Και λέγω: Ερεθίζεται η ιστορία όχι για να αναμοχλώνονται σοβινιστικές αντιλήψεις, αλλά αν τα παρεληλυθότα μνημονεύεις άμεινον  περί των μελλόντων βουλεύσι. Δηλαδή αν θυμόμαστε την ιστορία μπορούμε να αποφασίζουμε με τον πιο γόνιμο τρόπο για την αξιοποίηση του παρόντος και το σχεδιασμό του μέλλοντος έτσι ώστε να αποφεύγονται οι εκρήξεις της ιστορίας σε περιπέτεια και σε αίμα. Είναι δε και επίκαιρο μήνυμα.
      Έρχομαι στο δεύτερο στοιχείο, κύριε Πρόεδρε. Είναι εθνική η προσπάθεια των Ολυμπιακών Αγώνων; Πιστεύω ότι όλοι συμφωνούμε πως είναι εθνική, κύριε Πρόεδρε. Τι κάνουμε για μια εθνική προσπάθεια όλοι μας, από την Κυβέρνηση μέχρι τα κόμματα της Αντιπολίτευσης; Πράττουμε το δέον. Αν πράττουμε όλοι το δέον, αν συντρέχουμε όλοι την εθνική προσπάθεια, καλώς έχουν τα πράγματα και είμαστε άξιοι παραδείγματος. Αυτό περιμένει από μας και ο ελληνικός λαός. Αν, όμως, δεν πράττουμε το δέον είμαστε ένοχοι απέναντι στο καθήκον, την αλήθεια των πραγμάτων και τις προσδοκίες του λαού μας που είναι το μέγιστον. 
      Η σύμβαση αυτή που θα περιβληθεί τον τύπο του νόμου για τη μεγαλύτερη και εθνική ακτινοβολία της προσπάθειας για τους Ολυμπιακούς Αγώνες, περιλαμβάνει όλες εκείνες τις λεπτομέρειες που πρέπει να περιέχει μια σύμβαση με το δημόσιο, την Τράπεζα της Ελλάδος και την Ολυμπιακή Επιτροπή 2004. Είναι μια  σύμβαση που εκφράζει την ομοφωνία τους, χωρίς την οποία δεν θα μπορούσε να πραγματοποιηθεί το περιεχόμενό της. 
      Πιστεύω ότι αναμφισβητήτως μέσα στο δικαίωμα της κριτικής και στο καθήκον της κριτικής της Αντιπολίτευσης, πρέπει να περιλαμβάνεται ακόμα –και να είναι ανεκτή- και η υπερβολή. Η δημιουργία, όμως, προβλημάτων εκεί που δεν υπάρχουν και η εμπέδωση μιας καθολικότερης καχυποψίας στο πολιτικό μας σύστημα δεν ευεργετεί ούτε την πολιτική ούτε τη δημοκρατία. Γιατί η υπερβολή της καχυποψίας σε θέματα πολιτικής αρετής θέτει σε διακινδύνευση το συνολικό σύστημα της δημοκρατίας. 
      Θεωρώ ότι η σύμβαση έχει όλες τις προϋποθέσεις της αξιοπιστίας και της εγκυρότητας. Και πιστεύω ότι εξασφαλίζει –έχουμε και παρόντα ένα λίαν αξιόπιστο Υπουργό τον κ. Γιώργο Φλωρίδη και το λέω με βαθιά συνείδηση αυτό- όλους τους όρους της νομιμότητας, ώστε αυτή η δικαιολογημένη καχυποψία μέσα στο μέτρο της οφειλομένης κριτικής να μην βρίσκει στην πραγματικότητα τη συγκεκριμένη ανταπόκριση.
      Στη σύμβαση καθορίζονται όλες οι λεπτομέρειες. Καθορίζεται η ισχύς της. Θα ισχύει μέχρι 31.12.2004. Καθορίζονται οι λεπτομέρειες εκδόσεως, η κοπή και η έκφραση των νομισμάτων που θα γίνει από το έχον το δικαίωμα ίδρυμα της Τράπεζας της Ελλάδος. Η διάθεση θα γίνει μέσω μιας εταιρείας η οποία στο πλαίσιο των διαγραφομένων συμφωνιών θα αναλάβει την ευθύνη της σε όλο τον κόσμο προβολής και διάθεσης των αναμνηστικών νομισμάτων. Καθορίζονται τα τεμάχια τουλάχιστον πέντε χιλιάδες τα χρυσά και είκοσι χιλιάδες τα αργυρά. 
      Καθορίζεται το κόστος στο δυνατό προβλεπτό επίπεδο. Καθορίζονται οι ποινικές ρήτρες για τις παραβάσεις των συμπεφωνημένων. Καθορίζεται η προβλεπόμενη δαπάνη σε 24 εκατομμύρια ευρώ, τα οποία θα διαθέσει το δημόσιο προσωρινά πλην θα τα αναλάβει με τη διάθεση και την απόκτηση εσόδων από τη συνολική προσπάθεια.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Πιστεύω ότι –και θέλω να κλείσω μ’ αυτό, κύριε Πρόεδρε, και γνωρίζετε ότι ασκώ κριτική και στο κόμμα μου όπου χρειάζεται- στα εθνικά μας προβλήματα, στις εθνικές μας προσπάθειες θα πρέπει κυρίαρχο στοιχείο να είναι η ομόψυχη ταύτιση για την επίτευξη του επιδιωκομένου αποτελέσματος. Στη σάλπιγγα της πατρίδας κανείς δεν μπορεί να απουσιάζει. Και στην σάλπιγγα της πατρίδας οφείλουμε οι πολιτικοί πριν και πέρα και πάνω απ’ όλα την πολιτική αρετή. Ψηφίζω τη σύμβαση. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριοι συνάδελφοι, έρχεται μια σύμβαση μετά από μια χθεσινή ταραχώδη συνεδρίαση που βεβαίως έχει αφήσει τον απόηχό της. Και δεν θα λησμονήσω ότι όταν ο Πρόεδρος της Νέας Δημοκρατίας Κώστας Καραμανλής έκανε την παρατήρηση, σχετικά με τα δημόσια έργα, ο Πρωθυπουργός του απάντησε «Τι λέτε; Για τα δημόσια έργα υπάρχει υπηρεσία, ο ΕΣΠΕΛ, που κάνει έλεγχο»! Δηλαδή, υπάρχει μια ανώνυμη εταιρεία, ένας σύμβουλος ιδιώτης που κάνει έλεγχο! Δηλαδή, η ανώνυμη εταιρεία ονομάστηκε υπηρεσία. Πού φθάσαμε και πόση γνώση έχει ο Πρωθυπουργός των τι γίνεται γύρω απ’ αυτόν! Είναι και αυτό ένα δείγμα.
      Χθες, λοιπόν, έγινε συζήτηση για τη διαπλοκή. Μια προέκταση αυτής της «νομίμου» διαπλοκής και διαφθοράς είναι αυτό το νομοσχέδιο. Εδώ πλέον, γιατί χθες δεν αναφέρθηκε σε όση έκταση έπρεπε, έκανε σαφείς υπαινιγμούς ο Πρόεδρος της Νέας Δημοκρατίας και οι άλλοι πρόεδροι των κομμάτων η κ. Παπαρήγα και ο Νίκος Κωνσταντόπουλος, υπάρχει και η νόμιμη διαφθορά και διαπλοκή. Και εδώ ποια είναι η διαφθορά; Για ποιο λόγο να γίνει σύμβαση μεταξύ Τράπεζας Ελλάδος και ΕΟΕΑ; Η Τράπεζα της Ελλάδος είναι μια ανώνυμη εταιρεία. Ας πάει ο διοικητής να κάνει μόνος του τη σύμβαση. Γιατί την κυρώνουμε εμείς; Γιατί εμείς να αναλάβουμε το κόστος αυτής της «έντιμης» σύμβασης του αναδόχου και όλα αυτά που ειπώθηκαν. Ο χρόνος μου είναι πολύ λίγος για να κάμω αναλύσεις. Ένα θέμα είναι αυτό. 
      Δεύτερον, από πού βρήκατε το δικαίωμα να το ονομάζετε  «νόμισμα»; Δεν έχετε δικαίωμα να εκδώσετε νόμισμα. Τα νομίσματα εκδίδονται από την Κεντρική Τράπεζα της Ευρωπαϊκής Ένωσης. Πώς το ονομάζεται νόμισμα. Νόμισμα σημαίνει «πληρωτέον επί τη εμφανίσει». Σημαίνει το παρουσιάζω στη τράπεζα και παίρνω την ίδια αξία του, πάντοτε τόσα ευρώ. Παίρνω ένα ευρώ, πάω στην τράπεζα και το μοιράζω σε όσα λεπτά θέλω. Πώς το ονομάζετε νόμισμα και το βάζετε εντός εισαγωγικών; Είναι μια φοβερή παρανομία εδώ πρόκειται περί απλού εμπορεύματος.
      Τρίτον, κάνετε υποτίθεται κάποια εργασία για να διαφημιστεί η Ελλάδα  -δεν είναι σωστή η λέξη «διαφημιστεί»- να γνωστοποιηθεί η Ελλάδα στο εξωτερικό σε όλο τον κόσμο, να γίνει όση χρειάζεται ενημέρωση για τους Ολυμπιακούς Αγώνες και δεν κάνετε διεθνή διαγωνισμό μεταξύ καλλιτεχνών. Θέλατε να εμφανίζεται το Ζάππειο Μέγαρο; Καμιά δυσκολία. Θα πείτε ότι ως βάση θα έχει το Ζάππειο Μέγαρο και ό,τι άλλο νομίζετε. Θέλετε να εμφανίζεται κάποιος άλλος ανδριάντας ή κάποιο άλλο τοπίο της Αθήνας, το Ολυμπιακό Στάδιο; Να το εμφανίσετε. Κάντε, όμως, διεθνή διαγωνισμό, να υπήρχε δημοσιότητα σε εκατοντάδες χιλιάδες έντυπα και να λάβουν γνώση εκατομμύρια ανθρώπων. Ούτε αυτό δεν κάνατε. Γιατί δεν το κάνατε; Για να το κάνει ο ανάδοχος, για να κερδίσει ο ανάδοχος. Και πώς θα κερδίσει; Θα το πούμε πιο κάτω. Στοιχειώδης δηλαδή σεβασμός προς την πατρίδα εν πάση περιπτώσει που έλεγε προ ολίγου ο κ. Σπυριούνης ο οποίος καλώς και ορθώς κόπτεται υπέρ της πατρίδος και υπέρ της σύμβασης, στοιχειώδης υποχρέωση να γνωστοποιήσετε τους Ολυμπιακούς Αγώνες αυτής της χώρας για τους οποίους αιμάσσεται ο ελληνικός λαός για να τους κατασκευάσει και θα πληρώνει για πάρα πολλά χρόνια το κόστος αυτών των Ολυμπιακών Αγώνων, όπως πλήρωσε και τους προηγούμενους του 1894 εξ αιτίας των οποίων και έφθασε στην ήττα του 1997.
      Πάμε τώρα πιο κάτω, σε αυτήν την ίδια τη σύμβαση. Τι λέτε στη σύμβαση; Έχετε κάποια νομίσματα και λέτε «αναγραφόμενη αξία». Δεν εγγυάται κανείς, αλλά θέλω να πιστεύω ότι η αξία που λέτε, 100 ευρώ, καλύπτει το κόστος αγοράς του χρυσού και κοπής. Και καταρχάς, γιατί να χρηματοδοτήσετε εσείς με την αξία αυτού του χρυσού; Δεν φτάνει αυτό, πάμε παραπέρα που σας λέμε για τα συμφέροντα του ελληνικού δημοσίου. Τι λέει εδώ η σύμβαση, το ιδιωτικό συμφωνητικό που φέρατε και που βέβαια δεν μπορεί να το διαβάσει κανείς εκτός εάν ξέρει κάτι από συμβάσεις κλπ.; Λέει ότι για την αξία των 100 ευρώ η τιμή πώλησης είναι 400 ευρώ, τετραπλάσια. Από αυτά τα 400 ευρώ παίρνει 68 ευρώ ως δικαίωμα η Ολυμπιακή Επιτροπή –και δεν ξέρω εάν αυτό είναι μαζί με την αξία του χρυσού ή δεν είναι, δεν τα διαλευκαίνει- και τα άλλα τα παίρνει ο ανάδοχος. Και αν η τιμή είναι πάνω από ένα ποσό, θα μπορεί να προσαρμόζει ανάλογα την τιμή χονδρικής πώλησης ο ανάδοχος. Εδώ τα 24 εκατομμύρια ευρώ που λέει η εισηγητική έκθεση, αυτομάτως γίνονται τετραπλάσια, 100 εκατομμύρια ευρώ που σημαίνει 340 δισεκατομμύρια δραχμές. Αυτό για να δούμε την χρηματική ποσότητα του σκανδάλου και ως που είναι. Αυτά για τα χρυσά νομίσματα.
      Ανάλογα πάλι ισχύουν και για τα αργυρά νομίσματα. Δίνει ένα μικρό ποσό στην Ολυμπιακή Επιτροπή και το άλλο το πουλάει ελεύθερα. Από εκεί και πέρα, όμως, εδώ έχετε εκατόν εξήντα χιλιάδες νομίσματα. Αυτά δεν φτάνουν ούτε για τους Αθηναίους. Και που είναι η εγγύηση, πώς θα έχετε εγγύησης αυθεντικότητας; Δεν μπορείτε να δώσετε guarantee. Έχετε υπόψη σας την ιστορία της χρυσής λίρας της Αγγλίας που στη διάρκεια της δεκαετίας του 1950-1960 κατά την οποία οι συναλλαγές στην Ελλάδα, κυρίως επί ακινήτων και επί εισαγωγών, γίνονταν με βάση τη χρυσή λίρα; Τότε οι Ιταλοί έκοψαν τον Εδουάρδο ιταλικής κοπής και την Ελισάβετ ιταλικής κοπής και πρόβλημα δεν υπήρξε. Βρέθηκε κάποιος τρόπος να τα διακρίνουν και είχε μια μικρή διαφορά αξίας. Από πού θα προκύψει η αυθεντικότητα το χρυσό μετάλλιο; Δεν υπάρχει ούτε πουθενά λέει για αυθεντικότητα. Όλα δε τα σχέδια λαμβάνουν υπόψη και τη γνώμη του αναδόχου της εταιρείας -το λέει στο ιδιωτικό συμφωνητικό- ο οποίος θα κάνει ό,τι μπορεί για να μπορεί να αναπαράγει άλλα ας τα πούμε νόθα, μη γνήσια. Αλλά κανένα χρυσοχοείο δεν δυσκολεύεται να κατασκευάσει αντίγραφα. Δεν πρόκειται εδώ περί νομίσματος, εσείς το λέτε νόμισμα. Δεν έχει κάποια ανταλλακτική αξία. Ο καθένας θα μπορεί, λοιπόν, να βγάλει και να πουλάει. Σε κάθε περίπτωση όμως δεν θα πουλήσει ο ανάδοχος εκατόν εξήντα χιλιάδες. Αλλά για εκατόν εξήντα χιλιάδες ενδεχομένως θα υποχρεωθεί να δώσει αντίτιμο στην Ολυμπιακή Επιτροπή. Από εκεί και πέρα γιατί να τα παρουσιάσει; Από πού δεσμεύεται; Γιατί να χρησιμοποιήσει τα ίδια αυτά, αφού θα έχει δώσει τη γνώμη του, θα έχει εξασφαλίσει τα αντίγραφα, θα μπορεί να κάνει κάθε είδους νοθεία που θέλει και να πουλήσει άλλα εκατομμύρια και να κερδίσει δισεκατομμύρια των δισεκατομμυρίων. Να, ποια είναι η νόμιμη διαπλοκή και διαφθορά, η οποία εισάγεται από την Κυβέρνηση Σημίτη.
      Εδώ πρόκειται, λοιπόν, περί μίας σύμβασης σκανδάλου, η οποία ήρθε πάλι όπως πολλές άλλες στη Βουλή για να γίνει η Βουλή η κολυμβήθρα του Σιλωάμ σε όλες αυτές τις παρανομίες, παρανομίες που δεν έχει ξαναδεί το προηγούμενό τους το ελληνικό δημόσιο. Και βέβαια σε σχέση με το τι εισπράττει ο ανάδοχος, ας δούμε και τι εισπράττει η Τράπεζα της Ελλάδος κάποια 2, 3 ευρώ, κάτι τέτοιο.
      Αυτά, κύριε Πρόεδρε, είναι εντελώς απαράδεκτα. Όμως, για άλλη μια φορά θα πω ότι είναι εντελώς φυσικό να συμβαίνουν, όταν ο Πρωθυπουργός απαρνείται τον πολιτικό και θεσμικό του ρόλο και επιλέγει δι εαυτόν το ρόλο του δικαστικού κλητήρα ενός οικονομικού παράγοντα. Να, ο λόγος για τον οποίο επιμένουμε ότι αυτή η Κυβέρνηση δεν μπορεί πλέον να μείνει. Ό,τι είχε να δώσει, το έδωσε και το ταχύτερον να δώσει τη θέση της σε μια άλλη Κυβέρνηση. Οποιαδήποτε και αν έρθει θα είναι πολύ καλύτερη από αυτή. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κολιοπάνος έχει το λόγο.
      ΘΕΟΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε.
      Κύριε Πρόεδρε, προ ημερών στην Επιτροπή Οικονομικών Υποθέσεων, όταν ήρθε η συγκεκριμένη σύμβαση, είχαμε μία συζήτηση με τον κύριο Υπουργό, που παρευρίσκεται. Και εγώ, αλλά και άλλοι, νομίζω, συνάδελφοι είχαμε ορισμένες απορίες και αντιρρήσεις κυρίως -όσον αφορά το πρόσωπό μου- σχετικά με τη διαδικασία επιλογής του αναδόχου. 
      Άκουσα και τον προηγούμενο ομιλητή, τον κ. Κεδίκογλου, να λέει, γιατί έρχεται στη Βουλή. Εγώ πιστεύω ότι έρχεται στη Βουλή, κύριε Πρόεδρε, γιατί ουσιαστικά πρόκειται για σύμβαση παραχώρησης.
      Το άρθρο 2 στην παράγραφο 1 λέει σαφώς: «Σύμφωνα με τους όρους της παρούσας, το δημόσιο ορίζει την «ΑΘΗΝΑ 2004» ως μόνο και αποκλειστικό αδειούχο και διανομέα…» κλπ. Στην παράγραφο 2 στο 2.2 λέει: «Για την υλοποίηση της παραπάνω ανάθεσης, το δημόσιο παραχωρεί στην «ΑΘΗΝΑ 2004» την αποκλειστική παγκόσμια άδεια…» κλπ.
      ΒΑΣΙΛΗΣ ΚΕΔΙΚΟΓΛΟΥ: Για νόμισμα. Γι’ αυτό ονομάζεται και νόμισμα.
      ΘΕΟΔΩΡΟΣ ΚΟΛΙΟΠΑΝΟΣ: Μας προβλημάτισε και στην επιτροπή. Διότι, αν δεν υπήρχε παραχώρηση αυτού του δικαιώματος, προς τι η κύρωση στη Βουλή; Δεν θα είχε νόημα. 
      Αφού, λοιπόν, πρόκειται για παραχώρηση δικαιώματος από το δημόσιο προς κάποιον οργανισμό, προς κάποια εταιρεία, για μένα, κύριε Πρόεδρε, είναι αυτονόητο ότι ο συγκεκριμένος Οργανισμός, επειδή δεν διαχειρίζεται μόνο δικά του χρήματα, αλλά χρήματα και πόρους του ελληνικού δημοσίου, είναι υποχρεωμένος να τηρήσει τους κανόνες που ισχύουν, προκειμένου να οριστεί ανάδοχος. Διότι ο ανάδοχος είναι το ίδιο πράγμα είτε πρόκειται για εκτέλεση έργων είτε είναι ανάδοχος μελέτης του δημοσίου είτε είναι ανάδοχος προώθησης, προβολής ενός προγράμματος. Δεν υπάρχει καμία διαφορά.
      Έτσι, λοιπόν, ζητήσαμε από τον κύριο Υπουργό –και πράγματι το υποσχέθηκε- να μας δώσει τις συμβάσεις για να καταλάβουμε πώς έγινε αυτή η ανάθεση. Πράγματι ο κ. Φλωρίδης έφερε αυτήν τη Σύμβαση και ένα ιδιωτικό συμφωνητικό. Είναι, όμως, αυτονόητο, κύριε Πρόεδρε, ότι δεν προλαβαίνουμε μέσα σε μερικά λεπτά να δούμε το πλήρες περιεχόμενο.
      Εν πάση περιπτώσει, στο βαθμό που μου ήταν δυνατό να μελετήσω αυτά τα έγγραφα, δεν μπορώ να διακρίνω με ποια διαδικασία ορίστηκε αυτός ο ανάδοχος. Μένω με την εντύπωση –και αν διαφορετικά έχουν τα πράγματα, θα μας το πει ο κύριος Υπουργός- ότι η «ΑΘΗΝΑ 2004» επέλεξε κάποιον, στον οποίο είχε αναθέσει και άλλες εργασίες, για να διακινήσει και αυτήν την υπόθεση των αναμνηστικών σειρών των νομισμάτων.
      Έτσι, λοιπόν, εγώ θα περιμένω, κύριε Πρόεδρε, να ακούσω τον κύριο Υφυπουργό και να πεισθώ ότι πράγματι η «ΑΘΗΝΑ 2004» τήρησε αυτές τις διαδικασίες, τήρησε τους νόμους για να έλθει ο Έλληνας Βουλευτής να κυρώσει τη σύμβαση ενώπιον του Εθνικού Κοινοβουλίου. 
      Να προσθέσω και κάτι άλλο; Η άποψή μας –πολλών Βουλευτών, αλλά κυρίως η δική μου- είναι ότι η «ΑΘΗΝΑ 2004» λίγο σέβεται αυτούς τους κανόνες, λίγο σέβεται τους νόμους του κράτους και πολύ λιγότερο το Εθνικό Κοινοβούλιο. Γι’ αυτό ίσως και με τόση προχειρότητα προσπαθεί να περάσει ορισμένα ζητήματα. Και ναι μεν μπορεί να βιάζεται για να υλοποιήσει το έργο της, αλλά κανένας δεν είναι διατεθειμένος, απ’ ό,τι μπορώ να ξέρω, σ’ αυτή την Αίθουσα να κυρώσει συμβάσεις οι οποίες έρχονται σε αντίθεση με νόμους που εφαρμόζουμε ακόμα και για πολύ μικρότερο οικονομικό αντικείμενο. 
      Με αυτά τα δεδομένα, κύριε Πρόεδρε –και βέβαια περιμένοντας να ακούσω και τον κύριο Υφυπουργό- επιφυλάσσομαι για το αν θα ψηφίσω την κύρωση αυτής της Σύμβασης ή όχι. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για είκοσι λεπτά.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
      Αγαπητοί συνάδελφοι, θα προσπαθήσω να προσδιορίσω το αντικείμενο της σημερινής συζητήσεως, γιατί έχω την εντύπωση ότι επ’ ευκαιρία του συζητουμένου νομοσχεδίου ασκείται και μία κριτική επί θεμάτων τα οποία μπορεί να συνδέονται βέβαια με τη διοργάνωση των Ολυμπιακών Αγώνων. Επειδή, όμως, θεωρώ ότι οι Ολυμπιακοί Αγώνες είναι μία τεράστια οργανωτική προσπάθεια, έχει πάρα πολλές πλευρές και είναι επιδεκτική κριτικής σε πάρα πολλά ζητήματα, αυτό θα μπορούσε να γίνει όχι επ’ ευκαιρία της συζητήσεως ενός νομοσχεδίου που έχει αυτό το χαρακτήρα, που κυρώνει μία σύμβαση η οποία μπορεί να προσδοκάται να αποφέρει ελάχιστα οικονομικά οφέλη σε σχέση με το συνολικό προϋπολογισμό. 
      Δεν είναι δυνατόν η Κυβέρνηση -όπως εκπροσωπείται σήμερα- να απαντήσει σε κριτικές οι οποίες αφορούν πλευρές της ολυμπιακής προετοιμασίας σε μια συζήτηση για ένα τέτοιο νομοσχέδιο, όταν δεν υπάρχει προς τούτο προετοιμασία. Εγώ ευθύς δηλώνω ότι δεν είμαι σε  θέση να απαντήσω σε όλα τα ζητήματα τα οποία τίθενται και αφορούν την ολυμπιακή προετοιμασία, διότι βεβαίως ούτε την κατάλληλη προετοιμασία έκανα, ούτε βεβαίως περιγράφονται πουθενά στο συζητούμενο νομοσχέδιο τα θέματα αυτά για να μπορώ να τα απαντήσω. Αυτό θα μπορούσε να γίνει με τη διαδικασία του κοινοβουλευτικού ελέγχου ανά πάσα στιγμή από όποιο κόμμα το επιθυμεί, έτσι ώστε οι αρμόδιοι Υπουργοί για τα ζητήματα αυτά να έλθουν εδώ και να απαντήσουν. Εγώ δηλώνω ότι δεν μπορώ να απαντήσω σε όλα αυτά, τα οποία αφορούν την ολυμπιακή προετοιμασία, η οποία είναι ένα τεράστιο μέγεθος. Αυτά τα οποία μπορώ να απαντήσω σήμερα είναι όσα αφορούν τη συζητούμενη σύμβαση και βεβαίως θα κάνω μία προσπάθεια να δώσω τις διευκρινήσεις οι οποίες χρειάζονται. 
      Το πρώτο είναι γιατί ήρθε η σύμβαση αυτή στη Βουλή προκειμένου να κυρωθεί. Αγαπητοί συνάδελφοι, αυτό γίνεται διότι το άρθρο 45 του ν. 1473/84 έχει αναθέσει αποκλειστικά στο δημόσιο και αυτό στη συνέχεια στην Τράπεζα της Ελλάδος το δικαίωμα να εκδίδει αναμνηστικά μεταλλικά νομίσματα. Αυτό έχει ανατεθεί με το συγκεκριμένο νόμο. Ήταν τότε μια συστηματική προσπάθεια νομοθετικής ρύθμισης ενός ζητήματος, έτσι ώστε να μη χρειάζεται κάθε φορά το ελληνικό δημόσιο να ζητεί την άδεια της Βουλής. Το πήρε εφάπαξ το δικαίωμα αυτό και από εκεί και πέρα το ασκεί κατά το νόμο. Αυτήν τη στιγμή, όμως, οι ανάγκες της ολυμπιακής προετοιμασίας επέβαλαν και νομίζω ότι σε αυτό συμφωνούμε να δοθεί η δυνατότητα στην «ΑΘΗΝΑ 2004», προκειμένου να προσπορίσει έσοδα, να εκδώσει αναμνηστικά νομίσματα επ’ ευκαιρία των Ολυμπιακών Αγώνων.  Θεωρούμε ότι αυτό ωφελεί και τη χώρα. Η χώρα ανέλαβε να διοργανώσει ένα πολύ μεγάλο γεγονός και επομένως είναι λογικό να θέλουμε να το γνωστοποιήσουμε σε όλον τον κόσμο με τον καλύτερο δυνατό τρόπο. 
      Για να παραχωρήσει, όμως, το δημόσιο αυτό το δικαίωμά του κατά το μερικότερο τρόπο, δηλαδή της έκδοσης συγκεκριμένου ολυμπιακού νομίσματος, χρειάζεται την άδεια της Βουλής, χρειάζεται νομοθετική ρύθμιση. Δεν μπορεί να παραχωρήσει αυτό το προνόμιο με μια απλή σύμβαση μεταξύ Υπουργού και Τράπεζας της Ελλάδος. Χρειάζεται νόμος. Με αυτήν την έννοια, λοιπόν, η σύμβαση έρχεται προκειμένου να παρασχεθεί η άδεια της Βουλής, η οποία λαμβάνει τη μορφή νόμου, έτσι ώστε κατά παρέκκλιση της διατάξεως αυτής, η οποία παρέκκλιση μπορεί να γίνει με νόμο, να δοθεί η άδεια.
      ΒΑΣΙΛΗΣ ΚΕΔΙΚΟΓΛΟΥ:  Δεν είναι νόμισμα, κύριε Υπουργέ, είναι μετάλλιο. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ναι. 
      Τώρα βεβαίως εδώ οι συνάδελφοι φαντάζομαι υπαινίχθηκαν ότι αυτό θα μπορούσε να γίνει και μ’ ένα διαφορετικό τρόπο, διότι λένε ότι εδώ έρχεται η σύμβαση ολοκληρωμένη επομένως εμείς τι να συζητήσουμε επί μιας συμβάσεως η οποία έχει ήδη υπογραφεί; Μα, αν φανταστώ τον άλλο τρόπο, αυτός θα ήταν να υπήρχε μια ξεχωριστή διάταξη η οποία θα ερχόταν σε ένα οποιοδήποτε νομοσχέδιο και με την οποία θα παρείχετο η εξουσιοδότηση στον Υπουργό Οικονομικών και τον Διοικητή της Τράπεζας της Ελλάδος να υπογράψουν μία σύμβαση με την «ΑΘΗΝΑ 2004» κατά παρέκκλιση του νόμου. Η Βουλή δηλαδή θα έδινε εξουσιοδοτικό δικαίωμα. 
      Έχω την εντύπωση, όμως, ότι αυτό θα ήταν πολύ λιγότερο για την κοινοβουλευτική μας διαδικασία από ό,τι με τον τρόπο αυτό. Διότι τότε στη Βουλή δεν θα ερχόταν η σύμβαση, θα υπήρχε απλώς εξουσιοδότηση στον Υπουργό και στο Διοικητή της Τράπεζας της Ελλάδος να συνάψουν μία σύμβαση, η οποία θα συνήπτετο χωρίς να έλθει στη Βουλή. Άλλο τρόπο κοινοβουλευτικής διαδικασίας δεν βλέπω προκειμένου να αντιμετωπιστούν οι διατάξεις του ν. 1473/84. Θεωρώ, λοιπόν, ότι ορθώς έρχεται προς κύρωση η σύμβαση για να γνωρίζει η Βουλή τι ακριβώς έχει συμβεί εδώ, όχι απλώς να εξουσιοδοτεί. 
      Έγινε πάρα πολύ συζήτηση για ένα ζήτημα, το οποίο δεν αποτελεί κομμάτι  της κυρουμένης συμβάσεως. Τι εννοώ; Αγαπητοί συνάδελφοι, εδώ δεν κυρώνουμε τη σύμβαση που έκανε η «ΑΘΗΝΑ 2004» με τον ανάδοχο. Δεν κυρώνεται αυτή η σύμβαση. Δεν αποτελεί αναπόσπαστο τμήμα της εξουσιοδοτικής συμβάσεως, την οποία κυρώνουμε σήμερα. Κατά συνέπεια, λοιπόν, θα μπορεί οποιαδήποτε στιγμή να ασκηθεί κριτική, κατά την κοινοβουλευτική διαδικασία, για το αν η σύμβαση που στη συνέχεια υπέγραψε η «ΑΘΗΝΑ 2004» έγινε ή όχι κατά το νόμιμο τρόπο. Εν πάση περιπτώσει το κλιμάκιο του Ελεγκτικού Συνεδρίου το οποίο είναι εγκατεστημένο μονίμως στην «ΑΘΗΝΑ 2004» θα μπορεί και αυτό να υποβάλει την έκθεσή του στη Βουλή όπως κατά νόμο οφείλει. Αυτό είναι ένα άλλο ζήτημα. 
      Εδώ δεν υπάρχει θέμα ότι αν εμείς ψηφίσουμε τη σύμβαση αυτή, με την οποία παραχωρείται από το ελληνικό δημόσιο και την τράπεζα της Ελλάδας στην «ΑΘΗΝΑ 2004» το δικαίωμα της εκδόσεως αυτών των νομισμάτων, κυρώνουμε και ό,τι σύμβαση έκανε στη συνέχεια η «ΑΘΗΝΑ 2004». Δεν υπάρχει αυτό το ζήτημα. 
      Άρα δεν υπάρχει καμία ανησυχία ότι εδώ μπορεί η Βουλή, ενδεχομένως, να υιοθετεί νομικές διαδικασίες οι οποίες έχουν συμβεί και οι οποίες μπορούν να δέχονται οποιαδήποτε κριτική. Δεν υπάρχει αυτό. Η σύμβαση εκείνη δεν κυρώνεται. Είναι μία αυτοτελής σύμβαση, η οποία βεβαίως μπορεί κάποια στιγμή να έλθει.
      Εδώ τι κυρώνουμε; Κυρώνουμε με έναν πολύ συγκεκριμένο τρόπο αυτό το οποίο θέλει το ελληνικό δημόσιο και εισηγείται η ελληνική Κυβέρνηση στη Βουλή να γίνει. Ποιο είναι αυτό; Να παραχωρηθεί κατά παρέκκλιση των κειμένων διατάξεων το δικαίωμα στην «ΑΘΗΝΑ 2004», προκειμένου να προσπορίσει ένα οικονομικό όφελος, το οποίο στην καλύτερη περίπτωση με βάση τη σύμβαση που υπέγραψε θα είναι περίπου 4 δισεκατομμύρια δραχμές. Δηλαδή εάν πωληθούν και τα εκατόν εξήντα χιλιάδες χρυσά νομίσματα και τα οκτακόσια αργυρά νομίσματα το όφελος της «ΑΘΗΝΑ 2004» με βάση τη σύμβαση την οποία υπέγραψε, το προσδοκώμενο συνολικό θα είναι περίπου 13 εκατομμύρια ευρώ και κάτι. Αυτά είναι απλές μαθηματικές πράξεις. Δηλαδή είναι περίπου 4 δισεκατομμύρια και κάτι. Αυτό είναι το όφελος το οποίο προσδοκά η «ΑΘΗΝΑ 2004» από την υπόθεση αυτή, εάν, επαναλαμβάνω, υπάρξει τόσο μεγάλο ενδιαφέρον και εξαντληθούν όλα αυτά τα νομίσματα. Αυτό κυρώνουμε σήμερα.
      Κυρώνουμε επίσης τους όρους με τους οποίους γίνεται η μεταβίβαση αυτού του δικαιώματος. Εδώ στη σύμβαση περιγράφονται επακριβώς τι αναλαμβάνει να κάνει το κάθε μέρος. Δηλαδή, τι αναλαμβάνει να κάνει το δημόσιο, τι αναλαμβάνει να κάνει η Τράπεζα της Ελλάδος μέσω του ιδρύματος το οποίο διαθέτει για την εκτύπωση των νομισμάτων και τι αναλαμβάνει να κάνει η «ΑΘΗΝΑ 2004».
      Προκειμένου να συζητήσουμε τη σύμβαση θα ήταν σωστό να ασκηθεί κριτική επί αυτών. Θα μπορούσε να πει κάποιος για παράδειγμα ένα ζήτημα το οποίο ετέθη, εάν έπρεπε το δημόσιο για τη μεταβίβαση του δικαιώματος αυτού να κρατήσει δικαιώματα. 
      Αγαπητοί συνάδελφοι, όταν λέμε ότι η διοργάνωση των Ολυμπιακών Αγώνων είναι μία εθνική υπόθεση και όταν σε αυτήν τη διοργάνωση έχουμε συναποδεχθεί όλοι μας το ελληνικό δημόσιο να πληρώσει περίπου 1,5 δισεκατομμύριο ευρώ, προκειμένου να γίνουν οι αγώνες -γιατί αυτός είναι ο εθνικός προϋπολογισμός, 1,5 δισεκατομμύριο ευρώ- τότε δεν καταλαβαίνω γιατί μέσα σε αυτήν τη συνολική προσπάθεια, την οποία κάνουμε για να βοηθήσουμε την οργάνωση των Ολυμπιακών Αγώνων, θα έπρεπε να έχουμε δικαιώματα επί του παραχωρημένου δικαιώματος, δηλαδή να κρατήσουμε ποσοστά. Τι νόημα θα είχε αυτό;
      Έχω την εντύπωση ότι αυτό είναι πολύ μεμψίμοιρο και πολύ κατώτερο του ζητήματος το οποίο καλούμαστε να αντιμετωπίσουμε. Δηλαδή να παρακρατήσουμε το 10% από τα 4 δισεκατομμύρια να πάρουμε 400 εκατομμύρια; Και θα σωθεί ο κρατικός προϋπολογισμός; Αυτό είναι το θέμα μας τώρα; Είναι πολύ μεγάλη η υπόθεση αυτή για να μπορούμε να συζητούμε ότι, ξέρετε, παραχωρούμε το δικαίωμα δωρεάν. Βεβαίως το παραχωρούμε δωρεάν. Είναι εθνική υπόθεση, η «ΑΘΗΝΑ 2004» είναι μία εταιρεία του ελληνικού δημοσίου, ο προϋπολογισμός της απαρτίζεται από διάφορες εισροές, το μεγαλύτερο μέρος των οποίων είναι τα τηλεοπτικά έσοδα τα οποία προέρχονται από τη Διεθνή Ολυμπιακή Επιτροπή, το 14% είναι η συμμετοχή στο συνολικό της προϋπολογισμό από το δικό μας τακτικό προϋπολογισμό. Θεωρούμε ότι αυτή η προσπάθεια πρέπει να βοηθηθεί. Είναι κάτι που ούτως ή άλλως δεν μπορούσε να το ασκήσει το ελληνικό δημόσιο. 
      Είχα την ευκαιρία να εξηγήσω στην επιτροπή ότι το ελληνικό δημόσιο δεν θα μπορούσε να εκδώσει τέτοια νομίσματα. Και δεν θα μπορούσε να το κάνει αυτό, διότι το δικαίωμα χρήσης της έννοιας «Ολυμπιακοί Αγώνες» είναι κατοχυρωμένο διεθνώς μόνο στη Διεθνή Ολυμπιακή Επιτροπή. Και να θέλαμε δεν μπορούσαμε να βγάλουμε νομίσματα, δηλαδή αυτό το οποίο κάνει σήμερα η «ΑΘΗΝΑ 2004» δεν θα μπορούσαμε να το κάνουμε εμείς, να κερδίσουμε και να τα δώσουμε στη συνέχεια. Αυτό, λοιπόν, απαιτούσε μία συνέργια.
      Το δημόσιο έχει το αποκλειστικό δικαίωμα της έκδοσης μεταλλικών αναμνηστικών νομισμάτων. Η «ΑΘΗΝΑ 2004» έχει κατά παραχώρηση από τη Διεθνή Ολυμπιακή Επιτροπή το δικαίωμα να χρησιμοποιεί την έννοια «Ολυμπιακοί Αγώνες» σε οποιαδήποτε  μορφή. Αυτή η συνέργια, λοιπόν, οδηγεί στη μεν απόφαση της Κυβέρνησης να παραχωρήσει ένα δικαίωμα που έχει το δημόσιο, προκειμένου να διευκολυνθεί οικονομικά η «ΑΘΗΝΑ 2004» και η «ΑΘΗΝΑ 2004» αξιοποιεί το προνόμιο που έχει να χρησιμοποιεί την έννοια των Ολυμπιακών Αγώνων. Περί αυτού πρόκειται.
      Άρα, λοιπόν, δεν νομίζω ότι τίθεται ζήτημα ή τουλάχιστον από τη δική μας πλευρά δεν τίθεται ζήτημα να παραχωρήσουμε το προνόμιο αυτό έναντι κάποιου ανταλλάγματος. Δεν θα είχε απολύτως κανένα νόημα. 
      ΠΡΟΕΔΡΕΥΩΝ (Παναγιώτης Σγουρίδης): Από τη μία τσέπη θα τα βάζαμε και από την άλλη θα τα βγάζαμε.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Είναι προφανές.
      Επ’ ευκαιρία της συζητήσεως, είπε ο κ. Κολιοπάνος αλλά και άλλοι συνάδελφοι, πώς έγινε στη συνέχεια η νέα σύμβαση. Παρ’ ότι δεν αποτελεί αντικείμενο της συζητήσεως αυτής και όλα αυτά ζητήθηκαν από τους συναδέλφους Βουλευτές προκειμένου να υπάρχει μία συνολική γνώμη για το ζήτημα αυτό, θέλω να πω τα εξής: 
      Εξ όσων προκύπτουν από τα έγγραφα στοιχεία τα οποία μας απέστειλε η ΑΘΗΝΑ 2004, δεν πρόκειται περί ξεχωριστής προκηρύξεως. Υπήρχε μία γενικότερη προκήρυξη για την ανάθεση έργου σε κάποιες εταιρείες, οι οποίες το πήραν μέσα από μία διαγωνιστική διαδικασία και για το συγκεκριμένο αντικείμενο δεν υπήρξε ξεχωριστή προκήρυξη.
      Μέσα σε εκείνους τους αναδόχους που ανέλαβαν να εκδώσουν άλλα συλλεκτικά νομίσματα, σηματάκια κλπ., ανέθεσε να κάνει και τη διακίνηση και αυτών των νομισμάτων. Αυτό είναι το πραγματικό γεγονός. 
      Εγώ δεν έρχομαι να σταθώ απέναντι σ’ αυτό το ζήτημα και να σας πω αν είναι σωστό ή όχι, γιατί δεν αφορά την παρούσα συζήτηση. Επειδή ετέθη το ερώτημα, αναφέρομαι ευθέως στην απάντηση του ερωτήματος. Η Βουλή μπορεί να ασκήσει κριτική. Αλλά θα παρακαλούσα όλη η συζήτηση, την οποία κάνουμε, να συνδεθεί με την τηρούμενη συμφωνία. Οι παρατηρήσεις οι οποίες γίνονται, θα μπορούσαν να ειπωθούν εάν η παραχώρηση αυτού του δικαιώματος γίνεται κατά έναν τρόπο επιλήψιμο για τα δικαιώματα του ελληνικού δημοσίου ή οτιδήποτε άλλο. 
      Επίσης ακούστηκε ότι το ελληνικό δημόσιο θα πληρώσει για την έκδοση αυτών των νομισμάτων. Αγαπητοί συνάδελφοι, το ελληνικό δημόσιο ανέλαβε να πληρώσει την αξία του μετάλλου και την αξία της κοπής την οποία ισόποσα θα την πάρει όταν αυτά τα νομίσματα παραδοθούν. Δηλαδή το ελληνικό δημόσιο δεν θα ξοδέψει ούτε ένα ευρώ προκειμένου να γίνει αυτή η διαδικασία, γιατί ό,τι πληρώσει θα το πάρει την ώρα που θα παραδώσει τα νομίσματα. Απλώς, αν θέλετε να σας πω, ότι το δημόσιο θα μπορεί να εισπράξει το ΦΠΑ 18% επί της διαδικασίας αυτής ως φόρο. Αλλά δεν είναι το αντικείμενό μας αυτό.
      Το δικαίωμα παραχωρείται δωρεάν. Το δημόσιο δεν επιβαρύνεται ούτε με ένα ευρώ για την υπόθεση αυτή και η χρήση του δικαιώματος αυτού θα γίνει από την «ΑΘΗΝΑ-2004» βάσει της σύμβασης που έχει υπογράψει. 
      Υπήρξε μια συζήτηση για το ότι υπάρχει αιφνιδιασμός από την τροπολογία που εισήχθη και αλλάζει τη σύμβαση. Αγαπητοί συνάδελφοι, θέλω να πω το εξής: Πολλές φορές διαδικαστικά ζητήματα εμφανίζονται ως ζητήματα πολιτικής ουσίας, ενώ στην πραγματικότητα δεν είναι.
      ‘Ερχεται πράγματι μια τροπολογία η οποία τροποποιεί τη σύμβαση. Πώς την τροποποιεί; Μας παρακάλεσε η «ΑΘΗΝΑ-2004» για τα εκατόν εξήντα χιλιάδες χρυσά νομίσματα που είναι να εκδοθούν και έχουν προβλεφθεί τέσσερις παραστάσεις, για την καλύτερη διακίνηση των νομισμάτων αυτών, αν είναι δυνατόν, μέσα σε αυτόν τον αριθμό των εκατόν εξήντα χιλιάδων, αντί να εκδώσουμε τέσσερις παραστάσεις να εκδώσουμε έξι παραστάσεις. Αυτό ενδεχομένως να είναι πιο ελκυστικό. ‘Αρα ο αριθμός των νομισμάτων παραμένει ο ίδιος –είναι εκατόν εξήντα χιλιάδες χρυσά- και αντί για τέσσερις παραστάσεις θα είναι έξι παραστάσεις. Και για τα οκτακόσια χιλιάδες αργυρά νομίσματα μας ζητά –και το δεχθήκαμε αυτό- αντί να είναι οκτώ παραστάσεις να είναι δώδεκα παραστάσεις. Και αυτό στο ανώτατο των οκτακοσίων χιλιάδων αργυρών νομισμάτων. Επομένως δεν μεταβάλλεται το οικονομικό αντικείμενο της σύμβασης σε καμία περίπτωση. Δεν μεταβάλλεται κανένας άλλος όρος. 
      Εν πάση περιπτώσει, αυτή η συζήτηση εδώ ότι τροποποιούμε τη σύμβαση με έναν τρόπο περίεργο και ότι κάτι συμβαίνει, δεν νομίζω ότι ισχύει. Είναι πάρα πολύ απλά τα πράγματα. 
      Εγώ δέχομαι ότι διαδικαστικά ίσως θα μπορούσε να είναι καλύτερα. Αλλά πολιτική ουσία δεν υπάρχει. Και δεν είναι δυνατόν η διαδικασία να καλύπτει την πολιτική ουσία σε ένα θέμα που είναι πολύ απλό, είναι πολύ σαφές. 
      Όσον αφορά τις τιμές που θα πωλούνται, αγαπητοί συνάδελφοι, σήμερα το πρωί ερχόμενος εδώ άκουσα στο ραδιόφωνο την εξής είδηση, που ήταν μάλιστα και ψηλά στην προτεραιότητα της ειδησεογραφίας: Με την κρίση που υπάρχει στα διεθνή χρηματιστήρια χθες μετακινήθηκαν σημαντικά ποσά στο χρυσό με αποτέλεσμα ο χρυσός από χθες να έχει την υψηλότερη αξία της επταετίας. 
      Όταν λοιπόν λέμε ότι θα εκδοθούν χρυσά νομίσματα, είναι προφανές ότι αυτό θα συνδέεται με την αξία του μετάλλου. Αν ο χρυσός είναι ακριβός, προφανώς αυτό θα διαμορφώσει την αξία τους. Εάν δεν είναι ακριβός θα διαμορφωθεί διαφορετικά η αξία του. Το ίδιο συμβαίνει και με το ασήμι. 
      Όταν πρόκειται για συλλεκτικά νομίσματα, η αξία τους προσδιορίζεται κυρίως από το εάν υπάρχει ζήτηση. Εάν υπάρχει μεγάλη ζήτηση, τότε προφανώς η αξία ανεβαίνει. Εάν δεν υπάρχει μεγάλη ζήτηση, τότε προφανώς η αξία πέφτει. 
      Εδώ όμως το ζήτημα δεν είναι αν θα μπορέσει να πάρει ο απλός πολίτης το νόμισμα. Αυτά συνήθως απευθύνονται σε συλλέκτες, δηλαδή σε ανθρώπους σε όλον τον κόσμο που έχουν αυτήν την ευχάριστη ενασχόληση να συλλέγουν νομίσματα. Από εκεί και πέρα αν ο ελληνικός λαός θέλει να αποκτήσει αυτά τα νομίσματα, προφανώς μπορεί να τα αποκτήσει. Και θα έλεγα ότι η αξία ειδικά των ασημένιων νομισμάτων είναι ελαχιστότατη και μπορεί να τα αποκτήσει ο καθένας. Αλλά δεν είναι το ζητούμενο αυτό. Αυτά καθορίζονται από τους κανόνες που δημιουργούνται σε αυτό το σύστημα κυκλοφορίας των αναμνηστικών νομισμάτων σε όλον τον κόσμο. 
      Είπατε γιατί δεν τα ανέλαβε αυτά να τα κάνει η Τράπεζα της Ελλάδος ή κάποιος ανάδοχος. Αγαπητοί συνάδελφοι, η δουλειά της Τράπεζας της Ελλάδος δεν είναι να πουλάει νομίσματα σε όλον τον κόσμο. Με ποιο δίκτυο θα τα πουλήσει; Ποιοι θα τα διαφημίσουν; Με ποιους θα συνδεθεί;
      Θέλει συνεργασίες με όλες τις χώρες της γης προκειμένου αυτά να γνωστοποιηθούν, να διαφημιστούν. Χρειάζονται συνεργασίες με οργανισμούς, συλλεκτικές ομάδες. Πρέπει να τα αναλάβουν εξειδικευμένες εταιρείες. Δεν πρόκειται για διακίνηση μόνο στο χώρο της Ελλάδας, που ενδεχομένως θα μπορούσε να αναλάβει η Τράπεζα της Ελλάδος όπως γίνεται και με άλλα νομίσματα. Η Ελλάδα έχει ένα κοινό έντεκα εκατομμυρίων, ενώ αυτά τα νομίσματα απευθύνονται σε δισεκατομμύρια ή τουλάχιστον σε εκείνους που έχουν το χόμπι συλλογής νομισμάτων.
      Επομένως θεωρώ πως όποια κριτική ασκείται στο ζήτημα της ολυμπιακής προετοιμασίας, δεν πρέπει να ασκείται επ’ ευκαιρία με την εξής έννοια: Δεν είναι λογικό η Κυβέρνηση να αιφνιδιάζεται όπως και η Κυβέρνηση να αιφνιδιάζει. Επ’ ευκαιρία μπορεί να λέμε κάθε φορά πράγματα, αλλά ο Υπουργός που βρίσκεται εδώ δεν μπορεί να γνωρίζει τα πάντα. Οι συζητήσεις αυτές επειδή αφορούν μεγάλα γεγονότα και μεγέθη για τη χώρα, καλό θα είναι να είναι οργανωμένες. Ο Κανονισμός της Βουλής προβλέπει του κόσμου τις διαδικασίες μέσα από τις οποίες μπορεί να ασκηθεί οργανωμένος κοινοβουλευτικός έλεγχος, ώστε να υπάρξει οργανωμένη κυβερνητική παρουσία για να βγάλει ο ελληνικός λαός τα συμπεράσματά του. Δεν είναι δυνατόν κάθε φορά που συζητούμε ζητήματα Ολυμπιακών Αγώνων να τίθενται όλα. Παρ’ ότι μετέχω και έχω αυτήν την αρμοδιότητα, δεν μπορώ να απαντήσω σε όλα σήμερα, διότι δεν είναι αντικείμενο της σημερινής συζήτησης. Δεν ωφελούν όλες αυτές οι αναφορές που δεν μπορούν να απαντηθούν γιατί δεν δημιουργούν καλή εικόνα για μας. Πολύ εύκολα λέμε διάφορα, που μπορούν να μην απαντηθούν λόγω υποκειμενικής αδυναμίας του εκπροσώπου της Κυβέρνησης και μετά να μένουν οι σκιές. Ο κοινοβουλευτικός διάλογος πρέπει να είναι οργανωμένος.
      Με τη συζητούμενη σύμβαση τα πράγματα προσδιορίζουν ένα συγκεκριμένο ζήτημα στο νομικό πεδίο που συζητούμε. Οι απαντήσεις στα ερωτήματα που τέθηκαν νομίζω ότι είναι πλήρεις. Αν υπάρχουν κενά, λυπάμαι, αλλά δεν μπορώ να τα καλύψω. Πιστεύω όμως ότι επί της συμβάσεως δεν υπάρχει κανένα κενό. Όλα τα άλλα μπορούν να αποτελέσουν αντικείμενο οργανωμένου κοινοβουλευτικού ελέγχου για να δοθούν και οι κατάλληλες απαντήσεις. Τι θα γίνει το Πανθεσαλλικό ή τι θα γίνουν οι εγκαταστάσεις είναι ένα μεγάλο αντικείμενο που μπορεί να απασχολήσει τη Βουλή ή και την Εθνική Επιτροπή Ολυμπιακών Αγώνων. Η μετά-ολυμπιακή χρήση των εγκαταστάσεων είναι μείζον θέμα και βεβαίως η Κυβέρνηση έχει άποψη, η οποία θα μπορούσε να παρουσιαστεί, αλλά όχι σήμερα, γιατί δεν είναι αντικείμενο της σημερινής συζητήσεως. Η Κυβέρνηση έχει ως στόχο οι ολυμπιακές εγκαταστάσεις να χρησιμοποιηθούν μετά-ολυμπιακά με το μεγαλύτερο δυνατό όφελος, πρώτον, για τον ελληνικό αθλητισμό και, δεύτερον, για την ελληνική οικονομία και κοινωνία. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, τριάντα έξι μαθητές και τέσσερις συνοδοί - καθηγητές του Γυμνασίου Χαιρωνείας Βοιωτίας. Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου, αρμοδιότητας του Υπουργείου Υγείας και Πρόνοιας: «Ρύθμιση θεμάτων πολυτέκνων και μελών πολυτέκνων οικογενειών». 
      Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θα ήθελα να κάνω δύο, τρεις παρατηρήσεις σχετικά με αυτά που ακούστηκαν. Ειπώθηκε από το συνάδελφο της Νέας Δημοκρατίας γιατί δεν μπορεί να αναλάβει τη διάθεση και πώληση των ολυμπιακών νομισμάτων και στην Ελλάδα και στον κόσμο όλο η Τράπεζα της Ελλάδος. Πιστεύω ότι ο Υπουργός έδωσε μια πειστική απάντηση. Δεν είναι δυνατόν η Τράπεζα της Ελλάδος, που έχει άλλους σκοπούς και αρμοδιότητες, να αναλάβει κάτι τέτοιο και μάλιστα σε ένα τόσο σύντομο χρονικό διάστημα, που είναι μέχρι την τέλεση των Ολυμπιακών Αγώνων. Άρα δεν μπορεί.
      Υπάρχει και κάτι ακόμα. Ένας από τους σκοπούς της διάθεσης αυτών των νομισμάτων είναι η διαφήμιση των Ολυμπιακών Αγώνων αλλά και της χώρας στο εξωτερικό. Ο σκοπός αυτός πρέπει να επιτευχθεί κατά το μέγιστο δυνατό. Άρα αυτή η διαδικασία της διάθεσης των νομισμάτων πρέπει να έχει τη μάξιμουμ απόδοση. Αυτό μπορεί να γίνει από ένα ευέλικτο σχήμα με μια ευέλικτη διαδικασία που θα αποδώσει αυτό που θέλουμε.
      Υπάρχει και κάτι ακόμη που προκύπτει από τα σχετικά έγγραφα που μας έδωσε ο κ. Φλωρίδης. Η Οργανωτική Επιτροπή των Ολυμπιακών Αγώνων ζήτησε από την Τράπεζα Ελλάδος αρχικά να διαθέσει τα νομίσματα, δηλαδή να τα διαθέσει η τράπεζα. Επειδή όμως η Τράπεζα Ελλάδος και το ελληνικό δημόσιο έδειξαν αδυναμία να διαθέσουν τα νομίσματα, αυτό το δικαίωμα εκχωρήθηκε στην Οργανωτική Επιτροπή.
      Επίσης ακούσαμε εδώ πολύ σκληρή κριτική για την Κυβέρνηση, όσον αφορά αυτά που κάνει η Οργανωτική Επιτροπή. Όμως αυτό δεν είναι σωστό. Η Οργανωτική Επιτροπή είναι μια ανώνυμος εταιρεία υπό τον έλεγχο του δημοσίου. Υπάρχει το Ελεγκτικό Συνέδριο που ελέγχει όλες τις πράξεις της και τις αναθέσεις έργων. Πάντως δεν είναι η Κυβέρνηση. Εδώ καλώς λέγεται ότι πρέπει να υπάρξει έλεγχος και ενημέρωση. Είναι σωστό αυτό που είπε ο κύριος Υφυπουργός, ποια θα είναι η μάξιμουμ τιμή των νομισμάτων; Δεν την ξέρουμε, διότι σήμερα δεν μπορούμε να καθορίσουμε ποια θα είναι η τιμή του μετάλλου. Νομίζω όμως ότι ένα μάξιμουμ θα μπορέσει να υπάρξει για να ξέρουμε σε ποιο ύψος θα φθάσει η αξία των νομισμάτων.
      ΒΑΣΙΛΗΣ ΚΕΔΙΚΟΓΛΟΥ: Τετρακόσια ευρώ.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν λέει κανένας ότι θα είναι 400 ευρώ. Μπορεί να είναι και πολύ παραπάνω. Νομίζω όμως ότι υπάρχει η διαδικασία για τον απαραίτητο έλεγχο. Μέσα στη σύμβαση αναφέρεται στο άρθρο 2 ότι κάθε τρεις μήνες η επιτροπή των Ολυμπιακών Αγώνων 2004 πρέπει να ενημερώνει το αρμόδιο Υπουργείο των Οικονομικών για το πρόγραμμα διάθεσης και γενικότερα για όλη τη διαδικασία που αφορά τα νομίσματα. Το ελληνικό Κοινοβούλιο έχει το δικαίωμα να ζητά την απαραίτητη ενημέρωση από την επιτροπή για να μην υπάρχουν αμφιβολίες για τέτοια θέματα. Η Οργανωτική Επιτροπή οφείλει να παράσχει κάθε φορά όλα τα σχετικά έγγραφα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Θα αρχίσω με μια παρατήρηση πάνω στην τοποθέτηση του κυρίου Σπηλιόπουλου. Είπε ότι όπως υπεστήριξε και ο Υφυπουργός η Τράπεζα Ελλάδος δεν μπορεί να κάνει αυτό που θα κάνει η «ΕΥΣΗΜΟΝ ΣΥΛΛΟΓΕΣ Α.Ε.» Κανονικά τέτοια αστεία δεν πρέπει να εκφράζονται μέσα στην Αίθουσα.  Μα ποια είναι η «ΕΥΣΗΜΟΝ». Είναι μια διεθνώς άγνωστος εταιρεία. Είμαι άνθρωπος των επιχειρήσεων εδώ και δέκα χρόνια και δεν έχω εικόνα. Δεν μπορεί η Τράπεζα της Ελλάδος, που πριν δύο εβδομάδες ο διοικητής αγόρασε αυτοκίνητο 150 εκατομμυρίων; Δηλαδή θα τρελαθούμε τώρα; Μόνο το αυτοκίνητο του κυρίου διοικητού θα μπορούσε να κάνει το διαγωνισμό. 
      Κύριε Πρόεδρε, η Οργανωτική Επιτροπή του 2004 βρίσκεται συνεχώς στο απυρόβλητο. Ενώ από τη μια μεριά πληρώνουν οι φορολογούμενοι, όταν έρχεται η ώρα του ελέγχου μας λένε ότι επειδή ισχύουν οι διατάξεις περί ανωνύμων εταιρειών, δεν μας δίνουν καμιά απάντηση.
      Δηλαδή εμείς πληρώνουμε και έλεγχος δεν μπορεί να υπάρχει κατά αυτήν την έννοια.
      Ένα άλλο θέμα είναι πως δεν μας είπατε για το ανώτατο όριο κοπής. Δεν μπορώ να καταλάβω τι σημαίνει ο αστερίσκος. Σας είπα στην εισήγησή μου ότι αυτό είναι προφανές πως λειτουργεί κατά το δοκούν. Όσα νομίσματα θέλουν να κόψουν, τα αναμνηστικά μπορούν να εκδώσουν. Βεβαίως και δεν έχω αμφιβολία ότι οχυρωνόμαστε πίσω από την εθνική προσπάθεια των Ολυμπιακών Αγώνων που ισοδυναμεί με την οχύρωση –ευθέως το λέω αυτό- της διαπλοκής. Αυτό τα λέει όλα. Εμείς νομιμοποιούμε τη διαπλοκή. Μην έχει κανείς εδώ την αίσθηση περί άλλου τινός ή τινών, γιατί με τον τρόπο που νομοθετούμε σήμερα βρέθηκε η χρυσή τομή η νόμιμη διαπλοκή να διαπρέπει. Εξάλλου το ακούσαμε και χθες σε επίπεδο Αρχηγών κομμάτων όπου ευθέως οι «ημέτεροι» με το νόμο γίνονται πλουσιότεροι και οι φτωχοί διερωτώνται που θα βρεθούν τα 750 εκατομμύρια ευρώ. Να σκεφτεί κανένας ότι σύμφωνα με τον προϋπολογισμό των εσόδων της εταιρείας 2004 τα έσοδα από διαφημίσεις είναι 736 εκατομμύρια ευρώ. Μπορεί να διανοηθεί κανείς για τι μιλάμε.
      Επίσης δέχομαι αυτό που είπε ο κύριος Υφυπουργός ότι σήμερα παρέλαβε και μας έδωσε τη σύμβαση και τα της συμβάσεως που την υποστηρίζουν. Και πάλι όμως αδυνατώ να διαβάσω πενήντα επτά σελίδες για να μπορώ να κάνω σωστή τοποθέτηση όπως επιβάλλεται τη στιγμή που είναι έξι σελίδες η εισήγηση και εβδομήντα πέντε οι σελίδες που μας δίνονται με το που ξεκινάει η συνεδρίαση. Όπως καταλαβαίνω εσάς, θα καταλάβετε και σεις εμάς, γιατί δεν κάνουμε καλά τη δουλειά μας.
      Σε μερικά ερωτήματα δεν πήρα απάντηση και τουλάχιστον σε ό,τι έχει σχέση με το πιστοποιητικό της γνησιότητας θα ήθελα να μας πείτε, κύριε Υπουργέ, ότι αυτά τα νομίσματα που θα εκδοθούν θα συνοδεύονται με ένα πιστοποιητικό που θα λέει ότι υπάρχει μια συγκεκριμένη διαδικασία και μια συγκεκριμένη σύνθεση της ποιότητας αυτών των νομισμάτων όπως ορίζει η σύμβαση.
      ΠΡΟΕΔΡΕΥΩΝ (Παναγιώτης Σγουρίδης): Αυτό είναι υποχρεωτικό από τη σύμβαση. Το certificate είναι υποχρεωτικό. Είμαι συλλέκτης, γι’ αυτό σας το λέω.
      ΗΛΙΑΣ ΚΑΛΛΙΩΡΑΣ: Δεν αναφέρεται μέσα στη σύμβαση και θα ήθελα να το ακούσω. Εγώ δεν είμαι συλλέκτης. Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, μπορεί να μην είναι θέμα συζήτησης η σύμβαση που έχει υπογράψει η Ολυμπιακή Επιτροπή με την εταιρεία «ΕΥΣΗΜΟΝ» όμως δεν είναι έξω από τις αρμοδιότητές σας ούτε από τα ενδιαφέροντά σας.
      Θα πω δύο-τρία πράγματα. Διαβάζοντας κάποιος τη σύμβαση σταχυολογεί κάποια πράγματα γιατί δεν τη διάβασα και καλά που είναι προς συζήτηση και προς διερεύνηση. Η σύμβαση έχει υπογραφεί στις 14 Ιουνίου του 2002, περίπου οκτώ μήνες.
Νομίζω ότι θα έπρεπε να είχαμε τη σύμβαση στα χέρια μας πιο νωρίς. Και εμείς και εσείς, γιατί αν μου λέτε ότι και εσείς την πήρατε σήμερα και τη μεταφέρατε στη Βουλή, σημαίνει ότι κάτι δεν πάει καλά. Και δεν εννοώ ότι είναι θέμα ελλιπούς ενδιαφέροντος από την πλευρά σας για το τι συμβάσεις υπογράφει η Ολυμπιακή Επιτροπή. Ωστόσο, αυτό το γεγονός δείχνει ότι υπάρχει μια τρομερή χαλάρωση για το γίνεται και τι αποφάσεις λαμβάνει η Ολυμπιακή Επιτροπή. 
	Το δεύτερο που θα ήθελα να πω είναι ότι ενώ ξεκινάμε με ένα κόστος 113,71 ευρώ όσον αφορά το κόστος των χρυσών νομισμάτων, σας διαφεύγει κάτι, κύριε Υπουργέ, δεδομένου ότι δεν συμπεριλαμβάνεται το εργατικό κόστος. Στη σύμβαση αναφέρετε μόνο την αξία μετάλλων κλπ και δεν αναφέρετε την αξία της εργατικής απασχόλησης, γεγονός που σημαίνει ότι το κόστος τελικά θα είναι μεγαλύτερο. 
      Εν πάση περιπτώσει, εγώ να δεχτώ ότι το κόστος θα κυμανθεί στα 115 ευρώ ή 120 ευρώ ή ότι μπορεί να τα έχετε υπολογίσει όλα μέσα. Όμως μέχρι τα 400 ή 440 ευρώ υπάρχει μία μεγάλη διαφορά. Αν, δηλαδή, στα 113,71 ευρώ προσθέσουμε και τα 68 ευρώ που θα πάρουν όχι μόνο η δική μας Ολυμπιακή Επιτροπή, αλλά και η Διεθνής Ολυμπιακή Επιτροπή και οι Εθνικές Ολυμπιακές Επιτροπές στις χώρες των οποίων θα πάνε τα νομίσματα προς πώληση, έχουμε μία πάρα πολύ μεγάλη διαφορά. Ενώ η σύμβαση της ανάθεσης, στην οποία συμφωνείτε και εσείς, λέει ότι το περιθώριο κέρδους του πωλητή λιανικής στην Ελλάδα συμφωνείτε να είναι 20%, δεν μας λέει όμως πόσο θα είναι το κέρδος και πώς θα διαμορφωθεί με τη διαφορά των τιμών. 
	Επιπλέον, κύριε Πρόεδρε, δεν δικαιολογείται να γίνει ανάθεση χωρίς να γίνει διαγωνισμός. Γιατί, δηλαδή, να δοθεί σε μία από αυτές τις εταιρείες η υποχρέωση έκδοσης αυτών των νομισμάτων και των διαφόρων εμβλημάτων των Ολυμπιακών Αγώνων, σηματάκια κλπ. και να μη γίνει ένας κανονικός διαγωνισμός και μέσω αυτού να γίνει η ανάθεση στην εταιρεία που θα μας πρόσφερε τους πιο συμφέροντες όρους για την Ολυμπιακή Επιτροπή, άρα και για το δημόσιο, δεδομένου ότι ό,τι πληρώνει η Ολυμπιακή Επιτροπή ή ό,τι χρέη θα έχει η Ολυμπιακή Επιτροπή ή ό,τι κόστος θα συνυπολογιστεί στις δαπάνες της προετοιμασίας της Ολυμπιακής Επιτροπής και των Ολυμπιακών Αγώνων, θα επιβαρύνουν ουσιαστικά το δημόσιο προϋπολογισμό και άρα όλους τους Έλληνες. 
	Η ένστασή μας, λοιπόν, αφορά το γιατί ακολουθείται αυτή η διαδικασία. Μάλιστα, η συγκεκριμένη διαδικασία, κύριε Πρόεδρε, δεν ακολουθείται μόνο εδώ. Χθες έγινε ολόκληρη συζήτηση –τα ανέφερα και στην πρωτολογία μου- για το πώς θα πρέπει να γίνονται οι αναθέσεις. Η Οργανωτική Επιτροπή Ολυμπιακών Αγώνων, είτε είναι ανώνυμη εταιρεία είτε δεν είναι, σήμερα εκφράζει το ελληνικό δημόσιο και μάλιστα σε ένα ευαίσθητο τομέα, όπως είναι τα ολυμπιακά ιδεώδη, η έκφραση της πλούσιας κληρονομιάς μας στον πολιτισμό και η αποτύπωση της ιστορίας μας μέσα από αυτά τα νομίσματα.
	Τέλος, κύριε Υπουργέ, εμείς επιμένουμε ότι δεν μπορούμε να εγκρίνουμε όλη αυτήν τη διαδικασία της πώλησης κλπ. Μάλιστα, σας έθεσα και ένα ερώτημα που έχει σχέση με το αν θα υπάρξει κάποια κοινωνική κλιμάκωση, προκειμένου να μπορέσουν με βάση τη φορολογική τους δήλωση -το έντυπο μέσα από το οποίο αποδεικνύονται τα έσοδα- να το πάρουν όσοι Έλληνες θέλουν, οι οποίοι δεν έχουν τη δυνατότητα να δώσουν ούτε τα 440 ευρώ τα οποία μπορεί να αυξηθούν σε 500 και 550 ευρώ αλλά ούτε και τα 80 και 90 και 100 ευρώ.
      Γιατί τα 440 ευρώ, κύριε Πρόεδρε, είναι  150.000 δραχμές, ένας μισθός. 
      ΠΡΟΕΔΡΕΥΩΝ (Παναγιώτης Σγουρίδης): Τόσο είναι.
      ΝΙΚΟΛΑΟΣ ΓΚΑΤΖΗΣ: Να μπορεί να το πάρει και αυτός ο άνθρωπος, να το έχουν τα παιδιά του και αυτό, κύριε Υπουργέ, πρέπει να το επιδιώξετε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Οι απαντήσεις του κυρίου Υπουργού δεν ήταν καθόλου πειστικές και σε μένα τουλάχιστον επέτειναν τα ερωτηματικά και τις ανησυχίες. 
      Θα προσπαθήσω πολύ σύντομα να αναφερθώ σε ένα - ένα τα σημεία τα οποία θεωρώ ουσιώδη. 
      Η σύμβαση πράγματι έχει υπογραφεί από τις 14.5.02, έχουν προχωρήσει οι διαδικασίες, έχει βρεθεί και ανάδοχος και έρχεται το 2003 στη Βουλή μετά από συμπλήρωση της σύμβασης και τροποποίησή της που έγινε στις 27.12.02 και δεν ήρθε αυτή η τροποποίηση-συμπλήρωση στην επιτροπή προς εξέταση. Θεωρώ αυτό το θέμα όχι διαδικαστικό αλλά πάρα πολύ ουσιαστικό. 
      Το δεύτερο που θέλω να υπογραμμίσω: Μας είπε ο κύριος Υπουργός ότι είναι μεμψίμοιρο το δημόσιο να ζητάει ποσοστά για ένα δικαίωμα που εκχωρεί από την «ΑΘΗΝΑ 2004». Και μια και έκανε και παρέμβαση ο κύριος Πρόεδρος, θα του πω ότι δεν είναι το ίδιο το δημόσιο με την «ΑΘΗΝΑ 2004» και κοιτάξτε, κύριε Πρόεδρε, να δείτε τον οξύτατο ανταγωνισμό που γίνεται τώρα για τα επιπρόσθετα που χρειάζονται τα ολυμπιακά έργα, προκειμένου να ολοκληρωθούν, ανάμεσα στην Κυβέρνηση, δηλαδή τον προϋπολογισμό μας και την «ΑΘΗΝΑ 2004». Γνωρίζετε πολύ καλά ότι η «ΑΘΗΝΑ 2004» έχει σειρά εσόδων με τα οποία υποχρεώνεται να παράγει ένα ορισμένο έργο. Και τα έσοδα αυτά δεν είναι μόνο από τον προϋπολογισμό. Δεν είναι καθόλου μεμψίμοιρο, κύριε Υπουργέ, γιατί βλέπω στη σύμβαση εδώ να έχει ποσοστά η ΔΟΕ 3%. Μεμψιμοιρεί η ΔΟΕ που παίρνει το ποσοστό της; Μεμψιμοιρεί η ΕΟΕ, η Ολυμπιακή Επιτροπή, που παίρνει και αυτή το 3%; Δεν είναι μόνο ύψους χρηματικού ποσού, είναι θέμα αρχών, στάσης, αντίληψης.
      Μας είπε επίσης ο κύριος Υπουργός ότι δεν κυρώνουμε με τη σύμβαση αυτή και τη σύμβαση με τον ανάδοχο. Διαπράττει ένα πολύ μεγάλο λάθος. Εδώ το δημόσιο εκχωρεί ένα δικαίωμά του στην «ΑΘΗΝΑ 2004». Το δημόσιο, λοιπόν, με τη σύμβαση που υπογράφει με την «ΑΘΗΝΑ 2004» πρέπει να κατοχυρώνει το συμφέρον του δημοσίου με την ευρύτερη έννοια. Και ποια θα ήταν η κατοχύρωση την οποία θα έπρεπε να κάνει με τη σύμβαση το δημόσιο; Αυτή η κατοχύρωση θα ήταν τα χρήματα τα οποία θα προσποριζόμεθα απ’ αυτήν την κοπή νομισμάτων να πήγαιναν κατά βάση στο δημόσιο και όχι σε οποιονδήποτε τρίτο και ιδιώτη. Δυστυχώς, όμως, με τη σύμβαση, όπως σας εξήγησα, κύριε Υπουργέ -και δεν μου απαντήσατε, γιατί δεν απαντήσατε στα ουσιώδη- βλέπω, σύμφωνα με το τι λέει η προκήρυξη του διαγωνισμού, ότι για το ύψος των 300 ευρώ που θα δοθεί το χρυσό νόμισμα στη χονδρική τιμή, η μεν «ΑΘΗΝΑ 2004» θα εισπράξει 50 ευρώ, ο δε ανάδοχος «ΕΥΣΗΜΟΝ ΑΝΑΛΥΣΙΣ Α.Ε.» 67 ευρώ. Λεόντειος η συμφωνία. Κόβουμε τα νομίσματα για να επωφεληθεί δυστυχώς η «ΕΥΣΗΜΟΝ ΑΝΑΛΥΣΙΣ Α.Ε.» και δεν το καταλαβαίνω αυτό. Και για του λόγου το αληθές, επιβεβαιώνεται ότι δεν υπήρξε προκήρυξη διαγωνισμού για το σχετικό θέμα. Η «ΑΘΗΝΑ 2004» δεν έκανε διαγωνισμό. Έκανε, απ’ ό,τι βλέπουμε, ένα συνολικό διαγωνισμό, έβγαλε τα στολίδια, τα μπιχλιμπίδια, τις διάφορες κάρτες κλπ. μαζί με τα νομίσματα σε ένα μεγάλο πακέτο με διαδικασίες τις οποίες εμείς δεν γνωρίζουμε και μοίρασε τα πάντα στην «ΕΥΣΗΜΟΝ ΑΝΑΛΥΣΙΣ Α.Ε.»
      Αυτές δεν είναι συμφωνίες και μη μου πείτε τι νοιάζει το δημόσιο για τι κάνει η «ΑΘΗΝΑ 2004». Εκχωρώντας του ένα δικαίωμα ενδιαφέρεσθε και πρέπει να ενδιαφερθείτε καίρια αν η εκχώρηση αυτού του δικαιώματος έχει σημαντικό όφελος ή τουλάχιστον αντίστοιχο όφελος για το δημόσιο -το οποίο επωμίζεται ένα τεράστιο βάρος για τους Ολυμπιακούς Αγώνες- ή η παραχώρηση και εκχώρηση αυτού του  δικαιώματος ωφελεί ιδιώτη ή ιδιωτική εταιρία. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
     Δυστυχώς κόβετε τα νομίσματα για την «ΕΥΣΗΜΟΝ Α.Ε.» Αυτό βλέπω εγώ από αυτήν τη σύμβαση. Δεν την ψηφίζουμε, την επικρίνουμε και θεωρούμε ότι οι διαδικασίες που ακολουθήθηκαν ήταν απαράδεκτες. Τα ουσιαστικά αποτελέσματα αυτών των διαδικασιών είναι ετεροβαρή για το δημόσιο συμφέρον και προς όφελος ιδιωτών.
     Σας ευχαριστώ.
     ΠΡΟΕΔΡΕΥΩΝ (Κωνσταντίνος Βρεττός): Ο κ. Νεράντζης έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, λίγες σκέψεις μόνο θέλω να καταθέσω στην Εθνική Αντιπροσωπεία.
     Είναι αλήθεια ότι η κυκλοφορία αναμνηστικών νομισμάτων δεν αποτελεί ελληνική πρωτοτυπία. Από αυτήν, λοιπόν, την πλευρά δεν μπορεί κανείς να έχει ψόγο στο ότι μια τέτοια πρωτοβουλία εν σειρά αναλύθηκε και από τους διοργανωτές των Ολυμπιακών Αγώνων, θα έλεγα κατ΄ επέκταση και από την ελληνική Κυβέρνηση. 
     Επίσης, δεν βρίσκω μεμπτό το γεγονός ότι εκ των υστέρων η Αντιπροσωπεία κυρώνει τη σύμβαση. Δεν μπορούσε να γίνει αλλιώς, άρα δεν μπορούμε να μιλάμε για τετελεσμένα. Μοιραία η Αντιπροσωπεία επιλαμβάνεται της συμβάσεως, όταν αυτή έχει ήδη καταρτιστεί. Όμως θα έπρεπε οι συμβάσεις αυτές να έρχονται προς κύρωση πολύ συντομότερα από το χρόνο συνάψεώς τους. 
     Δεύτερον, θα έπρεπε οι τυχόν τροποποιήσεις που έχουμε –οι οποίες μάλιστα είναι πολυσέλιδες και δικαίως διαμαρτύρεται ο δικός μας εισηγητής- αν έφτασαν καθυστερημένα σ’ εκείνον –και δεν έχω λόγο να αμφιβάλω γι’ αυτό που είπε ο κύριος Υφυπουργός- τότε να καθυστερήσει ισόχρονο διάστημα και η συζήτηση στη Βουλή, ούτως ώστε τα κόμματα και οι Βουλευτές να πληροφορηθούν τι συμβαίνει. Διότι είπε ο κύριος Υφυπουργός –το σημείωσα- ότι οι διαδικασίες θα μπορούσαν να ήταν καλύτερες, αλλά πολιτικό θέμα δεν υπάρχει. 
     Κύριε Υφυπουργέ, πρέπει να παρατηρήσω ότι εκτός από τον τύπο της ουσίας υπάρχει και η ουσία του τύπου. Και η ουσία του τύπου καμιά φορά είναι καταλυτική. Όταν λοιπόν αιφνιδιάζεται την τελευταία στιγμή η Αντιπροσωπεία με ένα ολόκληρο σώμα τροποποιήσεων, που καταλαμβάνει πενήντα εννέα σελίδες, το ότι και εσείς λάβατε γνώση τώρα δεν απαλλάσσει τις ευθύνες της Κυβέρνησης, διότι θα μπορούσε να έρθει την επόμενη εβδομάδα.
     Από πλευράς αρχής, λοιπόν, δεν θα είχε κανείς αντίρρηση. Υπάρχουν όμως ορισμένα σημεία που αφορούν τον τρόπο υλοποίησης αυτής της σύμβασης και τα οποία ενώ από μόνα τους δεν συνιστούν αρχή, εν τούτοις συνέχονται με την αρχή του νομοσχεδίου και αγκιστρώνουν την προσοχή των μελών της Αντιπροσωπείας.
     Δεν θεωρώ κι εγώ πειστικές τις σκέψεις και τις δικαιολογίες του κυρίου Υφυπουργού για την εκχώρηση του δικαιώματος κυκλοφορίας και κοπής αυτών των αναμνηστικών νομισμάτων στην «ΑΘΗΝΑ 2004». Υπάρχει διαφορετικό νομικό πρόσωπο. Άλλο είναι η «ΑΘΗΝΑ 2004», άλλο είναι το δημόσιο. Υπάρχει διαφορετική διαχείριση εσόδων και εξόδων. Υπάρχουν διαφορετικοί προϋπολογισμοί. Άρα, λοιπόν, αυτή η εκχώρηση άνευ ανταλλάγματος δημιουργεί σοβαρές σκέψεις.
     Άλλη μία παρατήρηση που θέλω να κάνω είναι το ότι η σύμβαση δεν μας λέει πώς θα επιλεγεί εν τέλει ο ανάδοχος. Θα είναι ελεύθερη η «ΑΘΗΝΑ 2004» να αναθέσει αυτήν την εργασία, που είναι σημαντικού οικονομικού και όχι μόνο ενδιαφέροντος, σε όποιον θέλει; Θα γίνει διαγωνισμός, θα γίνει ανάθεση, θα πρέπει να πληροί ορισμένες προϋποθέσεις αυτός ο ανάδοχος εκ των προτέρων ή θα μπορεί η «ΑΘΗΝΑ 2004» ή ο οιοσδήποτε να κάνει την ανάθεση και με ποια κριτήρια; 
     Αυτές οι επιφυλάξεις μας, κύριε Υπουργέ, ναι μεν δεν είναι σε θέση να μας κάνουν να καταψηφίσουμε το νομοσχέδιο -ή θα το ψηφίσουμε επί της αρχής- όμως είναι ικανές και πρόσφορες να μας κάνουν να σκεφτόμαστε την τοποθέτησή μας στα άρθρα, την οποία θα δείξουμε ευθύς μετά. Επί της αρχής πάντως, με όλες αυτές τις επιφυλάξεις, το ψηφίζουμε. 
     ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο. 
     ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ο κύριος Υφυπουργός αντιλαμβάνομαι ότι ή δεν θέλει ή τηρεί βεβαίως την τακτική που ο κύριος Πρωθυπουργός τήρησε χθες. 
     Κεραυνοβολείτο για τα δημόσια έργα και δεν απάντησε, δεν γνωρίζει μάλλον ότι δεν υπάρχει Επιθεώρηση Δημοσίων Έργων. Μας είπε άλλα αντί άλλων «Τα δημόσια έργα τα ελέγχει μία υπηρεσία που είναι μία ανώνυμη εταιρεία». Το ίδιο είπε και ο παριστάμενος Υφυπουργός.
      Κύριε Υφυπουργέ, εδώ τέθηκαν συγκεκριμένα ερωτήματα. Πείτε μας πώς διασφαλίζεται η αυθεντικότητα. Κατ’ αρχήν, πάμε στην τροποποίηση της σύμβασης. Μετά την κατακύρωση της σύμβασης, μετά το συμφωνητικό, έρχεται η τροπολογία και γίνεται τροποποίηση και αυξάνονται τα είδη. Ποιος σας είπε ότι θα ήταν ίδιος ο ανάδοχος του διαγωνισμού, αν τα είδη των νομισμάτων ήταν όσα τώρα προβλέπονται; Τροποποιείτε το αντικείμενο της σύμβασης μετά την υπογραφή της. Αυτό και μόνο λέει πολλά περί «νομίμου» διαπλοκής και διαφθοράς.
      Πάμε λοιπόν τώρα στα θέματα που σας θέσαμε. Θέσαμε θέμα guarantee. Εσείς λέτε: «Τα πιστοποιητικά αυθεντικότητας θα σχεδιαστούν από την «ΑΘΗΝΑ», θα εγκριθούν από το δημόσιο, θα τυπωθούν από το Νομισματοκοπείο και θα φέρουν την υπογραφή του Προέδρου και του Υφυπουργού των Οικονομικών». Πώς αυτά διασφαλίζονται ως αυθεντικά, όπως το ευρώ;
      Πριν από αυτό, θα πάμε στο προηγούμενο ερώτημα. Μιλήσατε για νομίσματα. Θέλετε να κάνετε νομίσματα; Μα, υπάρχει η προηγούμενη πείρα στο Υπουργείο σας. Εκδόθηκαν τα πεντακοσιόδραχμα από τον κ. Δρυ εν όψει των Ολυμπιακών Αγώνων και νομίζω ότι είχαν και σημαντικό κέρδος για το ελληνικό δημόσιο. Αν θέλατε να κάνετε κάτι λοιπόν σημαντικό για παγκόσμια κλίμακα και για το κύρος της χώρας, να φροντίζατε να εκδοθεί ολυμπιακό ευρώ. Μάλιστα. Θα σας έλεγα «ναι, αυτό είναι αντικείμενο». Να εκδοθεί ολυμπιακό ευρώ. Δεν το κάνατε αυτό. Ονομάζετε νομίσματα, για να δικαιολογήσετε την πράξη και να ασχοληθεί με αυτά η Τράπεζα της Ελλάδας και να φέρετε τη σύμβαση στη Βουλή, για να γίνει η Βουλή η κολυμβήθρα του Σιλωάμ. Αυτός είναι ο αντικειμενικός σκοπός. 
      Πιο πέρα. Το πνεύμα της σύμβασης είναι: πρώτα κυρώνεται από τη Βουλή η σύμβαση και μετά προχωρείτε στην επιλογή του αναδόχου. Πού βρήκε το δικαίωμα η Επιτροπή και το φέρατε και στη Βουλή; Βεβαίως δική της ευθύνη είναι και είναι προς έλεγχο του Ελεγκτικού Συνεδρίου, αλλά δεν έχω καμία αμφιβολία ότι το Ελεγκτικό Συνέδριο κανέναν έλεγχο δεν θα κάνει. Το Ελεγκτικό Συνέδριο μας έχει μάθει εδώ. Κοιτάζει μόνο τη διαδικασία, αν έγινε η διακήρυξη, αν έγινε η κατάθεση, αν δημοσιεύθηκε, αν, αν…,τα τυπικά. Ποτέ δεν μπαίνει στην εσωτερική ροή των δαπανών και της κυκλοφορίας. Στη σελίδα 11, λοιπόν, του ιδιωτικού συμφωνητικού λέει τι, που δεν προβλέπεται στη σύμβαση; «Για τα σχέδια των χρυσών νομισμάτων θα ζητηθεί και η σύμφωνη γνώμη της εταιρείας». Από πού κι ως πού η σύμφωνη γνώμη της εταιρείας, δηλαδή του αναδόχου που θα τα πουλήσει γίνεται υποχρεωτική για το Δημόσιο; Αυτός θα δώσει φυσικά γνώμη, σύμφωνα με εκείνα που τον συμφέρουν από την ώρα που έγινε η σύμβαση. Στη σύμβαση. Αυτός δεν είναι όρος στην προκήρυξη, ούτε ήταν όρος από τη σύμβαση. Αυτά δεν σας ενοχλούν; 
      Πιο πέρα και αυτό είναι, κύριε Πρόεδρε, και το σημαντικότερο.
      Στο άρθρο 2 λέτε: «Τα σχέδια των νομισμάτων, χρυσών και αργυρών, θα εγκριθούν από το δημόσιο». Μα, δεν είχατε τη στοιχειώδη φιλοτιμία, αφού δεν κάνατε διεθνή διαγωνισμό έστω αυτά τα σχέδια που κάποιοι καλλιτέχνες τα έκαναν , πρώτον, να συστήσετε μια επιτροπή εικαστικών καλλιτεχνών που να κάνουν αυτήν την επιλογή; Ποιος θα την κάνει; Θα τα κρίνετε εσείς κι εγώ; Τι γνώση έχουμε εμείς από εικαστικά για να κρίνουμε αν ένα νόμισμα είναι καλό ή όχι; Δεν θα έπρεπε να κάνετε μια έκθεση; Τόσες προτάσεις έγιναν και αυτές επιλέξαμε να αποκτήσουν δημοσιότητα παγκόσμια; 
      Κύριε Πρόεδρε, δεν χρειάζεται να επιμείνουμε περισσότερο. Είναι μια σύμβαση, η οποία ήρθε να νομιμοποιήσει μια διαφθορά και μια διαπλοκή και δεν δίνει καμία εγγύηση ο Υπουργός για το πόσα, τελικά, νομίσματα θα πουληθούν, ούτε για τη αυθεντικότητα ούτε για το guarantee ούτε για τη γνησιότητα ούτε για τον αριθμό των νομισμάτων. Μπορεί ο ανάδοχος να πουλήσει όσα θέλει. Δεν έχει καμία  δέσμευση αν πουλήσει περισσότερο. Και βεβαίως η αυθεντικότητα που λέτε, δεν διασφαλίζεται με τη σακούλα της πλαστικής κάλυψης, δεν νομίζω ότι αυτά είναι σοβαρά πράγματα.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, οφείλω από την αρχή να κάνω μια πολιτική παρατήρηση, η οποία νομίζω ότι θα έχει και αυτή το δικό της βάρος. Δεν ξέρω αν είναι ο απόηχος της χθεσινής συζητήσεως στη Βουλή, αλλά διαπιστώνω και σήμερα ότι με μια απίστευτη ευκολία οι συνάδελφοι -και κυρίως της Αξιωματικής Αντιπολίτευσης- αναφέρονται σε διαφθορά, διαπλοκή, σε έννοιες δηλαδή τις οποίες γενικευμένα ακούσαμε χθες εδώ πέρα χωρίς ονοματεπώνυμα και αυτές συνιστούν το περιεχόμενο μιας πρωτοφανούς επίθεσης που δέχεται το πολιτικό σύστημα της χώρας, ιδιαίτερα από το κόμμα της Αξιωματικής Αντιπολίτευσης.
      Κάνουν λάθος οι συνάδελφοι αν πιστεύουν ότι με τον τρόπο αυτόν πλήττουν την Κυβέρνηση. Αυτό το οποίο κάνουν είναι ότι πλήττουν το πολιτικό σύστημα της χώρας. Γιατί όταν μεμονωμένες περιπτώσεις γενικεύονται στην προσπάθεια να πείσουν τον ελληνικό λαό ότι τα πάντα στον τόπο έχουν σαπίσει, τότε προφανώς δεν έρχεται σε δυσχερή θέση απλώς η Κυβέρνηση. Απαξιώνεται πλήρως το πολιτικό σύστημα. Η Κυβέρνηση έχει τις απαντήσεις της και τις έδωσε. Αλλά δεν είναι δυνατόν με τόση ευκολία στην υπέρτατη λειτουργία της δημοκρατίας, που συνιστά η λειτουργία του Κοινοβουλίου, να έχουμε μία γενίκευση των πάντων όσον αφορά τη διαπλοκή, τη διαφθορά και οτιδήποτε άλλο συμβαίνει σε αυτόν τον τόπο, με την έννοια ότι σάπισαν τα πάντα. Θέλω να πω ότι αυτό τον πολιτικό λόγο, που απαξιώνει το πολιτικό σύστημα της χώρας, τον έχουμε ζήσει και στο παρελθόν και αυτού του είδους τις συμπεριφορές τις έχει πληρώσει ακριβά ο τόπος. 
      Νομίζω ότι είναι η ώρα να συναισθανθούμε ότι εδώ δεν πρόκειται για ένα ζήτημα απλής πολιτικής αντιπαράθεσης. Πρόκειται για ένα ζήτημα το οποίο οργανώνεται με έναν τέτοιον τρόπο, το οποίο στην πραγματικότητα θέτει σε κίνδυνο την ίδια τη δημοκρατία, διότι αν εδώ πέρα, παρακολουθώντας τα χθεσινά και τα σημερινά, κάθε τι το ανάγουμε σε καθεστώς διαπλοκής και διαφθοράς χωρίς κανένα στοιχείο, χωρίς κανένα ονοματεπώνυμο, δεν μπορεί να αγνοήσουμε ότι όλες οι υποθέσεις, οι οποίες ανακοινώθηκαν βαρύγδουπα κυρίως από τη Νέα Δημοκρατία και οδηγήθηκαν στους εισαγγελείς, τέθηκαν στο αρχείο. Και παρά το ότι τέθηκαν στο αρχείο από τις αρμόδιες δικαστικές αρχές, μετά την κατά νόμο διερεύνηση, συνεχίζουν να επαναφέρονται ως εκκρεμούσες υποθέσεις, που δείχνουν και αποδεικνύουν τη σήψη και τη διαφθορά στο δημόσιο βίο της χώρας.
      Αυτό δεν μπορεί να συνεχίζεται, γιατί αυτό έχει τίμημα, όταν γίνεται με αυτόν τον τρόπο. Και το τίμημα το πληρώνει ο τόπος, το πληρώνει το πολιτικό σύστημα, το πληρώνει ο λαός, το πληρώνει η πολιτική ζωή της χώρας. Πρέπει κάποτε να συναισθανθούμε ότι είναι άλλο η κριτική διάθεση για να ασκηθεί αντιπολίτευση, αλλά μία αντιπολίτευση δομική, μία αντιπολίτευση προγραμματική, μία αντιπολίτευση που κατακρίνει τα κακώς κείμενα και δίνει την προοπτική των καλώς κειμένων, αν κάποιοι άλλοι θα έρθουν στην εξουσία οψέποτε –φαντάζομαι υπονοούν με την ψήφο του ελληνικού λαού- και είναι άλλο να ασκεί κανείς μία γενικευμένη επίθεση στο πολιτικό σύστημα της χώρας. 
      Εγώ από τη δική μου την πλευρά, με τις πολύ μικρές μου δυνάμεις και την ταπεινή θέση που κατέχω στην Κυβέρνηση, κάνω μία έκκληση προς όλους μας, ότι αυτό το πράγμα πρέπει να αποκτήσει επιτέλους ένα πολιτικό περιεχόμενο, όπως αξίζει στη δημοκρατία. Δεν είναι δυνατόν να συνεχιστεί επ’ ευκαιρία μιας οποιασδήποτε συζήτηση η αναφορά σε τέτοιους όρους, που πλήττουν ευθέως το πολιτικό σύστημα της χώρας, όπως παρακολουθήσαμε δυστυχώς χθες εδώ. 
      Ένα άλλο ζήτημα που έχει τεθεί με τις δευτερολογίες …
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δεν εγγυάται καν την αυθεντικότητα, δεν εγγυάται καν τη γνησιότητα και μας επιπλήττει κιόλας ο κύριος Υπουργός.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Κεδίκογλου, επειδή το θέσατε αυτό και επειδή ξέρω ότι είσθε επιμελής…
      ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Υφυπουργέ, είναι θέμα εντιμότητας. Πώς εγγυάστε την αυθεντικότητα; Πώς εγγυάστε τη γνησιότητα;
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Κεδίκογλου.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Επειδή το θέσατε αυτό και επειδή ξέρω ότι συνήθως είσθε επιμελής, απορώ πώς σας διέφυγε να διαβάσετε το άρθρο 4 της συμβάσεως. 
      Λοιπόν, το άρθρο 4 της συμβάσεως λέει το εξής: «Τα πιστοποιητικά αυθεντικότητας» –αυτών των νομισμάτων προφανώς που θα εκδοθούν- «θα σχεδιαστούν από την «ΑΘΗΝΑ 2004», θα εγκριθούν από το δημόσιο, θα τυπωθούν στο Νομισματοκοπείο και θα φέρουν την υπογραφή της Προέδρου της «ΑΘΗΝΑ 2004» και του αρμόδιου Υφυπουργού Οικονομίας και Οικονομικών».
      Λοιπόν, προβλέπονται πιστοποιητικά αυθεντικότητας, προβλέπεται ο τρόπος έκδοσής τους…
      ΒΑΣΙΛΗΣ ΚΕΔΙΚΟΓΛΟΥ: Μα, πώς εγγυάστε τη γνησιότητα.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): …προβλέπεται ο τρόπος σχεδιασμού τους και προβλέπεται ότι θα έχουν δύο υπογραφές, οι οποίες θα βεβαιώνουν τη γνησιότητά τους. Επιτέλους, πιστοποιητικά αυθεντικότητας υπάρχουν ...
      ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κύριε Υπουργέ. Αυτό το νόμισμα έχει έναν τύπο γνησιότητας, κάποια γραμμή που δείχνει τη γνησιότητα. Με ποιον τρόπο εσείς το εγγυάστε; Αυτό δεν κατοχυρώνεται. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Κεδίκογλου, τα συλλεκτικά νομίσματα ακολουθούνται πάντα από τα πιστοποιητικά γνησιότητας και αυθεντικότητας. Έτσι γίνεται στα συλλεκτικά νομίσματα. Δεν υπάρχουν άλλα πράγματα. Αυτό προβλέπεται να γίνει εδώ.
      Επίσης, στο άρθρο 6.2 αναφέρεται και ποιο είναι το συνολικό κόστος κλπ. Και σας λέω ότι ήδη υπάρχει ένα έγγραφο της «ΑΘΗΝΑ 2004» προς το Εθνικό Νομισματοκοπείο, που τους λέει με ποιον τρόπο θα σχεδιάσουν αυτά τα πιστοποιητικά αυθεντικότητας. Άρα δεν υπάρχει κανένα ζήτημα και στο θέμα αυτό.
      Θα ήθελα να αναφέρω στον κ. Νεράντζη ότι εδώ δεν επιχειρήσαμε τροποποίηση της σύμβασης με πενήντα τέσσερις σελίδες. Η τροποποίηση που φέραμε αφορά τη δυνατότητα να εκδοθούν, αντί για τέσσερις, έξι απεικονίσεις στα χρυσά νομίσματα και, αντί για οκτώ, να εκδοθούν δώδεκα απεικονίσεις στα αργυρά νομίσματα, μέσα στον αριθμό των εγκεκριμένων από την αρχική σύμβαση νομισμάτων. 
      Εκατόν εξήντα χιλιάδες ήταν τα χρυσά και παραμένουν τόσα, οκτακόσιες χιλιάδες ήταν τα αργυρά και παραμένουν τόσα. Αντί για τέσσερις παραστάσεις, θα έχουμε έξι και, αντί για οκτώ παραστάσεις, θα έχουμε δώδεκα. Επιτέλους, δεν είναι μεγάλο θέμα αυτό.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, με την τροποποίηση έχει απεριόριστο αριθμό. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Σας παρακαλώ. Υπάρχει το παράρτημα, το οποίο αναφέρεται ακριβώς στον αριθμό των νομισμάτων. Στην τροποποίηση υπάρχει το παράρτημα. 
      ΑΓΓΕΛΟΣ ΤΖΕΚΗΣ: Κύριε Υπουργέ, είναι το ελάχιστο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Όχι, είναι το ανώτατο.
      ΑΓΓΕΛΟΣ ΤΖΕΚΗΣ: Το ανώτατο θα καθορισθεί μετά. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, νομίζω ότι έγινε μία αναλυτικότατη συζήτηση και επί της διαδικαστικής παρατηρήσεως γιατί δεν ήρθε νωρίτερα η σύμβαση. Θα μπορούσα από την πλευρά μου να αντιπαρατηρήσω το εξής: Πείτε ότι αυτή η σύμβαση συζητιόταν τον Ιούνιο μήνα ή τον Ιούλιο. Νομίζω ότι στη Βουλή παρεσχέθη η ευχέρεια να τη συζητήσει -και στην επιτροπή και εδώ- με μεγάλη άνεση. Ποια θα ήταν η διαφορά μεταξύ του να τη συζητούσαμε τον Ιούνιο και να την ψηφίζαμε τότε και αυτού που γίνεται σήμερα; Ποια θα ήταν η διαφορά; Στερηθήκαμε το χρόνο;
      ΠΑΝΑΓΙΩΤΗΣ ΛΑΦΑΖΑΝΗΣ: Θα μπορούσε να τροποποιηθεί. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Λαφαζάνη, θα μπορούσαμε για την τροποποίησή της να φέρουμε ανά πάσα στιγμή μία τροπολογία, για να την τροποποιήσουμε. Όταν τα θέματα τίθενται υπόψη της Βουλής και η Βουλή συζητά και στη συνέχεια εγκρίνει με τον τρόπο με τον οποίο εγκρίνει, δεν νομίζω ότι η Βουλή στερείται του δικαιώματος αυτού. Ποια θα ήταν η διαφορά; Γι’ αυτό ομιλώ επί της διαδικασίας. Ποια διαφορά έχουμε επί της ουσίας; Η συζήτηση τον Ιούνιο θα ήταν διαφορετική από ό,τι είναι σήμερα; Γιατί θα ήταν διαφορετική; 
      ΠΑΝΑΓΙΩΤΗΣ ΛΑΦΑΖΑΝΗΣ: Θα μπορούσαμε να συζητήσουμε για την ανάδοχο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Η ίδια η σύμβαση θα εισήγετο και τότε, η ίδια εισήχθη και τώρα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών «Κύρωση της Σύμβασης για το Πρόγραμμα έκδοσης Νομισμάτων για την Ολυμπιάδα του 2004».
      ΗΛΙΑΣ ΚΑΛΛΙΩΡΑΣ: Η Νέα Δημοκρατία ψηφίζει επί της αρχής το νομοσχέδιο, αλλά καταψηφίζει τα άρθρα.
      ΠΡΟΕΔΡΕΥΩΝ (Κωνσταντίνος Βρεττός): Τώρα το λέτε αυτό, στο τέλος.
      ΗΛΙΑΣ ΚΑΛΛΙΩΡΑΣ: Το είπαμε και στην επιτροπή.
      ΠΡΟΕΔΡΕΥΩΝ (Κωνσταντίνος Βρεττός): Εντάξει, μπορεί να αλλάξατε γνώμη. Δεν γίνεται τώρα αυτό, αλλά τέλος πάντων.
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και στο σύνολο και με την υπ’ αριθμόν 1348/149 τροπολογία του κυρίου Υπουργού; 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Σύμβασης για το Πρόγραμμα έκδοσης Νομισμάτων για την Ολυμπιάδα του 2004», έγινε δεκτό και με την υπ’ αριθμόν 1348/149 τροπολογία του κυρίου Υπουργού κατά πλειοψηφία ενιαία επί της αρχής, των άρθρων και στο σύνολο και έχει ως εξής:
      (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Παρεσχέθη η ζητηθείσα εξουσιοδότηση.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 13.30΄ λύεται η συνεδρίαση για αύριο ημέρα Πέμπτη και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση της Διεθνούς Σύμβασης για την καταστολή τρομοκρατικών βομβιστικών επιθέσεων», σύμφωνα με την ημερήσια διάταξη και στη συνέχεια συζήτηση και λήψη απόφασης, σύμφωνα με το άρθρο 62 του Συντάγματος, για αιτήσεις άρσεως ασυλίας Βουλευτών, σύμφωνα με την ειδική ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



117

Συνεδρίαση 5-2-2003


