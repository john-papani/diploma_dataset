      Δευτέρα, 12 Ιανουαρίου 2004
      ΣΥΝΕΔΡΙΑΣΗ ΝΗ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      Ειδική ημερήσια διάταξη επί της Ετήσιας Εκθέσεως του Ελεγκτικού Συνεδρίου για το Οικονομικό έτος 2001, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων.
      α) προς τον Υπουργό Εμπορικής Ναυτιλίας, σχετικά με το φετινό διαγωνισμό των Δοκίμων Αξιωματικών του Λιμενικού Σώματος, σελ.
      β) προς τον Υπουργό Ανάπτυξης, σχετικά με τη λήψη των αναγκαίων μέτρων για την ακρίβεια στην αγορά κλπ., σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίου νόμου: Οι Υπουργοί Δικαιοσύνης και Εξωτερικών κατέθεσαν σχέδιο νόμου: «Κύρωση της Ευρωπαϊκής Συμφωνίας σχετικά με πρόσωπα τα οποία συμμετέχουν σε διαδικασίες ενώπιον του Ευρωπαϊκού Δικαστηρίου των Δικαιωμάτων του Ανθρώπου», σελ.
      ΟΜΙΛΗΤΕΣ
      Επί της Ειδικής Ημερήσιας Διάταξης.
      ΑΝΡΕΟΥΛΑΚΟΣ Απ., σελ.
      ΒΑΘΕΙΑΣ Ι., σελ.
      ΒΛΑΧΟΠΟΥΛΟΣ Η., σελ.
      ΓΚΑΤΖΗΣ Ν., σελ.
      ΚΑΛΑΦΑΤΗΣ Στ., σελ.
      ΚΑΤΣΑΡΟΣ Ν., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΚΩΣΤΟΠΟΥΛΟΣ Δ., σελ.
      ΛΑΜΠΡΟΠΟΥΛΟΣ Ι., σελ.
      ΛΑΦΑΖΑΝΗΣ Π., σελ.
      ΠΑΥΛΙΔΗΣ Α., σελ.
      ΠΟΛΥΖΟΣ Ε., σελ.
      ΣΠΥΡΙΟΥΝΗΣ Κ., σελ.
      ΣΤΥΛΙΑΝΙΔΗΣ Ε., σελ.
      ΤΑΣΟΥΛΑΣ Κ., σελ.
      ΤΣΙΠΛΑΚΗΣ Κ., σελ.
      ΤΣΙΠΡΑΣ Β., σελ.
      ΤΣΟΥΡΝΟΣ Γ., σελ.
      ΦΑΡΜΑΚΗΣ Ν., σελ.
      Επί των επικαίρων ερωτήσεων.
      ΚΟΥΛΟΥΡΗΣ Κ., σελ.
      ΜΙΧΑΛΟΛΙΑΚΟΣ Β., σελ.
      ΠΑΣΧΑΛΙΔΗΣ Γ., σελ.
      ΣΤΡΙΦΤΑΡΗΣ Σπ., σελ.
      

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΝΗ΄
Δευτέρα 12 Ιανουαρίου 2004
	Αθήνα, σήμερα στις 12 Ιανουαρίου 2004, ημέρα Δευτέρα και ώρα 18.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Βασίλειο Μιχαλολιάκο, Βουλευτή Α΄ Πειραιώς τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Λεωνίδας Ξενιτίδης, κάτοικος Δράμας, ζητεί την ικανοποίηση αιτήματος από το ΝΑΤ.
2) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ένωση Ελλήνων Ερευνητών ζητεί την ικανοποίηση μισθολογικών αιτημάτων του κλάδου.
3) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία Έλληνες του εξωτερικού με στρατολογικές εκκρεμότητες ζητούν την αποσύνδεση της έκδοσης διαβατηρίου από τη στρατολογική κατάσταση του κατόχου.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Ναυπάκτου Αιτωλ/νίας ζητεί την επιχορήγηση των βρεφονηπιακών σταθμών του Δήμου του.
5) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί την επισκευή κολώνων  της ΔΕΗ που έχουν υποστεί ζημιές από κατολίσθηση του εδάφους.
6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αυλώνος Εύβοιας ζητεί να καλυφθεί η περιοχή του με γιατρό συμβεβλημένο με το ΤΕΒΕ.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί να παραμείνει η δασική έκταση 447.230 m² στη θέση ΓΚΑΤΖΑ στην κυριότητα του Δήμου Στυρέων.
8) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την επίλυση ζητήματος πιστοποίησης εντοπιότητας.
9) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί ενημέρωση, για την κατασκευή ή μη λιμνοδεξαμενής στο Δημοτικό Διαμέρισμα Ανωγείων Λακωνίας.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά την αναγκαιότητα δημιουργίας Νηπιαγωγείου στην Καλαμάτα.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος «ΗΣΙΟΔΟΣ» Νομού Λασιθίου ζητεί την ολοκλήρωση του νέου κτιρίου του  Σταθμού γεωργικής έρευνας Ιεράπετρας.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ενοικιαζομένων Δωματίων Διαμερισμάτων Ελούντας ζητεί την ένταξη σε χρηματοδοτικό πρόγραμμα, «του έργου της παράκαμψης Ελούντας».
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Γενικό Νοσοκομείο Ιεράπετρας ζητεί την ενίσχυση του Μικροβιολογικού Εργαστηρίου του Νοσοκομείου με ένα μικροβιολόγο.
14) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ελευσίνας Αττικής, καταγγέλλει το περιστατικό της έκρηξης βόμβας στις 12 Δεκεμβρίου και ζητεί την άμεση λήψη μέτρων περιφρούρησης των πολιτών.
15) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Παλλήνης Αττικής ζητεί να επιτραπεί η ολιγόλεπτη στάθμευση οχημάτων στη Λεωφόρο Μαραθώνος, έως την ολοκλήρωση των έργων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1845/19-8-03 ερώτηση της Βουλευτού κ. Μαρίας Κόλλια-Τσαρουχά δόθηκε με το υπ’ αριθμ. 81539/11-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 1845/19.803 και 1850/19.8.03 ερωτήσεις που κατατέθηκαν στη Βουλή από την Βουλευτή κα Μ. Κόλλια - Τσαρουχά, αναφορικά με την ποιότητα των πόσιμων νερών του Νομού Σερρών, σας γνωρίζουμε τα εξής:
      Όπως μας πληροφόρησε η Δ/νση Υγείας Νομ. Αυτ/σης Σερρών με σχετικό έγγραφό της, από τα στοιχεία που διατηρεί στο αρχείο της, αλλά και από τακτικές δειγματοληψίες που ενεργεί, διαπιστώνεται ότι η ποιότητα των πόσιμων νερών του Νομού Σερρών είναι σύμφωνη με τους όρους και τις προϋποθέσεις των σχετικών διατάξεων. Ειδικότερα οι τιμές των νιτρικών και νιτρωδών είναι μικρότερες από τις υψηλότερες αποδεκτές που ορίζονται στην Υ2/2600/2001 Κ.Υ.Α. 'Όπου υπήρχαν πηγές υδροληψίες με τιμές σε νιτρικά και νιτρώδη υψηλότερες από την ανώτερη παραδεκτή, έχουν καταργηθεί εδώ και αρκετά χρόνια.
      Ο Υφυπουργός
      Ε. ΝΑΣΙΩΚΑΣ»
      2. Στην με αριθμό 2032/22-8-03 ερώτηση των Βουλευτών κυρίων Σταύρου Σκοπελίτη, Παναγιώτη Κοσιώνη, Ορέστη Κολοζώφ δόθηκε με το υπ’ αριθμ. Γ.Π. 83237/11-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2032/22-8-2003 ερώτηση που κατατέθηκε στη Βουλή από τους Βουλευτές κυρίων Σ. Σκοπελίτη, Π. Κοσιώνη και ο. Κολοζώφ σχετικά με τη λειτουργία των Κέντρων Υγείας του Ν. Ηρακλείου, σας διαβιβάζoυμε το αρ. 782/9-9-03 έγγραφο του ΠεΣΥΠ Κρήτης, με το οποίο δίδονται στοιχεία για το εν λόγω θέμα.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 1804/19-8-2003 ερώτηση του Βουλευτή κ. Ιωάννη Βαϊνά δόθηκε με το υπ’ αριθμ. ΓΠ/81547/10-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 1804/19-8-2003 ερώτηση που κατατέθηκε στη Βουλή από τον Βουλευτή κ. Ι. Βαϊνά σχετικά με αποζημιώσεις πληγέντων της Ν.Α Αιτωλοακαρνανίας από το σεισμό της 31-12-2002 στην Αμφιλοχία, σας γνωρίζουμε τα εξής:
      Το Υπουργείο Υγείας & Πρόνοιας για την αποτελεσματικότερη αντιμετώπιση των πρoβλημάτων που δημιουργούνται στους πολίτες που πλήττονται από θεομηνία, στα πλαίσια .των διατάξεων του Ν.Δ/τος 57/73 και του Ν. 2646/98, εξέδωσε την αρ. Π2/0ικ.2673 (ΦΕΚ 1185/11-9-02 τΒ) Κοινή Υπουργική Απόφαση, σύμφωνα με την οποία από την οικεία Ν.Α (Δ/νση Πρόνοιας) χορηγούνται άμεσα:
      - Σκηνές και κoυβέρτες για την προσωρινή στέγασή τους.
      - Οικονομική ενίσχυση, ποσού 586,94 Ευρώ σε κάθε οικογένεια για την κάλυψη των πρώτων αναγκών τους.
      	- Εκτός των 586,94. Ευρώ που δίνονται για την κάλυψη των πρώτων αναγκών, οι οικογένειες που υπέστησαν ζημιά και είναι πολύτεκνες ενισχύονται με επιπλέον 589,94 Ευρώ.
      - Επιπλέον οικονομική ενίσχυση 589,94 Ευρώ λαμβάνoυν και οι πληγείσες οικογένειες για -κάθε μέλος τους :που είναι άτομο με ειδικές ανάγκες και επιδοτείται από την πρόνοια.
      	- Οικονομική ενίσχυση ποσού μέχρι 5.869,41 Ευρώ κατά νοικοκυριό, για την επισκευή κύριας οικίας ή αντικατάσταση οικοσκευής.
      - Οικονομική ενίσχυση 4.402,05 Ευρώ σε άτομα που υπέστησαν αναπηρία από τραυματισμό στη θεομηνία.
      - Επίσης σε εφαρμογή του άρθρου 18, του Ν. 2768/99, με Κοινή Υπουργική Απόφαση, επιτρέπεται η καταβoλή έκτακτης οικονομικής βoήθειας στις οικογένειες όσων έχασαν τη ζωή τους σε σεισμό ή άλλα φυσικά φαινόμενα και εξαιτίας τους.
      Συγκεκριμένα οι πληγέντες από θεομηνία υποχρεούνται, προκειμένου να τύχουν δικαιούχοι των προαναφερόμενων οικονομικών ενισχύσεων, να υποβάλουν τη σχετική αίτηση στην οικεία Νομαρχία, μέσα σε ένα (1) μήνα από την ημερομηνία του συμβάντος, όπως προβλέπεται στην με αρ. Π2/0IΚ. 2673 (ΦΕΚ 1185/11-9-02 τΒ) Κοινή Υπουργική Απόφαση.
      Σας ενημερώνουμε ότι από το Υπουργείο μεταβιβάστηκε με τις αρ. ΔΥ5α/ οικ. 40880/29-4-03 και ΔΥ5α/οικ. 66262/9-7-03 Αποφάσεις, κατόπιν σχετικού αιτήματος, στην εν λόγω Ν.Α συνολική πίστωση 250.000 Ευρώ, για την οικονομική ενίσχυση όλων των πληγέντων που είχαν κριθεί δικαιούχοι. Στο αρ. Δπα2/3400ΑΣ1308/27 -8-03 έγγραφο της Ν.Α αναφέρεται ότι εντός των ημερών θα ολοκληρωθεί η χορήγηση της οικονομικής ενίσχυσης.
      Σημειώνουμε ότι οι Δ/νσεις Πρόνοιας των Ν.Α συντάσσουν δικό τους προϋπολογισμό για το Λογαριασμό Α΄ Κοινωνικών Βοηθειών και επιχορηγούνται συμπληρωματικά από το Φ.220 ΚΑΕ 2739 «Λοιπά γενικά βοηθήματα και επιδόματα κοινωνικής πρόνοιας» του Υπουργείου μας, προκειμένου να αντιμετωπίσουν έκτακτες ανάγκες πολιτών που τυχόν δεν είχαν προβλεφθεί.
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»
      4. Στην με αριθμό 3079/16-9-2003 ερώτηση των Βουλευτών κυρίων Νικόλαου Γκατζή και Δημητρίου Τσιόγκα δόθηκε με το υπ’ αριθμ. 100352/ΙΗ΄ 9-10-2003 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην Ερώτηση με αριθμό 3079/16-9-03, που κατέθεσαν οι Βουλευτές κ.κ. Νίκος Γκατζής και Τάκης Τσιόγκας σχετικά με το 50 και 11 ο Δημ. Σχολ. Ν. Ιωνίας Μαγνησίας, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Μαγνησίας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ ΑΕ.
      2000
      Για οικόπεδα-μελέτες-κατασκευές                           650.000.000 δρχ.
      Για επισκευές                                                               20.000.000 δρχ.
      2001
      Για οικόπεδα - μελέτες – κατασκευές                              900.000.000 δρχ.
      2002
      Για οικόπεδα - μελέτες – κατασκευές                                2.934.702,86 Ευρώ
      Για φέτος (2003) η Νομαρχιακή Αυτοδιοίκηση Μαγνησίας έχει επιχορηγηθεί με το ποσό των 2.300.000,00 ευρώ .
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
      2. Ειδικότερα, για το σχολικό κτίριο που στεγάζονται το 5ο και το 11ο Δ. Σ. Δημοτικό Σχολείο Νέας Ιωνίας Μαγνησίας, σας γνωρίζουμε τα εξής:
      Από το Ν.Π.Δ.Ε. ΣΑΝΑ 034/3 του Π.Ε.Π. Θεσσαλίας 2000-2006, στα πλαίσια του Γ΄ Κ.Π.Σ., η Νομαρχιακή Αυτοδιοίκηση Μαγνησίας κατασκεύασε στη θέση του καθαιρεθέντος σχολικού κτιρίου (πρώην 20ο Δ.Σ. Νέας Ιωνίας), σύγχρονο σχολικό συγκρότημα για τη στέγαση και λειτουργία σε πρωινή μόνο βάρδια των 50υ και 11ου Δημοτικών Σχολείων Νέας lωνίας.
      Το νέο σχολικό συγκρότημα, με συνολικό εμβαδόν στεγασμένων χώρων 2.310 m2, περιλαμβάνει 14 κύριες αίθουσες διδασκαλίας, αίθουσα πολλαπλών χρήσεων, αίθουσα αθλοπαιδιών, γραφεία διδασκόντων και λοιπούς βοηθητικούς χώρους καθώς και διαμόρφωση αυλείου χώρου.
      Ο προϋπολογισμός μελέτης του έργου ήταν 700 εκ. δρχ. (2.054.000 Ευρώ) και το ποσό της σύμβασης είναι 461 εκ. δρχ. (1.353.000 Ευρώ). Σύμφωνα δε με την εκτίμηση του επιβλέποντος μηχανικού της Δ/νσης Τ.Υ. το τελικό κόστος θα είναι μικρότερο από το ποσό της σύμβασης και θα αντιστοιχεί σε ποσό μικρότερο των 200.000 δρχ. (587 Ευρώ) ανά τετραγωνικό μέτρο.
      Το έργο τελείωσε στις 1019/2003 και για το λόγο αυτό καθυστέρησε και ο εξοπλισμός του σχολείου με θρανία κ.λ.π. από τον Ο.Σ.Κ ΑΕ., ο οποίος όμως έχει ολοκληρωθεί.
      Όσον αφορά σε κατασκευαστικές ατέλειες, αυτές εντοπίστηκαν από τον επιβλέποντα μηχανικό στη στεγανοποίηση των κουφωμάτων αλουμινίου και έχει ειδοποιηθεί εγγράφως ο ανάδοχος του έργου για την αποκατάστασή τους προκειμένου να γίνει προσωρινή παραλαβή του έργου.
      Ο Υφυπουργός
      ΝΙΚ. ΓΚΕΣΟΥΛΗΣ»
      5. Στην με αριθμό 3124/17-9-03 ερώτηση του Βουλευτή κ. Γεωργίου Καρατζαφέρη δόθηκε με το υπ΄ αριθμ. 742/7-10-03 έγγραφο από τον Αναπληρωτή Υπουργό Εξωτερικών η ακόλουθη απάντηση:
     «Η χώρα μας είναι μέρος της Συνθήκης του Schengen από το 1992 και την εφαρμόζει πλήρως από τον Ιανουάριο του 2000. Οι προϋποθέσεις και διαδικασία χορήγησης θεώρησης εισόδου στην Ελλάδα καθορίζονται, κατά συνέπεια, από την ίδια τη Συνθήκη και την Κοινή Προξενική Εγκύκλιο.
     Θεωρήσεις εισόδου σε Κράτη του χώρου Schengen χορηγούνται μόνο από τις προξενικές αρχές των Κρατών αυτών (όλα τα Κράτη μέλη της Ευρωπαϊκής Ένωσης, πλην του Ηνωμένου Βασιλείου και της Ιρλανδίας, Ισλανδία και Νορβηγία) και έχουν μέγιστη διάρκεια 90 ημερών, η οποία μπορεί να εξαντληθεί σε χρονικό διάστημα 6 μηνών. Η διάρκεια της θεώρησης εξαρτάται από τη βεβαίωση οικονομικών πόρων που προσκομίζει ο ενδιαφερόμενος.
     Σύμφωνα, λοιπόν, με τα ισχύοντα, το 2002, οι Ελληνικές προξενικές αρχές εξέδωσαν 277 χορηγήσεις εισόδου σε Πακιστανούς, 2.183 σε Ιρανούς. 3.926 σε υπηκόους της Βοσνίας-Ερζεγοβίνης και καμία σε Ιρακινό υπήκοο. Στο Μπαγκλαντές η Ελλάδα δε διαθέτει προξενική αρχή και συνεπώς δε δύναται να χορηγήσει θεώρηση εισόδου.
     Σημειωτέον ότι στην Ελλάδα, ως χώρα Schengen, παραμένουν νομίμως υπήκοοι τρίτων Κρατών, οι οποίοι διαθέτουν θεωρήσεις εισόδου που έχουν εκδοθεί από- τα προξενεία των άλλων Κρατών του χώρου Schengen ή που έχουν αναγνωρισμένες άδειες παραμονής σε άλλες χώρες του χώρου Schengen.
     Αρμόδιο για τον έλεγχο της τήρησης των χρονικών ορίων των θεωρήσεων εισόδου είναι το Υπουργείο Δημόσιας Τάξης. Αλλοδαπός που έχει παραβιάσει το χρονικό όριο της θεό)ρησης εισόδου απελαύνεται και καταγράφεται στον κατάλογο ανεπιθυμήτων, με αποτέλεσμα να μην του χορηγείται ξανά θεώρηση εισόδου Schengen.
     Από τη Διεύθυνση Αλλοδαπών του Υπουργείου Δημόσιας Τάξης πληροφορηθήκαμε ότι το 2002 απελάθηκαν 1042 Πακιστανοί υπήκοοι, 851 Ιρανοί, 1465 Ιρακινοί, 8 από τη Βοσνία Ερζεγοβίνη και 427 από το Μπαγκλαντές. Οι απελάσεις αυτές δεν έγιναν μόνο για παραβίαση χρονικών ορίων θεώρησης εισόδου, αλλά και για άλλους λόγους (π.χ. είσοδο και παραμονή στη χώρα χωρίς θεώρηση εισόδου ή χωρίς ταξιδιωτικό έγγραφο, τέλεση αξιόποινης πράξης, κ.ά.)
     Συμπερασματικά, σε ό,τι αφορά τη χορήγηση θεωρήσεων εισόδου, η χώρα μας τηρεί τις υποχρεώσεις που απορρέουν από την Συνθήκη του Schengen και λειτουργεί με γνώμονα τη διαφύλαξη της ασφάλειας του Χώρου Schengen και την καταπολέμηση της παράνομης μετανάστευσης.
     Ο Αναπληρωτής Υπουργός
     ΤΑΣΟΣ ΓΙΑΝΝΙΤΣΗΣ»
      6. Στην με αριθμό 3089/17-9-03 ερώτηση των Βουλευτών κυρίων Νικολάου Αγγελόπουλου, Κωνσταντίνου Κιλτίδη, Αθανασίου Μπούρα, Αθηναίου Φλωρίνη, Πέτρου Μαντούβαλου και Νικήτα Κακλαμάνη δόθηκε με το υπ΄ αριθμ. Β-4551/10-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 3089/17-09-03 που κατέθεσαν στη Βουλή οι Βουλευτές κύριοι Ν. Αγγελόπουλος, Κων. Κιλτίδης, Αθ. Μπούρας, Αθ. Φλωρίνης, Π. Μαντούβαλος και Νικ. Κακλαμάνης, σύμφωνα με το αριθμ. πρωτ. ΥΠΑ/Δ13/Α/38677/1731/7-10-03 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
     1. Κατόπιν σχετικών Αποφάσεων του Διοικητή της ΥΠΑ, έχουν προσληφθεί και παρέχουν υπηρεσίες απ' ευθείας στον Διοικητή τρεις (3) Σύμβουλοι:
     α. ένας από 18/2/2003 μέχρι 17/2/2004, με αρμοδιότητα την επιμέλεια οργανωτικών θεμάτων και θεμάτων δημοσίων σχέσεων, εθιμοτυπίας, εκδηλώσεων και προβολής του έργου της Διοίκησης της ΥΠΑ.
     β. ένας από 2/1/2003 μέχρι 31/12/2003, με αρμοδιότητα σε θέματα επικοινωνίας και
     γ. ένας από 2/1/2003 μέχρι 31/12/2003, με αρμοδιότητα σε θέματα Νομοπαρασκευαστικής προετοιμασίας Κανόνων δικαίου προερχόμενων από την ΥΠΑ ή εχόντων άμεση σχέση με την λειτουργία της ή την νομική της υπόσταση και ενδιαφέρουν αυτήν.
     2. Οι Συμβάσεις των ως άνω Συμβούλων Διοικητή ΥΠΑ επισυνάπτονται στο παρόν.
     3. Επίσης, στην Υπηρεσία μας έχουν προσληφθεί και παρέχουν υπηρεσίες Συμβούλου στην Διεύθυνση Πτητικών Προτύπων (Δ2), σε θέματα ασφάλειας πτήσεων οι κατωτέρω:
     α. Η επιχείρηση Αir Eurosafe, με έδρα τις Βρυξέλλες, της οποίας οι υπάλληλοι έχουν προσληφθεί, σύμφωνα με τις διατάξεις του άρθρου 32 του Ν. 2912/01 (ΦΕΚ/94/Α) , με τις οποίες παρέχεται στην ΥΠΑ εξουσιοδότηση πρόσληψης εμπείρων πιστοποιημένων επιθεωρητών από Διεθνείς Οργανισμούς. Η εν λόγω επιχείρηση παρέχει τις υπηρεσίες της, κατόπιν Σύμβασης, που υπεγράφη με την ΥΠΑ , εκπροσωπούμενη από τον Διοικητή της, και μετά την έκδοση Κοινών Αποφάσεων των Υπουργών Οικονομικών και Μεταφορών- Επικοινωνιών. Σκοπός της Σύμβασης είναι να υποστηριχθεί η ΥΠΑ στην ανάπτυξη και υλοποίηση των ενεργειών, που απαιτούνται, προς συμμόρφωση με τους Κανονισμούς του JAA (Σύνδεσμος Αεροπορικών Αρχών). Ειδικότερα, το προσφερόμενο έργο της Air Eurosafe, αναλύεται στην σχετική Σύμβαση, αντίγραφο της οποίας επισυνάπτεται.
     Η Σύμβαση προβλέπει την παροχή υπηρεσιών τεσσάρων (4) Συμβούλων της Air Eurosafe, για το χρονικό διάστημα από 1-9-2001 μέχρι 31-8-2002, με επιβάρυνση συνολικού ύψους 1.041.318 € και την παροχή υπηρεσιών τριών (3) Συμβούλων της, για το χρονικό διάστημα από 1-92002 μέχρι 31-8-2003, με επιβάρυνση συνολικού ύψους 790.996 €.
     Η ανωτέρω Σύμβαση πρόκειται να ανανεωθεί για ένα (1) επί πλέον έτος, ήτοι από 1-9-2003 μέχρι 31-8-2004 και προς τούτο έχουν προωθηθεί σχετικές ενέργειες.
     β. Ένας συνταξιούχος .χειριστής αεροσκαφών της ΟΛΥΜΠΙΑΚΗΣ ΑΕΡΟΠΟΡΙΑΣ, με Πτυχία Αεροναυπηγού και Μηχανικού αεροσκαφών, ο οποίος έχει προσληφθεί από 1-7-2003 έως 1-7-2004, σύμφωνα με τις διατάξεις της παραγράφου 2 του άρθρου έκτου του Ν.2338/95 (ΦΕΚ/202/Α), όπως συμπληρώθηκε με την παράγραφο 3 του άρθρου 13 του Ν.2465/97 (ΦΕΚ/Α/28), με τις οποίες παρέχεται η δυνατότητα πρόσληψης Συμβούλων στην ΥΠΑ. Ο ανωτέρω προσλήφθηκε, κατόπιν Απόφασης του Διοικητή της ΥΠΑ, Κοινής Απόφασης των Υπουργών Οικονομικών και Μεταφορών- Επικοινωνιών και της σχετικής Σύμβασης, η οποία έχει προωθηθεί για υπογραφή.
     Ο εν λόγω Σύμβουλος αναλαμβάνει την υποχρέωση να παρέχει συμβουλές στα επείγοντα, εξειδικευμένα και τρέχοντα θέματα της Διεύθυνσης Πτητικών Προτύπων (ΥΠΑ/Δ2), στις διεθνείς υποχρεώσεις της Διεύθυνσης, στην εφαρμογή του JAROPS1, του JARFCL 1-2-3-4, στην επιθεώρηση της FΑΑ για την κατηγοριοποίηση της ΥΠΑ και γενικά σε θέματα υποστήριξης της Διεύθυνσης, στα οποία κρίνεται απαραίτητη η υψηλή εμπειρία, η εξειδίκευση και η προσοντολογία αυτού.
     Στον ανωτέρω σύμβουλο δεν έχει καταβληθεί μέχρι σήμερα κανενός είδους αμοιβή.
     γ. Ένας ειδικός Νομικός Σύμβουλος, ο οποίος έχει προσληφθεί από 1-2-2003 έως 31-12-2003, σύμφωνα με τις διατάξεις της παραγράφου 2 του άρθρου έκτου του Ν.2338/95 (ΦΕΚ/202/Α), όπως συμπληρώθηκε με την παράγραφο 3 του άρθρου 13 του Ν.2465/97 (ΦΕΚ/Α/28), με τις οποίες παρέχεται η δυνατότητα πρόσληψης Συμβούλων στην ΥΠΑ. Ο ανωτέρω προσλήφθηκε κατόπιν απόφασης του Διοικητή της ΥΠΑ, Κοινής Απόφασης των Υπουργών Οικονομικών και Μεταφορών-Επικοινωνιών και της σχετικής Σύμβασης.
     Ο εν λόγω Νομικός Σύμβουλος αναλαμβάνει την υποχρέωση να παρέχει συμβουλές σε θέματα οργανωτικά, καθώς, επίσης, σε θέματα θεσμικών συμπληρώσεων και μεταβολών στο οργανωτικό πλαίσιο, που διέπει την ΥΠΑ και ειδικότερα σε νομικά ζητήματα που αφορούν την οργάνωση και προσαρμογή των υπηρεσιών της στην διεθνή Νομοθεσία και πρακτική.
     Επίσης, υποχρεούται να παρέχει συμβουλές και υποστήριξη στη Διοίκηση της ΥΠΑ, στην συμμετοχή της σε συνέδρια στο εξωτερικό και στους Διεθνείς Οργανισμούς, στους οποίους, κατά την κρίση του Διοικητή, είναι απαραίτητη η παρουσία του.
     Στον ανωτέρω Σύμβουλο έχουν καταβληθεί μέχρι σήμερα αμοιβές συνολικού ύψους ποσού 11.740 €.
     δ. Από τον Διεθνή Οργανισμό Πολιτικής Αεροπορίας (lCAO), έχουν διατεθεί κατόπιν τριετούς Σύμβασης (2000- 2002) με την Υπηρεσία μας, η οποία ανανεώθηκε για ένα (1) επί πλέον έτος (2003), πέντε (5) Σύμβουλοι, στο πλαίσιο της δημιουργίας και εφαρμογής του σχεδίου ενεργειών για την αντιμετώπιση των ευρημάτων Ομάδας Επιθεωρητών του ICAO, έπειτα από έλεγχο, με βάση το Παγκόσμιο Πρόγραμμα ελέγχου ασφάλειας πτήσεων, που έγινε στη χώρα μας το δεύτερο δεκαπενθήμερo του Φεβρουαρίου 2000. Οι εν λόγω Σύμβουλοι αμείβονται από τον ICAO, με πρόσθετη ετήσια οικονομική συνεισφορά από την Υπηρεσία μας, η οποία αναλύεται ως εξής:
     Για το έτος 2000 ποσό 779.800 $ ΗΠΑ 
     Για το έτος 2001 ποσό 637.800 $ ΗΠΑ 
     Για το έτος 2002 ποσό 790.800 $ ΗΠΑ 
     Για το έτος 2003 ποσό 724.532 $ ΗΠΑ.
     4. Οι ως άνω τεχνικοί Σύμβουλοι συνεργάζονται με το εξειδικευμένο προσωπικό της Υ.Π.Α. και προσελήφθησαν κατ' εφαρμογήν ολοκληρωμένου προγράμματος αναβάθμισης και εκσυγχρονισμού της Διεύθυνσης Πτητικών Προτύπων.
     Ο Υπουργός
     ΧΡΙΣΤΟΣ ΒΕΡΕΛΗΣ»
      7. Στην με αριθμό 3202/18-9-03 ερώτηση του Βουλευτή κ. Αθανάσιου Μπούρα δόθηκε με το υπ΄ αριθμ. Β-4463/8-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 3202 / 18-09-03 που κατέθεσε στη Βουλή ο Βουλευτής κ. Θαν. Μπούρας, σύμφωνα με το αριθμ. πρωτ. 51166/29-09-03 έγγραφο του Οργανισμού Σιδηροδρόμων Ελλάδος σας πληροφορούμε τα παρακάτω:
     1. Το πρόβλημα της διέλευσης των συρμών από την πόλη των Μεγάρων, θα μειωθεί δραστικά το 2004 μετά τη λειτουργία της νέας υπό κατασκευή γραμμής υψηλών ταχυτήτων Αθηνών - Κορίνθου, η οποία παρακάμπτει την πόλη των Μεγάρων, ενώ προβλέπεται νέος Σιδηροδρομικός Σταθμός Μεγάρων εκτός της πόλεως.
     2. Η υφιστάμενη Σιδηροδρομική Γραμμή προβλέπεται να χρησιμοποιείται σαν αμιγώς προαστιακή γραμμή.
     3. Ο υφιστάμενος Σιδηροδρομικός Σταθμός Μεγάρων θα συνεχίσει να λειτουργεί ως τερματικός Σταθμός του Προαστιακού Σιδηροδρόμου μετά την λειτουργία της νέας σιδηροδρομικής γραμμής υψηλών ταχυτήτων. Ως εκ τούτου οι ταχύτητες των συρμών στην περιοχή θα είναι μικρές αφού δεν θα υπάρχουν διερχόμενοι συρμοί αλλά όλοι αναγκαστικά θα σταθμεύουν.
     4. Για το θέμα ανάπτυξης και αναβάθμισης του υπάρχοντος Σιδηροδρομικού Σταθμού, η ΓΑΙΑΟΣΕ θυγατρική εταιρία αξιοποίησης της ακίνητης περιουσίας του Ο.Σ.Ε προχωρά στην ανάθεση σχετικής μελέτης, που αφορά την αξιοποίηση των εγκαταστάσεων του Ο.Σ.Ε στην πόλη των Μεγάρων.
     Ο Υπουργός
     ΧΡΙΣΤΟΣ ΒΕΡΕΛΗΣ»
      8. Στην με αριθμό 112/1.7.03 ερώτηση του Βουλευτή κ. Σταύρου Καλογιάννη δόθηκε με το υπ’ αριθμ. 111201/2924 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ερωτήσεων με αριθμό 1084 που κατατέθηκε στις 22/7/2003 από τον Βουλευτή κ. Σταύρο Καλογιάννη καθώς και των ερωτήσεων 56/1.7.03, 112/1.7.03 και 269/2.7.03 που μας διαβιβάστηκαν με το α.π. 5/2517/2003 έγγραφο του Υπουργείου Γεωργίας και κατατέθηκαν αντίστοιχα από τους Βουλευτές κ. κ. Ασημίνα Ξηροτύρη - Αικατερινάρη, Μαρία Κόλλια- Τσαρουχά και Φώτη Κουβέλη σας πληροφορούμε ότι:
      Ως προς τα αναφερόμενα στο εισαγωγικό τμήμα της ερώτησης για το Πρωτόκολλο της Καρθαγένης σας γνωρίζουμε τα εξής:
      Το Πρωτόκολλο της Καρθαγένης για την Βιοασφάλεια στην Σύμβαση για την Βιολογική Ποικιλότητα, υπογράφηκε στο Μόντρεαλ στις 25 Ιανουαρίου 2002. Το Πρωτόκολλο αποσκοπεί, σύμφωνα με την προσέγγιση της προφύλαξης, που περιλαμβάνεται στην Αρχή του Άρθρου 15 της Διακήρυξης του Ρίο για το Περιβάλλον και την Ανάπτυξη, στην επίτευξη της επαρκούς προστασίας και ασφάλειας κατά την διασυνοριακή κίνηση, την διαμετακόμιση, τον χειρισμό και τη χρήση των εμβίων τροποποιημένων οργανισμών (Ε.Τ.Ο.) που παράγονται με βάση τις αρχές της σύγχρονης βιoτεχvoλογίας και ενδέχεται να έχει δυσμενείς επεμβάσεις στη διατήρηση και την αειφόρο χρήση της βιολογικής ποικιλότητας, λαμβάνοντας υπ' όψη τους κινδύνους για την υγεία του ανθρώπου.
      Σύμφωνα με τις διατάξεις του Πρωτοκόλλου, η έλλειψη επιστημονικής βεβαιότητος, λόγω ανεπάρκειας επιστημονικών πληροφοριών και γνώσεων σε ότι αφορά τον βαθμό των ενδεχομένων δυσμενών επιπτώσεων ΕΤΟ στη διατήρηση και αειφόρο χρήση της βιολογικής ποικιλότητας στο Μέρος Εισαγωγής (Χώρα εισαγωγής-Συμβαλλόμενο Μέρος του Πρωτοκόλλου), λαμβανομένων επίσης υπ' όψη των κινδύνων στην υγεία του ανθρώπου, δεν καθιστά κώλυμα για τη λήψη απόφασης, για το Μέρος αυτό, σχετικά με την εισαγωγή ΕΤΟ προκειμένου να αποφευχθούν ή ελαχιστοποιηθούν σε δυσμενείς Επιπτώσεις (άρθρο 10, παρ 6 και άρθρο 11, παρ. 6).
      Ως προς την επικύρωση του Πρωτοκόλλου, η Ελλάδα και άλλες- Κοινοτικές Χώρες (Φιλανδία, Βέλγιο, Ηνωμένο Βασίλειο) θεώρησαν ότι η διαδικασία της κύρωσης, είναι σκόπιμο και λογικό να συσχετισθεί με την πρόοδο των διαπραγματεύσεων για τους δύο σχετικούς Κοινοτικούς Κανονισμούς:
      1. τις διασυνοριακές κινήσεις των ΓΤΟ, και
      2. ιχνηλασιμότητα και σήμανση των ΓΤΟ
      Το Σχέδιο Κανονισμού για τις διασυνοριακές κινήσεις των ΓΤΟ, χάρις και στις επιτυχείς ενέργειες της Ελληνικής Προεδρίας, βαίνει προς την τυπική του ολοκλήρωση.
      Η διαδικασία της συvυπoγραφής από τους συναρμόδιους Υπουργούς του Σχεδίου Νόμου για την Επικύρωση του Πρωτοκόλλου της Kαρθαγέvης. Με Κοινές Αποφάσεις που εκδίδονται από τον Υπουργό ΠE.ΧΩ.Δ.Ε. και κατά περίπτωση αρμοδίους Υπουργούς Οικονομίας Εσωτερικών και Δημόσιας Διοίκησης, Ανάπτυξης, Γεωργίας, Μεταφορών και Επικοινωνιών καθώς και Υγείας-Πρόνοιας, ρυθμίζονται τα θέματα σχετικά με την εφαρμογή των διατάξεων του Νόμου της Κύρωσης του Πρωτοκόλλου, μεταξύ των οποίων μπορεί να περιλαμβάνονται η λήψη συμπληρωματικών μέτρων που αφορούν τη σύσταση και συγκρότηση διοικητικών οργάνων, τον καθορισμό των αναγκαίων διαδικασιών ή ενδεχομένως την θέσπιση διοικητικών κυρώσεων.
      Είναι σαφές ότι μηχανισμός εφαρμογής του Πρωτοκόλλου στο εθνικό επίπεδο, θα πρέπει να ταυτισθεί με τον μηχανισμό για την εφαρμογή των προαναφερθέντων Κανονισμών και των Οδηγιών για την βιοτεχνολογία, θεμάτων που βρίσκονται σε εξέλιξη.
      Σε Κοινοτικό επίπεδο τα θέματα της σκόπιμης απελευθέρωσης Γ.Τ.Ο. στο περιβάλλον ρυθμίζονται από την Οδηγία 2001/18, η οποία έχει τεθεί σε ισχύ από τις 17-10-02. Σύμφωνα με αυτή οι ενδιαφερόμενες εταιρείες καταθέτουν φακέλους οι οποίοι περνούν από την προβλεπόμενη διαδικασία αξιολόγησης και αδειοδότησης.
      Η Υπουργός
      Β. ΠΑΠΑΝΔΡΕΟΥ»
      9. Στην με αριθμό 2037/22.8.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 112038/1.9.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε συνέχεια της ερώτησης 2037/22-8-03 που υποβλήθηκε από τον Βουλευτή κ. Κωνσταντίνο Τσιπλάκη, σχετικά με τις δράσεις του Υπουργείου για την εφαρμογή του Σχεδίου της Ερημοποίησης, το οποίο υιοθετήθηκε με την ΚΥΛ 99605/37 19 (ΦΕΚ 974/Β/2001) από τους Υπουργούς Εσωτερικών Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Ανάπτυξης, ΠΕΧΩΔΕ και Γεωργίας έχουμε να σημειώσουμε τα εξής:
      1) Ελληνική Στρατηγική προς τη Βιώσιμη Ανάπτυξη
      Το ΥΠΕΧΩΔΕ συνέταξε την Ελληνική Στρατηγική προς τη Βιώσιμη Ανάπτυξη, η οποία εγκρίθηκε από το Υπουργικό Συμβούλιο το Μάιο του 2002. Μια από τις προτεραιότητες της Στρατηγικής είναι η πρόληψη της ερημοποίησης. Η πρόληψη και η καταπολέμηση της εδαφικής διάβρωσης και της ερημοποίησης, συνδέεται στενά με την ορθολογική διαχείριση των υδατικών πόρων και τις χρήσεις γης.
      Τα μέτρα που προτείνεται να ληφθούν για την καταπολέμηση της Ερημοποίησης από το Εθνικό Σχέδιο Δράσης και που υιοθετούνται σύμφωνα με τη Στρατηγική Βιώσιμης Ανάπτυξης, σε συνεργασία με συναρμόδια Υπουργεία και Οργανισμούς είναι τα εξής:
      Προστασία των δασών από πυρκαγιές και καταστροφικές εκχερσώσεις
      Εφαρμογή αρδευόμενης γεωργίας μόνο σε περιπτώσεις εξασφαλισμένης και αειφόρου επάρκειας υδατικών πόρων.
      Άσκηση της γεωργίας σε εδάφη με μικρές κλίσεις
      Άσκηση της κτηνοτροφίας εντός των τοπικών ορίων της βοσκοϊκανότητας 
      Προστασία των υδατικών πόρων από την υπερκατανάλωση και τη ρύπανση
      Ενίσχυση της έρευνας, ανταλλαγής πληροφοριών και εκπαίδευσης, και της παρακολούθησης (monitoring) με την επιλογή κατάλληλων δεικτών
      Για την εφαρμογή του Σχεδίου προβλέπεται η ένταξη των εξειδικευμένων μέτρων και δράσεων σε ολοκληρωμένα προγράμματα αειφόρου ανάπτυξης για κάθε απειλούμενη περιοχή.
      2) Διαχείριση υδατικών πόρων
      Ο σχεδιασμός και εφαρμογή μιας συνολικής πολιτικής διαχείρισης και προστασίας των υδατικών πόρων αποτελεί θέμα προτεραιότητας για τη χώρα μας και προκύπτει, μεταξύ άλλων, και από την υποχρέωση που έχει η Ελλάδα για την εφαρμογή της Οδηγίας-Πλαίσιο 2000/60/ΕΕ για τα νερά. Η υπό διαμόρφωση πολιτική Θα έχει ως κύριο χαρακτηριστικό τη βιωσιμότητα των υδατικών πόρων, και Θα πρέπει να διασφαλίζει διαχρονικά τόσο την ανάπτυξη, με την εξασφάλιση των αναγκών σε νερό. όσο και την περιβαλλοντική προστασία, με την αποτροπή περαιτέρω υποβάθμισης των υδάτων.
      Έχει ετοιμασθεί Σχέδιο Νόμου και τα συνοδευτικά νομικά κείμενα για την «προστασία και διαχείριση των υδάτων-εναρμόνιση με την Οδηγία-Πλαίσιο 2000/60 της ΕΕ», στο οποίο έχουν ήδη γίνει σχόλια από συναρμόδια Υπουργεία και φορείς και πρόκειται να προωθηθεί άμεσα προς κατάθεση στο Ελληνικό Κοινοβούλιο. Το σχέδιο νόμου στοχεύει στη διαμόρφωση ενός σύγχρονου και αποτελεσματικού θεσμικού-νομοθετικού πλαισίου, στην ανάπτυξη μακροπρόθεσμου σχεδιασμού, στην αποκέντρωση αρμοδιοτήτων και στην ενίσχυση των περιφερειακών δομών, καθώς και στην επίτευξη των στόχων της Οδηγίας προσαρμοσμένων στις ιδιαιτερότητες του Ελληνικού χώρου. Επίσης πραγματοποιείται σχεδιασμός της διαχείρισης δια- περιφερειακών υδατικών προβλημάτων και βρίσκεται σε εξέλιξη η ανάπτυξη ενός Εθνικού Προγράμματος Πολιτικής Υδάτων.
      Η Ελλάδα συμμετέχει στα πιλοτικά προγράμματα της ΕΕ που πραγματοποιούνται στο πλαίσιο εφαρμογής της εν λόγω οδηγίας.
      3) Χωροταξικός Σχεδιασμός
      Το φυσικό περιβάλλον και ο αγροτικός χώρος αποτελούν κύρια συστατικά του οικολογικού και πολιτιστικού αποθέματος της χώρας, και ως εκ τούτου λαμβάνονται υπόψιν στο πλαίσιο διαμόρφωσης χωροταξικής πολιτικής. Σε συνέχεια του Νόμου 2742/1999 για το «Χωροταξικό Σχεδιασμό και την Αειφόρο Ανάπτυξη», το ΥΠΕΧΩΔΕ προώθησε το Γενικό Πλαίσιο Χωροταξικού Σχεδιασμού το οποίο εγκρίθηκε από το Υπουργικό Συμβούλιο στις 27/2/2003 και θα κατατεθεί στην Ολομέλεια της Βουλής. Στο Γενικό Πλαίσιο, στο οποίο καταγράφονται τα βασικά χαρακτηριστικά και οι τάσεις αναδιάρθρωσης του εθνικού χώρου καθώς και σι στρατηγικές επιλογές και προτεραιότητες της χωροταξικής πολιτικής, γίνεται αναφορά τόσο στις προκλήσεις που προκύπτουν από τη διάβρωση των εδαφών σε ορεινές και παράκτιες περιοχές και την ερημοποίηση όσο και στα θέματα αειφορικής διαχείρισης των υδάτων. Επιπλέον συντάσσονται Ειδικά Πλαίσια Χωροταξικού Σχεδιασμού και Αειφόρου Ανάπτυξης για τον Παράκτιο και Ορεινό Χώρο, τα οποία εξειδικεύουν τους στόχους της Εθνικής Χωροταξικής Πολιτικής και είναι σε εξέλιξη.
      Για την περιοχή της Κεντρικής Μακεδονίας προωθείται από το ΥΠΕΧΩΔΕ η έγκριση του Περιφερειακού Πλαισίου Χωροταξικού Σχεδιασμού και λειφόρου Ανάπτυξης.
      4) Δράσεις χρηματοδοτούμενες από το ΕΠΠΕΡ
      Στο Μέτρο 3.2 «Προστασία και αποκατάσταση τοπίου», προβλέπεται η χρηματοδότηση έργων που στοχεύουν στην προστασία των εδαφών και ακτών από διάβρωση, καθώς και ενέργειες για την αποκατάσταση υποβαθμισμένων τοπίων. Στο Πλαίσιο αυτό μπορεί να εντάσσονται και έργα που συμβάλλουν στην καταπολέμηση της ερημοποίησης. Το Μέτρο προέβλεπε ως τελικούς δυνητικούς δικαιούχους τις Περιφέρειες, τις Νομαρχιακές Αυτοδιοικήσεις και τους ΟΤΑ.
      Η πρόσκληση ενδιαφέροντος του Μέτρου 3.2, έληξε στις 30-11-2002, και έχει ήδη ολοκληρωθεί η ένταξη επτά έργων της πρώτης πρόσκλησης ενώ ολοκληρώνεται η αξιολόγηση των προτάσεων που έχουν υποβληθεί στην δεύτερη πρόσκληση του Μέτρου.
      Η Υπουργός
      Β. ΠΑΠΑΝΔΡΕΟΥ»
      10. Στην με αριθμό 2022/22-8-03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. 83232/12-9-2003 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 2022/22-8-2003 και 2081/26-8-2003 ερωτήσεις που κατατέθηκαν στη Βουλή από την Βουλευτή κ. Π. Φουντουκίδου σχετικά με τα κρούσματα καρκίνου στη Β. Ελλάδα, σας γνωρίζουμε ότι:
      Δεν έχουν περιέλθει στο Υπουργείο μας επίσημα στοιχεία από επιστημονικούς φορείς της Β. Ελλάδας τα οποία να τεκμηριώνουν την τυχόν αύξηση κρουσμάτων καρκίνου.
      Ο Σύλλογος Καρκινοπαθών Μακεδονίας Θράκης χρηματοδοτήθηκε με το ποσό των 15.000 Ευρώ με την αρ. Π2β/ΓΠ/οικ.27243/17-3-2003 Απόφαση, για λειτουργικές δαπάνες, εξοπλισμό και εκδηλώσεις.
      Σχετικά με τα ζητήματα που αφορούν το «ΘΕΑΓΕΝΕΙΟ» Νοσοκομείο σας διαβιβάζουμε το αρ. 5679/10-9-03 έγγραφο του Νοσοκομείου για την ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
      11. Στην με αριθμό 2081/26-8-2003 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. 83232/12-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 2022/22-8-2003 και 2081/26-8-2003: ερωτήσεις που κατατέθηκαν στη Βουλή από την Βουλευτή κ. Π. Φουντουκίδου σχετικά με τα κρούσματα καρκίνου στη Β. Ελλάδα, σας γνωρίζουμε ότι:
      Δεν έχουν περιέλθει στο Υπουργείο μας επίσημα στοιχεία από επιστημονικούς φορείς της Β. Ελλάδας τα οποία να τεκμηριώνουν την τυχόν αύξηση κρουσμάτων καρκίνου.
      Ο Σύλλογος Καρκινοπαθών Μακεδονίας Θράκης χρηματοδοτήθηκε με το ποσό των 15.000 Ευρώ με την αρ. Π2β/ΓΠ/οικ.27243/17-3-2003 Απόφαση, για λειτουργικές δαπάνες, εξοπλισμό και εκδηλώσεις.
      Σχετικά με τα ζητήματα που αφορούν το «ΘΕΑΓΕΝΕΙΟ» Νοσοκομείο σας διαβιβάζουμε το αρ. 5679/10-9-03 έγγραφο του Νοσοκομείου για την ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 1960/21-8-2003 ερώτηση του Βουλευτή κ. Δημήτριο Σιούφα δόθηκε με το υπ’ αριθμ. 83201/12-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 1960/21-8-2003 ερώτηση που κατατέθηκε στη Βουλή από τον Βουλευτή κ. Δ. Σιούφα αναφορικά με τη λειτουργία του Κέντρου Υγείας Μουζακίου, σας γνωρίζουμε ότι έχουμε ζητήσει σχετικά στοιχεία από το ΠεΣΥΠ Θεσσαλίας, με τη λήψη των οποίων θα επανέλθουμε για την ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
      13. Στην με αριθμό 1825/19-8-03 ερώτηση της Βουλευτού κ. Μαρία Δαμανάκη δόθηκε με το υπ’ αριθμ. 81544/12-9-03 έγγραφο από τον Υφυπουργό η ακόλουθη απάντηση:
      «Απαντώντας στην με αρ. 1825/19-8-2003 ερώτηση που κατατέθηκε στη Βουλή από την Βουλευτή κ. Μ. Δαμανάκη αναφορικά με θέματα μεταμοσχεύσεων, σας διαβιβάζουμε το αρ. ΕΟΜ 810/4-9-03 έγγραφο του Εθνικού Οργανισμού Μεταμοσχεύσεων, για τη σχετική ενημέρωσή σας.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 1877/20-8-2003 ερώτηση των Βουλευτών κυρίων Μαρίας Δαμανάκη και Κυριάκου Σπυριούνη δόθηκε με το υπ’ αριθμ. 80215/12-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις με αρ. 1772/18-8-2003 και 1877/20-8-2003 ερωτήσεις που κατατέθηκαν στη Βουλή από τους Βουλευτές κ.κ. Μ. Δαμανάκη και Κ. Σπυριούνη σχετικά με τη λειτουργία του Π.Γ.Ν. Ηρακλείου Κρήτης, του Γ.Ν. Θεσσαλονίκης «Παπαγεωργίoυ» του Γ.Ν. Αλεξανδρούπολης και του Π.Γ.Ν. «Άττικόν», σας γνωρίζουμε τα εξής:
      Σχετικά με το Π.Γ.Ν. Ηρακλείου σας πληροφορούμε τα εξής:
      Τους θερινούς μήνες όπως είναι ο Αύγουστος μειώνεται ραγδαία η ζήτηση για προγραμματισμένα χειρουργεία και δεν ισχύει ότι μετατίθενται προγραμματισμένα περιστατικά από το Νοσοκομείο, αυξάνονται δε τα έκτακτα και επείγοντα περιστατικά και κυρίως τα τραύματα.
      Το Νοσοκομείο με απόφαση Διοικητή, με πλήρη συναίνεση της Επιτροπής Χειρουργείου, δημιούργησε μια επιπρόσθετη χειρουργική αίθουσα για τους θερινούς μήνες εξειδικευμένη στο τραύμα, η οποία αποσυμφόρησε προγραμματισμένα και άλλα επείγοντα περιστατικά.
      Όσον αφορά την Καρδιοχειρουργική Κλινική έχει καταρτισθεί χρονοδιάγραμμα λειτουργίας που πρoβλέπει έναρξή της την άνοιξη του 2004.
      1. Αναφορικά με το Γ.Ν. «Παπαγεωργίου», σας γνωρίζουμε ότι:
      Το Νοσοκομείο άρχισε τη λειτουργία του στις 16 Αυγούστου 1999 και μέχρι σήμερα λειτουργεί σε ποσοστό 60% των δυνατοτήτων του.
      Η πλήρης λειτουργία του προβλέπεται να εξασφαλιστεί μέχρι το τέλος του τρέχοντος έτους. Για το σκοπό αυτό έχει προκηρυχθεί η πλήρωση 361 θέσεων νοσηλευτικού και λοιπού προσωπικού και 40 θέσεων ιατρικού προσωπικού.
      Η ολοκλήρωση πρόσληψης-του ανωτέρω προσωπικού πρoβλέπεται να έχει επιτευχθεί εντός των δύο προσεχών μηνών.
      Επίσης έχουν εκδοθεί Κοινές Υπουργικές Αποφάσεις για την εγκατάσταση 14 Πανεπιστημιακών Κλινικών στο Γ.Ν. «Παπαγεωργίου», οι οποίες πρόκειται να αρχίσουν τη λειτουργία τους εντός του τρέχοντος έτους.
      3. Όσον αφορά το Γ.Ν. Αλεξανδρούπολης σας ενημερώνουμε ότι:
      Ο Αξονικός Τομογράφος του Νοσοκομείου δεν υπέστη βλάβη αλλά ετέθη προσωρινά εκτός λειτουργίας λόγω βλάβης της λυχνίας. Σημειώνεται ότι η λυχνία θεωρείται γενικώς αναλώσιμο είδος και έχει συγκεκριμένη διάρκεια ζωής που εξαρτάται από τον αριθμό των πραγματοποιηθεισών τομών.
      Η εξασφάλιση καλής λειτουργίας και συντήρησης του Αξονικού Τομογράφου είναι συμβατική υποχρέωση της εργoλάβoυ κοινοπραξίας ΑΛΤΕ ΑΤΕ IDEAL με επιβλέπoυσα αρχή εκτέλεσης των συμβατικών υποχρεώσεων της κοινοπραξίας την ΔΕΠΑΝΟΜ ΑΕ.
      Η ΔΕΠΑΝΟΜ επιλήφθηκε αμέσως του πρoβλήματoς και έδωσε εντολή στην ανάδοχο κοινοπραξία για την αντικατάσταση της λυχνίας.
      Στο Νοσοκομείο δεν δημιουργήθηκαν πρoβλήματα διότι τέθηκε άμεσα σε λειτουργία ο Αξονικός Τομογράφος του παλαιού Νοσοκομείου, με διάθεση του συνόλου του ανάλογου ιατρικού, νοσηλευτικού και τεχνικού προσωπικού.
      Το σύνολο των ασθενών και των αναγκών του Νοσοκομείου εξυπηρετήθηκε άριστα και σε καμιά περίπτωση το Νοσοκομείο δεν έστειλε ή διακόμισε ασθενή σε άλλο Νοσοκομείο ή Διαγνωστικό Κέντρο.
      Από το ΠεΣΥΠ Ανατ. Μακεδονίας Θράκης συντάσσεται μελέτη μεταφοράς και μετεγκατάστασης του Αξονικού Τομογράφου του παλαιού Νοσοκομείου στο κτίριο του νέου.
      4. Σχετικά με το Π.Γ.Ν. «Αττικόν», σας γνωρίζουμε τα εξής:
      Έχει ολοκληρωθεί η διοικητική παραλαβή προς χρήση όλων των χώρων του Νοσοκομείου, εκτός από ορισμένους χώρους του υπογείου και του περιβάλλοντος χώρου, που εκκρεμεί η παράδοσή τους από τη ΔΕΠΑΝΟΜ-ΙΝSΟ.
      Στο Νοσοκομείο βρίσκονται 60 αποσπασμένοι γιατροί του ΕΣΥ και 160 νοσηλευτές, παραϊατρικό και λοιπών ειδικοτήτων εργαζόμενοι για τα ήδη λειτουργούντα τμήματα των εξωτερικών ιατρείων.
      Έχουν ολοκληρωθεί οι προσλήψεις 260 ατόμων νοσηλευτικού-παραϊατρικού προσωπικού και αναμένεται η ολοκλήρωση των διαδικασιών για 40 ακόμα άτομα.
      Στο Νοσοκομείο ήδη διενεργούνται ιατρεία από 60 μέλη ΔΕΠ και ετοιμάζονται οι προβλεπόμενες Κλινικές.
      Ο Υφυπουργός
      Ε. ΝΑΣΙΩΚΑΣ»
      15. Στην με αριθμό 1741/13-8-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. ΓΠ 80209/11-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 1741/13-8-2003 ερώτηση που κατατέθηκε στη Βουλή από τον Βουλευτή κ. Γ. Καρασμάνη με θέμα «Πρόνοια σε άτομα με ειδικές ανάγκες», σας γνωρίζουμε ύστερα από συνεργασία με τις αρμόδιες υπηρεσίες της Θεσ/νίκης και ειδικότερα με τον Προϊστάμενο της δ/νσης Πρόνοιας της ΝΑ Θεσ/νίκης, η εν λόγω περίπτωση μπορεί να καλυφθεί από το Ίδρυμα με την Επωνυμία «Ψυχολογικό Κέντρο Βορ. Ελλάδος» το οποίο εδρεύσει στην περιοχή Ρετζίκη Θεσ/νίκης.
      Επισημαίνεται ότι σύμφωνα με το Θεσμικό πλαίσιο που διέπει το εν λόγω Ίδρυμα, τηρούνται συγκεκριμένες διαδικασίες για την εισαγωγή κάθε ατόμου με Αναπηρίες στο φορέα. Επιγραμματικά σας αναφέρουμε ότι κάθε ΑμεΑ θα πρέπει να εξετάζεται από τις επιστημονικές επιτροπές του Ιδρύματος ώστε να εξασφαλίζονται οι καλύτερες προοπτικές ένταξης και εξέλιξης του ΑμεΑ στο Ίδρυμα ενώ παράλληλα να εξασφαλίζεται και η εύρυθμη λειτουργία του φορέα.
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»
      16. Στην με αριθμό 1799/19-8-03 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. 313/11-9-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσε η Βουλευτής κ. Π. Φουντουκίδου για τα θέματα της αρμοδιότητάς μας, σας πληροφορούμε τα εξής:
      - Τον Ιανουάριο του 2003 με την υπ’ αριθμ. 90159/372/27-01-2003 Κοινή Υπουργική απόφαση που δημοσιεύτηκε στο Φ.Ε.Κ. 103/Β/30-01-2003, ως οργανισμός πληρωμής ορίστηκε ο ΟΠΕΚΕΠΕ.
      - Με την Απόφαση αυτή άλλαξε ο τρόπος πληρωμής. Η αναγνώριση και εκκαθάριση της δαπάνης γίνεται πλέον από τα Δασαρχεία. Επομένως, ο τρόπος πληρωμής, που καθορίζεται στην νέα Απόφαση, απαιτεί ειδικές ρυθμίσεις έτσι ώστε να μπορέσουν να πληρωθούν οι υποχρεώσεις του προηγούμενου έτους. Τον Μάρτιο του 2003 άρχισαν να πληρώνονται οι εκκρεμότητες του προηγούμενου έτους μέχρι 31-12-02. Για τις πληρωμές των δικαιούχων μετά την ημερομηνία αυτή ακολουθείται η διαδικασία του νέου τρόπου πληρωμής που ορίζεται στην παραπάνω Απόφαση.
      - Όσον αφορά στο Νομό Πέλλας ο ΟΠΕΚΕΠΕ έχει πληρώσει στους δικαιούχους του Προγράμματος δάσωσης το ποσό των 996.540,44 ευρώ. Μέχρι σήμερα ο ΟΠΕΚΕΠΕ δεν έχει παραλάβει άλλους φακέλους πληρωμών που να αφορούν δικαιούχους του Προγράμματος της δάσωσης.
      Σημειώνεται ότι ο ΟΠΕΚΕΠΕ εντός τριών εργάσιμων ημερών προωθεί στο λογιστήριο για πληρωμή όλους τους φακέλους, που μετά από έλεγχο αποδείχθηκαν πλήρεις και σύμφωνοι με τους οικείους .Κανονισμούς, τις Αποφάσεις και Εγκυκλίους.
      Ο Υφυπουργός
      Φ. ΧΑΤΖΗΜΙΧΑΛΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η με αριθμό 333/7.1.2004 επίκαιρη ερώτηση του Βουλευτή της Νέας Δημοκρατίας κ. Αθανασίου Νάκου προς τον Υπουργό Ανάπτυξης, σχετικώς με την κάλυψη των αυξημένων αναγκών σε ηλεκτρική ενέργεια το καλοκαίρι του 2004, διαγράφεται λόγω κωλύματος του κυρίου Υπουργού.
      Επίσης, η με αριθμό 326/7.1.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Πρόνοιας, σχετικώς με τη στελέχωση του Νοσοκομείου Αγίου Όλγα με το απαραίτητο ιατρικό και διοικητικό προσωπικό κλπ. διαγράφεται λόγω κωλύματος της κυρίας Βουλευτού.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δικαιοσύνης και Εξωτερικών κατέθεσαν σχέδιο νόμου: «Κύρωση της Ευρωπαϊκής Συμφωνίας σχετικά με πρόσωπα τα οποία συμμετέχουν σε διαδικασίες ενώπιον του Ευρωπαϊκού Δικαστηρίου των Δικαιωμάτων του Ανθρώπου».
	Παραπέμπεται στην αρμόδια Διαρκή Επιτροπή.
	Επίκαιρες ερωτήσεις δεύτερου κύκλου:
	Πρώτη είναι η με αριθμό 332/7.1.2004 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Εμπορικής Ναυτιλίας, σχετικώς με το φετινό διαγωνισμό των Δοκίμων Αξιωματικών του Λιμενικού Σώματος.
      Η επίκαιρη ερώτηση του κυρίου συναδέλφου έχει ως εξής:
	«Σύμφωνα με το άρθρο 1, παρ. 1 του Ν. 3079/2002 περί Κυρώσεως του Κώδικα του Προσωπικού Λιμενικού Σώματος, οι κενές θέσεις των Σημαιοφόρων του Λιμενικού Σώματος, που προκηρύσσονται για την κάλυψη μέσω διαγωνισμού, καλύπτονται σε ποσοστό 60% από πτυχιούχους Ανωτάτων Εκπαιδευτικών Ιδρυμάτων, 20% από διπλωματούχους πλοιάρχους ή μηχανικούς προέλευσης Α.Ε.Ν. ή Α.Δ.Ε.Σ.Ε.Ν. με θαλάσσια υπηρεσία τουλάχιστον 6 μηνών μετά την απόκτηση του διπλώματος και 20% από πτυχιούχους Πολυτεχνικών Σχολών. 
	Ο Υπουργός Εμπορικής Ναυτιλίας μπορεί να εκδώσει απόφαση για την κάλυψη των κενών θέσεων από τους επιλαχόντες άλλων κατηγοριών, μόνο στην περίπτωση μη υπαρχόντων επιλαχόντων στην κατηγορία αυτή.
	Κατά το φετινό διαγωνισμό με τον οποίο προκηρύχθηκε η κάλυψη 38 θέσεων, κατετάγησαν επιπλέον 12 δόκιμοι με πρόσθετη απόφαση κατάταξης που εκδόθηκε από το Υπουργείο Εμπορικής Ναυτιλίας. Η κατανομή των θέσεων αυτών έγινε κατά παράβαση του Ν.3079/2002 και συγκεκριμένα ενώ έπρεπε οι 7 από τους 12 καταταγέντες να είναι της κατηγορίας των πτυχιούχων ΙΑΕ, τελικά κατετάγησαν μόνο τρεις απ’ αυτούς δηλαδή ποσοστό 25%, ενώ οι υπόλοιποι 9, δηλαδή ποσοστό 75% ήταν διπλωματούχοι μηχανικοί και πλοίαρχοι Εμπορικού Ναυτικού, οι οποίοι έχουν ήδη καταταγεί στην οικεία σχολή.
	Ο κύριος Υπουργός Ερωτάται:
	Γιατί κατά το φετινό διαγωνισμό των δοκίμων αξιωματικών του Υπουργείου Εμπορικής Ναυτιλίας δεν τηρήθηκαν οι υπό του νόμου προβλεπόμενες διαδικασίες;
	Τι προτίθεται να πράξει ώστε να αρθούν οι παρατυπίες οι οποίες πραγματοποιήθηκαν;»
      Ο Υπουργός Εμπορικής Ναυτιλίας έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας):  Κύριε Πρόεδρε, από τα στοιχεία που θα καταθέσω αποδεικνύεται ότι τηρήθηκαν οι νόμιμες διαδικασίες σε σχέση με τα ερωτήματα που θέτει ο κ. Μιχαλολιάκος. 
      	Η προκήρυξη του διαγωνισμού για την κατάταξη δοκίμων σημαιοφόρων στο Λιμενικό Σώμα γίνεται σύμφωνα με τις διατάξεις του ν. 3079/2002. Στο διαγωνισμό του 2003 προκηρύχθηκαν είκοσι δύο θέσεις πτυχιούχων Ιδρυμάτων Ανώτατης Εκπαίδευσης, ποσοστό 60%, στο σύνολο των 38 θέσεων που εζητούντο, οκτώ θέσεις διπλωματούχων Ακαδημιών Εμπορικού Ναυτικού, ποσοστό 20% και οκτώ θέσεις διπλωματούχων Πολυτεχνικών Σχολών, ποσοστό 20%. Από τα αποτελέσματα που εκδόθηκαν προέκυψαν τέσσερις κενές θέσεις λόγω αποτυχίας υποψηφίων στην κατηγορία των διπλωματούχων Πολυτεχνικών Σχολών. 
      Αυτές οι θέσεις συμπληρώθηκαν με τους 4 πρώτους επιλαχόντες υποψηφίους προερχόμενους από τις Ακαδημίες του Εμπορικού Ναυτικού, σύμφωνα με τις υπηρεσιακές ανάγκες, όπως προβλέπεται από τις διατάξεις του ν. 3079. Διαπιστώθηκε όμως, ότι μεταξύ των τριάντα οκτώ καταταγέντων δοκίμων σημαιοφόρων υπήρχαν δώδεκα οι οποίοι ήδη υπηρετούσαν στο Λιμενικό Σώμα ως υπαξιωματικοί ή ως λιμενοφύλακες. Επομένως η κατάταξή τους δεν επιβάρυνε τον κρατικό προϋπολογισμό. Έτσι, μετά από συνεργασία με το Υπουργείο Οικονομίας και Οικονομικών και απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Εμπορικής Ναυτιλίας εγκρίθηκε η πλήρωση δώδεκα επιπλέον θέσεων. Η κάλυψη αυτών των θέσεων έγινε κατά σειρά επιτυχίας με πέντε θέσεις από την κατηγορία διπλωματούχων μηχανικών Ακαδημιών Εμπορικού Ναυτικού, τέσσερις θέσεις από την κατηγορία διπλωματούχων πλοιάρχων Ακαδημιών Εμπορικού Ναυτικού και τρεις θέσεις από την κατηγορία πτυχιούχων Ιδρυμάτων Ανώτατης Εκπαίδευσης.
      Η πλήρωση των θέσεων έγινε με βάση τις υπάρχουσες ανάγκες. Εδώ προφανώς ο κ. Μιχαλολιάκος θα ήθελε να τηρηθεί η ποσόστωση που ανέφερα νωρίτερα. Αυτό το κάναμε γιατί το Λιμενικό Σώμα εξοπλίζεται συνεχώς με νέα περιπολικά σκάφη. Έχουν παραγγελθεί τέσσερα περιπολικά ανοικτής θάλασσας και ήδη ένα από αυτά έχει έρθει. Τα σκάφη αυτά απαιτούν ανάλογη στελέχωση και καλύτερη εκπαίδευση. Χρειαζόμαστε περισσότερους αξιωματικούς με σωστή εκπαίδευση. Με αυτό το πνεύμα προχωρήσαμε στην πλήρωση των δώδεκα αυτών θέσεων δοκίμων σημαιοφόρων του Λιμενικού Σώματος. 
      Για την κάλυψη των πιο πάνω δώδεκα θέσεων δεν εφαρμόζονται τα ποσοστά τα οποία αναφέρονται στην παράγραφο 1, του άρθρου 1, του ν. 3079 στο οποίο αναφέρεται ο κ. Μιχαλολιάκος.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχαλολιάκος έχει το λόγο.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Κατ΄αρχήν θα ήθελα να συγχαρώ τον κύριο Υπουργό διότι εδέχθη την αλήθεια των στοιχείων, τα οποία εμπεριέχει η ερώτησή μου. Το φαινόμενο δεν είναι σύνηθες. 
      Δεύτερον, θα ήθελα και εγώ με την ίδια ειλικρίνεια να ρωτήσω αφού αναγνωρίσω ότι το Λιμενικό Σώμα έχει και άλλα κενά –μακάρι να προκύψει μία πολιτική κάλυψης αυτών των κενών- πως σ΄ ένα διαγωνισμό, ο οποίος προκηρύχθηκε για την πρόσληψη τριάντα οκτώ προκύπτει η ανάγκη άλλων δώδεκα; Είναι ανάγκη ρουσφετολογικών πιέσεων, υπηρεσιακών πιέσεων ή υπηρεσιακών αναγκών; 
      Και εν πάση περιπτώσει με ποια αυθαιρεσία λέμε ότι για τους επιλαχόντες δώδεκα που επιλέγουμε δεν ισχύει η ποσόστωση; Η ποσόστωση έχει μία λογική και μία φιλοσοφία και την κάλυψη των ιδιαιτέρων αναγκών του Λιμενικού Σώματος. Λέμε το 60% να είναι πτυχιούχοι των ανωτάτων σχολών, το 20% πτυχιούχοι ανωτάτων σχολών αλλά πολυτεχνικών και 20% προερχόμενοι από τις ακαδημίες και τη Σχολή Εμποροπλοιάρχων και Μηχανικών. Αυτό το κριτήριο της ποσόστωσης δεν εφαρμόστηκε με μία αυθαιρεσία και επελέγησαν εννέα, το 75% από την κατηγορία  που θα έπρεπε να έχει μόνο 20%. Εγώ θα ήθελα, για να είναι και η Βουλή και οι πολίτες ενήμεροι  για το πώς παραβιάζεται η νομιμότητα, να καταθέσει ο κύριος Υπουργός τις καταστάσεις με τους επιλαχόντες όλων των κατηγοριών. Δεν υπήρχαν πτυχιούχοι επιλαχόντες για να παρακάμψουμε αυτήν τη νομική δέσμευση και καταφύγαμε στους πτυχιούχους ακαδημιών; Ποιος είναι ο πραγματικός λόγος; Υπάρχουν και άλλες δυνατότητες για να προσληφθούν και οι επιλαχόντες πτυχιούχοι; Έτσι θα προσθέσουμε και ποιότητα και επάρκεια στο Λιμενικό Σώμα. Πρέπει να καταλάβετε ότι δεν υπάρχει αντιπολιτευτική διάθεση, αλλά διάθεση για να υπηρετήσουμε την αποτελεσματικότητα, τη νομιμότητα και την ποιότητα του Λιμενικού Σώματος. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ  (Υπουργός Εμπορικής Ναυτιλίας): Θα ήθελα να πω κατ’ αρχήν σε σχέση με τη δύναμη του Λιμενικού Σώματος, ότι αυτή ανέρχεται σήμερα σε επτά χιλιάδες πεντακόσια στελέχη, άνδρες και γυναίκες και προοδευτικά μέχρι το 2006 θα ξεπεράσει τις δέκα χιλιάδες, άνδρες και γυναίκες. Σε αυτή την κατεύθυνση χρειαζόμαστε περισσότερους αξιωματικούς. Και αυτούς τους ζητάμε και έρχονται μέσα από τους διαγωνισμούς, που είναι νόμιμοι και αξιοκρατικοί. Πράγματι διαπιστώσαμε ότι ανάμεσα στους τριάντα οκτώ, στους οποίους αναφέρθηκα και με τα ποσοστά που σωστά παρατηρεί ο κ. Μιχαλολιάκος, οι δώδεκα ήδη υπηρετούσαν στο Λιμενικό Σώμα. Γι’ αυτό μας δόθηκε η δυνατότητα να εξοικονομήσουμε δώδεκα θέσεις που δεν επιβάρυναν περαιτέρω τον κρατικό προϋπολογισμό και έτσι προχωρήσαμε στην πλήρωση άλλων δώδεκα θέσεων. Δεν εφαρμόσαμε τα ποσοστά στους επιλαχόντες.
      ΒΑΣΙΛΕΙΟΣ ΜΙΧΑΛΟΛΙΑΚΟΣ: Προβλέπεται από το νόμο.
      ΓΕΩΡΓΙΟΣ ΠΑΣΧΑΛΙΔΗΣ  (Υπουργός Εμπορικής Ναυτιλίας): Όχι δεν προβλέπεται βάσει του νόμου. Πληρώσαμε αυτές τις θέσεις με βάση τις υπάρχουσες ανάγκες εκτιμώντας πως πρέπει να δώσουμε τη δυνατότητα και σε αποφοίτους των Ακαδημιών Εμπορικού Ναυτικού να ενταχθούν στο Σώμα. 
      Επειδή υπάρχει και αυτή η συζήτηση, για το ποια πρέπει να είναι τα ακριβή ποσοστά, έχω να πω ότι ο νόμος τηρήθηκε, αλλά καλό είναι να ρίξουμε μία ματιά, να ανοίξουμε δρόμους, να δώσουμε μία προοπτική στα παιδιά που βγαίνουν από τις Ακαδημίες Εμπορικού Ναυτικού. Και αυτό κάναμε και ήμασταν δίκαιοι. Με αυτό το σκεπτικό πιστεύω πως πράξαμε σωστά, εφαρμόσαμε το νόμο, σε ότι αφορά στο πρώτο μέρος του διαγωνισμού, δηλαδή τους τριάντα οκτώ και σε ό,τι αφορά τους δώδεκα, που ήταν επιλαχόντες για τις επιπλέον θέσεις που δεν επιβάρυναν  τον προϋπολογισμό του κράτους. Προχωρήσαμε στην τοποθέτησή τους με βάση τη σειρά επιτυχίας και με βάση τις ανάγκες που ήταν αυξημένες σε σχέση με τη στελέχωση των περιπολικών ανοικτής θαλάσσης.
      ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 327/7.1.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Ανάπτυξης, σχετικώς με τη λήψη των αναγκαίων μέτρων για την ακρίβεια στην αγορά κ.λπ..
       Η επίκαιρη ερώτηση έχει ως εξής:
      «Παρά τις τυμπανοκρουσίες της Κυβέρνησης για πάταξη της ακρίβειας και ελέγχους στην αγορά, η ακρίβεια –και ειδικά στα είδη πρώτης ανάγκης για τη λαϊκή οικογένεια – τραβάει την ανηφόρα.
      Γαλακτοκομικά, ζυμαρικά, οπωρολαχανικά και όλα σχεδόν τα τρόφιμα, τα τσιγάρα, αρκετά φάρμακα πλατιάς κατανάλωσης, καθημερινά ανατιμώνται, αποδεικνύοντας ότι οι εκκλήσεις της Κυβέρνησης για συγκράτηση των τιμών και οι «συμφωνίες κυρίων»  είναι, όχι μόνο αναποτελεσματικές, αλλά στοχεύουν στον αποπροσανατολισμό και παραπλάνηση του καταναλωτικού κοινού.
      Ερωτάται ο κύριος Υπουργός γιατί δεν λέει την αλήθεια στον ελληνικό λαό για τις καθημερινές ανατιμήσεις στα είδη που είναι απαραίτητα στη λαϊκή οικογένεια και ποια μέτρα θα πάρει, ώστε να σταματήσει η ακρίβεια;»
      Ο Υφυπουργός Ανάπτυξης κ. Κουλούρης έχει το λόγο.
      ΚΙΜΩΝ  ΚΟΥΛΟΥΡΗΣ (Υφυπουργός Ανάπτυξης): Κύριε Πρόεδρε, η επίκαιρη ερώτηση του κ. Στριφτάρη συμπίπτει με μία εξαιρετική μέρα για την πορεία του πληθωρισμού.
      Κύριε Στριφτάρη, ο πληθωρισμός το Δεκέμβριο έκλεισε στο 3,1%. Από το 3,8% που ήταν τον Ιούλιο, αποκλιμακώθηκε τον Αύγουστο στο 3,4% και στο τέλος Δεκεμβρίου πετύχαμε το 3,1%, δηλαδή μόλις μια μονάδα μεγαλύτερη από την ευρωζώνη.
      Στις λαϊκές και στα ράφια των σούπερ μάρκετ όχι μόνο σταθεροποιήσαμε τις τιμές, αλλά και αναστρέψαμε πλήρως το κλίμα με το μέτωπο κατά της ακρίβειας που διαμορφώσαμε με τους ίδιους τους παράγοντες της αγοράς. Αδιάψευστη απόδειξη είναι η πορεία των τιμών των βασικών ειδών διατροφής, σύμφωνα με τις επίσημες μετρήσεις του Υπουργείου Ανάπτυξης και όλων των ελεγκτικών μηχανισμών. 
      Πετύχαμε διαψεύδοντας τις κασσάνδρες, τις κασσάνδρες που βομβαρδίζουν κάθε μέρα τον Έλληνα πολίτη για κύμα ανατιμήσεων και για κύμα αυξήσεων. Προανήγγειλαν αυξήσεις και είμαστε στην ευχάριστη θέση να σας πω πως μετά από επίμονο διάλογο με όλους τους παράγοντες της αγοράς, κρατήσαμε αυξήσεις για το 2004 κάτω του πληθωρισμού. Όλα αυτά τα καταθέτω στη Βουλή γιατί είναι ενδιαφέροντα στοιχεία για να τα πάρει ο κ. Στριφτάρης και να δει ότι από τον Αύγουστο μέχρι σήμερα είχαμε μηδενικές αυξήσεις και σε πολλά βασικά είδη αρνητικό ποσοστό.
      (Στο σημείο αυτό ο Υφυπουργός Ανάπτυξης κ. Κίμων Κουλούρης καταθέτει τα προαναφερθέντα στοιχεία τα οποία έχουν ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Όλη αυτή η προσπάθεια που κάναμε, κυρίες και κύριοι συνάδελφοι, έφερε εμένα προσωπικά και το Υπουργείο στο μάτι του κυκλώνα. Επικρίθηκα, λοιδωρήθηκα και βρέθηκα στο στόχαστρο ιδιαίτερα της Νέας Δημοκρατίας και κάθε φορά που διαψεύδαμε τις δυσοίωνες προβλέψεις τους, προσπαθούσαν να δημιουργήσουν νέες ψευδείς εντυπώσεις, να αναδείξουν την κάθε μεμονωμένη περίπτωση αισχροκέρδειας ως κανόνα για να σπεκουλάρουν μιλώντας για αυξήσεις εις βάρος και εις πείσμα των επίσημων στοιχείων. 
      Από τη μία μεριά κατηγορήθηκα ότι δεν κατάφερα να ελέγξω την αγορά και από την άλλη ότι ήλεγχα την αγορά με αστυνομικά μέτρα. Τη μια ότι δεν είχα εργαλεία για να κτυπήσουμε την αισχροκέρδεια και από την άλλη, όταν αναγκάσθηκα σε δύο περιπτώσεις να θεσπίσω αγορανομικές διατάξεις, ότι αστυνομεύω την αγορά. 
      Θα έλεγα, λοιπόν, κυρίες και κύριοι συνάδελφοι, ότι αυτά τα στοιχεία δεν είναι μόνο του Υπουργείου μας, δεν είναι μόνο των μηχανισμών ελέγχου του Υπουργείου που κάθε μέρα κάνουν ελέγχους και παίρνουν δείγματα. Δεν είναι καν της Εθνικής Στατιστικής Υπηρεσίας. Είναι της EUROSTAT. 
      Κύριε Στριφτάρη, στη δευτερολογία μου θα σας δώσω τον ακριβή πίνακα για το πού κινούνται οι τιμές στην Ελλάδα και πού στην ευρωζώνη.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Στριφτάρης.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ο κύριος Υφυπουργός μού δημιουργεί την εντύπωση ότι αντί για ψωμί παίρνει παντεσπάνι. Αυτό το λέω γιατί μας είπε ότι είναι μια ιστορική μέρα και ότι ο πληθωρισμός το Δεκέμβρη έφτασε στο 3,1%. Δεν μας είπε πόσο πήγε τον Οκτώβρη και πόσο το Νοέμβρη, γιατί δεν το ξέρει ούτε ο ίδιος ούτε κανένας άλλος και δεν θα το μάθουμε ποτέ. 
      ΚΙΜΩΝ  ΚΟΥΛΟΥΡΗΣ (Υφυπουργός Ανάπτυξης): Αφού ήταν απεργία, κύριε Στριφτάρη! Πού να το ξέρω;
      ΣΠΥΡΙΔΩΝ ΣΤΡΙΦΤΑΡΗΣ: Άρα δεν είναι προς τιμήν σας, κύριε Κουλούρη, να θεωρείτε τη Βουλή προεκλογικό μπαλκόνι. Αυτά να τα πείτε στις προεκλογικές σας συγκεντρώσεις, όχι όμως μέσα στη Βουλή. 
      Το ψωμί έγινε ψωμάκι. Έτσι είναι, κύριε Υφυπουργέ! Και αν εσείς, όπως είπα και στην αρχή, λέτε στον κόσμο αφού ακρίβυνε το ψωμί, φάτε παντεσπάνι, όπως τους λέτε και τους κοροϊδεύετε ότι ελέγχετε την αγορά, κάνετε συμφωνίες κυρίων. Βεβαίως κάνετε συμφωνίες. Όμως, κάνετε συμφωνίες με τους «σουπερμαρκετάδες» και σπρώχνετε το λαό να αγοράζει από τους «σουπερμαρκετάδες» και τα λαχανικά για να καταργηθούν οι λαϊκές αγορές. Εκεί το πάτε! Δεν θέλετε τις λαϊκές αγορές. Γι’ αυτό, για όλα φταίνε τα κολοκυθάκια, οι ντοματούλες και τα αγγουράκια. Δεν φταίνε οι αυξήσεις ούτε στο πετρέλαιο ούτε στη ΔΕΗ ούτε στα τηλέφωνα. Πουθενά αλλού εκτός από τις λαϊκές αγορές.
      Πηγαίνετε, λοιπόν, στα μεγάλα αφεντικά, στα σούπερ μάρκετ όπου βρίσκετε καλύτερες τιμές απ’ ό,τι στη λαϊκή αγορά.
	Αυτός είναι ο στόχος σας. Και με αυτούς κάνετε συμφωνίες και τις τηρείτε επακριβώς. Ασυδοσία στην αγορά, έλεγχος στους μικροπωλητές, στους «λαϊκατζήδες», στους μικρομπακάληδες. Αυτούς πάτε να ελέγξετε. Δεν πάτε να ελέγξετε ούτε εκεί που διαμορφώνεται το κόστος παραγωγής ούτε φυσικά την ασυδοσία που υπάρχει.  Η συμφωνία σας είναι μία, να αφήσουμε παραδείγματος χάριν στην ίδια τιμή το τάδε προϊόν της τάδε βιομηχανίας  που είναι στο δείκτη τιμών καταναλωτή, αλλά όλα τα άλλα να τα αυξήσουμε; Αυτές είναι οι συμφωνίες που κάνετε, αλλά δεν τολμάτε να τις πείτε. Όμως, εγώ σας κατακρίνω μόνο και μόνο γι’ αυτό. Εδώ δεν είναι προεκλογικό μπαλκόνι για να λέτε ψέματα στο λαό, εδώ θα πείτε την αλήθεια.
     ΠΡΟΕΔΡΕΥΩΝ (Κωνσταντίνος Γείτονας): Το Βήμα της Βουλής είναι αυτό στο οποίο καλέσατε τον κύριο Υπουργό να απαντήσει και τώρα τον εγκαλείτε γιατί απαντά; Εγώ δεν υπεισέρχομαι στην ουσία της απάντησης, αλλά από το Βήμα της Βουλής σας απαντά και γι’ αυτό τον καλέσατε. 
     Ο κύριος Υπουργός έχει το λόγο. 
     ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης):  Κύριε Πρόεδρε, ήταν πολύ σωστή η παρατήρησή σας, δεν την επαναλαμβάνω! 
     Κύριε Στριφτάρη, δεν ξέρω πόσες φορές έχετε πάει στις λαϊκές αγορές. Εγώ έχω κατηγορηθεί ότι είμαι συνεχώς στις λαϊκές αγορές. Δεν ξέρω τι έχετε κάνει εσείς για τους πωλητές των λαϊκών αγορών, αλλά ρωτήστε τους ίδιους να σας πουν ότι έχω θεσπίσει θεσμικά μέτρα και έχω στηρίξει πάρα πολύ δυνατά τις λαϊκές αγορές. 
     Δεύτερον, ψέματα ο Κουλούρης δεν έλεγε και δεν λέει ποτέ από τούτο το Βήμα. Εάν πάρετε τη EUROSTAT, θα δείτε ότι η Ελλάδα βρίσκεται στο χαμηλότερο σημείο, όσον αφορά το επίπεδο τιμών. Μας περνούν όλες οι άλλες χώρες. Είμαστε στο 79,7% στις τιμές, όταν το ποσοστό φθάνει μέχρι το 132% στο Λονδίνο, το 119% στην Κοπεγχάγη και στη Μαδρίτη. Μόνο η Λισαβόνα βρίσκεται στο ίδιο επίπεδο με μας. Μάθετε, πληροφορηθείτε, για να πληροφορείτε κι εσείς υπεύθυνα τους οπαδούς σας και τους φίλους σας. 
     Τρίτον, τι ενδιαφέρει τον Έλληνα καταναλωτή, τον Έλληνα πολίτη, την ελληνική οικογένεια; Η ένδυση και η υπόδηση. Συγκρατήσαμε λοιπόν στο 2,9% την ένδυση και την υπόδηση. Τι άλλο τον ενδιαφέρει; Τον ενδιαφέρουν οι επικοινωνίες, τα ταχυδρομεία, τα τηλέφωνα. Μειώθηκε αυτήν την περίοδο κατά 1,8 ο δείκτης τιμών σε αυτά τα προϊόντα. 
     Τι άλλο τον ενδιαφέρει; Τα τρόφιμα, τα ποτά, οι παιδικές τροφές, των οποίων μειώθηκαν οι τιμές, κύριε Στριφτάρη. Αυτή είναι η αλήθεια. Και σε κάθε περίπτωση ένας πληθωρισμός που ελέγχεται από την EUROSTAT, που ελέγχεται από τα πιο επίσημα όργανα της Κοινότητας, δεν είναι αυτά ικανά να σας πείσουν; 
     Η Ελλάδα, λοιπόν, έχει πληθωρισμό 3,1% και έχει εισοδήματα που είναι στο 85% -όσον αφορά τους μισθούς μιλάω- του μέσου ευρωπαϊκού όρου. Αυτή είναι η πραγματικότητα. Σας ενοχλεί αυτή η πραγματικότητα. Δεν πειράζει. Ο ελληνικός λαός θα πειστεί ότι με τον Γεώργιο Παπανδρέου αύριο ως Πρωθυπουργό θα πετύχουμε και τα εισοδήματα ακόμα να βελτιώσουμε! 
     Καταθέτω τα στοιχεία, για να ενημερωθείτε σε ποιο επίπεδο τιμών είναι σήμερα η Ελλάδα σε σχέση με τις άλλες Ευρωπαϊκές χώρες. 
     (Στο σημείο αυτό ο Υπουργός Ανάπτυξης  κ. Κουλούρης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΣΠΥΡΙΔΩΝ ΣΤΡΙΦΤΑΡΗΣ: Πάντως μέχρι τώρα τα πήγατε κάτω! 
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση επί της Ετήσιας Εκθέσεως του Ελεγκτικού Συνεδρίου για το οικονομικό έτος 2001. 
     Η συζήτηση θα διεξαχθεί με ανάλογη εφαρμογή των διατάξεων του άρθρου 137 του Κανονισμού της Βουλής. 
     Έχω την τιμή να σας θέσω υπόψη την ομόφωνη απόφαση της Διάσκεψης των Προέδρων για την οργάνωση της συζήτησης σύμφωνα με τη διαδικασία που ακολουθήσαμε σε ανάλογες συζητήσεις. Υπενθυμίζω δηλαδή ότι κατ’ εφαρμογήν της διάταξης της παραγράφου 5 του άρθρου 65 του Κανονισμού της Βουλής θα υπάρξει κατάλογος κατά προτεραιότητα ομιλητών, που θα οριστεί από τα κόμματα ως εξής: 
      Τρεις Βουλευτές από το Πανελλήνιο Σοσιαλιστικό Κίνημα, τρεις Βουλευτές από το κόμμα της Νέας Δημοκρατίας και ανά ένας συνάδελφος από τα άλλα δύο κόμματα εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. 
      Μετά απ’ αυτούς, όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. 
      Οι τέσσερις πρώτοι ομιλητές, δηλαδή ένας από κάθε κόμμα, προτείνω να μιλήσουν  μέχρι δεκαπέντε λεπτά και οι λοιποί τέσσερις ομιλητές, δύο από το ΠΑΣΟΚ και δύο από τη Νέα Δημοκρατία μέχρι δέκα λεπτά. 
      Σύμφωνα με τον Κανονισμό, οι συνάδελφοι οι οποίοι θα εγγραφούν στον κατάλογο με το ηλεκτρονικό σύστημα, θα μιλήσουν πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δεκαπέντε λεπτά όπως προβλέπει ο Κανονισμός. Εάν όμως προηγηθεί ομιλία Προέδρου Κοινοβουλευτικής Ομάδας, ο Αναπληρωτής που θα μετάσχει στη συζήτηση, σύμφωνα με τους ορισμούς υπενθυμίζω, του άρθρου 167 παραγράφου 2 του Κανονισμού. Οι Υπουργοί μπορούν να συμμετάσχουν στη συζήτηση κατά τις διατάξεις του άρθρου 97 παράγραφος 1 έως 3 του Κανονισμού. 
     Η Βουλή αποδέχεται αυτήν την πρόταση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Η Βουλή αποδέχθηκε την παραπάνω πρόταση. 
     Εφόσον η πρόταση αυτή έγινε δεκτή, σας ενημερώνω ότι τα κόμματα έχουν υποδείξει: από το ΠΑΣΟΚ τους κυρίους Ιωάννη Βαθειά, Ηλία Βλαχόπουλο, Νικόλαο Λεβογιάννη, από τη Νέα Δημοκρατία τους κυρίους Νικόλαο Κατσαρό, Δημήτριο Κωστόπουλο και Ιωάννη Λαμπρόπουλο, από το Κομμουνιστικό Κόμμα Ελλάδας  ο κ. Νίκος Γκατζής από το Συνασπισμό της Αριστεράς των Κινημάτων και της Οικολογίας τον κ. Παναγιώτη Λαφαζάνη. 
     Έχω την τιμή να σας ανακοινώσω ότι ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Β΄ Αθηνών κ. Βύρων Πολύδωρας, από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο Βουλευτής κ. Νίκος Γκατζής και από το Συνασπισμό της Αριστεράς των Κινημάτων και της Οικολογίας ορίζεται ως Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
     Το λόγο έχει ο κ. Ιωάννης Βαθειάς.
     ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, συζητούμε σήμερα στην Εθνική Αντιπροσωπεία την ετήσια έκθεση του Ελεγκτικού Συνεδρίου του οικονομικού έτους 2001. 
     Θα ήθελα αναφέροντας το 2001 να κάνω μια πρώτη επισήμανση σε σχέση με την ανάλυση που πρέπει να γίνεται εδώ στην Εθνική Αντιπροσωπεία, όσον αφορά τα έτη παρακολούθησης εξέτασης και φυσικά το να μπορούμε εμείς εδώ να παρακολουθούμε αυτές τις εκθέσεις, σε σχέση και με το χρόνο τον οποίο αναλύουμε. 
     Είναι γεγονός ότι υπάρχει μια συγκεκριμένη βραδύτητα, διότι θα μπορούσε το ελληνικό Κοινοβούλιο να αναλύει εδώ την έκθεση του προηγούμενου έτους. Και αυτή η επισήμανση έχει σχέση με τον τρόπο λειτουργίας οργάνωσης και εκτέλεσης της δουλειάς που γίνεται στο Ελεγκτικό Συνέδριο.
     Είχα την τιμή να είμαι εισηγητής και την προηγούμενη χρονιά και είχα κάνει ορισμένες επισημάνσεις σε σχέση με το μέγεθος και την έκταση αυτών που αναφέρονται ως παραλείψεις, αυτά τα οποία καταγράφονται από την πλευρά του Ελεγκτικού Συνεδρίου.
     Αν κάποιος διαβάσει την έκθεση που αναλύουμε για το 2001, θα δει ότι κινείται περίπου στα ίδια επίπεδα. Είναι γνωστό σε όλους ότι η αρμοδιότητα του Ελεγκτικού Συνεδρίου έχει να κάνει με τις δαπάνες του κράτους, με τους οργανισμούς τοπικής αυτοδιοίκησης ή άλλων νομικών προσώπων του δημοσίου δικαίου, έχει να κάνει με τον απολογισμό του κράτους, τη γνωμοδότηση επί νομοσχεδίων που αναφέρονται στην απονομή συντάξεων ή γνωμοδότηση επί διαφόρων θεμάτων και ερωτημάτων που υποβάλλονται είτε από Υπουργούς είτε από τον Πρόεδρο του Ελεγκτικού Συνεδρίου. Ο έλεγχος των λογαριασμών των δημοσίων υπολόγων των ΟΤΑ και των άλλων δημοσίων προσώπων του δημοσίου δικαίου. 
      Αναφέρω αυτό το συγκεκριμένο, γιατί συνήθως από εδώ, ιδιαίτερα από την πλευρά της Αξιωματικής Αντιπολίτευσης, γίνεται προσπάθεια να εμφανιστούν ορισμένα στοιχεία που καταγράφονται, όχι μόνο ως ελλείψεις ή παραλείψεις, αλλά ως στοιχεία αδιαφάνειας. 
      Θα ήθελα να επισημάνω αυτό που αναφέρει η έκθεση του 2001. Αφού χωρίζει σε πέντε μέρη τη διαδικασία της καταγραφής, αναφέρει ότι ματαιώθηκαν άμεσα μη νόμιμες πληρωμές συνολικού ποσού 32.719.000.000 δραχμών. Πολλές από τις μη νόμιμες αυτές δαπάνες είναι πάγιου χαρακτήρα μισθοί, επιδόματα, πρόσθετες αμοιβές, δηλαδή δαπάνες επαναλαμβανόμενες σε τακτά συνήθως χρονικά διαστήματα και οι μεταφερόμενες και στα επόμενα οικονομικά έτη. Συνεπώς το πραγματικό ύψος των μη νόμιμων δαπανών σε ετήσια βάση είναι πολλαπλάσια μεγαλύτερο. Αποτυπώνω ακριβώς το πώς περιγράφεται στην έκθεση για να βγάλει ο καθένας το συμπέρασμά του και να μην καταγράφει τις δικές του επισημάνσεις από την πολιτική οπτική γωνία του καθενός μας. 
      Εάν συγκρίνει κανείς αυτήν την καταγραφή με την καταγραφή για το έτος 2000, θα διαπιστώσει ότι οι διαφορές σαφώς είναι μικρές και παράλληλα θα διαπιστώσει ότι βρισκόμαστε κάτω από το 4% σε σχέση με τους ελέγχους, οι οποίοι γίνονται στο εύρος και στην έκταση ακριβώς αυτών που ελέγχει το Ελεγκτικό Συνέδριο. 
      Αυτό το στοιχείο ποσοστιαία πρέπει να το καταγράψουμε, γιατί πιθανόν μετά ο εκπρόσωπος της Νέας Δημοκρατίας θα αναφέρει αριθμούς και χρηματικά ποσά, τα οποία δεν έχουν καμία σχέση με την πραγματικότητα σε σχέση με το ποσοστό που πρέπει να κρατήσουμε όλοι, για να βγάλουμε χρήσιμα πολιτικά συμπεράσματα. 
      Αυτό το οποίο ήθελα να προσθέσω για να είναι χρήσιμα τα πολιτικά συμπεράσματα –γιατί συνήθως δεν μιλάμε επί της ουσίας της έκθεσης, αλλά προσπαθούμε να περάσουμε ένα συγκεκριμένο κλίμα- είναι ότι σε μεγάλο βαθμό πέραν των άλλων καταγράφεται στην έκθεση η σωρεία παραβάσεων, η οποία υπάρχει σε σχέση με τους οργανισμούς τοπικής αυτοδιοίκησης, δηλαδή με τους δήμους, αναθέσεις έργων που κάνουν οι δήμοι και γενικότερα τη διαχείριση. 
      Το αναφέρω εδώ, γιατί πέρυσι ο Αρχηγός της Νέας Δημοκρατίας κ. Κωνσταντίνος Καραμανλής είχε βγάλει ένα λόγο σε σχέση με την αδιαφάνεια, το ΠΑΣΟΚ, αυτήν την πολιτική πλατφόρμα, τι ακριβώς γίνεται όσον αφορά τη αδιαφάνεια και τη διασπάθιση του δημοσίου χρήματος, καθώς και τα συγκεκριμένα επιχειρήματα σε αυτόν τον τομέα. Όμως, δεν άκουσα ούτε μια επισήμανση για το τι ακριβώς γίνεται στους τρεις μεγάλους δήμους της χώρας, όπου εκλέγονται στελέχη της Νέας Δημοκρατίας -το Δήμο Αθηναίων, Πειραιώς και Θεσσαλονίκης- και σε άλλους δήμους της χώρας όπου εκλέγονται στελέχη της Νέας Δημοκρατίας. Διότι το Ελεγκτικό Συνέδριο καταγράφει εδώ και δεν είναι δυνατόν πέρα από τα Υπουργεία να μην έχουν δει οι συνάδελφοι πώς καταγράφονται στοιχεία για τους οργανισμούς τοπικής αυτοδιοίκησης και για ελέγχους στο Δήμο Αθηναίων, Πειραιά, Θεσσαλονίκης και σε άλλους δήμους. Εδώ έχω τα στοιχεία για να τα ελέγξετε και όπως πραγματικά μιλάτε για τις άλλες δαπάνες με άνεση, να μιλήσετε και γι΄αυτές τις δαπάνες και τις ευθύνες με άνεση. Έτσι θα μπορεί ο ελληνικός λαός που μας παρακολουθεί να βγάζει χρήσιμα συμπεράσματα. 
      Αν θέλουμε σε αυτήν την Αίθουσα να είμαστε αξιόπιστοι, τότε πρέπει να δώσουμε τη διάσταση τη σοβαρή, όσον αφορά την έκθεση του Ελεγκτικού Συνεδρίου και κάτω από αυτήν τη διάσταση, την οποία δίνουμε έχουμε τη δυνατότητα να κάνουμε και συγκεκριμένες προτάσεις.
Πρέπει να κάνουμε συγκεκριμένες προτάσεις για το πώς αλλάζει ουσιαστικά η φυσιογνωμία του Ελεγκτικού Συνεδρίου.
      Κυρίες και κύριοι συνάδελφοι, η πρόθεση η δική μας είναι δεδομένη και ο παριστάμενος Υπουργός στη δική του ομιλία θα πει και τις θέσεις της Κυβέρνησης. Είναι βέβαιο ότι θέλουμε να αλλάξουμε τη λειτουργία του Ελεγκτικού Συνεδρίου, ούτως ώστε να μην υπάρχει διασπάθιση του χρήματος του φορολογούμενου λαού, να υπάρχει και προληπτικός έλεγχος και κατασταλτικός και έλεγχος βέβαια, ο οποίος θα πηγαίνει σε όλα τα επίπεδα και όσον αφορά το θέμα το ελεγκτικό, αλλά και τις δυνατότητες αυτός ο έλεγχος να είναι αποτελεσματικός, να είναι έλεγχος με τα νέα δεδομένα, ώστε το πληροφοριακό σύστημα να δώσει τη δυνατότητα περαιτέρω βελτίωσης αυτού του συστήματος.
      Και είμαι βέβαιος ότι η νέα κυβέρνηση του ΠΑΣΟΚ, με Πρωθυπουργό το Γιώργο Παπανδρέου, μετά τις εκλογές τις 7ης Μαρτίου θα έχει μέσα στις προτεραιότητές της την αλλαγή σε σχέση και με το ρόλο του Ελεγκτικού Συνεδρίου. Εμείς οφείλουμε ό,τι ακριβώς επισημάνσεις υπάρχουν, αυτές, εδώ στην Αίθουσα του ελληνικού Κοινοβουλίου, να τις καταγράψουμε, να πούμε τις απόψεις. Και φυσικά εκτιμώ ότι οι προτάσεις αυτές θα είναι σαφώς σε μια εποικοδομητική κατεύθυνση.
      Όπως ιδιαίτερα αναφέρεται και στην έκθεση του Ελεγκτικού Συνεδρίου, έχουν υπάρξει επισκέψεις από το ίδιο το Ελεγκτικό Συνέδριο και σε χώρες της Ευρωπαϊκής Ένωσης και σε παγκόσμιο επίπεδο. Υπάρχουν, λοιπόν, και συγκεκριμένες προτάσεις, η αξιοποίηση των οποίων θα διαμορφώσει τα νέα δεδομένα σε σχέση με το πώς λειτουργεί το σύστημα συνολικά στη χώρα.
      Θα έλεγα ότι ήδη έχουμε κάνει και σημαντικές αλλαγές και σε άλλους τομείς της δημόσιας ζωής και σε άλλους τομείς, όσον αφορά τη λειτουργία των επιχειρήσεων. Έχουμε ψηφίσει εδώ στο ελληνικό Κοινοβούλιο τα Διεθνή Λογιστικά Πρότυπα, για να υπάρχει εναρμόνιση των ισολογισμών των ελληνικών επιχειρήσεων σε σχέση με τις επιχειρήσεις, οι οποίες δραστηριοποιούνται σε όλα τα επίπεδα της Ευρωπαϊκής Ένωσης. Και το λέω αυτό, διότι πρέπει να έχουμε ένα εύρος σε σχέση με το επίπεδο της γνώσης, ένα εύρος όσον αφορά τα δεδομένα, το πώς ελέγχει το Ελεγκτικό Συνέδριο και με το πώς ελέγχονται οι δαπάνες και οι επιχειρήσεις, οι οποίες ή ανατίθενται ή αναλαμβάνουν έργα σε σχέση με τη διεκπεραίωση.
      Και τα Διεθνή Λογιστικά Πρότυπα, για τα οποία μίλησα πριν, έχουν σχέση με τον έλεγχο ουσιαστικά. Διότι, όταν υπάρχουν αξιόπιστοι ισολογισμοί σε σχέση με το επίπεδο των επιχειρήσεων, υπάρχει και η δυνατότητα ελέγχου, υπάρχει η δυνατότητα να γίνει διασταύρωση αυτών των συγκεκριμένων στοιχείων.
      Είναι δεδομένο ότι η έκθεση επισημαίνει ορισμένα στοιχεία σε σχέση με τα δημόσια έργα και σε σχέση με τα έργα, τα οποία γίνονται από τους δήμους. Και αυτό το οποίο επισημαίνει –και είναι σωστό και πρέπει να το πούμε- είναι ότι ορισμένα έργα, σε όλο το επίπεδο που προανέφερα, γίνονται με αναθέσεις ή με κατάτμηση ουσιαστικά των έργων, για να μπορεί να γίνεται καλύτερα η ανάθεση. Και ιδιαίτερα σε αυτόν τον τομέα αναφέρεται ότι πάρα πολλοί δήμοι σε όλη τη χώρα, ακόμη και μικρότερης έκτασης είτε με πληθυσμιακά κριτήρια ή οπωσδήποτε ο καθένας μπορεί να θέλει να το προσδιορίσει, λειτουργούν σε αυτά τα επίπεδα. Αυτά είναι ορισμένα στοιχεία, τα οποία μας δίνουν τη δυνατότητα με τις συγκεκριμένες προτάσεις μας να αναθεωρηθεί ένα συγκεκριμένα πλαίσιο ή, αν θέλετε, να δώσουμε τη δυνατότητα με δικλείδες ασφαλείας είτε στο επίπεδο των δημοσίων έργων είτε στο επίπεδο της Τοπικής Αυτοδιοίκησης, να μην μπορούν ορισμένοι να παίρνουν αποφάσεις, που να αλλοιώνουν το χαρακτήρα ουσιαστικά του συνολικότερου έργου και της κατάτμησης αυτών των έργων που γίνονται.
      Παράλληλα έχουν επισημανθεί και άλλα τα οποία περιγράφονται αναλυτικά στην έκθεση και πιστεύω ότι είναι αντικείμενο και προϊόν ενός σοβαρού διαλόγου όλων των κομμάτων, όταν ορισμένοι συνάδελφοι αποφασίσουν επιτέλους ότι ο διάλογος πρέπει να είναι ουσιαστικός και πρέπει να είναι διάλογος μόνο για να κάνουμε αυθαίρετες καταγγελίες, οι οποίες δεν έχουν σε καμία περίπτωση βάση για συζήτηση. 
      Το συγκεκριμένο οικονομικό έτος το οποίο συζητάμε σήμερα είναι το τελευταίο έτος που αναλύει το Ελεγκτικό Συνέδριο σε δραχμές. Το 2001 ολοκληρώθηκε ουσιαστικά η διαδικασία στο νομισματικό επίπεδο της δραχμής, που σημαίνει ότι το Ελεγκτικό Συνέδριο από το 2002 και μετά θα καταθέτει αυτές τις προτάσεις με το ευρώ και θα υπάρχει βέβαια η δυνατότητα και με αυτά τα οποία ανέφερα πριν σε σχέση με το συνολικότερο ευρωπα?κό μας προσανατολισμό να καταγραφούν εδώ αυτά τα οποία έχουν τη δυνατότητα να μας ενώνουν όλους.
      ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
     Κυρίες και κύριοι συνάδελφοι, πιστεύω ότι είναι πολύ σημαντικό το ότι το Υπουργείο Οικονομίας και Οικονομικών και ο παριστάμενος Υφυπουργός φέρνουν αυτήν την έκθεση, μία υποχρέωση απέναντι στη Βουλή, την οποία δημιούργησε η Κυβέρνηση -αυτή η υποχρέωση δεν υπήρχε πριν- γιατί θέλουμε να υπάρχει παράλληλα και ο κοινοβουλευτικός έλεγχος, γιατί θέλουμε να αναβαθμίσουμε τη λειτουργία του ελληνικού Κοινοβουλίου. Και αυτή η αναβάθμιση είναι βέβαιο ότι θα δώσει τη δυνατότητα, ώστε να υπάρχει και αξιόπιστος έλεγχος και όσον αφορά το ελληνικό Κοινοβούλιο, ο διάλογος μεταξύ των κομμάτων για να γίνεται σε ένα υψηλό επίπεδο ποιότητας.
     Σας ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Κωνσταντίνος Βρεττός): Ο κ. Νικόλαος Κατσαρός έχει το λόγο.
     ΝΙΚΟΛΑΟΣ ΚΑΤΣΑΡΟΣ: Κυρίες και κύριοι συνάδελφοι, είναι η τρίτη έκθεση του Ελεγκτικού Συνεδρίου που συζητάμε σήμερα και δυστυχώς κατά το περιεχόμενό της, κατά τις διαπιστώσεις της, κατά τη μορφή των παρανομιών και των ελλείψεων που διαπιστώνει ο έλεγχος και κατά τις υποδείξεις του Ελεγκτικού Συνεδρίου επαναλαμβάνονται τα ίδια πράγματα, τα οποία περιέχονταν και στις δύο προηγούμενες εκθέσεις. Τίποτε δεν έχει αλλάξει. Δεν θα ήταν υπερβολή εάν έλεγα ότι ο μελετητής και των τριών αυτών εκθέσεων του Ελεγκτικού Συνεδρίου διαπιστώνει μία πείσμονα επιμονή των ελεγχομένων στις παράνομες τακτικές τους, παρά τις αποκαλύψεις που γίνονται και παρά τις υποδείξεις για τη διόρθωσή τους. Επίσης διαπιστώνει το ίδιο ακριβώς πνεύμα αδιαφορίας από την πλευρά της Κυβέρνησης στις προτάσεις που κάνει το Ελεγκτικό Συνέδριο για να μπορέσουν να διορθωθούν ορισμένα πράγματα,  τα οποία επισημαίνει.
     Ως προς τη δεύτερη αυτή διαπίστωση της έλλειψης αδιαφορίας εκ μέρους της Κυβέρνησης, θα έλεγα ότι είναι αναμενόμενη η συμπεριφορά της έναντι του Ελεγκτικού Συνεδρίου. Είναι συνέχεια της τακτικής, την οποία εφήρμοσαν όλες οι κυβερνήσεις του ΠΑΣΟΚ έναντι του Ελεγκτικού Συνεδρίου. Η ιστορία των σχέσεων των κυβερνήσεων του ΠΑΣΟΚ και του Ελεγκτικού Συνεδρίου είναι νομίζω γνωστή.
      Θα έλεγα ότι το Ελεγκτικό Συνέδριο είχε τόσο πολύ εχθρική αντιμετώπιση, όχι μόνο το ελεγκτικό έργο του αλλά ακόμα και στην ίδια την ύπαρξή του. 
      Κύριοι συνάδελφοι, νομίζω ότι είναι γνωστή η ιστορία και οι περιπέτειες που έχει το Ελεγκτικό Συνέδριο μετά το 1984. Κατήργησαν με το ν. 1489/84 τον προληπτικό έλεγχο. Η απόφαση αυτή κρίθηκε αντισυνταγματική. Παρά ταύτα την εφήρμοσε η Κυβέρνηση. Και καταργήθηκε η διάταξη αυτή το 1990 επί κυβερνήσεων Νέας Δημοκρατίας.
      Επίσης κατήργησαν τις θέσεις των Παρέδρων στα Υπουργεία. Και πάλι η Ολομέλεια κατά πλειοψηφία έκρινε ως αντισυνταγματική τη διάταξη, αλλά και πάλι η Κυβέρνηση την εφήρμοσε. Μέχρι το 1990 ο Υπουργός Δικαιοσύνης ηρνείτο να κινήσει τη διαδικασία συμπλήρωσης των κενών θέσεων των Συμβούλων και των Παρέδρων, παρά την ακυρωτική απόφαση του Συμβουλίου της Επικρατείας. 
      Ήρθε η Νέα Δημοκρατία, το Μάιο του 1993 και αποκατέστησε τα πράγματα. Αύξησε τις θέσεις και των Παρέδρων και των Εισηγητών, αλλά και πάλι η Κυβέρνηση του ΠΑΣΟΚ μείωσε τους εισηγητές από ογδόντα πέντε σε σαράντα. Όλα αυτά τα γεγονότα είναι ενδείξεις της εχθρικής ακριβώς αντιμετώπισης του Ελεγκτικού Συνεδρίου.
      Στο αυτό συμπέρασμα οδηγούμεθα με τη συμπεριφορά του ΠΑΣΟΚ και τα τελευταία χρόνια. Τονίζεται από το Ελεγκτικό Συνέδριο η αδήριτη ανάγκη να καλυφθούν οι κενές οργανικές θέσεις που υπάρχουν. Επισημαίνεται η ανάγκη της ανάπτυξης κάποιας υλικοτεχνικής υποδομής στο Ελεγκτικό Συνέδριο, για να μπορέσει να παρακολουθήσει τον τρόπο λειτουργίας άλλων οργάνων της αλλοδαπής που επιτελούν το αυτό έργο. Ζητεί να εκσυγχρονιστεί και εκείνο εισερχόμενο στον κόσμο της Κοινωνίας της Πληροφορικής, αλλά τίποτα από όλα αυτά δεν αντιμετωπίζεται από την Κυβέρνηση. Είναι σαν να απευθύνεται το Ελεγκτικό Συνέδριο με τις εκθέσεις του σε ώτα μη ακουόντων. 
      Και για να μη φανούν υπερβολές αυτά που λέγονται, κύριοι συνάδελφοι, θα αναφέρω ότι οι οργανικές θέσεις στο Ελεγκτικό Συνέδριο είναι οκτακόσιες εξήντα. Ορίστηκαν εδώ και εκατό χρόνια περίπου. Το 1980 –για να μην πάμε πολύ μακριά και μπερδευόμαστε- ο κρατικός προϋπολογισμός ήταν της τάξεως των 350.000.000.000. Τώρα έφτασε τα 21.000.000.000.000. 
      Τα νομικά πρόσωπα δημοσίου δικαίου, τα οποία επίσης ελέγχονται από το Ελεγκτικό Συνέδριο, έχουν σχεδόν δεκαπλασιαστεί. Με δύο τελευταίους νόμους καθιερώθηκε ο δειγματοληπτικός έλεγχος στους ΟΤΑ και στα Νομικά Πρόσωπα Δημοσίου Δικαίου. Το ίδιο το Ελεγκτικό Συνέδριο λέει ότι υπάρχουν ανέλεγκτες υποθέσεις από πολλές δεκαετίες και ότι υπάρχει ο κίνδυνος της εικοσαετούς παραγραφής των αξιώσεων του δημοσίου κατά των υπολόγων, αν γίνουν εις βάρος τους κάποιες καταλογισταίες πράξεις. 
      Αναφέρεται στη σημερινή πραγματικότητα της πολυπλοκότητας στις ενέργειες της Δημόσιας Διοίκησης και στα εντεύθεν προκύπτοντα δυσχερέστατα προβλήματα στον έλεγχο. Τονίζει ότι η μη διεξαγωγή του ελέγχου ή η καθυστερημένη διεξαγωγή ενισχύει το κύμα της διαφθοράς του δημόσιου πλούτου. Είναι θέματα τα οποία τονίζει το ίδιο το Ελεγκτικό Συνέδριο και δυστυχώς η Κυβέρνηση υπνώττει ύπνον βαθύν. 
      Μένουν διακόσιες τρεις από τις οργανικές θέσεις κενές ακόμα. Με μια τελευταία προσπάθεια που έγινε με το ν. 3202, της 11ης Δεκεμβρίου 2003, για να καλυφθούν οι κενές θέσεις και να προσληφθούν και ενενήντα πέντε οικονομολόγοι-λογιστές, δεν έγινε απολύτως τίποτα. 
Φαίνεται ότι είναι η μοίρα της Νέας Δημοκρατίας να έρθει να εφαρμόσει εκείνη αυτό το νόμο, για να μπορέσει το Ελεγκτικό Συνέδριο να επιτελέσει το έργο του.
	Από όλη αυτήν τη συμπεριφορά της Κυβέρνησης έναντι του Ελεγκτικού Συνεδρίου δημιουργείται, λοιπόν, η εντύπωση ότι η Κυβέρνηση δεν επιθυμεί τον έλεγχο και προσπαθεί με κάθε τρόπο να τον αποφύγει. Και η εξήγηση είναι μία, κύριοι συνάδελφοι. Δεν θέλετε τον έλεγχο διότι, δυστυχώς, κομματικοποιήσατε το Κράτος και δυστυχώς εκείνοι οι οποίοι βρίσκονται σε κυρίαρχες, ας τις πω έτσι, θέσεις είναι κομματικά σας στελέχη, μέλη του συνεδρίου του κόμματός σας και, εν πάση περιπτώσει, έχουν πολλές κομματικές περγαμηνές ο καθένας. 
      Τώρα ως προς τη συνέχιση των παρανομιών, παρά τις διαπιστώσεις τις οποίες κάνει η έκθεση του Ελεγκτικού Συνεδρίου: Κύριοι συνάδελφοι, είπε κάτι ο κ. Βαθειάς που είναι σωστό. Πράγματι και η φετινή έκθεση κινείται στα επίπεδα που εκινείτο και εκείνη του προηγούμενου έτους. Δεν άλλαξε τίποτα. Δεν είναι, νομίζω, προς τιμήν εκείνων οι οποίοι ασκούν σήμερα την εξουσία το να μην αλλάξει προς το καλύτερο η συμπεριφορά της Δημόσιας Διοίκησης, βεβαίως και των Ο.Τ.Α. και των Νομικών Προσώπων Δημοσίου Δικαίου, όταν η προηγούμενη έκθεση του Ελεγκτικού Συνεδρίου επεσήμανε αυτές τις παρανομίες, τις παραβάσεις και τις ελλείψεις που έγιναν και υπέδειξε μάλιστα και λήψη ορισμένων συγκεκριμένων νομοθετικών μέτρων. Δεν ελήφθη απολύτως τίποτα, κανένα. 
      Πράγματι οι μη νόμιμες δαπάνες φέτος ανέρχονται σε 33 περίπου δισεκατομμύρια, αλλά βεβαίως δεν είναι μόνον αυτές και δεν μπορούμε να κάνουμε εύκολα και συγκρίσεις, γιατί για όλες τις πληρωμές που γίνονται μέσω της ΔΟΥ ή μέσω του Διατραπεζικού Συστήματος δεν γίνεται απολύτως κανένας έλεγχος και βεβαίως δεν μπορεί κανείς να υπολογίσει πόσες είναι οι μη νόμιμες δαπάνες. 
      Το προηγούμενο έτος είχαν ελεγχθεί ένα εκατομμύριο τριακόσιες τριάντα δύο χιλιάδες περίπου χρηματικά εντάλματα. Στην εξεταζόμενη Έκθεση ελέγχθηκαν ένα εκατομμύριο διακόσιες σαράντα έξι χιλιάδες χρηματικά εντάλματα. Αν συγκρίνουμε τους αριθμούς θα δούμε ότι έστω αυτές οι μη νόμιμες δαπάνες τις οποίες «έπιασε» το Ελεγκτικό Συνέδριο είναι οπωσδήποτε περισσότερες στην έκθεση αυτή από την προηγούμενη. 
      Ως προς τον κατασταλτικό έλεγχο: καταλογίστηκαν μηνιαίοι λογαριασμοί εις βάρος δημοσίων υπολόγων 33 περίπου εκατομμύρια δραχμές. Η ΓΕΔΙΔΑΓΕΠ κατέβαλε αχρεώστητα επτά εκατομμύρια περίπου.
      Στη διαχείριση του υλικού των Ενόπλων Δυνάμεων υπάρχουν είκοσι δύο καταλογιστέες πράξεις για σαράντα περίπου εκατομμύρια. Καταλογιστέες πράξεις ξέρετε πάρα πολύ καλά ότι σημαίνει πως ήδη θεωρήθηκαν παράνομες αυτές οι δαπάνες και καταλογίστηκαν εις βάρος των δημοσίων υπολόγων. 
      Στο Ταχυδρομικό Ταμιευτήριο συντάχθηκαν και εκδόθηκαν τέσσερα φύλλα μεταβολών και ελλείψεων ύψους 356 εκατομμυρίων δραχμών. 
      Στους απολογισμούς των νομικών προσώπων δημοσίου δικαίου, των ΟΤΑ και των εξαρτωμένων από αυτούς νομικών προσώπων δημοσίου δικαίου, παραμένουν σε εκκρεμότητα πενήντα φύλλα μεταβολών και ελλείψεων ύψους 790 εκατομμυρίων. Έχουμε τριάντα καταλογιστέες πράξεις ύψους 313 εκατομμυρίων και τέσσερις εισηγήσεις για καταλογισμό ύψους 177 εκατομμυρίων. Ελέγχθηκαν δεκατρείς χιλιάδες χρηματικά εντάλματα και καταλογίστηκαν 34 εκατομμύρια, ενώ υπάρχουν και είκοσι τρεις εισηγήσεις για καταλογισμό άλλων 435 εκατομμυρίων.
      Στα εντάλματα προπληρωμής υπάρχει καταλογισμός εις βάρος δημοσίων υπολόγων ύψους 693 εκατομμυρίων δραχμών. Κάνει εντύπωση αυτό το οποίο λέγει η έκθεση στο περιεχόμενό της. Επεσήμανε όλες τις παραβάσεις, αλλά δυστυχώς η επισήμανση δεν απέτρεψε την εμφάνιση των αυτών παραβάσεων ή ελλείψεων και κατά το οικονομικό έτος 2001.
      Ποιες είναι οι συνηθέστερες των παραβάσεων; Είναι σχεδόν κανόνας η τήρηση της διαδικασίας της απευθείας ανάθεσης έργων και μάλιστα κάνει εντύπωση η κατάτμηση έργων και ποσών εις τρόπον, ώστε να μην απαιτείται διαγωνισμός. Παρατείνεται η διάρκεια συμβάσεων προμηθειών και εργασιών χωρίς να τηρούνται οι νόμιμες προϋποθέσεις. Ανατίθενται συμπληρωματικές εργασίες στον ανάδοχο του έργου χωρίς να τηρούνται οι προϋποθέσεις. Δημοπρατούνται έργα χωρίς να υπάρχουν εκθέσεις περιβαλλοντικών όρων. Αναδεικνύονται ανάδοχοι χωρίς να προσκομίζουν τα δικαιολογητικά της ονομαστικοποίησης των μετοχών. Καταβάλλονται μη νόμιμες αποδοχές, επιδόματα, αποζημιώσεις για υπερωριακή εργασία. 
      Και κάτι το οποίο έχει εξαιρετική σημασία: Γνωρίζετε ότι σε όλα τα Υπουργεία και σε πολλά από τα νομικά πρόσωπα δημοσίου δικαίου λειτουργούν διάφορες επιτροπές και διάφορα συμβούλια και ξέρετε πάρα πολύ καλά ποιοι μετέχουν σ’ αυτές τις επιτροπές και τα συμβούλια. Εκείνοι που δεν μετέχουν να είστε απολύτως βέβαιοι ότι είναι οι νεοδημοκράτες.
      Σε όλους αυτούς καταβάλλονται πρόσθετες αποδοχές σε απεριόριστο αριθμό, χωρίς να τηρείται η σχετική διάταξη νόμου που λέγει ότι δεν μπορούν να υπερβαίνουν το 50% των τακτικών τους αποδοχών. Υπάρχει σωρεία τέτοιων παραβάσεων σχεδόν σε όλα τα Υπουργεία. Έχουμε πάρα πολλές διπλές πληρωμές, επίσης μη προβλεπόμενες από το νόμο δαπάνες, πληρωμές με ελλιπή δικαιολογητικά, καταβολές απαιτήσεων παραγεγραμμένων ή αποσβεσθεισών.
      Επίσης στο ΥΠΕΘΟ ο προληπτικός έλεγχος διαπίστωσε δαπάνες περίπου 6 εκατομμυρίων, ακριβώς λόγω υπέρβασης του 50%, στο οποίο αναφέρθηκα προηγουμένως, το αυτό και στο Υπουργείο Οικονομικών. 
      Να δούμε και κάτι άλλο, πώς δηλαδή εμφανίστηκαν οι τρεις προϋπολογισμοί των ετών 2001, 2002 και 2003 ως πλεονασματικοί, ενώ ήταν ελλειμματικοί. Προκύπτει από την έκθεση του Ελεγκτικού Συνεδρίου ότι τα αντίτιμα των λογαριασμών «Δημόσιο Ταμείο», δηλαδή οι πληρωμές που έγιναν από τη ΔΟΥ ποσού 1.700.000.000.000 δραχμών που υπερέβησαν τα αντίτιμα του οικονομικού έτους 2000 κατά 404 περίπου εκατομμύρια, όλα αυτά δεν εμφανίζονται στον προϋπολογισμό ως έξοδα. Και βεβαίως έτσι μειώνεται και το σχετικό έλλειμμα. 
      Τα αυτά έχουμε και στο Υπουργείο Εξωτερικών. 
      Εις τον ΕΟΤ, κύριοι συνάδελφοι, έχει πάρα πολύ σημασία μία παρατήρηση για δημοσιεύσεις εις τα «ΝΕΑ» και εις το «ΒΗΜΑ της Κυριακής». Εξεδόδη ένταλμα  πληρωμής 5.375.000 δραχμών, δηλαδή κατά μονάδα καταχώρησης 1290 δραχμές έναντι των 90 που εδικαιούτο.
Ακυρώθηκε βεβαίως αυτό το ένταλμα και περιορίστηκε μόνο σε 90 δραχμές κατά πόντο, όπως υπολογίζεται η καταχώρηση. Ας ψάξουμε εδώ να βρούμε πώς λειτουργεί και σε αυτές τις λεπτομέρειες ακόμα η διαπλοκή και τα διαπλεκόμενα συμφέροντα. 
      Βλέπω εδώ τον Πρόεδρο τον κ. Μητσοτάκη που είναι εκείνος ο οποίος εισήγαγε αυτήν τη φράση. Επέζησε τόσα χρόνια η φράση του και δυστυχώς όσο υπάρχει ΠΑΣΟΚ φαίνεται ότι θα την υφιστάμεθα αυτήν τη φράση. 
      Και να έρθω στο περίφημο Κτηματολόγιο. Κύριοι συνάδελφοι, ξέρετε μοίρασαν τα τριάντα τρία μέλη …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα σας παρακαλέσω ένα λεπτό.
      ΠΡΟΕΔΡΕΥΩΝ (Κωνσταντίνος Βρεττός): Σας έχω δώσει ήδη δύο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, να τελειώσει για το Κτηματολόγιο.
      ΠΡΟΕΔΡΕΥΩΝ (Κωνσταντίνος Βρεττός): Αλλά λόγω προτέρου βίου στο Προεδρείο δεν μπορώ να αρνηθώ.
      ΝΙΚΟΛΑΟΣ ΚΑΤΣΑΡΟΣ: Τελειώνω, κύριε Πρόεδρε. 
      Μοιράστηκαν, λοιπόν, τα τριάντα τρία μέλη της επιτροπής που θα κατάρτιζαν σχέδιο νόμου για το Εθνικό Κτηματολόγιο 21.488.000, ενώ ο ίδιος ο νόμος συγκροτούσε επιτροπή από πέντε μέλη και δύο γραμματείς και μάλιστα καθόριζε και το ποσό που έπρεπε να πάρουν. Ο νόμος έλεγε 5.300.000 και εκείνοι μοίρασαν 21  εκατομμύρια. 
Παρακάτω άλλη μία επιτροπή μοίρασε 85 εκατομμύρια για μία παραπλήσια εργασία. 
      Και για να δείξουν ότι έκαναν και κάτι στο Κτηματολόγιο, ότι είχαν απορροφητικότητα, ακούστε τι έκαναν. Ενεφάνησαν δύο κονδύλια με τα οποία αύξησαν το μετοχικό κεφάλαιο της «Κτηματολόγιο ΑΕ» και αυτά τα ενεφάνησαν σαν δαπάνες για την εκτέλεση του έργου του Κτηματολογίου. Βεβαίως ήλθε η Ευρωπαϊκή Ένωση και ενήργησε αυτά τα οποία μας είναι όλα γνωστά.
      Τώρα, ως προς τον έλεγχο των συμβάσεων, ακυρώθηκαν συμβάσεις δημοσίων έργων ύψους 56 δισεκατομμυρίων, συμβάσεις προμηθειών ύψους 26 δισεκατομμυρίων, συμβάσεις υπηρεσιών ύψους 10 δισεκατομμυρίων. Στη συνέχεια η έκθεση κάνει ορισμένες προτάσεις, που είναι γνωστές και από τις προηγούμενες εκθέσεις. 
      Εκείνο το οποίο θέλω να πω, κύριοι συνάδελφοι, και με αυτό τελειώνω είναι ότι στην εποχή της αποκορύφωσης της διαφθοράς που ζούμε η χρηστή διοίκηση μπορεί να επιτευχθεί μόνο μ΄ ένα όργανο, το οποίο θα είναι ανεξάρτητο και ελεύθερο, τα μέλη του θα είναι δικαστές, θα έχουν δικαστική συνείδηση, θα έχουν ανεξάρτητη και ελεύθερη κρίση. Ένα τέτοιο όργανο μπορεί να είναι μόνο το Ελεγκτικό Συνέδριο και βεβαίως όχι όπως το θέλει το ΠΑΣΟΚ, αλλά όπως το οραματίζεται η Νέα Δημοκρατία. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής, ο οποίος θα μιλήσει και άλλα πέντε λεπτά, από το χρόνο του Κοινοβουλευτικού Εκπροσώπου, έχει το λόγο. 
      Ορίστε, έχετε το λόγο για είκοσι λεπτά.
      ΝΙΚΟΛΑΟΣ ΓΚΑΤΖΗΣ:  Κυρίες και κύριοι Βουλευτές, οι κάθε λογής θεσμοί  ελέγχου, στην καπιταλιστική κοινωνία ακόμα και στις πιο αναπτυγμένες αστικές κοινοβουλευτικές δημοκρατίες, δεν μπορούν να είναι αποτελεσματικοί. Δεν μπορούν να κάνουν ουσιαστικό έλεγχο συχνά ούτε καν τυπικό. Τα αλλεπάλληλα σκάνδαλα στις ΗΠΑ, στην Ιαπωνία, στις πιο αναπτυγμένες χώρες της Ευρωπαϊκής ΄Ενωσης, αλλά ακόμα και στους ίδιους τους μηχανισμούς της ΄Ενωσης αποδεικνύουν του λόγου το αληθές. Πολύ περισσότερο μάλιστα στις μέρες μας που το εργατικό λαϊκό κίνημα βρίσκεται σε ύφεση, τα λεγόμενα εξωθεσμικά κέντρα ισχύος αναπτύσσονται και επιδρούν ολοένα και πιο πολύ στην οικονομική, κοινωνική και πολιτική ζωή απευθείας. Το αστικό κοινοβουλευτικό πολίτευμα συνεπώς και οι κάθε είδους  θεσμοί του βρίσκονται σε πορεία υποβάθμισης και ταυτόχρονα θεριεύει ο αυταρχισμός και η αδιαφάνεια, οι πολύμορφες αντιδημοκρατικές μεθοδεύσεις και πρακτικές των κυβερνήσεων προς όφελος του κεφαλαίου. Στις συνθήκες αυτές ο έλεγχος –και μάλιστα έλεγχος από τη σκοπιά των λαϊκών συμφερόντων- της δράσης του κεφαλαίου  και των εκφραστών του προκαλεί αλλεργία και συναντά τη λυσσαλέα τους αντίδραση. Αυτό αφορά κάθε μορφής έλεγχο: Από την τήρηση της εργατικής νομοθεσίας και την προστασία των κοινωνικοασφαλιστικών δικαιωμάτων των εργαζομένων μέχρι το σεβασμό των συνδικαλιστικών τους ελευθεριών και των δημοκρατικών δικαιωμάτων του λαού και της νεολαίας, από τον έλεγχο των τιμών στα είδη πλατιάς λαϊκής κατανάλωσης μέχρι την εφαρμογή των όποιων προστατευτικών διατάξεων για το περιβάλλον, από τη δραστηριότητα των μεγαλοκαναλαρχών και τις επιλογές τους στα ραδιοτηλεοπτικά προγράμματα είτε αυτά αφορούν την ψυχαγωγία είτε την επιμόρφωση είτε την ενημέρωση μέχρι την πλήρη εμπορευματοποίηση τέτοιων σπουδαίων από κάθε άποψη τομέων, όπως είναι ο αθλητισμός ή ο πολιτισμός κ.ο.κ..
      Η δημιουργία μιας σειράς ανεξάρτητων αρχών, που υποτίθεται ότι έχουν ως αποστολή τους τον έλεγχο στον τομέα δραστηριότητάς τους, μπορούν να θεωρηθούν μόνο σαν στάχτη στα μάτια του λαού.
      Είναι πασίγνωστη λόγου χάρη, η χαρακτηριστική αδυναμία του Εθνικού Συμβουλίου Ραδιοτηλεόρασης να επιβάλει έστω και ένα στοιχειώδη έλεγχο στους μεγαλοκαναλάρχες. 
      Η Δημόσια Διοίκηση και η διαχείριση του δημόσιου χρήματος δεν θα μπορούσαν να μείνουν έξω από αυτόν τον κανόνα. Για παράδειγμα, περιορίζεται διαρκώς, και μάλιστα με επιταχυνόμενους ρυθμούς, το αντικείμενο του ελέγχου του Ελεγκτικού Συνεδρίου. Στα πλαίσια της γενικότερης πολιτικής των καπιταλιστικών διαρθρώσεων και με επίκληση δήθεν την ανάγκη πάταξης της γραφειοκρατίας, μια σειρά φορείς του δημοσίου μετατρέπονται σε νομικά πρόσωπα ιδιωτικού δικαίου, με αποτέλεσμα να απαλλάσσονται αυτόματα από τους μηχανισμούς ελέγχου του Ελεγκτικού Συνεδρίου και στην πράξη είναι έξω από τον έλεγχο του Κοινοβουλίου. Δεν μπορεί κανένας να ελέγξει ούτε και μέσω του Κοινοβουλίου, τη δράση των επιχειρήσεων αυτών.
       Πρόκειται για μια γενικευμένη πρακτική που εφαρμόζουν οι Κυβερνήσεις του ΠΑΣΟΚ στα πλαίσια της πολιτικής συρρίκνωσης του δημόσιου τομέα και αυτό εκφράζεται με την ιδιωτικοποίηση σειράς δημόσιων οργανισμών, από τον Οργανισμό Λιμένος Πειραιά και όλα τα λιμάνια της χώρας, μέχρι τον Οργανισμό Σχολικών Κτηρίων, από τον Εθνικό Οργανισμό Μικρομεσαίων Μεταποιητικών Επιχειρήσεων, το λεγόμενο ΕΟΜΜΕΧ, μέχρι τον Ελληνικό Οργανισμό Τουρισμού και άλλες παρόμοιες, ενώ αντίστοιχη είναι και η πολιτική που επιβάλλεται στην Τοπική Αυτοδιοίκηση, η οποία αναπτύσσει έντονη επιχειρηματική δραστηριότητα μέσω των κάθε είδους δημοτικών επιχειρήσεων, που λειτουργούν σαν νομικά πρόσωπα ιδιωτικού δικαίου και βρίσκονται όχι μόνο έξω από τον έλεγχο του Ελεγκτικού Συνεδρίου, αλλά και αυτών ακόμα των δημοτικών συμβουλίων.
      Από την άλλη πλευρά η Νέα Δημοκρατία ασκεί δριμύτατη κριτική στις κυβερνήσεις του ΠΑΣΟΚ, όχι γιατί εφαρμόζουν αυτήν την πολιτική, αλλά γιατί καθυστερούν και υπόσχεται ότι αν η ίδια κερδίσει τις επόμενες εκλογές, θα επιταχύνει και θα γενικεύσει την εφαρμογή της.
      Στην πραγματικότητα βέβαια και οι δυο μονομάχοι του δικομματισμού υλοποιούν πιστά τις κατευθύνσεις της Ευρωπαϊκής Ένωσης και του κεφαλαίου. Με προσχηματική επίκληση την πάταξη της γραφειοκρατίας ιδιωτικοποιούν δημόσιους οργανισμούς και υπηρεσίες, ρίχνοντάς τες βορά στην αδηφάγα κερδοσκοπική όρεξη του κεφαλαίου και αδιαφορώντας για τον έντονο αντικοινωνικό και βαθιά  αντιλαϊκό χαρακτήρα αυτής της πολιτικής.
      Στα πλαίσια αυτά, σε συνθήκες ελεύθερης αγοράς, ελευθερίας κίνησης των κεφαλαίων κ.λπ., τι έλεγχος άραγε θα μπορούσε να γίνει, κύριοι Βουλευτές; Και όμως υπάρχουν πολιτικές δυνάμεις, που μάλιστα αυτοαποκαλούνται αριστερές, οι οποίες καλλιεργούν συστηματικά αυταπάτες και προτείνουν -όπως κάνει και ο Συνασπισμός- διαδικασίες και θεσμούς ελέγχου, την ώρα που το κεφάλαιο, όχι μόνο δρα ασύδοτα, αλλά απαιτεί να καταργηθεί κάθε είδος ελέγχου στη δράση του και οι κυβερνήσεις είτε είναι νεοφιλελεύθερες είτε σοσιαλδημοκρατικές είτε κεντροδεξιές είτε κεντροαριστερές σπεύδουν σ΄ αυτήν την κατεύθυνση και υλοποιούν τις παραπάνω εντολές.
      Στην πραγματικότητα βέβαια, αν αναπτυχθεί το εργατικό και ευρύτερα μαζικό λαϊκό κίνημα, μπορεί να επιβάλει ουσιαστικό έλεγχο τόσο στη διαχείριση του δημόσιου χρήματος όσο και γενικότερα στη δράση του κεφαλαίου. Το κύριο ζήτημα δεν είναι αν είναι νομότυπες ή όχι κάποιες ενέργειες ή πράξεις της Δημόσιας Διοίκησης και συνεπώς να βελτιωθούν οι υπάρχοντες ή και να δημιουργηθούν και νέοι, περισσότερο αποτελεσματικοί θεσμοί ελέγχου, αλλά το ποιοι είναι οι νόμοι που υπάρχουν και ποια η πολιτική που εφαρμόζεται.
      Είναι γνωστό, για μας τουλάχιστον, αυτό το οποίο έλεγαν οι κλασικοί μας ότι οι νόμοι ουσιαστικά κατοχυρώνουν τα συμφέροντα της άρχουσας τάξης. Αυτό ακριβώς γίνεται εδώ με περισσό ζήλο. Κάθε άλλη άποψη είτε βαφτίζεται αριστερή, είτε όχι, δεν είναι προς το συμφέρον του εργαζόμενου λαού. Βρίσκεται σε αντίθεση με τα λαϊκά συμφέροντα. Χωρίς εργατικό κοινωνικό έλεγχο, χωρίς μετωπική  αντιπαράθεση με τα φαινόμενα σήψης και διαφθοράς, τη λογική της μετρολατρείας και της ηττοπάθειας, τον ατομικισμό και την εξαγορά, την καθυπόταξη συνειδήσεων, χωρίς την ανάπτυξη του κινήματος με αντιμπεριαλιστικό, αντιμονοπωλιακό και δημοκρατικό προσανατολισμό, χωρίς ενίσχυση του κύριου πολιτικού εκφραστή του, δηλαδή του ΚΚΕ, το κεφάλαιο και οι πολιτικοί του εκπρόσωποι θα δρουν ανεξέλεγκτα και οι κάθε είδους θεσμοί στην καλύτερη περίπτωση θα προσφέρουν το πολύ μια επίφαση ελέγχου. 
      Το Κομμουνιστικό Κόμμα Ελλάδας δεν υποστηρίζει ότι, έστω και στις σημερινές συνθήκες, πρέπει να μην υπάρχει κανένας έλεγχος, αφού αυτός πρακτικά δεν είναι αποτελεσματικός. Το αντίθετο. Το ΚΚΕ δέχεται ότι σε κάθε πολιτικό, οικονομικό και κοινωνικό σύστημα είναι απαραίτητος ο έλεγχος. 
      Ταυτόχρονα, όμως, εμείς υπογραμμίζουμε ότι στον καπιταλισμό, από την ίδια τη φύση του συστήματος, ακόμα και ο πιο αποτελεσματικός έλεγχος δεν μπορεί να εξαλείψει, παραδείγματος χάρη, το φαινόμενο της διαπλοκής ή της διαφθοράς, αλλά μόνο κάπως να το περιορίσει.
      Προς αυτήν την κατεύθυνση, το Κομμουνιστικό Κόμμα Ελλάδος υποστηρίζει ότι ο έλεγχος του Ελεγκτικού Συνεδρίου πρέπει να είναι πλήρης, καθολικός και χωρίς εξαιρέσεις. Το Ελεγκτικό Συνέδριο πρέπει να ενισχυθεί με το αναγκαίο προσωπικό, την υποδομή και τον εξοπλισμό, ώστε να μπορεί να ελέγχει αποτελεσματικά όχι μόνο τον εναπομείναντα και διαρκώς συρρικνούμενο δημόσιο τομέα, αλλά να επεκταθεί και σε όλα τα νομικά πρόσωπα δημοσίου και ιδιωτικού δικαίου, οργανισμούς, ιδρύματα, δημόσιες επιχειρήσεις, τράπεζες κ.λπ., εφόσον αυτά σχετίζονται, λόγου χάρη, με το δημόσιο μέσω είτε μετοχών του δημοσίου σε αυτά είτε εποπτεύονται από την κεντρική Δημόσια Διοίκηση ή την πρωτοβάθμια και δευτεροβάθμια Τοπική Αυτοδιοίκηση.
      Κύριε Πρόεδρε, τα προαναφερθέντα επιβεβαιώνονται εν πολλοίς και από την ετήσια έκθεση για το οικονομικό έτος 2001 του Ελεγκτικού Συνεδρίου, την οποία συζητούμε σήμερα. Η έκθεση σε ορισμένα σημεία λέει αλήθειες, όταν, για παράδειγμα, αναφέρεται στα δημόσια έργα και επισημαίνει την ασυδοσία των μεγάλων εργολάβων. Αναφέρεται ότι ιδιαίτερη έκταση έχει λάβει το φαινόμενο της ανάθεσης συμπληρωματικών εργασιών στον ανάδοχο έργου, κατά παράβαση του άρθρου 8 παράγραφος 1 του ν.1418/1984, χωρίς να πρόκειται για εργασίες που κατέστησαν αναγκαίες λόγω απρόβλεπτων περιστάσεων κατά την εκτέλεση του έργου. 
      Προχωρώ σε άλλη περίπτωση. Η έκθεση αναφέρει ότι διαπιστώθηκαν πολλές περιπτώσεις δημοπράτησης έργων, για τα οποία δεν είχαν εγκριθεί οι περιβαλλοντικοί όροι.
      Επίσης επισημαίνονται διάφορες πλημμέλειες στις διαδικασίες ανάθεσης των έργων και, μεταξύ άλλων περιπτώσεων, ανάδειξη ως αναδόχων εργοληπτικών επιχειρήσεων, που δεν είχαν προσκομίσει τα δικαιολογητικά ονομαστικοποίησης των μετοχών τους. Σχετικώς σημειώνεται ότι η ονομαστικοποίηση των μετοχών συνιστά ουσιώδη τυπική προϋπόθεση συμμετοχής στο διαγωνισμό. Τάσσεται δε από το νόμο επί ποινή απαραδέκτου της προσφοράς προς διασφάλιση της διαφάνειας στην ανάθεση των δημοσίων συμβάσεων υψηλού οικονομικού αντικειμένου, άνω δηλαδή του 1 δισεκατομμυρίου δραχμών, όπως αναφέρεται στις σελίδες 46-47.
      Στις σελίδες 201-207 επισημαίνεται ότι για έναν ή περισσότερους από τους παραπάνω λόγους απέβη αρνητικός ο έλεγχος του Ελεγκτικού Συνεδρίου σε συμβάσεις έργων, όπως είναι η κατασκευή βιοκλιματικού Γυμνασίου Κρεμαστής, οι οικοδομικές εργασίες και ηλεκτρομηχανολικές εγκαταστάσεις προϋπολογισμού 1,35 δισεκατομμυρίων δραχμών, η ανέγερση οικισμού εκατόν σαράντα τεσσάρων κατοικιών με την επωνυμία «Ζάκυνθος 3» προϋπολογισμού 4,19 δισεκατομμυρίων, η κατασκευή νέου δαπέδου στάθμευσης αεροσκαφών στην Καλαμάτα προϋπολογισμού 5,53 δισεκατομμύρια, οι κτηριακές εγκαταστάσεις του Ιατρικού Τμήματος του Πανεπιστημίου της Θεσσαλίας προϋπολογισμού 10,7 δισεκατομμυρίων, η διαπλάτυνση της οδού Σταυρού-Λαυρίου στο τμήμα Κερατέας-Λαυρίου προϋπολογισμού 4,5 δισεκατομμυρίων, το Γενικό Νοσοκομείο Τρικάλων προϋπολογισμού 4,9 δισεκατομμύρια δραχμές κ.ά. Σταχυολόγησα ορισμένα παραδείγματα απ’ όλες τις περιπτώσεις, για να δώσω την έκταση  αυτής της κατάστασης.
      Δυστυχώς, η Κυβέρνηση δεν φαίνεται να παίρνει υπ’ όψιν της τις συγκεκριμένες επισημάνσεις και υποδείξεις του Ελεγκτικού Συνεδρίου. Για άλλη μία φορά, όπως και στις αντίστοιχες εκθέσεις των προηγούμενων ετών, το Ελεγκτικό Συνέδριο επισημαίνει στις σελίδες 179 έως 183 τα όσα συμβαίνουν με τη διαχείριση του Ειδικού Λογαριασμού Εγγυήσεων Γεωργικών Προϊόντων από τη Γενική Διεύθυνση Διαχείρισης Αγορών Προϊόντων του Υπουργείου Γεωργίας. Αυτά τα είχαμε αναφέρει και πέρυσι, αλλά τίποτα δεν έγινε. Στη σελίδα 183 αναφέρεται ότι από το 1991 και εντεύθεν δεν έχει συνταχθεί απολογισμός και ισολογισμός του ΕΛΕΓΕΠ, με αποτέλεσμα να καθίσταται ανέφικτη η εκδίκαση των λογαριασμών των αντίστοιχων ετών.
      Κάθε έτος το ύψος των ποσών αυτών ξεπερνάει το 1 τρισεκατομμύριο δραχμές. Γίνεται καθαρό ότι σε ολόκληρη αυτήν την περίοδο από το 1991 έως τη συγκεκριμένη περίπτωση η συγκεκριμένη γενική διεύθυνση διαχειρίστηκε πάνω από 13 δισεκατομμύρια δραχμές και δεν έγινε κανένας έλεγχος. Δεν υπάρχει κανένα στοιχείο. Δεν υπάρχει τίποτα.
      Εξάλλου η Κυβέρνηση ακολουθώντας την πρακτική όλων των άλλων κυβερνήσεων που προηγήθηκαν φροντίζει να αδυνατίζει και άλλο την έτσι και αλλιώς περιορισμένη ελεγκτική δραστηριότητα του Ελεγκτικού Συνεδρίου. Για παράδειγμα ακόμα και αυτές οι όποιες οργανικές θέσεις υπάρχουν ή δημιουργούνται παραμένουν σε μεγάλο βαθμό κενές αδυνατίζοντας την αποτελεσματικότητα του ελέγχου.
      Ακριβώς γι’ αυτό, όπως και στις εκθέσεις των προηγουμένων ετών, έτσι και στην παρούσα έκθεση στη σελίδα 257 επισημαίνει το Ελεγκτικό Συνέδριο ότι η εν γένει αποτελεσματική εκπλήρωση της συνταγματικής αποστολής του δικαστηρίου προϋποθέτουν την ενίσχυσή του εγκαίρως τόσο σε υλικοτεχνική υποδομή όσο και με προσωπικό ικανό να ανταποκριθεί στις σύγχρονες απαιτήσεις του ελέγχου, δεδομένου ότι κάθε καθυστέρηση ως προς την ύπαρξη πραγματικού και ουσιαστικού δημοσιονομικού ελέγχου, αυξάνει κατά γεωμετρική πρόοδο τις καταχρήσεις και τη διαφθορά. 
      Χαρακτηριστικό για τη στάση του ελληνικού κράτους ανεξάρτητα από το ποια ήταν η Κυβέρνηση απέναντι σ΄ ένα θεσμό, ο οποίος υποτίθεται ότι είναι σπουδαίος, από πού είναι επιφορτισμένος με τον έλεγχο της δημοσιονομικής δράσης του κράτους, είναι το γεγονός ότι μόλις πριν λίγους μήνες και εκατόν εβδομήντα χρόνια από την ίδρυσή του το Ελεγκτικό Συνέδριο απέκτησε το δικό του κτήριο.
      Κύριοι συνάδελφοι, το ζήτημα δεν βρίσκεται μόνο σ’ αυτά που επισημαίνει το Ελεγκτικό Συνέδριο, αλλά και σ’ αυτά που δεν επισημαίνει είτε γιατί δεν περιλαμβάνονται στις αρμοδιότητές του είτε επειδή δεν έχει τις αντικειμενικές προϋποθέσεις, προσωπικό, υποδομή, για να το πράξει. Για παράδειγμα αν ανατρέξει κανείς στον ισολογισμό του κράτους του 2001 θα διαπιστώσει ότι σε μία υποσημείωση στη σελίδα 26 αναφέρεται ότι στην περίοδο 1994-2001 από τα ποσά των πραγματοποιηθέντων δανείων του χρέους των Ενόπλων Δυνάμεων δεν εμφανίστηκαν για τεχνικούς λόγους –αναρωτηθείτε για ποιους- στα έσοδα των αντίστοιχων προϋπολογισμών διάφορα ποσά το σύνολο των οποίων φθάνει για την περίοδο αυτή το 1,76 δισεκατομμύρια δραχμές. 
      Στην έκθεση του Ελεγκτικού Συνεδρίου δεν αναφέρεται τίποτα γι’ αυτό το ζήτημα παρ΄ όλο που πρόκειται για ένα τεράστιο ποσό. Όμως τα πράγματα είναι ακόμα χειρότερα. Όπως είναι γνωστό στους προϋπολογισμούς και τους ισολογισμούς του κράτους το χρέος των Ενόπλων Δυνάμεων εμφανίζεται ότι φθάνει τα 2 έως 2,5 δισεκατομμύρια δραχμές. Ωστόσο ο κύριος Υπουργός Οικονομίας και Οικονομικών κατά τη συζήτηση στην Επιτροπή Οικονομικών Υποθέσεων της Βουλής του προσχεδίου του προϋπολογισμού του 2004  στις 15.10.2003 αποκάλυψαν ότι τουλάχιστον είκοσι πέντε μονάδες του δημόσιου χρέους οφείλονται στις δικαιολογημένες μεν αλλά ιδιαιτέρως αυξημένες αμυντικές δαπάνες της χώρας μας. 
      Συνεπώς με δεδομένο το ύψος του δημόσιου χρέους 178,80 δισεκατομμύρια ευρώ το Σεπτέμβρη του 2003, το χρέος των Ενόπλων Δυνάμεων σύμφωνα με την παραδοχή του κυρίου Υπουργού φθάνει στα 44,70 δισεκατομμύρια ευρώ ή 15.202 τρισεκατομμύρια δραχμές. Με άλλα λόγια είναι σημαντικά μεγαλύτερο απ’ όσο τα εμφανίζει η Κυβέρνηση το ύψος τόσο του δημόσιου χρέους συνολικά όσο και το χρέος των Ενόπλων Δυνάμεων. Εκτός και αν η σύνδεση του δημόσιου χρέους που εμφανίζει η Κυβέρνηση είναι πλασματική και αποκρύπτει το μεγαλύτερο μέρος του χρέους των Ενόπλων Δυνάμεων παρουσιάζοντάς το σαν κάτι άλλο. Ούτε και σε αυτό το θέμα όμως αναφέρεται το Ελεγκτικό Συνέδριο στην έκθεσή του.
      Επίσης το Ελεγκτικό Συνέδριο εκτός από μερικές γενικόλογες αναφορές για το συνολικό ύψος των κονδυλίων δεν κάνει έλεγχο σε βάθος του κρατικού προϋπολογισμού και του απολογισμού. Για παράδειγμα το 2001 είχαν προϋπολογιστεί στο πρόγραμμα των δημοσίων επενδύσεων για να διατεθούν στον τομέα υγείας πρόνοιας, 125 δισεκατομμύρια δραχμές και τελικά διατέθηκαν μόλις 67,9 δισεκατομμύρια δραχμές. Αυτό βέβαια θα μπορούσε να συμβεί μια χρονιά για κάποιους ειδικούς λόγους. Ωστόσο αυτό δεν συμβαίνει στη συγκεκριμένη περίπτωση αλλά σχεδόν συστηματικά, όπως προκύπτει από τον πίνακα Ι που θα καταθέσω στα Πρακτικά. 
      Δυστυχώς, στην έκθεση του Ελεγκτικού Συνεδρίου δεν επισημαίνεται αυτό αλλά και άλλα ανάλογα ζητήματα που προκύπτουν από την υλοποίηση του προγράμματος δημοσίων επενδύσεων. Και βεβαίως, το θέμα δεν περιορίζεται στο πρόγραμμα δημοσίων επενδύσεων αλλά και στον κρατικό προϋπολογισμό.
      Είναι χαρακτηριστική πρακτική των Κυβερνήσεων από τις αρχές της δεκαετίας του 1990 να μην εφαρμόζουν σωστά τη συγκρότηση των κεντρικών αυτοτελών πόρων της Νομαρχιακής και Τοπικής Αυτοδιοίκησης προϋπολογίζοντας λιγότερα ποσά απ’ αυτά που προβλέπει η σχετική νομοθεσία και στη συνέχεια να αποδίδει στους ΟΤΑ ακόμα λιγότερους πόρους. Με τον τρόπο αυτό οι κυβερνήσεις παρακρατούν παράνομα εκατοντάδες δισεκατομμύρια δραχμές κάθε χρόνο, πράγμα που ωστόσο δεν επισημαίνεται στις εκθέσεις του Ελεγκτικού Συνεδρίου.
      Επίσης το θέμα στο οποίο δεν αναφέρεται η έκθεση είναι η χαρακτηριστική αναποτελεσματικότητα ορισμένων ΔΟΥ οι οποίες είχαν σαν αντικείμενό τους την οικονομική δραστηριότητα του μεγάλου κεφαλαίου. Λόγου χάρη το 2001, όπως προκύπτει από τον απολογισμό εσόδων και εξόδων του κράτους οικονομικού έτους 2000, τόμος Α΄, σελίδες 40, 46, 55 και 59, ενώ σε όλες τις άλλες ΔΟΥ το ποσοστό των βεβαιωθέντων εσόδων, που δεν εισπράχθηκαν, φθάνει, κύριοι Βουλευτές, το 9,7%, το αντίστοιχο ποσοστό στις ΔΟΥ των ανωνύμων βιομηχανικών εταιρειών Αθήνας, των εμπορικών εταιρειών Αθήνας φθάνει στις πρώτες στο 22,6% και στο 13,1% στις δεύτερες, των ανωνύμων εταιρειών Θεσσαλονίκης στο 26,2%, των Πλοίων Πειραιά στο 21,5%, στη ΦΑΕ Πειραιά στο 19,3% κ.ο.κ. Βλέπετε, λοιπόν, από πού παίρνει και πού επιμένει να παίρνει τα λεφτά το κράτος.
      Παρ’ όλο που αυτή η κατάσταση συνεχίζεται χρόνια τώρα ούτε το Ελεγκτικό Συνέδριο επισημαίνει το θέμα ούτε πολύ περισσότερο η Κυβέρνηση κάνει κάποιον έλεγχο.
      Καταθέτω τον σχετικό πίνακα στα Πρακτικά.
      (Στο σημείο αυτό ο Βουλευτής κ. Νικόλαος Γκατζής καταθέτει στα Πρακτικά τον προαναφερθέντα πίνακα, ο οποίος έχει ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      ΝΙΚΟΛΑΟΣ ΓΚΑΤΖΗΣ: Παρ’ όλους τους περιορισμούς και τις ελλείψεις που ενδεικτικά αναφέραμε πιο πάνω, η ουσία της πολιτικής της Κυβέρνησης και του αντιλαϊκού της προσανατολισμού αποτυπώνεται σε πολλές σελίδες της παρούσης έκθεσης του Ελεγκτικού Συνεδρίου. Ωστόσο θεωρούμε χρήσιμο να αναφερθούμε σε μια ακόμη χαρακτηριστική περίπτωση, η οποία συμπυκνώνει τα χαρακτηριστικά της κυβερνητικής πολιτικής, αφού περιλαμβάνει τη συνεργασία του δημοσίου με ιδιώτες και σχετίζεται με τα περίφημα κοινοτικά κονδύλια και τον υποτιθέμενο αυστηρό και αποτελεσματικό έλεγχο, που ασκούν οι μηχανικοί της Ευρωπαϊκής Ένωσης. Πρόκειται για το Εθνικό Κτηματολόγιο και τη δραστηριότητα της «Κτηματολόγιο Α.Ε.».
      Το Ελεγκτικό Συνέδριο πραγματοποίησε κατασταλτικό έλεγχο για τις δηλωθείσες ως πραγματοποιηθείσες δαπάνες των ετών 1995-1998, οι οποίες αφορούσαν την ίδρυση και τήρηση του Εθνικού Κτηματολογίου και ειδικότερα στα λειτουργικά έξοδα και στις αποζημιώσεις μελών επιτροπών και αμοιβών τρίτων. Και αυτό επειδή στο διάστημα αυτό οι σχετικές δαπάνες υπερέβαιναν το 40% των δαπανών, που είχαν δηλωθεί ότι πληρώθηκαν.
      Από τον έλεγχο διαπιστώθηκαν πολλές παραβάσεις σειράς διατάξεων, τις οποίες αναφέρει αναλυτικά η έκθεση στις σελίδες 238-256 και επισημαίνει επιπλέον ότι δεσμεύτηκαν 49,9 δισ. δραχμές, δηλώθηκαν σαν δαπάνες 30,4 δισεκατομμύρια δραχμές, ενώ οι πραγματικές δαπάνες ήταν μόλις 6,2 δισεκατομμύρια δραχμές. Για να δείτε ακριβώς τι γίνεται εκεί.
      Η περίπτωση αυτή αποδεικνύει και το πώς λειτουργεί το δημόσιο και το πώς συνεργάζεται με ιδιώτες και το πώς οι ιδιώτες αξιοποιούν τις ευκαιρίες, τις οποίες δημιουργεί η κυβερνητική πολιτική και πού πηγαίνουν τα διαβόητα κονδύλια της Ευρωπαϊκής Ένωσης. Όπως είπαμε αυτή η περίπτωση είναι αποκαλυπτική για την ουσία, το χαρακτήρα και τον προσανατολισμό της κυβερνητικής πολιτικής. Είναι μία πολιτική που στους κύριους άξονές της ανέχεται και στηρίζει η Νέα Δημοκρατία, ακόμη δε και ο Συνασπισμός.
      Το ΚΚΕ καλεί τους εργαζόμενους, ολόκληρο το λαό και τη νεολαία να βγάλουν τα συμπεράσματά τους από την περίπτωση της έκθεσης του Ελεγκτικού Συνεδρίου και από όσα συμπεριλαμβάνονται σ’ αυτήν, αλλά και όσα παραλείπονται. Να βγάλουν τα συμπεράσματα για το ΠΑΣΟΚ και την Κυβέρνησή του, για τη Νέα Δημοκρατία και για τη φιλοδοξία της να είναι η επόμενη κυβέρνηση, αλλά και για τον Συνασπισμό που ονειρεύεται την κεντροαριστερή Κυβέρνηση που ελπίζει ότι θα φτιάξει.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Γιατί βάζετε και τη Νέα Δημοκρατία; Τι σας φταίει;
      ΝΙΚΟΛΑΟΣ ΓΚΑΤΖΗΣ:  Δεν έχει ευθύνες η Νέα Δημοκρατία για όλα αυτά; 
      Και μιας ο λόγος περί ελέγχου, το ΚΚΕ καλεί οι ίδιοι οι εργαζόμενοι, οι συνταξιούχοι, οι μικρομεσαίοι του χωριού και της πόλης, οι γυναίκες και η νεολαία να ασκήσουν τον πιο αποφασιστικό και αποτελεσματικό έλεγχο ψηφίζοντας μαζικά στις επικείμενες βουλευτικές εκλογές στις 7 του Μάρτη τους δικούς τους συνδυασμούς, τους συνδυασμούς του ΚΚΕ.
      Κύριε Πρόεδρε, στο σημείο αυτό καταθέτω για τα Πρακτικά και τον σχετικό πίνακα στον οποίο προαναφέρθηκα.
      (Στο σημείο αυτό ο Βουλευτής κ. Νικόλαος Γκαζής καταθέτει στα Πρακτικά τον προαναφερθέντα πίνακα ο οποίος έχει ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Κωνσταντίνος Βρεττός): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, νομίζω ότι το θέμα που συζητάμε σήμερα με απόντες τους κυβερνητικούς Βουλευτές είναι αρκετά κρίσιμο θα έλεγα και πάρα πολύ σοβαρό, διότι αφορά τη διαχείριση του δημόσιου χρήματος.
      Ρίχνοντας κανείς μια ματιά και μόνο στην έκθεση του Ελεγκτικού Συνεδρίου μπορεί άνετα να διαπιστώσει, χωρίς κανέναν κόπο, αβίαστα θα έλεγα, ότι όσον αφορά το δημόσιο χρήμα και τη διαχείρισή του επικρατεί άκρατη αδιαφάνεια, μη χρηστή διαχείριση, ενώ υπάρχουν καταστάσεις εκτεταμένης διαφθοράς. Αυτή είναι η θλιβερή πραγματικότητα που αναδεικνύει αβίαστα, θα έλεγα, η έκθεση του Ελεγκτικού Συνεδρίου για το έτος 2001.
      Φυσικά αυτό δεν γίνεται για πρώτη φορά. Όλες οι εκθέσεις του Ελεγκτικού Συνεδρίου, που έχουμε συζητήσει σ’ αυτήν την Αίθουσα, αναδεικνύουν παρόμοια φαινόμενα αδιαφάνειας, μη χρηστής διαχείρισης του δημόσιου χρήματος και διαφθοράς. Τα έχουμε συζητήσει ξανά σ’ αυτήν την Αίθουσα, όμως τα φαινόμενα από έτος σε έτος επαναλαμβάνονται και οι εκθέσεις του Ελεγκτικού Συνεδρίου έρχονται να τα επισημάνουν κάθε χρόνο, χωρίς να διορθώνεται απολύτως τίποτα και χωρίς βεβαίως να ιδρώνει το αφτί κανενός.
      Εγώ, κύριε Υπουργέ και κύριοι συνάδελφοι, θα ξεκινήσω από το όργιο του Εθνικού Κτηματολογίου, όπως το αναδεικνύει η έκθεση του Ελεγκτικού Συνεδρίου. Δεν ντρέπεστε γι’ αυτά που γράφει η έκθεση για το Εθνικό Κτηματολόγιο; Διαβάζω εδώ τις σωρείες των παραβιάσεων.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Άλλο ρήμα χρησιμοποιείστε, κύριε συνάδελφε.
     ΠΑΝΑΓΙΩΤΗΣ ΛΑΦΑΖΑΝΗΣ: Δεν λέω για σας προσωπικά, ως Κυβέρνηση. Είναι ντροπή αυτά τα πράγματα. Πρόκειται για δημόσιο χρήμα. Υπάρχει σωρεία παραβιάσεων. Τίτλους σας διαβάζω. Δεν τα επισημαίνω εγώ. Δεν τα επισημαίνει ο Συνασπισμός. Δεν τα επισημαίνει καμία πτέρυγα της Αντιπολίτευσης. Η έκθεση του Ελεγκτικού Συνεδρίου τα επισημαίνει.
     Πρώτον, παραβίαση –λέει- της αρχής ειδικότητας των πιστώσεων με τον καταλογισμό δαπανών, που πραγματοποιούνται για την εκτέλεση ενός μέτρου εις βάρος πιστώσεων, που προβλέπονται για την εκτέλεση άλλου μέτρου.
     Δεύτερον, παραβίαση δημοσιονομικών διατάξεων περί χρηματοδοτήσεως του προγράμματος με τη δήλωση ως πραγματοποιηθεισών δαπανών, που δεν πληρώνονται στον τελικό δικαιούχο, αλλά σε ενδιάμεσους ομοίους. Παραβίαση των αρχών της χρηστής δημοσιονομικής διαχείρισης και της διαφάνειας με την κατάτμηση των δαπανών κατά τη σύναψη συμβάσεων προμηθειών και παροχής υπηρεσιών. Παραβίαση των διατάξεων για τη νόμιμη ανάληψη δαπανών με την πληρωμή αμοιβής για την εκτέλεση έργου, που δεν παρασχέθηκε νόμιμα ή δεν επισυνάπτονταν τα νόμιμα δικαιολογητικά.
     Το ερώτημα είναι: Τα γράφει αυτά η έκθεση, τα οποία είναι συντριπτικά. Στην ουσία οδηγούν σε διάλυση, σε κατάρρευση της διαχείρισης της «ΚΤΗΜΑΤΟΛΟΓΙΟ Α.Ε.».
      Τι γίνεται από δω και μπρος; Τα γράφουμε αυτά στα παλαιότερα των υποδημάτων μας; Ποιος θα πληρώσει γι’ αυτές τις χονδροειδείς παρανομίες; Ποιος θα τιμωρηθεί; Τι έγινε το δημόσιο χρήμα; Εμφανίζονται 40% δαπάνες παραπάνω απ’ όσες πληρώνονται. Ευθέως το γράφει η έκθεση του Ελεγκτικού Συμβουλίου. Ποια είναι η απάντηση; Ποιος είναι ο έλεγχος; Πώς τηρείται η νομιμότητα; 
      Έρχεται όμως ύστερα η Κοινότητα και λέει ότι εδώ τα πράγματα πήγαν «κατά διαόλου» με το Εθνικό Κτηματολόγιο –πλήρωνε κορόιδο ελληνικέ λαέ- γιατί δεν θεωρούνται νόμιμες οι πληρωμές από τα κοινοτικά προγράμματα. Και επομένως ερχόσαστε να βάζετε χαράτσια για να κλείνουμε τη μαύρη τρύπα του Κτηματολογίου. Θα πληρώσουν κάποτε, κάποιοι, γι’ αυτά τα πράγματα; Αλλιώς συζητάμε δωρεάν σ’ αυτήν την Αίθουσα. Λέμε λόγια, ο ένας λέει το ένα, ο άλλος λέει το άλλο, γίνονται διαπιστώσεις από επίσημα όργανα αλλά ουδείς πληρώνει, ουδείς ευθύνεται, ουδείς στέλνεται στη δικαιοσύνη και τα πράγματα συνεχίζονται και διαιωνίζονται. Έτσι θα πάμε; Έτσι θα συνεχίσετε; Και αυτή είναι η προοπτική την οποία επαγγέλλεστε για το αύριο αυτής της χώρας; Διότι εδώ, αυτή που κυβερνάει πλέον είναι η πράσινη, η κρατικοδίαιτη νομενκλατούρα, η οποία  ελέγχει το κράτος.  Και το ελέγχει μέχρι τον τελευταίο πυρήνα του. Και μέσω αυτής μοιράζεται το παιχνίδι.
      Λυπάμαι, κύριοι της Νέας Δημοκρατίας, που μιλάτε συνεχώς, για τον ανταγωνισμό, ότι οι απελευθερωμένες αγορές θα κάνουν … 
      Μα το κράτος είναι που τη μοιράζει την πίτα όλη στον ιδιωτικοοικονομικό τομέα. Μέσω του κράτους γίνονται όλες οι μοιρασιές, τα λάφυρα, οι παίχτες καθορίζονται ανεβαίνουν, κατεβαίνουν. Και αυτής της πράσινης κρατικοδίαιτης νομενκλατούρας εκπρόσωπος είναι ο Γ. Παπανδρέου. Και το έβαλαν για να διασώσουν τα προνόμια και τα λάφυρά τους, για να γίνεται αυτό το όργιο που περιγράφεται και στην έκθεση του Ελεγκτικού Συνεδρίου ανεξέλεγκτα …
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Αναφέρεται το Ελεγκτικό Συνέδριο και στο Γεώργιο Παπανδρέου; Σοβαρά; 
      ΠΑΝΑΓΙΩΤΗΣ ΛΑΦΑΖΑΝΗΣ: … για να γίνεται αυτό το όργιο, το οποίο περιγράφει επαναλαμβάνω το Ελεγκτικό Συνέδριο, ανεξέλεγκτα και να διαιωνίζεται, χωρίς να πληρώνει κανένας, σε βάρος του δημοσίου χρήματος, γιατί περί αυτού πρόκειται.
      Κοιτάζω και παρακάτω αυτήν την έκθεση και βλέπω σωρεία άλλων διαπιστώσεων, παρανομιών και ατασθαλιών. Παραβιάσεις της κείμενης νομοθεσίας. Σωρεία παραβιάσεων διαπιστώνει το Ελεγκτικό Συνέδριο. Μη έγκαιρη έγκριση των προϋπολογισμών των ΝΠΔΔ, πράγμα, όπως λέει και το Ελεγκτικό Συνέδριο, που κάνει δύσκολο έως αδύνατο τον έλεγχο από το Ελεγκτικό Συνέδριο των δαπανών των ΝΠΔΔ.
      Παραβιάσεις της νομοθεσίας στις αυξομειώσεις πιστώσεων και τις αλλεπάλληλες αναμορφώσεις και τροποποιήσεις στον προϋπολογισμό που επίσης λέει ότι καθιστούν δύσκολο έως αδύνατο τον έλεγχο.
      Να μην αναφερθώ βεβαίως στις παρατηρήσεις που γίνονται για τον έλεγχο του ισολογισμού και του απολογισμού του κράτους, γιατί εδώ τα πράγματα ξεφεύγουν από κάθε όριο πλέον λογικής.
      Δε θα αναφερθώ απλώς στα αντίτιμα που γράφει εδώ η έκθεση του Ελεγκτικού Συνεδρίου, που μιλάει για τα αντίτιμα που έχουν συσσωρευτεί ενός τρισεκατομμυρίου 700 δισεκατομμυρίων δραχμών και τα οποία ουδέποτε έχετε γράψει στις δαπάνες του προϋπολογισμού, μειώνοντας ισόποσα το έλλειμμα. Τεχνητά βεβαίως, αλλά μειώνοντάς το. Διότι αν προσμετρούντο στα έξοδα του προϋπολογισμού αυτά τα χρήματα, αντιλαμβάνεσθε πού θα είχε πάει το έλλειμμα των τελευταίων προ του 2001 ετών. Και για το 2001 λέει βεβαίως ότι επληρώθησαν αντίτιμα που δεν καταγράφησαν ως δαπάνες του προϋπολογισμού ύψους, 500 δισεκατομμυρίων δραχμών. Αυτή είναι η δημοσιονομική διαφάνεια; Αυτή είναι η δημοσιονομική διαχείρισή σας;
      Βεβαίως, εκεί που γίνεται πραγματικό όργιο είναι με τους ειδικούς λογαριασμούς, πράγματα τα οποία δεν έθιξε το 2001 το Ελεγκτικό Συνέδριο, αλλά φαίνεται ότι με το θόρυβο που έγινε ερεύνησε περισσότερο το θέμα. Έρχεται με την έκθεση Ισολογισμού και Απολογισμού του Κράτους του 2002 και σας λέει ότι οι περισσότεροι από τους ειδικούς λογαριασμούς είναι ανεξέλεγκτοι, ότι εκεί γίνεται σωρεία ατασθαλιών, λογαριασμοί δεν έχουν κλείσει επί σειρά ετών, γίνονται αδιαφανείς δαπάνες, οι οποίες δεν μπορούν να ελεγχθούν, υπάρχουν δάνεια των Ενόπλων Δυνάμεων, τα οποία ουδέποτε έχουν εγγραφεί στα πιστωτικά έσοδα των προϋπολογισμών και ανέρχονται στα δύο τρισεκατομμύρια δραχμές, μία εικόνα, δηλαδή, η οποία μόνο θλίψη μπορεί να προκαλεί για το τι γίνεται με το δημόσιο χρήμα όλα αυτά τα χρόνια. Αυτή είναι η πραγματικότητα, την οποία βεβαίως συστηματικά συγκαλύπτετε και ωραιοποιείτε.
      Γιατί κάνουμε αυτήν τη συζήτηση σ’ αυτήν την Αίθουσα, δεν μπορώ να καταλάβω. Τι νόημα έχει μία συζήτηση η οποία δεν καταλήγει πουθενά; Άκουσα τον εισηγητή της Πλειοψηφίας που είπε ότι υπάρχουν κάποιες παρατηρήσεις, να κάνουμε ένα διάλογο γενικευμένο, να βρούμε τρόπους να αντιμετωπίσουμε τα πράγματα. Τι πάει να πει αυτό; Όταν γίνονται παρανομίες, όταν παραβιάζεται το Σύνταγμα και η νομιμότητα δεν πληρώνει κανένας; Όταν έρχεται το Ελεγκτικό Συνέδριο και σας λέει χονδροειδώς ότι γίνονται παραβιάσεις της νομιμότητας και του Συντάγματος –το λέει ευθέως και κατηγορηματικά- ποιος πληρώνει γι’ αυτό; Έχουμε μία κυβέρνηση η οποία είναι υπεράνω του Συντάγματος; Το Κράτος είναι υπεράνω της νομιμότητας; Δεν υπάρχουν μηχανισμοί ελέγχου της νομιμότητας του κράτους; 
       Στη Βουλή λέγονται και αναδεικνύονται με τον πιο επίσημο τρόπο πράγματα, θεματολογίες που καταγράφονται στις εκθέσεις. Τι νόημα έχει να λέγονται αυτά εάν δεν έχουν συνέπειες πουθενά και του χρόνου έρθουμε να ξανασυζητήσουμε, αλληλοκοροϊδευόμενοι την ίδια έκθεση, λέγοντας τα ίδια πράγματα και ίσως με χειρότερες διαπιστώσεις, χωρίς να συμβεί τίποτα;
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν παίρνουν δημοσιότητα αυτά που λέμε εδώ μέσα, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, κύριε Πρόεδρε, δεν παίρνουν δημοσιότητα, αλλά εν πάση περιπτώσει η Βουλή είναι ένα υπεύθυνο Σώμα. Δεν μπορεί να κοροϊδεύει τον εαυτό της κάθε φορά, συζητώντας πράγματα, τα οποία επαναλαμβάνει το Ελεγκτικό Συνέδριο  και τίποτα δεν γίνεται.
      Για τις προμήθειες τι λέει το Ελεγκτικό Συνέδριο; Εδώ έχουμε και πάλι σειρά παρανομιών, τις οποίες εντοπίζει και λέει μία-μία: Προμήθειες που ανατέθηκαν μη νόμιμα με απευθείας ανάθεση -φέρνει σειρά παραδειγμάτων- προμήθειες που έγινε κατάτμηση της δαπάνης προκειμένου να μη γίνουν με διαγωνισμό, αλλά να μοιραστούν σε υμετέρους. Λέει, ότι παρατάθηκε παράνομα η διάρκεια συμβάσεων χωρίς να υπάρχει κανένας έλεγχος και χωρίς να επιβληθούν κυρώσεις. Ακόμα και εκεί που έγιναν προμήθειες και έργα δόθηκαν με διαγωνισμούς, στη διάρκεια και στην πορεία εκτέλεσης του διαγωνισμού έγινε σειρά παρανομιών, χωρίς κανενός να «ιδρώσει το αυτί».
      Το Ελεγκτικό Συνέδριο λέει ότι έχει πάρει έκταση η ανάθεση συμπληρωματικών εργασιών αυθαίρετα και παράνομα. Γίνονται προμήθειες και έργα χωρίς έγκριση των αντίστοιχων περιβαλλοντικών προϋποθέσεων και όρων.
      Και το κυριότερο έχουμε ανάδειξη σε έργα ή προμήθειες αναδόχων –υπάρχει σωρεία παραδειγμάτων- που δεν είχαν προσκομίσει δικαιολογητικά ονομαστικοποίησης των μετοχών τους. Ξέρετε τι σημαίνει αυτό; Το εξής απλό: Έχουμε εργολήπτες ή προμηθευτές που διασυνδέονται με Μέσα Μαζικής Ενημέρωσης, ήθελαν να κρύψουν την ταυτότητά τους και έπαιρναν τους διαγωνισμούς. Περί αυτού πρόκειται. Είναι μία σκαστή περίπτωση διαπλοκής. Το πρόβλημα αυτό το αναδεικνύει το Ελεγκτικό Συνέδριο ως πολύ σοβαρό.
      Επίσης, πάρα πολλές παρανομίες στις μισθοδοσίες. Σημειώνω μία, γιατί έχει ιδιαίτερο ενδιαφέρον. Τι λέει εδώ το Ελεγκτικό Συνέδριο; Ότι είχαμε προσλήψεις εποχιακών υπαλλήλων για την κάλυψη παγίων και διαρκών αναγκών κατά παράβαση του ν. 2190. Ρουσφετολογία δηλαδή. Άγρια ρουσφετολογία. 
      ΗΛΙΑΣ ΒΛΑΧΟΠΟΥΛΟΣ: Από ποιον;
      ΠΑΝΑΓΙΩΤΗΣ ΛΑΦΑΖΑΝΗΣ:  Από τη διοίκηση, της οποίας προΐστασθε.
      Αυτό είναι το πρόβλημα των συμβασιούχων. Παίρνετε συμβασιούχους που καλύπτουν πάγιες και διαρκείς ανάγκες αντί να τους πάτε με το ν. 2190, κάνετε ρουσφετολογικές προσλήψεις και τους έχετε ομήρους. Μιλάμε για δεκάδες χιλιάδες ανθρώπους. Βεβαίως, εντολές πληρωμές, δαπάνες για δεύτερη φορά ή ενταλματοποίηση ποσών επιπλέον των οφειλομένων, σωρεία παραδειγμάτων.
      Το συμπέρασμα: Νομίζω ότι η έκθεση του Ελεγκτικού Συνεδρίου αναδεικνύει ένα κλάσμα της αδιαφανούς πραγματικότητας που υπάρχει στη διαχείριση του δημόσιου χρήματος, όχι όλη την έκτασή της. Και αυτό το λέει σαφώς το Ελεγκτικό Συνέδριο. Διότι λέει ότι δεν έχουμε ούτε την υλικοτεχνική υποδομή ούτε το προσωπικό για να προχωρήσουμε σ’ αυτόν τον έλεγχο. Αντιθέτως, λέει, όσο δεν βελτιώνεται η υλικοτεχνική υποδομή και παραμένουμε με ένα προσωπικό το οποίο είχαμε από το 1975 χωρίς να γίνονται νέες προσλήψεις, όταν αυξάνονται τερατωδώς οι δαπάνες του δημοσίου,  οι οποίες πρέπει να ελεγχθούν και πρέπει να υπάρξει επισταμένος έλεγχος, αυτή η καθυστέρηση αυξάνει κατά γεωμετρική πρόοδο –αυτή είναι η διαπίστωση του Ελεγκτικού Συνεδρίου- τις καταχρήσεις και τη διαφθορά.
      Τι μέτρα παίρνετε για αυτά τα θέματα που θίγει το Ελεγκτικό Συνέδριο προκειμένου να κάνει καλύτερα τη δουλειά του; Κανένα μέτρο στην ουσία. Δεν υπάρχει κανένα μέτρο. Και το κυριότερο μέτρο ποιο θα ήταν; Να υπάρξει πραγματική ανεξαρτησία του ίδιου του Ελεγκτικού Συνεδρίου, πράγμα που σημαίνει να μην μπορεί η εκάστοτε κυβέρνηση και η δική σας Κυβέρνηση την τελευταία οκταετία, ενδεκαετία –πόσο κυβερνάτε- να διορίζει την ηγεσία του Ελεγκτικού Συνεδρίου, πράγμα που ξέρετε πολύ καλά ότι δεν επιτρέπει να λειτουργεί με τη μεγαλύτερη αυτονομία και αυτοτέλεια το ίδιο το Ελεγκτικό Συνέδριο.
      Αυτές οι αλλαγές πρέπει να γίνουν. Και –κυρίως- η μεγαλύτερη αλλαγή που πρέπει κάποτε να γίνει σε αυτήν τη χώρα είναι οι εκθέσεις του Ελεγκτικού Συνεδρίου και οι παρανομίες που διαπιστώνονται μέσα από τις εκθέσεις να έχουν επίπτωση στους παρανομούντες. Διότι αλλιώς ουδείς υπολογίζει αυτές τις εκθέσεις.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Μεγαλύτερη αλλαγή είναι να φύγει αυτή η Κυβέρνηση. Τα άλλα είναι λεπτομέρειες.
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό είναι το βιολί σας. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Ο ελληνικός λαός θα απαντήσει σε αυτά.
      ΠΑΝΑΓΙΩΤΗΣ ΛΑΦΑΖΑΝΗΣ: Κοιτάξτε: Το θέμα…
      ΠΡΟΕΔΡΕΥΩΝ (Κωνσταντίνος Βρεττός): Όχι κορώνες στο τέλος της ομιλίας σας! 
      ΠΑΝΑΓΙΩΤΗΣ ΛΑΦΑΖΑΝΗΣ: Μην το πάτε εκεί. Διότι βεβαίως το Κομμουνιστικό Κόμμα λέει: «σοσιαλισμός». Και εμείς θέλουμε το σοσιαλισμό, αλλά ο σοσιαλισμός, κύριοι του Κομμουνιστικού Κόμματος, θέλει θεσμούς ελέγχου και διαφάνειας, διότι δεν υπήρχαν στο λεγόμενο υπαρκτό σοσιαλισμό και γι’ αυτό οδηγήθηκε εκεί που δεν υπήρχε. Και σήμερα αγωνιζόμαστε για θεσμούς ελέγχου και διαφάνειας, ανεξαρτήτως κυβερνήσεων, διότι είναι εγγύηση για το δημόσιο χρήμα ή μάλλον η καλύτερη εγγύηση για το δημόσιο χρήμα. Βεβαίως ένα καλύτερο κοινωνικοοικονομικό σύστημα θα περιφρουρήσει πιστότερα και σωστότερα το δημόσιο χρήμα, αλλά όμως οι θεσμοί του ελέγχου είναι απαραίτητοι παντού και πάντοτε. Και μάλιστα όσο πιο προωθημένο είναι το κοινωνικό σύστημα τόσο πιο διευρυμένοι πρέπει να είναι, με λαϊκή συμμετοχή, με κοινωνική συμμετοχή, έτσι ώστε να θωρακίζουν πραγματικά το δημόσιο χρήμα.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Επομένως, δεν είναι το θέμα η αλλαγή κυβέρνησης και να συνεχιστεί η ίδια κατάσταση. Είναι να υπάρξουν εγγυήσεις. 
      Σας ευχαριστώ, κύριε Πρόεδρε, και συγγνώμη.
      ΠΡΟΕΔΡΕΥΩΝ (Κωνσταντίνος Βρεττός): Εκμεταλλευτήκατε την ευκαιρία!
      Το λόγο έχει ο κ. Βλαχόπουλος.
      ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, νομίζω ότι είναι πολύ θετικό ότι ο συνάδελφος κ. Λαφαζάνης στο τέλος της ομιλίας του είπε ότι βεβαίως δεν υπάρχει ανάγκη αλλαγής της Κυβέρνησης γιατί μπορούμε βεβαίως με τη σημερινή και την αυριανή Κυβέρνηση…
      ΠΑΝΑΓΙΩΤΗΣ ΛΑΦΑΖΑΝΗΣ: Δεν είπα αυτό.
      ΗΛΙΑΣ ΒΛΑΧΟΠΟΥΛΟΣ: Εγώ άκουσα τι είπατε. 
      ΠΑΝΑΓΙΩΤΗΣ ΛΑΦΑΖΑΝΗΣ: (Δεν ακούστηκε)
      ΗΛΙΑΣ ΒΛΑΧΟΠΟΥΛΟΣ: Όχι δεν είπατε τέτοιο πράγμα. Εγώ δεν ανέφερα ΠΑΣΟΚ. Είπατε αλλαγή της Κυβέρνησης. 
      ΠΡΟΕΔΡΕΥΩΝ (Κωνσταντίνος Βρεττός): Αφήστε τον να συνεχίσει. Συνεχίστε, κύριε Βλαχόπουλε.
      ΠΑΝΑΓΙΩΤΗΣ ΛΑΦΑΖΑΝΗΣ: (Δεν ακούστηκε)
      ΗΛΙΑΣ ΒΛΑΧΟΠΟΥΛΟΣ: Καταλαβαίνω ελληνικά. 
      Και για να πω καλύτερα τι καταλάβαμε, είπατε ότι βεβαίως μια Κυβέρνηση Νέας Δημοκρατίας δεν θα διασφάλιζε έτσι τη διαφάνεια και φυσικά ό,τι έχει στόχους να διασφαλίσει και το Ελεγκτικό Συνέδριο. 
      ΠΑΝΑΓΙΩΤΗΣ ΛΑΦΑΖΑΝΗΣ: (Δεν ακούστηκε)
      ΗΛΙΑΣ ΒΛΑΧΟΠΟΥΛΟΣ: Πάντως και σεις θετικά μιλήσατε. Είπατε ότι βεβαίως και η Νέα Δημοκρατία δεν μπορεί να τα διασφαλίσει αυτά. Εάν πάρουμε τα Πρακτικά, θα το δείτε αυτό. Επομένως συμφωνείτε ότι το ΠΑΣΟΚ θα είναι πάλι Κυβέρνηση και νομίζω ότι αυτά τα διασφαλίζει πολύ καλύτερα.
      ΠΑΝΑΓΙΩΤΗΣ ΛΑΦΑΖΑΝΗΣ: Τι λογική είναι αυτή; Ότι θέλουμε…
      ΗΛΙΑΣ ΒΛΑΧΟΠΟΥΛΟΣ: Δεν είπα ότι θέλετε. 
      ΠΑΝΑΓΙΩΤΗΣ ΛΑΦΑΖΑΝΗΣ: Ξέρετε τι λέτε, ότι το Κομμουνιστικό Κόμμα και ο Συνασπισμός θέλουν να είναι Κυβέρνηση το ΠΑΣΟΚ. Είναι λογικό αυτό να το λέτε; Το θέμα είναι να είμαστε εμείς Κυβέρνηση!
      ΠΡΟΕΔΡΕΥΩΝ (Κωνσταντίνος Βρεττός): Να γίνετε Κυβέρνηση, αλλά καθίστε κάτω τουλάχιστον. Μην κάνετε συζήτηση έτσι όρθιοι. Κανείς δεν σας αρνήθηκε το δικαίωμα.
      ΝΙΚΟΛΑΟΣ ΓΚΑΤΖΗΣ: Όχι με υποσχέσεις…
      ΠΡΟΕΔΡΕΥΩΝ (Κωνσταντίνος Βρεττός): Και σεις να γίνετε Κυβέρνηση αλλά μη διακόπτετε.
      ΗΛΙΑΣ ΒΛΑΧΟΠΟΥΛΟΣ: Εγώ δεν είπα ότι θέλετε να παραμείνει κυβέρνηση η Κυβέρνηση του ΠΑΣΟΚ. Είπα ότι εσείς δεν βλέπετε από μια αλλαγή κυβέρνησης, δηλαδή, της Νέας Δημοκρατίας ότι αυτά τα πράγματα θα λυθούν. Επομένως εμμέσως κάτι αντίστοιχο ομολογείτε χωρίς να το θέλετε αυτό.
      ΝΙΚΟΛΑΟΣ ΓΚΑΤΖΗΣ: Εμείς λέμε ότι και τα δύο κόμματα θα πιάσουν πάτο.
      ΗΛΙΑΣ ΒΛΑΧΟΠΟΥΛΟΣ: Πάντως ο συνάδελφος κ. Λαφαζάνης έφυγε και δεν κατάλαβα καλά μήπως εδώ μέσα σ’ αυτήν τη συζήτηση είχε θέσει το όνομα του Γεωργίου Παπανδρέου, κύριε Πρόεδρε, τον οποίο κιόλας απεκάλεσε σαν εκφραστή της πράσινης νομενκλατούρας. Δεν το κατάλαβα καλά. Νομίζω ότι είναι πολύ ακραία αυτή η θέση του Συνασπισμού αλλά και όσων άλλων έχουν πάθει κάποια σύγχυση με τις εξελίξεις μέσα στο ΠΑΣΟΚ. Και επειδή διαβλέπουν ότι ο Γιώργος Παπανδρέου έγινε αποδεκτός από μεγάλη πλειοψηφία του ελληνικού λαού, πραγματικά ξεπερνούν τα όρια του ΠΑΣΟΚ και τα όρια της δημοκρατικής παράταξης ακριβώς για το ήθος του, για τις θέσεις του που έχουν σχέση με τη διαφάνεια, με το ύφος άσκησης της εξουσίας. Γι’ αυτό έγινε αποδεκτός, επειδή βεβαίως ολόκληρος ο ελληνικός λαός θέλει πάντοτε το καλύτερο. Και στο Γιώργο Παπανδρέου ελπίζει ότι θα υπάρχει κάτι καλύτερο και καινούργιο μέσα στα πλαίσια της δημοκρατικής παράταξης και του ΠΑΣΟΚ. 
      Πάντως είναι διαχρονικό αίτημα όλων των πολιτών, κύριοι συνάδελφοι, ότι οι πολίτες θέλουν μία νοικοκυρεμένη διαχείριση του ιδρώτα του Έλληνα πολίτη, του εργαζόμενου, του αγρότη, του επιχειρηματία, της νεολαίας, της γυναίκας. Θέλουν μια ορθολογική διαχείριση και σωστή αξιοποίηση, θα έλεγα, του πλούτου ο οποίος παράγεται από το μόχθο και από τον κόπο των Ελλήνων. Και φυσικά ο κάθε πολίτης θέλει να υπάρχει και καταλογισμός των ευθυνών, κύριε Υπουργέ, σε όλα τα επίπεδα. 
      Εγώ κατανοώ την αγωνία όλων των συναδέλφων από όλες τις πτέρυγες της Βουλής που θέλουν διαφάνεια, θέλουν χρηστή διοίκηση, θέλουν σωστή διαχείριση γιατί δεν έχουμε δικαίωμα να μη διαχειριζόμαστε σωστά και το τελευταίο ευρώ του ελληνικού λαού.
      Επομένως θα μπορούσα να πω ότι αυτό το διαχρονικό αίτημα που υπάρχει στην ελληνική κοινωνία για διαφάνεια, χρηστή διοίκηση και αξιοποίηση του πλούτου, αυτό έρχεται να διασφαλίσει το Ελεγκτικό Συνέδριο μέσα φυσικά από τη λειτουργία του, με την έννοια φυσικά της πρόληψης, της καταστολής, και όπως είπα και προηγουμένως, και του καταλογισμού των ευθυνών, κύριε Υπουργέ. Γιατί κακά τα ψέματα, δεν ξέρω ο καταλογισμός των ευθυνών μέχρι που προχωρεί και αν υπάρχουν και οι αντίστοιχες ποινές και ό,τι θα έπρεπε να υπάρξει για κάποιον ο οποίος έχει τέτοιες ευθύνες. 
      Έτσι η ετήσια έκθεση του Ελεγκτικού Συνεδρίου εκθέτει το αποτέλεσμα αυτής της λειτουργίας του Ελεγκτικού Συνεδρίου και φυσικά το αποτέλεσμα αυτού αναφέρεται σε παραβάσεις των κανόνων, σε παραβίαση φυσικά του προϋπολογισμού.
     Υποδεικνύει μέσα και τρόπους ικανά για να μπορέσουν να προλάβουν τις παραβάσεις και τις επαναλήψεις αυτών των παραβάσεων. Αναπτύσσει σκέψεις και θέσεις για απαραίτητες μεταρρυθμίσεις και βελτιώσεις της νομοθεσίας, η οποία καλύπτει φυσικά τη λειτουργία του Ελεγκτικού Συνεδρίου. Φυσικά, όπως η έκθεση αναφέρει με λεπτομέρειες, η λειτουργία του Ελεγκτικού Συνεδρίου έχει σχέση με διαπιστώσεις παραβάσεων, ελλείψεων που διαπιστώνονται –και γι’ αυτό έκανα παρέμβαση προηγουμένως- σε όλα τα επίπεδα της διοίκησης. Δεν είναι μόνο σε επίπεδο Υπουργείων και κράτους, είναι και στους ΟΤΑ και στις Νομαρχιακές Αυτοδιοικήσεις και σε νομικά πρόσωπα δημοσίου δικαίου. Γι’ αυτό θα πρέπει να μιλούμε για όλα τα επίπεδα. Δεν ξέρω αν οι δήμοι που διοικούνται από δημοτικά συμβούλια που ανήκουν ή στηρίζονται από άλλες παρατάξεις, είναι αθώοι κάθε τέτοιας υπόνοιας. Νομίζω ότι σε όλα τα επίπεδα υπάρχουν αντίστοιχα κρούσματα είτε αυτά στηρίζονται από το ΠΑΣΟΚ είτε από τη Νέα Δημοκρατία είτε από το Συνασπισμό. Γι’ αυτό εδώ συμφωνούμε ότι θα πρέπει να λαμβάνονται μέτρα και να υπάρχει έλεγχος.
      Επίσης, η έκθεση αναφέρεται σε υποδείξεις για μέτρα που επιβάλλεται να ληφθούν. Η Κυβέρνηση νομίζω ότι θα πρέπει να διαμορφώνει ένα πλαίσιο το οποίο θα προασπίζει από αυτές τις παράνομες πράξεις, τις παραβάσεις ή τις μη νόμιμες παρεμβάσεις, πληρωμές κ.ο.κ.. Με την έννοια αυτή θα έλεγα ότι η έκθεση αυτή του Ελεγκτικού Συνεδρίου είναι θετική και θα πρέπει να συζητείται εδώ. 
      Κύριε Υπουργέ, όμως δεν πρέπει να γίνεται συζήτηση μόνο για τη συζήτηση. Νομίζω ότι θα πρέπει η Κυβέρνηση να λαμβάνει υπόψη της αυτά που διαπιστώνει και η έκθεση αλλά και αυτά που προτείνονται από συναδέλφους ώστε το θεσμικό πλαίσιο που αφορά τη λειτουργία του Ελεγκτικού Συνεδρίου, τις αρμοδιότητές του, να εμπλουτίζεται συνεχώς για να θωρακίζει τη λειτουργία του κράτους, της διοίκησης, τη χρηστή διοίκηση, τη σωστή διαχείριση, την ορθολογική αξιοποίηση του πλούτου που παράγει ο ελληνικός λαός.
      Νομίζω ότι όλες οι κυβερνήσεις του ΠΑΣΟΚ προσπάθησαν να δημιουργήσουν εκείνους τους θεσμούς που βοηθούν στην καλύτερη λειτουργία του κράτους. Βεβαίως, το ΑΣΕΠ είναι μία τέτοια αρχή που προσπάθησε και πέτυχε σε μεγάλο βαθμό τη σωστή, αντικειμενική και αξιοκρατική διαδικασία των προσλήψεων. Και εδώ μπορεί να υπάρχουν κρούσματα, κύριοι συνάδελφοι της Νέας Δημοκρατίας. Αλλά να σας πω ότι με κάποιες τροπολογίες τα περασμένα χρόνια που αφορούσαν μονιμοποιήσεις εποχιακών κυρίως των μεγάλων δήμων που τους στηρίζατε εσείς, τότε όχι μόνο συμφωνούσατε αλλά υπερθεματίζατε ώστε να καταστρατηγηθεί ο ν. 2190. Οι περισσότεροι που είχαν αντιδράσει εδώ ήταν Βουλευτές του ΠΑΣΟΚ. Αυτά για να τα γνωρίζετε.
      Μέσα από τη δημιουργία αρχών όπως είναι ο Συνήγορος του Πολίτη, το ΑΣΕΠ κλπ. επιχειρεί η Κυβέρνηση να διασφαλίσει αρχές που θα βελτιώνουν τη λειτουργία του κράτους. Θέλω να ελπίζω ότι και αυτή η έκθεση –και δεν θέλω να μπω σε λεπτομέρειες αφού αναφέρθηκαν από τον εισηγητή μας του αποτελέσματος της λειτουργίας του Ελεγκτικού Συνεδρίου- θα βοηθήσει ώστε οι αποφάσεις της Κυβέρνησης να είναι τέτοιες που να δημιουργούνται θεσμοί και αρχές ανεξάρτητες που θα θωρακίζουν τη λειτουργία, τη χρηστή διοίκηση και την ορθολογική αξιοποίηση του πλούτου και του ιδρώτα του Έλληνα πολίτη.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριοι συνάδελφοι, πριν μπω στην ουσία του θέματος θα ήθελα να συζητήσουμε ορισμένες διαδικαστικές, συνταγματικές και κανονιστικές διατάξεις. Το άρθρο 79 του Συντάγματος λέει ότι το αργότερα μέσα σε ένα έτος από τη λήξη του οικονομικού έτους κατατίθεται στη Βουλή ο απολογισμός, καθώς και ο ισολογισμός του κράτους, που συνοδεύεται υποχρεωτικά από την κατά το άρθρο 98 παράγραφος 1 περίπτωση 5, έκθεση του Ελεγκτικού Συνεδρίου.
      Το άρθρο 98 λέει σαφώς ότι το Ελεγκτικό Συνέδριο  υποχρεούται να κάνει τη σύνταξη και υποβολή της έκθεσης για τον απολογισμό και ισολογισμό του κράτους. ‘Οπως λέει το Σύνταγμα και κατ’ επέκταση και άλλες διατάξεις του Κανονισμού της Βουλής, πρέπει εντός έτους να υποβάλεται ο απολογισμός και ο ισολογισμός και στην περίοδο αυτή να υπάρχει και η έκθεση του Ελεγκτικού Συνεδρίου. Μιλάμε για την ετήσια έκθεση ισολογισμού και απολογισμού του έτους 2001. Συνεπώς μέχρι 31.12.2002 έπρεπε να υποβληθεί ο ισολογισμός –κατ’ επέκταση και η έκθεση- και όταν συζητήθηκε ο ισολογισμός και ο απολογισμός, να συζητηθεί και η έκθεση λεπτομερώς.
      Μίλησα προηγουμένως με τους υπαλλήλους του Υπουργείου και διαπίστωσα ότι υπάρχει «η διαδήλωση». Το Σύνταγμα δεν μιλάει για διαδήλωση. Μιλάει σαφώς για έκθεση του Ελεγκτικού Συνεδρίου του κράτους. Τέτοιο πράγμα δεν έχει συμβεί και είναι ένα θέμα που πρέπει να αντιμετωπιστεί και να συζητηθεί.
      Το άρθρο 79 του Συντάγματος λέει και κάτι άλλο: Η Βουλή κατά την τακτική ετήσια σύνοδό της ψηφίζει τον προϋπολογισμό του κράτους. Όλα τα έσοδα και τα έξοδα του κράτους πρέπει να αναγράφονται στον ετήσιο προϋπολογισμό και απολογισμό του. Το πρώτο ερώτημα που γεννάται είναι το εξής: Έστειλε η Κυβέρνηση όλα τα έσοδα και τα έξοδα στο Ελεγκτικό Συνέδριο για να δει αν πράγματι περιλαμβάνονται στον προϋπολογισμό; Αν θέλουμε να μιλάμε για σύγχρονο κράτος, θα πρέπει να εφαρμόζουμε και τους νόμους. Αυτό που παρατηρήσαμε στην πρακτική της Κυβέρνησης, είναι ότι μία σωρεία δαπανών που τα τελευταία τρία χρόνια ανέρχονται σε πάνω από τρία τρισεκατομμύρια δραχμές, δεν πέρασαν από τον προϋπολογισμό, αλλά από ειδικούς λογαριασμούς και συνεπώς δεν ελέγχθηκαν.  Δεν ελέγχθηκαν από το Ελεγκτικό Συνέδριο, υπερέβησαν τις δαπάνες του προϋπολογισμού και τελικά αφού έγιναν δαπάνες χωρίς  προληπτικό και κατασταλτικό έλεγχο, αντιλαμβάνεσθε τι μπορεί να έχει γίνει σ’ αυτήν την περίπτωση και τι γίνεται όλα αυτά τα χρόνια.
      Διαβάζοντας κανείς τις εκατοντάδες σελίδες ελέγχου της έκθεσης του Ελεγκτικού Συνεδρίου, βρίσκει συνεχώς παρανομίες και παρατυπίες. Πρέπει να θυμίσω εδώ ότι ο έλεγχος είναι δειγματοληπτικός και όπως είπε ο κ. Κατσαρός δεν είναι καλά οργανωμένο το Ελεγκτικό Συνέδριο, εννοώ από πλευράς προσώπων συμπλήρωσης οργανικών θέσεων. Κάπου διάβασα ότι αυτές οι οργανικές θέσεις προβλέπονται από συστάσεως του Ελεγκτικού Συνεδρίου. Θέλουμε ένα κράτος που να ελέγχονται οι δαπάνες κυρίως; Θέλουμε ένα σύγχρονο κράτος; Ή δεν θέλουμε καθόλου Ελεγκτικό Συνέδριο; Από ότι θυμάμαι, κάποτε το ΠΑΣΟΚ συζητούσε να καταργήσει το Ελεγκτικό Συνέδριο. Όμως δεν το κατήργησε, γιατί υπήρχε και η αγανάκτηση του κόσμου. Το πρόβλημα όμως είναι ότι η κατάργηση πολλές φορές είναι καλύτερη από την υπολειτουργία και τη μη δυνατότητα πλήρους ελέγχου όλων των δαπανών γιατί δεν περιλαμβάνονται στον προϋπολογισμό. ΄Η αν και ακόμη υπάρχει ένας έλεγχος, αυτός τηρείται; Διαπιστώνουμε από την έκθεση του Ελεγκτικού Συνεδρίου ότι δεν τηρείται τίποτε. Δεκάδες δισεκατομμύρια έχουν περάσει χωρίς νόμιμα δικαιολογητικά. Σκεφθείτε ότι θα πρόκειται περί εκατοντάδων δισεκατομμυρίων στο σύνολο. Μήπως εκεί εμπεριέχεται ένα κομμάτι της διαφθοράς και της διαπλοκής; Και βεβαίως. Και θα μου πείτε τι φταίει η Κυβέρνηση αν ο τελευταίος υπάλληλος του νοσοκομείου είναι διεφθαρμένος. Μα, η Κυβέρνηση είναι για να θεσμοθετεί καλά, ώστε να μη μπορεί η δαπάνη να ξεφεύγει, να λειτουργεί καλά το Ελεγκτικό Συνέδριο για να την ελέγχει, να δημιουργήσει διπλογραφικό σύστημα στο νοσοκομείο και να υπάρχουν και εποπτεύουσες αρχές που να τα ελέγχουν.
      Γι’ αυτά τα πράγματα δεν μερίμνησε η Κυβέρνηση. Όπου υπάρχει βέβαια κενό νόμου, είναι φυσικό να υπάρχουν αετονύχηδες που το εκμεταλλεύονται. Δεν μιλώ για διαφθορά και διαπλοκή στα ψηλά. Μιλώ για το σύστημα διαχείρισης του δημοσίου χρήματος από τα Υπουργεία, από τους δημόσιους υπάλληλους, από τους ΟΤΑ, από τα νομικά πρόσωπα δημοσίου και ιδιωτικού δικαίου. Δίνουμε τη δυνατότητα χωρίς νομιμοποιητικά έγγραφα να γίνονται δαπάνες. Και το κακό είναι ότι αυτό δεν γίνεται άπαξ. Είναι επαναλαμβανόμενο.
      Θα αναφερθώ σε μερικά παραδείγματα. Θυμηθείτε πόσα δημόσια έργα τεμαχίζονται σε μικρότερα κομμάτια δαπανών για να καλυφθεί το 1 δισεκατομμύριο δραχμές. Θυμάμαι την περίπτωση ενός έργου το οποίο κατατμήθηκε σε τριάντα τέσσερις εργολαβίες. Δεν υπάρχει κράτος; Δεν υπάρχει έλεγχος; Δεν υπάρχει δόλος στον κύριο που έκανε τον τεμαχισμό; Και αν δεν υπάρχει, να μας εξηγήσει γιατί το έκανε. Ακόμη, γίνονται δημόσια έργα χωρίς περιβαλλοντικές μελέτες. Ανατίθενται πολύ περισσότερα έργα από τα προβλεπόμενα. Δεν υπάρχει εδώ ευθύνη της Κυβέρνησης για τον μαθηματικό τύπο; Η Κυβέρνηση λέει ότι είναι καλύτερο σύστημα απ’ αυτό που προϋπήρχε.  Δεν υπάρχει ένα σύγχρονο σύστημα σ’ όλο τον κόσμο που θα μπορούσε να εφαρμοστεί και στην Ελλάδα; Πρέπει να φτάσουμε στο επίπεδο να γίνονται οι μελέτες και να είναι δεσμευτική η εκτέλεσή τους. Τις πληρώνουμε; Το 10% του κόστους του έργου, ανήκει στους μελετητές. Μεγαλώνουν το κόστος για να εισπράττουν επ’ αυτού το 10%. Δεν έχει γι’ αυτό ευθύνη η πολιτεία;
      Και συνεχίζω: η πρεσβεία στην Ουάσιγκτον έκανε ανάθεση 6 εκατομμυρίων δολαρίων χωρίς δημοσίευση προκήρυξης διαγωνισμού. Έγινε απευθείας ανάθεση. Στο αεροδρόμιο της Καλαμάτας είχαμε μη νόμιμη συγκρότηση της επιτροπής. Στο Δημαρχείο του Δήμου Ηλιουπόλεως 1.250.000, διότι δεν είχαμε υποβολή δικαιολογητικών ονομαστικοποίησης μετοχών. Δηλαδή, αναλαμβάνει κάποιος δημόσια έργα, ενώ στην επιτροπή δεν στέλνεται η ονομαστικοποίηση των μετοχών και του δίνει το έργο γιατί είναι φίλος. Τότε, γιατί ψηφίζουμε εδώ τους νόμους; Γιατί είπαμε ότι αν ένας εργολάβος αναλαμβάνει ένα έργο στέλνει την κατάσταση ονομαστικοποίησης των μετοχών; Γιατί ψηφίσαμε το 5% για το βασικό μέτοχο; Η Κυβέρνηση ψήφισε νόμο με τον οποίο δεν μπορεί εργολάβος να αναλαμβάνει δημόσια έργα αν κατέχει Μέσο Μαζικής Ενημέρωσης. Όμως, άφησε το νόμο νεκρό για τέσσερα χρόνια για να έλθει μετά και με το Σύνταγμα μας είπε ότι μπορεί να παίρνει έργα και να συμμετέχει σε προμήθειες αν έχει μέχρι 5%. 
      Διαπιστώνουμε ότι γίνονται συνεχώς παρανομίες και παρατυπίες. Το κακό είναι ότι είναι επαναλαμβανόμενες. Το χειρότερο είναι ότι η Κυβέρνηση δεν κλείνει τις τρύπες των παρανομιών και νομοθετεί έτι περαιτέρω τη διαπλοκή και τη διαφθορά. Κάποιος που αναλαμβάνει παράνομα το έργο κάνει το έργο, ενώ αυτός που θα έπρεπε να το κάνει και δικαιώθηκε, παίρνει αποζημίωση. Μ’ αυτό το κράτος θέλουμε να γίνουμε Ευρωπαίοι; Πώς θα γίνουμε Ευρωπαίοι όταν η Κεντρική Ευρωπαϊκή Τράπεζα μας λέει ότι είμαστε διεφθαρμένοι και διαπλεκόμενοι και ότι έχουμε κομματικό κράτος; Και επειδή κάποιοι αμφισβητούν την Κεντρική Τράπεζα και τα όργανά της, πρέπει να θυμίσω εδώ ότι πρώτος Αντιπρόεδρός της είναι ο κ. Παπαδήμος. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Δεν ήταν της Κεντρικής Τράπεζας. Το έχουμε πει πολλές φορές.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Ήταν οργάνωση της Τράπεζας. Επίσης, ήταν και πολλών διεθνών οργανισμών που όταν λένε καλή κουβέντα, η Κυβέρνηση τους επικαλείται και τους κάνει σημαία.
      Εν πάση περιπτώσει, είναι όργανα σεβαστά και θα πρέπει εάν όχι να τα επικροτούμε πλήρως, να τα λαμβάνουμε σοβαρά υπόψη. Η Κυβέρνηση μόνο αρνητική είναι σ’ αυτά τα θέματα.
      Αγαπητέ κύριε Υπουργέ μου, να θυμίσω την επιστολή Καραμανλή πριν από τριάμισι χρόνια μετά τις εκλογές του 2000, που μίλησε για διαφθορά; Ο κύριος Πρωθυπουργός είπε ότι δεν υπάρχει διαφθορά στην Ελλάδα. Μα, ο καινούργιος σας Αρχηγός ουσία και τύποις μετά από ένα μήνα, είπε πριν από δεκαπέντε μέρες στην Αγχίαλο ότι υπάρχει διαφθορά στην Ελλάδα.
      Έπρεπε, λοιπόν, και πρέπει σαν σύγχρονο κράτος -και αυτό είναι ευθύνη της Κυβέρνησης, της εκάστοτε ελληνικής κυβέρνησης- να θεσμοθετήσουμε σωστά, να ελέγξουμε σωστά για να πάψουμε να είμαστε, όπως μας λένε και οι Ευρωπαίοι, διεφθαρμένοι και να σεβαστούμε το χρήμα του ελληνικού λαού, διότι αυτό πρέπει να πηγαίνει σε παραγωγή. Πάψαμε να παράγουμε στην Ελλάδα. Γίναμε χώρα εισαγωγών. Εν πάση περιπτώσει, εγώ πιστεύω απόλυτα ότι η διαφθορά και η διαπλοκή βρίσκονται στο μεγαλείο τους.
      Τελειώνοντας, θα ήθελα να πω ότι δυστυχώς αυτό είναι και το γνώρισμα της Κυβέρνησης που απέρχεται.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ιωάννης Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, σήμερα συζητάμε την ετήσια έκθεση του Ελεγκτικού Συνεδρίου του οικονομικού έτους 2001. Και σ’ αυτή την έκθεση του δικαστηρίου που είναι ταγμένο από το Σύνταγμα να προστατεύει το δημόσιο χρήμα, διαπιστώνεται η θλιβερή εικόνα της Δημόσιας Διοίκησης και εν γένει του κράτους μας.
      Και το Ελεγκτικό Συνέδριο, όπως και ο Συνήγορος του Πολίτη, αλλά και όλες οι μετρήσεις έγκυρων διεθνών οργανισμών, διαπιστώνουν την έκταση της διαφθοράς, τη διασπάθιση του δημοσίου χρήματος, τις κακές υπηρεσίες που προσφέρει ο δημόσιος τομέας στους πολίτες, αλλά και την έλλειψη ανεξάρτητων ελεγκτικών μηχανισμών.
      Το μεγάλο κράτος που εξέθρεψε προμηθευτές και μεσάζοντες, ο κομματισμός, η αναξιοκρατία, η γραφειοκρατία, η ατιμωρησία των επίορκων είναι μερικές από τις αιτίες που μας έφτασαν να είμαστε πρωταθλητές στη διαφθορά στην Ευρωπαϊκή Ένωση και στην πεντηκοστή θέση παγκοσμίως, αλλά και τον κύριο Πρωθυπουργό να παραδέχεται τα γρηγορόσημα, άλλους Υπουργούς να μιλάνε για κράτος μπάχαλο που λειτουργεί με λαδώματα και τον Υπουργό Εξωτερικών να αηδιάζει για την έκταση της διαφθοράς και της διαπλοκής, χωρίς βέβαια να ζητούν συγγνώμη από το λαό γι’ αυτόν τον κατήφορο.
      Κυρίες και κύριοι συνάδελφοι, διαβάζοντας την έκθεση του Ελεγκτικού Συνεδρίου, διαπιστώνουμε ότι με τον προληπτικό έλεγχο επί των δαπανών του κράτους, των νομικών προσώπων δημοσίου δικαίου, των ειδικών λογαριασμών και των ΟΤΑ, ματαιώθηκαν άμεσα μη νόμιμες πληρωμές δεκάδων δισεκατομμυρίων δραχμών. Με τον κατασταλτικό έλεγχο των δαπανών, διαπιστώθηκαν μη νόμιμες πληρωμές πολλών δισεκατομμυρίων. 
      Ειδικότερα, επισημάνθηκαν περιπτώσεις προμηθειών και υπηρεσιών που ανατέθηκαν μη νόμιμα με απευθείας ανάθεση. Σε ορισμένες περιπτώσεις, ακολουθήθηκε η τακτική της κατάτμησης της δαπάνης σε μικρότερα ποσά, ώστε το καθένα από αυτά να μην υπερβαίνει το όριο πέρα του οποίου επιβάλλεται η διενέργεια διαγωνισμού. 
      Σε άλλες περιπτώσεις, παρατάθηκε η διάρκεια των συμβάσεων, προμηθειών και εργασιών που είχαν συνάψει οι υπηρεσίες χωρίς να προβλέπεται από τη νομοθεσία. Περαιτέρω, επισημαίνονται διάφορες πλημμέλειες στη διαδικασία ανάθεσης των έργων και μεταξύ άλλων, περιπτώσεις ανάδειξης των αναδόχων εργοληπτικών επιχειρήσεων που δεν είχαν προσκομίσει τα δικαιολογητικά ονομαστικοποίησης των μετοχών τους. 
      Ακόμη, διαπιστώνεται χορήγηση διαφόρων επιδομάτων χωρίς να συντρέχουν οι νόμιμες προϋποθέσεις. Μη νόμιμες καταβολές αποζημίωσης για υπερωριακή απασχόληση. Εκκαθάριση εφημεριών ιατρών κατά παράβαση του νόμου.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Χρηματικά εντάλματα που αφορούσαν αποζημίωση μελών συμβουλίων, επιτροπών και ομάδων εργασίας –ημετέρων δηλαδή- με πρόσθετες μηνιαίες απολαβές των φερομένων ως δικαιούχων υπαλλήλων από τη συμμετοχή τους σε τέτοια συλλογικά όργανα που υπερέβαιναν το 50% του συνόλου των μηνιαίων αποδοχών της οργανικής τους θέσης κατά παράβαση του νόμου.
    Διαπιστώνονται παραβάσεις που αφορούν καταβολές εξόδων για μετακινήσεις εκτός έδρας που δεν έγιναν για εκτέλεση υπηρεσίας, καταβολές εξόδων μετακίνησης εκτός έδρας για τις οποίες δεν είχε εκδοθεί από το αρμόδιο όργανο η σχετική εντολή μετακίνησης.
    Διαπιστώθηκαν ακόμα χρηματικά εντάλματα που αφορούσαν δαπάνες που είχαν ήδη εξοφληθεί με προηγούμενα χρηματικά εντάλματα, διπλές πληρωμές, χρηματικά εντάλματα νοσοκομείων που αφορούσαν δαπάνες προμηθειών και που είχαν ενταλματοποιηθεί ποσά επιπλέον των οφειλομένων. Επίσης χρηματικά εντάλματα με απαιτήσεις των φερομένων ως δικαιούχων, που όμως είχαν παραγραφεί.
    Στο Κτηματολόγιο διαπιστώθηκαν υπερβάσεις κατά 40% των δαπανών που είχαν δηλωθεί ότι πληρώθηκαν. 
    Τέλος, διαπιστώνει το Ελεγκτικό Συνέδριο ότι 4,5 δισεκατομμύρια ευρώ από την εκποίηση της δημόσιας περιουσίας αντί να κατευθυνθούν στη μείωση του δημόσιου χρέους, διοχετεύθηκαν παράνομα στην κάλυψη τρεχουσών αναγκών. 
    Πιστοποιεί ακόμα ότι από το 1997 υπάρχει κρυφή δημοσιονομική διαχείριση.
    Κύριοι της Κυβέρνησης, δημιουργήσατε διακόσιους εβδομήντα ειδικούς λογαριασμούς εκτός προϋπολογισμού. Φθάσατε στο σημείο να δημιουργείτε κρυφούς λογαριασμούς με υπουργικές αποφάσεις, που δεν δημοσιεύθηκαν στην Εφημερίδα της Κυβέρνησης, παραβιάζοντας το νόμο. Με δύο λόγια στη διαχείριση του δημοσίου χρέους γίνεται το έλα να δεις. Είναι αυτό που επιβεβαίωσε ο κ. Σημίτης λέγοντας, αυτό είναι το κράτος μας. Το οποίο κράτος φτιάξατε στα είκοσι χρόνια που κυβερνάτε και το οποίο σύσσωμη η κοινωνία μας απορρίπτει. 
    Το ερώτημα είναι, αυτή τη σάπια κατάσταση γιατί έστω και στο τέλος της η Κυβέρνηση δεν φρόντισε να την εξυγιάνει; Γιατί δεν αναβάθμισε το Ελεγκτικό Συνέδριο, του οποίου τα μέλη είναι ορκισμένα να προστατεύουν το δημόσιο χρήμα; Γιατί δεν θεσμοθέτησε έγκαιρα αρμοδιότητες εκτεταμένες στο Ελεγκτικό Συνέδριο για ελέγχους; Γιατί η Κυβέρνηση σύμφωνα με το άρθρο 98, παράγραφο β΄ του Συντάγματος δεν ψηφίζει τον εκτελεστικό νόμο, ώστε στον έλεγχο του Ελεγκτικού Συνεδρίου να υπόκεινται οι μεγάλες προμήθειες σε εξοπλισμούς του Υπουργείου Άμυνας που είναι οι κύριες εστίες διαφθοράς και διαπλοκής; Γιατί η Κυβέρνηση θέλει ανεξέλεγκτους τους ειδικούς λογαριασμούς των Υπουργείων;
    Κύριοι συνάδελφοι, τα γιατί είναι πολλά. Απαντήσεις δεν παίρνουμε και λύσεις δεν είδαμε. Η Κυβέρνηση και δεν θέλησε και δεν μπόρεσε, γιατί είναι δέσμια και εξαρτημένη από τα συμφέροντα που λυμαίνονται τον ιδρώτα του λαού, που σήμερα μάχονται να στηρίξουν το καθεστώς του ΠΑΣΟΚ. Ο λαός το κατάλαβε, η ώρα της κρίσεως έφθασε και στις 7 Μαρτίου η Ελλάδα γυρίζει σελίδα.
    Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Παναγιώτης Σγουρίδης): Ο κ. Τσίπρας έχει το λόγο για πέντε λεπτά.
    ΒΑΣΙΛΕΙΟΣ ΤΣΙΠΡΑΣ: Κύριε Πρόεδρε, «επανάληψη μήτηρ πάσης μαθήσεως». Αυτό γνωρίζαμε από τους αρχαίους μας προγόνους, από τη σκέψη των οποίων βεβαίως η σημερινή κατάσταση και η σημερινή σκοπιμότητα προσπαθεί να μας αποσυνδέσει.
    Πράγματι αυτή η έκθεση επιβεβαιώνει ένα γεγονός: Κάθε χρόνο γίνεται η ίδια συζήτηση, κάθε χρόνο διαβάζουμε το ίδιο μάθημα σαν να είμαστε επανεξετασταίοι και πάμε για τις επόμενες εξετάσεις.
      Κάθε χρόνο κατά τη συζήτηση του προϋπολογισμού ακούγονται από την πλευρά όλων των πτερύγων της Αντιπολιτεύσεως τα εξής: «Έχουμε εικονικές εγγραφές κονδυλίων, έχουμε εικονικούς προϋπολογισμούς. Έχουμε μαγική λογιστική.» Η αντίδραση της Κυβερνήσεως είναι πράγματι ιερή αγανάκτηση.
      Όμως, ενδεικτικά και μόνο θα πω τι προκύπτει απ’ αυτήν την έκθεση: Τα ποσά των προμετόχων και των προεσόδων, τα οποία ανέρχονται αντιστοίχως σε 653 περίπου δισεκατομμύρια και σε 796 περίπου δισεκατομμύρια, εμφανίζονται στον τακτικό προϋπολογισμό ως τακτικά έσοδα, ενώ θα έπρεπε να είναι πιστωτικά. Ιδού, η επιβεβαίωση των διαμαρτυριών, η επιβεβαίωση εκείνων τα οποία κάθε χρόνο υποστηρίζει η Αξιωματική Αντιπολίτευση, η Νέα Δημοκρατία και όλοι οι ομιλητές της και διαμαρτύρεται η Κυβέρνηση. 
      Επιπλέον, για το ίδιο θέμα έχουμε πληρωμές 1 τρισεκατομμυρίου 735 περίπου δισεκατομμυρίων, χωρίς να εμφανίζονται στον τακτικό προϋπολογισμό. Είναι τα λεγόμενα «αντίτυπα» από τα οποία γίνονται οι πληρωμές των ΔΟΥ. Δεν αναγράφονται στον τακτικό προϋπολογισμό και αυτό αποτελεί σαφή παράβαση ειδικής διατάξεως, η οποία προβλέπει αυτήν την αναγραφή.
      Βεβαίως, είναι σειρά. Αποτελεί αλυσίδα η αναγραφή των παραβάσεων. Θα σταθώ, όμως, χαρακτηριστικά σε ορισμένες μόνο απ’ αυτές, για να δούμε τι βγαίνει. Ένας θεσμός, όπως αυτός, η συζήτηση της εκθέσεως του Ελεγκτικού Συνεδρίου και τα συμπεράσματα του δειγματοληπτικού ελέγχου τα οποία αποτυπώνονται σ’ αυτήν την έκθεση έρχονται στη Βουλή και συζητούνται. Βγαίνει κανένα συμπέρασμα; Υπάρχει κανένα όφελος; Τίποτα απολύτως δεν προέκυψε μέχρι σήμερα. Γι’ αυτό –επαναλαμβάνω- έχουμε επανάληψη των ιδίων πραγμάτων. Κάθε χρόνο τα ίδια γράφει το Ελεγκτικό Συνέδριο. Τα ίδια λέμε εμείς. Όμως, η ίδια κατάσταση συνεχίζεται.
      Διερωτάται κανείς: Πρόκειται περί Δημοσίας Διοικήσεως; Πρόκειται περί κράτους, το οποίο οφείλει και πρέπει να ασκεί χρηστή διοίκηση; Εγώ θα σας πω μερικά από τα παραδείγματα αυτά. Επεστράφησαν –λέει- εντάλματα πληρωμών τα οποία περιείχαν δαπάνες μη οφειλόμενες, δαπάνες παραγεγραμμένες, δαπάνες μη προβλεπόμενες από ειδική διάταξη νόμου, δαπάνες χωρίς δικαιολογητικά.
      Ακούστε τι θα έλεγε ένας εισαγγελέας, αν θα μελετούσε αυτό. Γιατί καθήκον της Κυβερνήσεως είναι, αν διαπιστώνει τέτοιες παραβάσεις, να καταφεύγει στην τρίτη εξουσία, τη δικαστική. Μας ανακοίνωσε ποτέ η Κυβέρνηση ότι διαβίβασε κάποια στοιχεία απ’ αυτά, ώστε να σχηματιστεί δικογραφία και να ελεγχθούν ποινικά; Για να δούμε τι θα έλεγε ένας εισαγγελέας, αν τα διάβαζε. Ότι εντέλλεται η πληρωμή ενός ποσού 60 εκατομμυρίων δραχμών. Αποτελεί ή όχι ψευδή βεβαίωση, η οποία λόγω ποσού, αν είναι άνω των 50 εκατομμυρίων, θα ενέπιπτε στο ν. 1608/1950 περί καταχραστών του δημοσίου; Γιατί η ιδέα, η σύλληψη και η θέσπιση του νόμου αυτού περί καταχραστών του δημοσίου αυτήν την αιτία είχε. Κάποιος συγκεκριμένος δημόσιος λειτουργός τότε υπεξαίρεσε ορισμένα χρήματα.
      Η ίδια πράξη, αν καταβάλλονταν τα χρήματα, δεν θα αποτελούσε απάτη ιδιαίτερα μεγάλης αξίας, η οποία επίσης θα ενέπιπτε στο ν. 1608/1950, αν εισπράττονταν τα χρήματα από τον εισπράξαντα μεν ως αυτουργό και ως άμεσο συνεργό τουλάχιστον –αν όχι συναυτουργό- εκείνων ο οποίος διέταξε την πληρωμή; Υπεξαίρεση δεν θα αποτελούσε το ίδιο ποσό; Επιτέλους, πρόκειται περί χρημάτων του δημοσίου, του ελληνικού λαού! Αυτοί οι οποίοι αναλαμβάνουν την ευθύνη για τη διαχείριση των χρημάτων του ελληνικού λαού έχουν αυξημένη ευθύνη. Δεν πρέπει να καλύπτονται από τα αξιώματα. Αντίθετα, η ευθύνη τους θα πρέπει να είναι αυξημένη.
      Ας μην περιμένουμε. Αυτή η εκτεταμένη διαφθορά η οποία αποτυπώνεται στην έκθεση αυτή, η οποία ομολογείται από παντού, ας μην περιμένουμε να εξαλειφθεί τώρα με ένα «συγγνώμη», το οποίον ευαγγελίζεται ο νέος Αρχηγός του Κόμματος του ΠΑΣΟΚ.
Γιατί ζήτησε συγγνώμη. Με ένα «συγγνώμη» τα χρήματα του ελληνικού λαού, οι καταχρήσεις που γίνονται σε δημόσια έγγραφα, οι ομολογημένες αυτές πράξεις θα εξαλειφθούν και δεν θα υπάρχουν;
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπυριούνης.
     ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, εγώ δεν θα συμφωνήσω με την εκφρασθείσα εκτίμηση ότι έστω και μ’ αυτήν τη μορφή που παρουσιάζεται και γονιμοποιείται η έκθεση του Ελεγκτικού Συνεδρίου δεν συμβάλλει στη γενικότερη αντίδραση σε φαινόμενα παρανομιών, σε φαινόμενα μη επιμελών διαχειρίσεων, σε παρατηρήσεις που προκαλούν τη συνείδησή μας και προβληματίζουν στη λήψη μέτρων σαν αντίδραση στις διαπιστωθείσες εκτιμήσεις του Συνεδρίου.
     Ούτως ή άλλως η Έκθεση οδηγεί στη βελτίωση του συνολικού συστήματος. Και μόνο ότι ακούγονται, κύριοι συνάδελφοι όλων των πτερύγων, οι παρατηρήσεις, οι εισηγήσεις του Ελεγκτικού Συνεδρίου, ότι υπάρχει υστέρηση σε προσωπικό, υστέρηση σε τεχνικά μέσα, που θα βελτίωνε την απόδοση των ελέγχων, όλα αυτά τα πράγματα προβάλλουν στη συνείδησή μας την ανάγκη της λήψεως μέτρων για τη βελτίωση της συνολικής εικόνας. Το ένα θέμα είναι αυτό.
     Το δεύτερο θέμα που θέλω να θίξω εισαγωγικά είναι ότι θα συμφωνήσω με την άλλη άποψη, ότι δηλαδή γίνεται ρουτίνα όταν επαναλαμβάνονται ομοιόμορφα ορισμένα πράγματα και δεν συνοδεύεται αυτή η επανάληψη με τον απολογισμό των μέτρων και των συνεπειών που επέφεραν αυτά τα μέτρα εις βάρος εκείνων που δολίως ή και από βαρεία αμέλεια παραμέλησαν την εκτέλεση του καθήκοντός τους ή προέβησαν σε παράνομες ή μη κανονικές πράξεις.
     Προερχόμενος από τις Ένοπλες Δυνάμεις θέλω να επισημάνω το γνωστό σε όλους, ότι ισχύει μια αρχή στις Ένοπλες Δυνάμεις ότι η μη άσκηση ελέγχου υποθάλπει την απειθαρχία και πλήττει την πειθαρχία, την υψίστη στρατιωτική αρετή. Αυτό μπορείτε να το μεταφέρετε ως εξής: πλήττει την εικόνα, το κύρος του κράτους και επομένως αποδυναμώνει, κύριοι συνάδελφοι, το βασικό δεσμό, που λέει ο Γιώργος ο Παπανδρέου, ο Υπουργός Εξωτερικών, εμπιστοσύνης μεταξύ κράτους και πολίτη. Είναι σημαντική η παρατήρηση. Και το γενικεύω: αυτή η εμπιστοσύνη οδηγεί κατά την εκτίμησή μου σε υπέρβαση του κατεστημένου, κύριε Υπουργέ, σε υπέρβαση των μηχανισμών, σε υπέρβαση του συστήματος του ρουσφετιού.
     Κυρίες και κύριοι συνάδελφοι, έχω διαβάσει ένα μικρό βιβλιαράκι που έβγαλε ο Γιώργος ο Παπανδρέου. Και ξέρετε ότι εγώ δεν έχω «μακριά γραβάτα». Δεν είχα ούτε στο στρατόπεδο «μακριά γραβάτα», κύριε Πρόεδρε της Βουλής. Πάντοτε έλεγα τα πράγματα, τα μαύρα, μαύρα και τα άσπρα, άσπρα. Εδιάβασα, λοιπόν, ένα βιβλίο του, που έβγαλε το 1996 και σας το συνιστώ. Κύριοι συνάδελφοι. Αν εφαρμοστούν αυτά που αναγράφει ο Υπουργός Εξωτερικών στο βιβλίο του, που είναι η πολιτική του φιλοσοφία, να βεβαιώσω με τον πιο κατηγορηματικό τρόπο, επειδή γνωρίζω και ιστορία, ότι η πατρίδα θα αλλάξει σελίδα και οι ρυθμοί και η πρόοδος θα γίνουν πραγματοποιούμενες και πραγματώμενες προσδοκίες.
      Μου έκανε ξεχωριστή χαρά να δω τον Καραμανλή να μιλά μ’ αυτήν την απλότητα στους φοιτητές χθες και να δικαιώνομαι, κύριε Υπουργέ, που είπα εδώ ομιλώντας από το ίδιο σημείο στη Βουλή ότι ο Γιώργος Παπανδρέου σαν Αρχηγός του ΠΑΣΟΚ και ο Κωνσταντίνος Καραμανλής σαν Αρχηγός της Νέας Δημοκρατίας εγγυώνται τη βελτίωση των πολιτικών ηθών που είναι βασικός όρος για τις σχέσεις εμπιστοσύνης μεταξύ κράτους και πολίτη. 
      Η ετήσια έκθεση που υποβάλλεται στον Πρόεδρο της Βουλής προβλέπεται από τα δύο π.δ. 774/1980 και 1225/1981 και αποτελεί μία γενικότερη εικόνα του συνολικού έργου που πραγμάτωσε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Στα πέντε λεπτά, κύριε Πρόεδρε;;
      ΠΡΟΕΔΡΕΥΩΝ (Παναγιώτης Σγουρίδης): Νομίζω, ότι ήσασταν από την αρχή και σας ανακοίνωσαν το τι λέει ο Κανονισμός.
      ΚΥΡΙΑΚΟΣ ΣΠΥΡΙΟΥΝΗΣ: Να τελειώσω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Τελειώστε σας παρακαλώ.
      ΚΥΡΙΑΚΟΣ ΣΠΥΡΙΟΥΝΗΣ: Προβλέπεται από τα διατάγματα η συνολική εικόνα και οι διαπιστωθείσες παρατηρήσεις μαζί με την υπόδειξη μέτρων, τα συμπεράσματα για τον προληπτικό και κατασταλτικό έλεγχο. Πιστεύω, ότι η έκθεση, αν δεν κάνει τίποτε άλλο, ερεθίζει και επισημαίνει την ανάγκη του ελέγχου που είναι βασικός όρος του κύρους των οργάνων του κράτους και των σχέσεών τους με την εμπιστοσύνη των πολιτών που είναι βασικός όρος στη λειτουργία της δημοκρατίας. Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύζος έχει το λόγο.
      ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, βρισκόμαστε στο 2004 αλλά συζητάμε την έκθεση του Ελεγκτικού Συνεδρίου για το 2001. Αυτό μας οδηγεί σε ένα πρώτο συμπέρασμα: Το Ελεγκτικό Συνέδριο αντίθετα από άλλους φορείς που υποβάλλουν ανάλογες εκθέσεις στη Βουλή, προφανώς αντιμετωπίζει δυσχέρειες στην εκπλήρωση του έργου του. Αυτό είναι το αποτέλεσμα της εχθρικής αντιμετώπισής του από όλες τις κυβερνήσεις του ΠΑΣΟΚ, στην προσπάθειά τους να απαξιώσουν το Ελεγκτικό Συνέδριο. Οι κυβερνήσεις του ΠΑΣΟΚ μετήλθαν κάθε είδος πρακτικής.
	1.Για πολλά χρόνια το Ελεγκτικό Συνέδριο, το κατ’ εξοχήν αρμόδιο για να διαφυλάττει την ορθή διαχείριση του δημοσίου χρήματος, έχει αφεθεί με τεράστια κενά σε δικαστές και προσωπικό, αλλά και με ελλιπή υλικοτεχνικό εξοπλισμό.
	2.Χωρίς να αυξάνουν τις δυνατότητές του οι κυβερνώντες, φρόντισαν να πολλαπλασιάσουν τα καθήκοντά του, προκειμένου να εξαναγκάσουν το Ανώτατο Δικαστήριο να κάνει μόνο επιφανειακό έλεγχο.
	3.Την ίδια στιγμή όμως με σειρά νόμων δόθηκε μορφή της ΑΕ σε φορείς που ουσιαστικά επιτελούν δημόσιο έργο και στους οποίους έχει διοχετευθεί πακτωλός δημοσίου χρήματος, όπως είναι η «ΑΤΤΙΚΟ ΜΕΤΡΟ» ΑΕ η οποία εξαιρείται και δεν υπόκειται σε δημόσιο έλεγχο.
	4.Δεν πρέπει να ξεχνάμε τις απαξιωτικές επιθέσεις του απερχόμενου Πρωθυπουργού, όταν το Ελεγκτικό Συνέδριο έκανε το καθήκον του. Αυτή λοιπόν είναι υποκρισία αυτών που μας κυβερνούν τα τελευταία χρόνια. Επαγγέλλονται κάθε τρις και λίγο διοικητικές μεταρρυθμίσεις που θα ανακουφίσουν τον πολίτη, υπόσχονται έλεγχο των δαπανών και δήθεν αυστηρή τιμωρία των παρανομούντων. Αντί όμως να αξιοποιήσουν τις εκθέσεις αυτών των φορέων, είτε προσπαθούν να τις απαξιώσουν, είτε τις περιφρονούν. Και οι εκθέσεις του Ελεγκτικού Συνεδρίου χρησιμοποιούνται από τις κυβερνήσεις του ΠΑΣΟΚ μόνο για να καλύπτουν τα νώτα τους στο μέλλον οι κομματικοί εγκάθετοι που απομυζούν τον ιδρώτα του ελληνικού λαού.
      Όσον αφορά την έκθεση του 2001 θα ήθελα να σταθώ μόνο στις διαπιστώσεις της για το Υπουργείο Γεωργίας. Ο έλεγχος στη Γενική Διεύθυνση Διαχείρισης Γεωργικών Προϊόντων, η οποία εξελίχθηκε σήμερα στον Οργανισμό Πληρωμών και Ελέγχου Κοινοτικών Ενισχύσεων, Προσανατολισμού και Εγγυήσεων -τον ΟΠΕΚΕΠΕ- αποκαλύπτει ξεκάθαρα την αδιαφορία των κυβερνήσεων του ΠΑΣΟΚ για τον αγροτικό τομέα.
      Από τον έλεγχο, λοιπόν, του Ελεγκτικού Συνεδρίου προκύπτει ότι: Πρώτον, εδώ και δέκα χρόνια δεν έχει συνταχθεί απολογισμός και ισολογισμός για τον Ειδικό Λογαριασμό Εγγυήσεων Γεωργικών Προϊόντων. Δεύτερον, το ελαιοκομικό μητρώο δεν έχει ολοκληρωθεί. Τρίτον, γίνονται παράνομες κρατήσεις από τις ενισχύσεις που πρέπει να λαμβάνουν οι παραγωγοί. Κύριε Υπουργέ, το ξέρετε γιατί περάσατε και από το Υπουργείο Γεωργίας.
      Τέταρτον, οι εντολές πληρωμών για την παραγωγή μεταποιημένων προϊόντων εκδίδονται όχι σ’ ένα μήνα από την αίτηση, όπως είναι το νόμιμο, αλλά τρεις μήνες μετά. Πέμπτον και το πλέον σοβαρό, μεγάλο μέρος των κοινοτικών ενισχύσεων για τον καπνό πηγαίνει σε μισθούς τεχνικού προσωπικού, χωρίς να προκύπτει, ότι αυτό το προσωπικό εργάστηκε για την βελτίωση της ποιότητας του καπνού.
      Βέβαια, για μας που ασχολούμαστε με την αγροτική παραγωγή, που πονάμε τους ανθρώπους του μόχθου και του ιδρώτα που λέγονται αγρότες και κτηνοτρόφοι, αυτά δεν είναι καινούρια και δυστυχώς είναι μόνο η κορυφή του παγόβουνου.
       Επισκέπτομαι συχνά τον ΟΠΕΚΕΠΕ και βλέπω τις φιλότιμες προσπάθειες που καταβάλλονται από το προσωπικό, πλην όμως, δεν είναι δυνατόν να ανταποκριθεί σ’ αυτό το υπέρογκο καθήκον που του έχει αναταθεί. Είναι χαρακτηριστικό ότι δύο χιλιάδες παραγωγοί σκληρού σιταριού δεν έχουν πάρει ακόμα την επιδότηση του 2001, διότι υπάρχουν ορισμένα μικρά λάθη, τα οποία αδυνατεί το προσωπικό να τα διορθώσει.
       Και στο σημείο αυτό μπαίνω στον πειρασμό να αναφερθώ σ’ αυτά που είπε ο κ. Σπυριούνης για εμπιστοσύνη του κράτους. Ανέφερε και τον νυν αρχηγό του ΠΑΣΟΚ. Δεν είναι λίγο αργά που θυμήθηκε ο νέος αρχηγός του ΠΑΣΟΚ να απευθυνθεί στους αγρότες, ο οποίος συμμετείχε σ’ αυτήν την Κυβέρνηση εδώ και τόσα χρόνια; Τι έκανε; Πού διαφώνησε όταν γινόταν και γίνεται ακόμα το έγκλημα εναντίον των αγροτών και των κτηνοτρόφων; Και τώρα τείνει χείρα συνεργασίας. Εγώ θα περίμενα μια πιο λεβέντικη συμπεριφορά, μια πιο λεβέντικη στάση από αυτόν που διόρισε ο κ. Σημίτης αρχηγό.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αριστοτέλης Παυλίδης έχει το λόγο. Καθυστέρησα λίγο την ανακοίνωση του επόμενου ομιλητή για να χειροκροτήσετε, κύριοι συνάδελφοι.
      Ορίστε, κ. Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, είναι τα τελευταία χειροκροτήματα που ακούγονται σ’ αυτήν την Αίθουσα. Καλώς λοιπόν βραδύνατε την ανακοίνωση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, αυτό που λέτε είναι μακάβριο. Τι σημαίνει ότι είναι τα τελευταία χειροκροτήματα;
      ΑΡΙΣΤΟΤΕΛΗΣ ΠΑΥΛΙΔΗΣ: Είναι πραγματικότης, για την παρούσα Βουλή.
      Θυμάστε, κύριε Πρόεδρε, εκείνο το θεατρικό έργο «Ποιος φοβάται την Βιρτζίνια Γούλφ»;
      ΠΡΟΕΔΡΕΥΩΝ (Παναγιώτης Σγουρίδης): Εξαιρετικό και ως θεατρικό έργο  και ως ταινία. 
      ΑΡΙΣΤΟΤΕΛΗΣ ΠΑΥΛΙΔΗΣ: Ας μιλήσουμε λίγο για θέατρο. 
      ΠΡΟΕΔΡΕΥΩΝ (Παναγιώτης Σγουρίδης): Είμαστε άλλωστε σινεφίλ. 
      Σας βάζω το χρόνο από την αρχή. 
      ΑΡΙΣΤΟΤΕΛΗΣ ΠΑΥΛΙΔΗΣ: Θα παραποιούσα, λοιπόν, τον τίτλο και θα έκανα ένα ερώτημα παρόμοιο του «Ποιος φοβάται την Βιρτζίνια Γούλφ», κύριε Υπουργέ. «Ποιος φοβάται το Ελεγκτικό Συνέδριο»; Οι κυβερνήσεις του ΠΑΣΟΚ! Αυτή είναι η απάντηση.
      Θα θυμάστε, ασφαλώς, κύριε παλαιέ συνάδελφε, κύριε Κατσαρέ, τον μακαρίτη τον Κουτσόγιωργα με την απόπειρα που έκαμε να διαλύσει το Ελεγκτικό Συνέδριο; Επαναστάτησε ο νομικός κόσμος, μέλη του πολιτικού κόσμου και με πολιτειακή παρέμβαση -ή παρέμβαση πολιτειακού παράγοντα τότε- διεσώθη το Ελεγκτικό Συνέδριο, με πρόεδρο τον Νικόλαο Θεμελή, όχι τον συνεργάτη του αποχωρούντος  –ή κατά άλλους του αποπεμπομένου- Πρωθυπουργού, αλλά τον Νικόλαο Θεμελή, τον Πρόεδρο του Ελεγκτικού Συνεδρίου.
      Λέγαμε τότε: Μα, προς τι αυτή η εισβολή στο Ελεγκτικό Συνέδριο, η μανία ισοπεδώσεως; Αποδεικνύεται πως υπήρχαν λόγοι. Και οι λόγοι ήταν η δραστηριότητα των κυβερνήσεων του ΠΑΣΟΚ, η οποία φαίνεται ότι είχε από τότε αρχίσει να σχεδιάζεται και η οποία έφθασε στο σημείο σήμερα να περιγράφεται δια των εκθέσεων του Ελεγκτικού Συνεδρίου, κατά τρόπον που ν’ αποδεικνύει πλήρως την κακοδιαχείριση.
      Ακούσθηκε προηγουμένως: προς τι η συζήτηση αυτή κάθε χρόνο; Και εγώ συμμερίζομαι αυτήν την απορία. Προς τι, αφού τα όσα εδώ καταγράφονται –κύριε Υπουργέ, δεν σας κάνει εντύπωση;- δεν έχουν συνέπειες; Διαβάζω λοιπόν: «ένταλμα τάδε: θεωρείται παράνομο, επιστρέφεται, γίνεται διόρθωση της πράξεως» –διόρθωση σημαίνει ότι εισπραχθέν ποσό επανέρχεται στη θέση του- και στη συνέχεια; Ουδείς υπεύθυνος; Δηλαδή ποινή δεν επιβάλλεται;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ό,τι προβλέπει ο Κανονισμός του Ελεγκτικού Συνεδρίου, αυτό κάνουμε.
	ΑΡΙΣΤΟΤΕΛΗΣ ΠΑΥΛΙΔΗΣ: Επιτρέψτε μου να πω τη γνώμη μου. Ερωτώ κι εγώ. Διότι εσείς που εξανίστασθε τώρα ακούγοντας το ερώτημά μου, θα έπρεπε αυτό το «εξανίσταμαι» να το έχετε εκδηλώσει εδώ και χρόνια και να πείτε: Για στάσου! Πού πάμε;
      Ο κανονισμός, όπως μου λέτε, του Ελεγκτικού Συνεδρίου δεν προβλέπει ποινή. Και τι θα κάνουμε εμείς; Θα αφήσουμε τους διαφόρους να ασυδοτούν; Θα αλλάξουμε το νόμο, θα αλλάξουμε τον κανονισμό και θα επιβάλλουμε ποινές στους ασυδοτούντες. Εδώ, λοιπόν, το Ελεγκτικό Συνέδριο ομιλεί περί εκατομμυρίων και δισεκατομμυρίων δραχμών, τα οποία ή κακώς κατεβλήθησαν, παρανόμως δηλαδή -το λέει: «είναι παράνομα»- ή κακώς εισεπράχθησαν, παρανόμως εισεπράχθησαν από κάποιους. Κάποια στιγμή γίνεται αντιληπτό με κάποιον έλεγχο -διότι και οι έλεγχοι, όπως ήδη ελέχθη, δεν μπορεί να είναι πλήρεις και σε βάθος, καθόσον δεν επαρκούν τα όργανα του Ελεγκτικού Συνεδρίου- και από εκεί και πέρα; Ούτε γάτα ούτε ζημιά!
      Παρακολουθώ, λοιπόν, τώρα εγώ στην εκλογική περιφέρεια που έχω την τιμή να εκπροσωπώ στο Κοινοβούλιο, δειγματοληπτικά:
      Λιμενικό Ταμείο Δωδεκανήσου: επεστράφη αθεώρητο το 158/2001 χρηματικό ένταλμα ποσού εννέα εκατομμυρίων επτακοσίων εβδομήντα μίας χιλιάδων πεντακοσίων σαράντα πέντε (9.771.545) δραχμών για κάποιο λόγο, (ηλεκτρικό ρεύμα κ.λ.π.), το χρηματικό ένταλμα επανϋποβλήθηκε με μειωμένο το εντελλόμενο ποσό κατά δραχμές 581.000 και «θεωρήθηκε». Αυτός ο μηχανισμός λειτουργεί επί χρόνια, κύριε Υπουργέ. Και εγώ πήρα ένα, κατά την κρίση μου, όχι ιδιαιτέρως σημαντικό παράδειγμα. Εδώ η έκθεση του Ελεγκτικού Συνεδρίου αναφέρεται σε ιδιαιτέρως σημαντικά μεγέθη: δισεκατομμύρια, τα οποία μάλιστα τα έχει λογαριάσει και τα παρουσιάζει αναλυτικά. Εσείς καμία παρέμβαση!
      Κύριε Υπουργέ, αυτή η  Βουλή έφθασε στη λήξη της θητείας της. Διαρκούσης όμως της θητείας της, επισημάναμε κατ’ επανάληψη τον τρόπο λειτουργίας της δημόσιας διοίκησης. Εγώ, τουλάχιστον, επεσήμανα τον τρόπο διαχειρίσεως του χρήματος σ’ ένα νομό που είναι πολύ εύκολο να ελεγχθούν τα πάντα. Καταχρήσεις στους ΟΤΑ: Μέχρι να κινηθεί κάποιος μηχανισμός έφθασε ο ενδιαφερόμενος να παρακινήσει τους συνεργάτες ανωτάτων κυβερνητικών παραγόντων, για να λειτουργήσουν και να εφαρμοσθούν κλασικές μέθοδοι ελέγχου, οι οποίες απέδειξαν την ακρίβεια των καταγγελιών περί καταχρήσεων.
      Έτσι, λοιπόν, σήμερα έχουμε μια έκθεση η οποία περιγράφει τα εξής, τα οποία και τα διαβάζω: «Σε άλλες περιπτώσεις παρατάθηκε η διάρκεια των συμβάσεων προμηθειών και εργασιών που είχαν συνάψει οι υπηρεσίες, χωρίς τέτοια ευχέρεια να προβλέπεται από την ισχύουσα νομοθεσία». Κύριε Πρόεδρε, παράταση συμβάσεων! Παρετάθη η σύμβαση εκδόσεως αδείας λειτουργίας του Καζίνο στη Ρόδο. Η λαβούσα την άδεια επιχείρηση είχε υποχρέωση να επενδύσει είκοσι δισεκατομμύρια σε πέντε χρόνια μέσα. Εξέπνευσε η προθεσμία. Ουδείς υπεύθυνος για την μη υλοποίηση της  υποχρεώσεως αυτής! Και δίνεται παράταση, παρακαλώ! Είκοσι δισεκατομμύρια, που θα έπρεπε να παίζουν σ’ ένα δήμο. Στο Δήμο της Ρόδου.
      Διαπιστώνει η έκθεση, ότι ματαιώθηκαν άμεσα μη νόμιμες πληρωμές συνολικού ποσού –ακούστε το νούμερο!- για τους Ο.Τ.Α, κύριοι συνάδελφοι, τριάντα δύο δισεκατομμύρια επτακόσια δεκαεννιά εκατομμύρια εννιακόσιες εβδομήντα έξι χιλιάδες δραχμές (32.719.976.000).
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ματαιώθηκαν.
      ΑΡΙΣΤΟΤΕΛΗΣ ΠΑΥΛΙΔΗΣ: «Ματαιώθηκαν». 
      Κύριε Υπουργέ, μου το λέτε τόσο απλά. Απλά ματαιώθηκαν. Εσείς δεν διερωτάσθε για το ποσό αυτό των 32 δισεκατομμυρίων; Αυτά είναι ποσά. Υπάρχουν και άλλα που δεν συλλάβατε και υπάρχουν και άλλα που τελούν εν γνώσει σας και δεν παρενέβητε διοικητικά. Ακολουθείτε τη συνταγή του κυρίου Πρωθυπουργού «πηγαίνετε στον εισαγγελέα». Δηλαδή, τι κάνατε εσείς διοικητικώς στην περίπτωση του Δήμου Λέρου;
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, παρακαλώ ολοκληρώστε.
      ΑΡΙΣΤΟΤΕΛΗΣ ΠΑΥΛΙΔΗΣ: Τι κάνατε διοικητικώς, κύριε Υπουργέ, στην περίπτωση του Δήμου Ροδίων Ρόδου; Εκατομμύρια εξαφανίστηκαν. Καμία επέμβαση.
      Με αυτήν την πρακτική εκπνέει και η θητεία της Κυβερνήσεώς σας. Παράδειγμα προς αποφυγή η θητεία σας. Και αυτό πιστεύω, ότι θα είναι και το συμπέρασμα που θα βγάλει και ο λαός μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Καλαφάτη. Έχετε το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, κυρίες και κύριοι συνάδελφοι, σε μια ευνομούμενη πολιτεία υπάρχουν συγκεκριμένες παράμετροι και παράγοντες, οι οποίοι προσδιορίζουν, αξιολογούν και καθορίζουν σ’ ένα βαθμό την ποιότητα της δημοκρατίας. 
      Ένας τέτοιος παράγοντας είναι και το Ελεγκτικό Συνέδριο. Η έκθεση του Ελεγκτικού Συνεδρίου ουσιαστικά υλοποιεί το έργο ενός μηχανισμού ελέγχου που είναι ιδιαίτερα σημαντικό ειδικά όταν απευθύνεται στην Κυβέρνηση και σε θέματα προϋπολογισμού. Αυτό είναι ένα σημείο.
      Ένα δεύτερο σημείο είναι η δυσκολία μου να αντιληφθώ για ποιο λόγο η Κυβέρνηση μέσω πολλών συναδέλφων της Κυβέρνησης του ΠΑΣΟΚ διακρίνεται γι’ αυτήν την επιφυλακτικότητα -για να μην πω εχθρικότητα- απέναντι στο σημαντικό αυτό θεσμό του Ελεγκτικού Συνεδρίου.
      Τρίτο σημείο. Μια από τις βασικές λειτουργίες του Ελεγκτικού Συνεδρίου και φυσικά η κυριότερη είναι ο προληπτικός και κατασταλτικός έλεγχος και βέβαια, δεν υπάρχει αυτός απλώς για να υφίσταται. Υπάρχει αφενός για να δίνει κατευθυντήριες γραμμές, όσον αφορά την πορεία, τη νουθεσία και την προσαρμογή της Κυβέρνησης στα νέα δεδομένα και στις επιταγές του νόμου και αφετέρου να διασφαλίζει –αν θέλετε- τη διαχείριση του δημοσίου χρήματος. Αλλά ούτε και εκεί βλέπουμε την Κυβέρνηση να υιοθετεί αυτόν τον πανθομολογούμενο συγκεκριμένο ρόλο του Ελεγκτικού Συνεδρίου.
      Δεν θα αναλωθώ στην ολιγόλεπτη εισήγησή μου σε συγκεκριμένα περιστατικά κακοδιαχείρισης. Πολλοί συνάδελφοι έχουν αναφερθεί σ’ αυτό. Θα κάνω απλώς μια σταχυολόγηση ορισμένων κατηγοριών όπου συγκεκριμένες παραβάσεις διαπιστώθηκαν σε πληθώρα θεμάτων και δυστυχώς τα θέματα στα οποία έχουν διαπιστωθεί παραβάσεις είναι πάρα πολλά.
      Έχουν, λοιπόν, διαπιστωθεί παραβάσεις στις δαπάνες αποδοχών και στις αποζημιώσεις των αμοιβών, σε δαπάνες αποζημιώσεων μελών των συμβουλίων, επιτροπών και ομάδων εργασίας, σε δαπάνες οδοιπορικών εξόδων, σε δαπάνες για φορολογικά θέματα, σε εντολές πληρωμών δαπανών για δεύτερη φορά, σε δαπάνες μη προβλεπόμενες από διατάξεις νόμου.
      Έχουν διαπιστωθεί παραβάσεις για ελλιπή δικαιολογητικά, για ενταλματοποίηση παραγεγραμμένων αξιώσεων. Υπάρχουν παραβάσεις που αφορούν έλλειμμα διαχείρισης των ενσήμων και υλικού της ΔΟΥ, δαπάνες κρατικών ενισχύσεων. Και βέβαια, υπάρχει και μια ειδική έκθεση ελέγχου για το Εθνικό Κτηματολόγιο.
      Αλλά, κυρίως, υπάρχουν οι δαπάνες των προμηθειών εργασιών. Συγκεκριμένα κατά το οικονομικό έτος 2001 επισημάνθηκαν περιπτώσεις προμηθειών και υπηρεσιών που ανατέθηκαν μη νόμιμα με την εξαιρετική διαδικασία της διαπραγμάτευσης απευθείας ανάθεση. Σε ορισμένες περιπτώσεις δε ακολουθήθηκε η τακτική της κατάτμησης της δαπάνης σε μικρότερα ποσά, ώστε το καθένα από αυτά να μην υπερβαίνει το όριο, πέραν του οποίου επιβάλλεται η διενέργεια διαγωνισμού.
Σε άλλες πάλι περιπτώσεις παρατάθηκε η διάρκεια των συμβάσεων προμηθειών και εργασιών που είχαν συνάψει οι υπηρεσίες χωρίς τέτοια ευχέρεια να προβλέπεται από την ισχύουσα νομοθεσία.
      Τέλος, υπάρχουν και οι δαπάνες των δημοσίων έργων και απλώς ενδεικτικά αναφέρω ότι έχει λάβει ιδιαίτερη έκταση το φαινόμενο της ανάθεσης συμπληρωματικών εργασιών στον ανάδοχο του αρχικού έργου κατά παράβαση του άρθρου 8 της παραγράφου 1 του ν. 1418/84, χωρίς δηλαδή να πρόκειται για εργασίες που κατέστησαν αναγκαίες λόγω απρόβλεπτων περιστάσεων κατά την εκτέλεση του έργου. Στην πλειοψηφία δε αυτών των περιπτώσεων αυτό οφείλεται στην πλημμελή εκπόνηση της μελέτης δημοπράτησης του έργου με αποτέλεσμα να ανακύπτει εκ των υστέρων αδυναμία έντεχνης κατασκευής του. 
      Έτσι λοιπόν, έχουμε μία συγκεκριμένη κατηγοριοποίηση των παραβάσεων που αφορούν μία σειρά από δαπάνες και άλλες προβληματικές καταστάσεις που δυσχεραίνουν, αν θέλετε, το έργο της Κυβέρνησης και να ισχυριστεί ότι μπορεί να πορευτεί έχοντας το κεφάλι ψηλά.
      Κλείνοντας θα ήθελα να τονίσω ότι σε μία χώρα σαν την Ελλάδα μία Κυβέρνηση δεν θα πρέπει να αισθάνεται περήφανη για το γεγονός ότι μέσα σε έξι χρόνια μπόρεσε και κατρακύλησε, σύμφωνα με την τελευταία έκθεση της Διεθνούς Αδιαφάνειας, από την εικοστή πέμπτη θέση για τη διεθνή κατάταξη της διαφθοράς στην πεντηκοστή. Δεν θα πρέπει να είναι καθόλου υπερήφανη αυτή η Κυβέρνηση γιατί πάλι με μία απόλυτη αξιόπιστη έκθεση της Ευρωπαϊκής Κεντρικής Τράπεζας η διαφθορά και η γραφειοκρατία στοιχίζουν κάθε χρόνο στην Ελλάδα περίπου δισεκατομμύρια ευρώ, τρεισήμισι τρισεκατομμύρια δραχμές, σε μία χώρα όπου μεγάλες προμήθειες αποφασίζονται, είτε με αδιαφανείς διαδικασίες, είτε με κατ’ εξαίρεση διαδικασίες και κοστίζουν διπλάσια και τριπλάσια σε σχέση με αντίστοιχες προμήθειες που έγιναν πολλές φορές. Σε μία τέτοια λοιπόν, χώρα με μία τέτοια Κυβέρνηση θα περιμέναμε αφενός να υπάρχει ένας απολογισμός –να απολογηθεί αυτή η Κυβέρνηση- και αφετέρου να δείξει δείγματα καλύτερης γραφής προς το μέλλον. Αυτό δεν αφορά την Κυβέρνηση, αφορά τη χώρα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ευριπίδης Στυλιανίδης έχει το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, το Ελεγκτικό Συνέδριο και μία σειρά ανεξάρτητες αρχές έχουν καταστεί τα θεσμικά διαπιστωτικά κέντρα που πιστοποιούν τη διάλυση του κράτους, μία περίεργη σπατάλη, τη διαφθορά και εν τέλει αναγνωρίζουν με στοιχεία κάθε χρόνο την αποτυχία αυτής της Κυβέρνησης.
      Εγώ θα αναφερθώ σ’ ένα ανάγλυφο και χαρακτηριστικό παράδειγμα από τον κόσμο των θαυμάτων του ελληνικού Υπουργείου Εξωτερικών. Αφορά την κατασκευή της πρεσβείας μας στην Ουάσιγκτον, τη σημασία της οποίας μπορείτε όλοι να κατανοήσετε γιατί είναι μία νευραλγική για τα εθνικά συμφέροντα πρεσβεία. 
      Η ιστορία ξεκινάει το Φεβρουάριο του 2000, όταν ο Υπουργός των Εξωτερικών μέσω της Κτηματικής Εταιρείας του Δημοσίου αναθέτει το έργο κατόπιν διαγωνισμού στην εταιρεία της Ντονόε, η οποία μειοδότησε με προσφορά έξι εκατομμύρια δολάρια. Τον Οκτώβριο του 2000 η ΚΕΔ κάλεσε την εν λόγω εταιρεία να υπογράψει τη σύμβαση, αλλά λόγω της μεγάλης καθυστέρησης στην πρόοδο των διαδικασιών η εταιρεία υπαναχώρησε, ζήτησε 10% παραπάνω από το προσυμφωνημένο ποσό, γεγονός που αρνήθηκε η ΚΕΔ. Κατόπιν τούτου η ΚΕΔ θεώρησε επιβεβλημένο να προχωρήσει σε απευθείας ανάθεση του έργου στις 8.2.2001 στην εταιρεία «ΟΜΗΡΟΣ» με την απόφαση, ότι οι εργασίες έπρεπε να αρχίσουν ως τον Αύγουστο του 2001, οπότε έληγε και η ισχύς αδείας των αμερικανικών πολεοδομικών αρχών. 
      Το Ελεγκτικό Συνέδριο με την απόφαση υπ’ αριθμ. 42/2001 ακύρωσε την εν λόγω σύμβαση ως παράνομη, καθώς εφαρμόστηκε η διαδικασία άνευ δημοσίευσης της προκήρυξης, χωρίς να συντρέχουν οι απαιτούμενες προϋποθέσεις. Κατόπιν αυτού ο αρμόδιος Υφυπουργός Οικονομικών ενέκρινε πρόταση της ΚΕΔ για διεξαγωγή, χωρίς δημοσίευση της προκήρυξης, διαπραγματεύσεων με έξι τεχνικές εταιρείες συμπεριλαμβανομένης όμως και της «ΟΜΗΡΟΣ». Το χρονικό περιθώριο που δόθηκε στις εταιρείες για να υποβάλουν πρόταση για ένα έργο επιφάνειας τρεισήμισι χιλιάδων τετραγωνικών μέτρων ήταν πέντε εργάσιμες ημέρες. Έτσι ανάδοχος ανακηρύχτηκε και πάλι η «ΟΜΗΡΟΣ» με προσφορά 5.900.000 δολάρια. 
      Ο γενικός διευθυντής της εν λόγω εταιρείας ήταν το διάστημα αυτό ο Σταύρος Καλογερόπουλος. Τον κύριο δεν τον γνωρίζω, επειδή έψαξα όμως στοιχεία διαπίστωσα, ότι την περίοδο από το 1996 μέχρι το 2000 κατείχε μία σειρά πολιτικών θέσεων στη δημόσια διοίκηση. 
	Διετέλεσε Γενικός Διευθυντής του ΙΓΜΕ, Αντιπρόεδρος της Δημόσιας Επιχείρησης Πετρελαίου, Ειδικός Σύμβουλος του ΣΔΟΕ και σήμερα είναι μέλος του Διοικητικού Συμβουλίου της Αγροτικής Τράπεζας.
	Σε ό,τι αφορά την εξέλιξη του κόστους του έργου, η κατάσταση αγγίζει τα όρια του αστείου, καθώς τα 5.900.000 δολάρια της αρχικής σύμβασης έχουν εκτοξευθεί σε 10.500.000 δολάρια. Η αιτία της αύξησης του κόστους, σύμφωνα με την απάντηση του αρμόδιου Υπουργού της Κυβέρνησης, είναι η εξής. Σας τη διαβάζω: «Η απαγόρευση της εκσκαφής υπογείων με εκρηκτικά μας οδήγησε σε χρήση μηχανικών μέσων εκσκαφής και συνεπώς αυξήθηκε κατά πολύ το κόστος, με αποτέλεσμα η τελική δαπάνη του έργου να προϋπολογίζεται στα 10.500.000 δολάρια», δηλαδή, 3,6 δισ. δραχμές. Δηλαδή, η αλλαγή του τρόπου εκσκαφής των υπογείων, σύμφωνα με το αρμόδιο Υπουργείο, στοιχίζει 4.600.000 δολάρια, ενώ η κατασκευή του υπολοίπου έργου με επιφάνεια 3.500 τετραγωνικά μέτρα και τέσσερις ορόφους κοστίζει μόλις 5.900.000 δολάρια. 
	Στο σημείο αυτό αξίζει τον κόπο να καταθέσω στα Πρακτικά και τα sites της αρμόδιας υπηρεσίας του Υπουργείου, όπου υπάρχει σημαντική αντίφαση στο ποσό μεταξύ του site στα αγγλικά και στα ελληνικά. Καταθέτω δε στα Πρακτικά και τις σχετικές ερωτήσεις που κάναμε για το θέμα τότε, από τις οποίες τον επόμενο χρόνο διορθώθηκε το site και αφαιρέθηκε το τίμημα, δηλαδή το κόστος του έργου. Καταθέτω όμως και τις απαντήσεις και του αρμόδιου Υφυπουργού Οικονομικών και του Υπουργού των Εξωτερικών, ο οποίος πραγματικά για ακόμη μία φορά μας εκπλήσσει, διότι δείχνει το αίσθημα αλληλεγγύης που χαρακτηρίζει και τον ίδιο και τα μέλη της Κυβέρνησης. Με τις απαντήσεις του αποποιείται κάθε ευθύνη και παραπέμπει τις ευθύνες σε άλλο αρμόδιο Υπουργό της ίδιας Κυβέρνησης. 
	(Στο σημείο αυτό ο Βουλευτής κ. Ευριπίδης Στυλιανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	Και βέβαια, δεν είναι η πρώτη φορά που το κάνει αυτό. Το έχει κάνει με το σκάνδαλο της Πρεσβείας του Βελιγραδίου, το έχει κάνει με το θέμα του αμιάντου στα κτίρια του Υπουργείου Εξωτερικών. Εν πάση, περιπτώσει, έστω και εκ των υστέρων, αποδεικνύεται ένα χαρακτηριστικό μιας πολιτικής συμπεριφοράς, η οποία θα κριθεί στο μέλλον.
	Κατά την άποψή μου, η Έκθεση του Ελεγκτικού Συνεδρίου, έστω και άκαιρα, έστω και χωρίς τη δυνατότητα να επιβάλλεται, αποτελεί την πιστοποίηση της αποτυχίας αυτής της Κυβέρνησης.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Παναγιώτης Σγουρίδης): Ο κ. Τασούλας έχει το λόγο.
	ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, σε μια περίοδο της πολιτικής μας ζωής όπου παρουσιάζονται πολλές ενδιαφέρουσες εξελίξεις στο πολιτικό προσκήνιο, μία εκ των οποίων θεωρείται η απόπειρα να εδραιωθεί πλήρως η επικράτηση της λεγόμενης τεχνολογίας της πολιτικής επί της τέχνης της πολιτικής, είναι ενδιαφέρον να παρατηρεί κανείς μελαγχολικώς  την αδιαφορία με την οποία συνεχώς, ολοένα και περισσότερο, αντιμετωπίζονται παρόμοια γεγονότα, όπως η ετήσια έκθεση του Ελεγκτικού Συνεδρίου, σε αντίθεση με την υψηλή ακροαματικότητα που έχουν άλλα θέματα της τεχνολογίας της πολιτικής, τα οποία, ενώ φαντάζουν εντυπωσιακά, στην πραγματικότητα δεν αφορούν καθόλου στη ζωή μας.
	Το Ελεγκτικό Συνέδριο επισημαίνει, ασφαλώς, με μια άχαρη διατύπωση, με μια στερεότυπη διατύπωση, με την κουραστική γλώσσα των αριθμών και με τη γραφειοκρατική γλώσσα των υπηρεσιών, αυτό που όλοι ομολογούν και που έχει να κάνει με τη διαφθορά και τη διάλυση της δημοσίας διοικήσεως.
	Πριν από τέσσερα χρόνια περίπου υπό την αιγίδα του Υπουργείου Δικαιοσύνης έγινε ένα διεθνές συνέδριο από το Εφετείο Αθηνών και την Ευρωπαϊκή Ένωση, με θέμα την καταπολέμηση της διαφθοράς στο δημόσιο τομέα και στους κρατικούς λειτουργούς.
Εκδόθηκαν τα πρακτικά εκείνου του συνεδρίου, το οποίο αφορούσε θέματα που άπτονται της πραγματικής και όχι της εικονικής πολιτικής, και περιέπεσαν σε μία απίστευτη λήθη και σε μία ελάχιστη περιποίηση από τα φώτα της δημοσιότητος.
      Ωστόσο, τα πρακτικά υπάρχουν και με την ευκαιρία της συζητήσεως εδώ αυτόν τον καιρό, καθώς και τα φώτα της δημοσιότητος είναι στραμμένα σε άλλα πιο «ενδιαφέροντα» ζητήματα, εγώ θα διαβάσω ορισμένα πορίσματα από τα πρακτικά αυτού του συνεδρίου, που έχουν να κάνουν με τις ευθύνες που υπάρχουν και τις αιτίες που ερμηνεύουν το κατάντημα της δημόσιας διοίκησης και που έχει οδηγήσει σ’ αυτήν την εκτεταμένη διαφθορά, την οποία υπογραμμίζει και η έκθεση που συζητούμε σήμερα. 
      Αναφέρεται, λοιπόν, στα πρακτικά εκείνου του συνεδρίου, στη σελίδα 121, ότι: «Άκρως αποφασιστικής σημασίας μέτρο κρίνεται η αποκατάσταση της ιεραρχικής δομής και του συνακόλουθου ιεραρχικού ελέγχου στη δημόσια διοίκηση που έχουν πλήρως διαρρηχθεί με σειρά διαλυτικών μεθοδεύσεων. Η επί πολλά έτη λειτουργία της διοικήσεως χωρίς γενικούς διευθυντές και η υποκατάστασή τους με μετακλητούς κομματικούς ειδικούς γραμματείς, η καταχρηστική στελέχωση των Υπουργείων με πολυάριθμους κομματικούς συνεργάτες, συμβούλους, επιστήμονες κλπ., η τοποθέτηση διευθυντών και προϊσταμένων με τριετή μόνο θητεία, η αποσύνδεση του μισθολογίου από το βαθμολόγιο και το περιορισμένο ανάπτυγμα της κλίμακος των αμοιβών έπληξαν το φρόνημα και το ηθικό των καλών δημοσίων υπαλλήλων, απέσβεσαν κάθε κίνητρο βελτιώσεως της αποδόσεως και εντίμου ιεραρχικής εξελίξεως και απεστέρησαν τη διοίκηση από τους εσωτερικούς οργανικούς παράγοντες αντιστάσεώς της στη διαφθορά». 
      Κύριοι συνάδελφοι, πρόκειται για μία συμπυκνωμένη παρουσίαση όλη της παθολογίας, η οποία είναι πασοκικής προελεύσεως, κυρίως, των τελευταίων ετών, που οδήγησε και σ’ αυτά που σήμερα η έκθεση, την οποία συζητούμε, παρουσιάζει. Ελπίζω πως σήμερα, στα πρόθυρα μίας νέας πολιτικής περιόδου και σε φάση που η σημερινή Βουλή βρίσκεται σε αποδρομή, άρχισε ο πόλεμος μεταξύ της τεχνολογίας της πολιτικής, της πολιτικής δηλαδή που αντιμετωπίζει τον πολίτη ως πελάτη και την πολιτική σαν ένα προϊόν στο οποίο, αν βάλουμε ωραίες κορδέλες, μπορεί να είναι και ελκυστικό, και της τέχνης της πολιτικής που θέτει την έκθεση του Ελεγκτικού Συνεδρίου ως πρώτο ζήτημα στο ενδιαφέρον μας, που θεωρεί σημαντικό το γεγονός, ότι το δημόσιο έκανε τις τελευταίες ημέρες δάνεια διεθνώς ή στην εσωτερική αγορά που ξεπερνούν τα 7 δισεκατομμύρια ευρώ, κάτι με το οποίο κανείς δεν ασχολείται. Ελπίζω, ότι αυτή η μάχη, αυτή η σύγκρουση, θα έχει ενδιαφέρον και τελικά θα καταλήξουμε στη δικαίωση της πολιτικής εις βάρος όλων εκείνων που με ευκολία σήμερα προσπαθούν να περισώσουν τον εαυτό τους και το καθεστώς με μία εισαγόμενη μέθοδο που δεν έχει καμία σχέση ούτε με τα πραγματικά προβλήματα ούτε με τα κριτήρια που ο ελληνικός λαός επιζητεί.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσούρνος.
      ΓΕΩΡΓΙΟΣ ΤΣΟΥΡΝΟΣ: Κύριε Πρόεδρε, κύριοι συνάδελφοι, συζητούμε την ετήσια έκθεση του Ελεγκτικού Συνεδρίου του οικονομικού έτους 2001, η οποία σύμφωνα με τις σχετικές προβλέψεις του νόμου, υποβάλλεται στη Βουλή και γίνεται η παρούσα συζήτηση. Η συγκομιδή είναι πλούσια σε παρανομίες και παρατυπίες, όπως προκύπτει και από το ογκώδες της έκθεσης. 
      Στα ελάχιστα λεπτά που έχω στη διάθεσή μου, θα παραμείνω στη σελίδα 6. Σ’ αυτήν τη σελίδα η έκθεση αναφέρεται στις δαπάνες των δημοσίων έργων. Εκεί διαβάζουμε, ότι ιδιαίτερη έκταση έχει λάβει το φαινόμενο της ανάθεσης συμπληρωματικών εργασιών στον ανάδοχο του αρχικού έργου, κατά παράβαση του άρθρου 8 παράγραφος 1 του ν.1418/1984, χωρίς δηλαδή να πρόκειται για εργασίες που κατέστησαν αναγκαίες λόγω απρόβλεπτων περιστάσεων κατά την εκτέλεση του έργου. 
      Η έκθεση καταγράφει περαιτέρω περιπτώσεις δημοπράτησης έργων, για τα οποία δεν είχαν εγκριθεί περιβαλλοντικοί όροι, καθώς και έργων των οποίων η διαδικασία ένταξης στο Γ΄ Κοινοτικό Πλαίσιο Στήριξης δεν είχε ολοκληρωθεί, με αποτέλεσμα να μην έχουν εξασφαλισθεί οι κοινοτικοί πόροι που απαιτούντο για την εκτέλεσή τους.
      Στο κεφάλαιο αυτό, αλλά και πουθενά δεν γίνεται αναφορά για τις γνωστές απευθείας αναθέσεις έργων λόγω, δήθεν, του κατεπείγοντος, δηλαδή τις περιπτώσεις όπου γίνεται το μεγάλο φαγοπότι στα δημόσια έργα. 
      Ίσως δεν είναι αρμοδιότητα του Ελεγκτικού Συνεδρίου γιατί η κυβέρνηση προς προστασία των ημετέρων της προσφέρει νομική κάλυψη ώστε να είναι νόμιμες οι παρανομίες αναθέσεων επικαλούμενοι οι φορείς που δημοπρατούν τα έργα λόγους κατεπείγοντος που προσβάλουν τη νοημοσύνη μας. 
      Αισθάνομαι την ανάγκη να μνημονεύσω το γνωστό άρθρο 4 του ν. 2522/97 σύμφωνα με το οποίο επιτρέπεται η συνέχιση έργων και αν έχει διαπιστωθεί από την πολιτεία και από τη δικαιοσύνη, ότι το έργο εκτελείται παράνομα ή ότι παράνομα έχει ανατεθεί και ο δικαιωθείς από τα δικαστήρια εργολάβος δικαιούται αποζημίωσης. 
      Το έργο εκτελεί ο παράνομος. Και μόνο η διατήρηση σε ισχύ του άρθρου αυτού αποδεικνύει τη βούληση της Κυβέρνησης να προστατεύσει νομικά τους παράνομους, να νομιμοποιεί την παρανομία. Είναι άγνωστο πόσων τρισεκατομμυρίων έργα έχουν ανατεθεί και εκτελεσθεί με το κατάπτυστο αυτό άρθρο. Επομένως, το μέγεθος αριθμητικά και ποσοτικά της παρανομίας είναι πολλαπλάσιο αυτού που καταγράφεται στην παρούσα έκθεση του Ελεγκτικού Συνεδρίου. 
      Βέβαια, φρονώ, ότι στις όποιες παρανομίες αναφέρεται στην έκθεση θα πρέπει να γίνει διάκριση μεταξύ των περιπτώσεων εκείνων που από άγνοια των ισχυόντων νόμων διαπράχθηκαν και των περιπτώσεων εκείνων που κάποιοι παρανόμησαν εκ δόλου. 
      Είναι γνωστό, ότι οι εκθέσεις προγενεστέρων ετών έχουν καταγράψει σωρεία παρανομιών. Εστάλησαν οι εκθέσεις αυτές στον εισαγγελέα, κύριε Υπουργέ; Θα ήθελα να πληροφορηθεί ο λαός αν η εκτελεστική εξουσία, δηλαδή, οι κατά περίπτωση αρμόδιοι Υπουργοί, απέδωσαν ευθύνες στους παρανομήσαντες και ποια είναι τα αποτελέσματα των ενεργειών αυτών. 
      Ενώ από στόματος εισαγγελέα του Αρείου Πάγου έχει ειπωθεί ότι η διαφθορά έχει φθάσει μέχρι το κόκαλο, η ποινική δίωξη δεν έχει αγγίξει ούτε την επιδερμίδα. 
      Δημιουργεί δέος όταν διαβάζουμε, ότι το οικονομικό ύψος της διαφθοράς εκτιμάται σε 10 δισεκατομμύρια ευρώ. Η Κυβέρνηση έχει κατηγορηθεί ότι διατηρεί διπλά βιβλία. Κατηγορήθηκε από αρχηγό κόμματος. Ποια βιβλία ήλεγξε το Ελεγκτικό Συνέδριο; 
      Βέβαια κανείς δεν περιμένει από μία Κυβέρνηση που απέρχεται να λάβει μέτρα προστασίας του δημοσίου χρήματος. Η Κυβέρνηση θέλει το Ελεγκτικό Συνέδριο να έχει υποβαθμισμένο ρόλο. Δεν το ενισχύει σε προσωπικό και μέσα ώστε να ανταποκριθεί καλύτερα στο έργο του. Η Κυβέρνηση δίνει την εντύπωση, ότι συγκαλύπτει τους παρανομούντες, αφού η πράσινη κρατικοδίαιτη νομενκλατούρα μοιράζει την κρατική πίτα. 
      Δεν ξέρουμε ποιες είναι οι θέσεις του υπό εκλογήν νέου αρχηγού του ΠΑΣΟΚ πάνω σ’ αυτό το θέμα της λειτουργίας του Ελεγκτικού Συνεδρίου και ειδικότερα πάνω στο θέμα του γνωστού άρθρου 4 του ν. 2522/97, που νομιμοποιεί την αυθαιρεσία. 
      Κύριοι συνάδελφοι, και αυτή η έκθεση του Ελεγκτικού Συνεδρίου θα τεθεί στο αρχείο μετά τη σημερινή συζήτηση. Τα όσα χρήσιμα αναφέρονται δεν θα αξιοποιηθούν. Η Νέα Δημοκρατία θα αναβαθμίσει το ρόλο του Ελεγκτικού Συνεδρίου ώστε να ανταποκριθεί καλύτερα στη θεσμική αποστολή του, που συνίσταται στον έλεγχο της διαχείρισης του εθνικού χρήματος. 
      Η Νέα Δημοκρατία θα καταργήσει άμεσα τους νόμους εκείνους που διευκολύνουν τη διαπλοκή. Θα ενισχύσει το θεσμικό ρόλο του Ελεγκτικού Συνεδρίου. Θα καταργήσει τους νόμους που διευκολύνουν τη διαφθορά και θα λάβει μία σειρά από άλλα μέτρα, που θα βελτιώσουν άμεσα την ποιότητα της διοίκησης. 
      Η Νέα Δημοκρατία ως κυβέρνηση θα μελετήσει τις προτάσεις του Ελεγκτικού Συνεδρίου, θα λαμβάνει πάντα υπόψη της τις παρατηρήσεις του ώστε το Ελεγκτικό Συνέδριο να είναι όργανο ουσιαστικού ελέγχου και να είναι πραγματικός θεματοφύλακας των οικονομικών του κράτους. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ. Κύριοι συνάδελφοι, όσο και αν τα φώτα της δημοσιότητας έπαψαν να στρέφουν το βλέμμα τους  εδώ στην Αίθουσα του Κοινοβουλίου, όσο και αν προσπαθούν ορισμένα κέντρα να απαξιώσουν την Αίθουσα του Κοινοβουλίου, δεν θα παύουμε να απευθυνόμαστε σ’ αυτούς τους Έλληνες που συνεχίζουν και να σκέπτονται και να κρίνουν. 
      Θα συνεχίσουμε να απευθυνόμαστε σ’ αυτούς τους Έλληνες και σ’ αυτές τις Ελληνίδες που μπορεί να βλέπουν πίσω από τις κουρτίνες, που μπορεί να βλέπουν πραγματικά, που βλέπουν αυτήν τη στιγμή τι γίνεται στο Ελληνικό Κοινοβούλιο.
      Ο νέος Πρόεδρος του ΠΑΣΟΚ μίλησε σήμερα, ότι συμφωνεί με την αναβάθμιση του Βουλευτή. Θα περιμέναμε όμως να είναι σήμερα εδώ ή τουλάχιστον να ασχοληθεί με το τι συζητείται σήμερα εδώ στην Ολομέλεια, μια υπόθεση που αφορά όλες τις Ελληνίδες και όλους τους Έλληνες. Καλά είναι τα επικοινωνιακά τρικ. Τι γίνεται όμως με το Ελεγκτικό Συνέδριο, ποιοι ωφελούνται, ποιοι πλουτίζουν εξαιτίας του γεγονότος, ότι το Ελεγκτικό Συνέδριο είναι υποβαθμισμένο σήμερα.
      Ο Πρόεδρος της Νέας Δημοκρατίας επισκέφθηκε το Ελεγκτικό Συνέδριο, είδε τις αδυναμίες του και υποσχέθηκε για την αναβάθμισή του. Θα το κάνει αυτό και ο νέος Πρόεδρος του ΠΑΣΟΚ; Θα δεσμευθεί για αναβάθμιση του Ελεγκτικού Συνεδρίου;
      Τι συμβαίνει σήμερα στο χώρο της υγείας. Ποιοι ωφελούνται εξαιτίας του ότι ενώ το Ελεγκτικό Συνέδριο θέλει, δεν μπορεί να κάνει καλά τη δουλειά του; Η διαχειριστική αταξία των νοσοκομείων του ΕΣΥ, η ευρείας κλίμακας παράβαση των νόμων και ανοικτή περιφρόνηση προς κάθε κανόνα υγιούς ανταγωνισμού εκ μέρους τους, φαινόμενα για τα οποία η πολιτική ηγεσία επέδειξε πλήρη αδιαφορία και εγκληματική ανοχή, αποτελούσαν κοινό τόπο και είναι γνωστά από καιρό στη Βουλή και στους πολίτες. Υπό τις συνθήκες αυτές η ετήσια έκθεση του Ελεγκτικού Συνεδρίου πρέπει να αποτελεί αφορμή και έρεισμα για την κριτική της δημοσιονομικής πολιτικής της Κυβέρνησης. 
      Στη διάρκεια του περασμένου χρόνου με σειρά ερωτήσεων στη Βουλή αποκαλύφθηκε το μέγεθος του σκανδάλου που χαρακτηρίζει τις προμήθειες των δημόσιων νοσοκομείων. Αποκαλύφθηκε, ότι η συντριπτική πλειοψηφία των προμηθειών γινόταν με παράνομες παρατάσεις συμβάσεων αμφίβολης νομιμότητας που μερικές από αυτές εκτελούνταν ήδη και συνεχίζουν να εκτελούνται και μέχρι σήμερα για περισσότερα από τρία ή και πέντε χρόνια. Αποκαλύφθηκε, ότι για την εξυπηρέτηση των συμφερόντων των λίγων επιτηδείων που λυμαίνονται το χώρο, διατηρώντας κατ’ ουσία σε κατάσταση ομηρίας την υγεία των οικονομικά ασθενέστερων τάξεων του ελληνικού λαού, για τις οποίες το ΕΣΥ αποτελεί τη μόνη εφικτή λύση, καταργήθηκε κάθε έννοια νομιμότητας και χρηστής διοίκησης. 
      Είναι αποκαλυπτική -και την καταθέτω κύριε Πρόεδρε η επιστολή του Συνδέσμου Ελλήνων Προμηθευτών Επιστημών και Υγείας, η οποία ζήτησε ουσιαστικά να κάνουν κάτι προς το Υπουργείο Υγείας, γιατί το Ελεγκτικό Συνέδριο θα αποκαλύψει τις παραβάσεις, την έλλειψη νομιμότητας στις προμήθειες του δημοσίου. 
      (Στο σημείο αυτό ο Βουλευτής κ. Κωνσταντόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κάπου ανησύχησαν οι προμηθευτές και το Ελεγκτικό Συνέδριο δυστυχώς με τις χρονοβόρες διαδικασίες δεν μπορούσε να επιτελέσει το έργο του. Τα νοσοκομεία απάντησαν, ότι δεν έχουν προβλήματα. Και φυσικά, έχει πολύ μεγάλη σημασία, ότι αυτό το πράγματα διαιωνίζεται, ότι κάποιοι πλουτίζουν, ότι κάποιοι οδηγούν τη χώρα, οδηγούν το σύστημα υγείας αλλά και το Ελεγκτικό Συνέδριο σε μια ιδιότυπη ομηρία. 
      Είναι προφανές, ότι το Ελεγκτικό Συνέδριο κάτω απ’ αυτές τις συνθήκες λειτουργεί κάτω από συνθήκες ιδιότυπης ομηρίας, υπό την απειλή της διαταραχής του δημοσίου συμφέροντος που επιβάλλει την απρόσκοπτη συνέχεια της λειτουργίας των νοσοκομείων έστω και αν η λειτουργία αυτή δεν συγκεντρώνει ούτε τις στοιχειώδεις προϋποθέσεις νομιμότητας.
      Εκεί θέλουμε να οδηγήσουμε τον τόπο με τα συμφέροντα των διαφόρων προμηθευτών; Και είναι άκρως αποκαλυπτική η γνωστή επιστολή που έστειλε εταιρεία, από τις μεγαλύτερες του χώρου των προμηθειών, η οποία αναφέρει χαρακτηριστικά και θα την καταθέσω στα Πρακτικά. 
      Λέει: «Υπό τις συνθήκες αυτές η εταιρεία μας ευρίσκεται αντιμέτωπη με το πρόβλημα, ότι αν καλύπτει και ανταποκρίνεται στις παραγγελίες των νοσοκομείων, ενεργεί πωλήσεις για τις οποίες θα υπάρξει απόρριψη από το Ελεγκτικό Συνέδριο των σχετικών ενταλμάτων πληρωμής. Εάν δε αρνηθεί οποιαδήποτε παραγγελία των νοσοκομείων, θέτει σε διακινδύνευση τη λειτουργία των χειρουργείων και κατά συνέπεια τη δημόσια υγεία». 
      Η κατάσταση ομηρίας, στην οποίαν έχει περιέλθει το Ελεγκτικό Συνέδριο εξαιτίας των ελλείψεων και παραλείψεων της Κυβέρνησης, που αρνείται να το στελεχώσει, αρνείται συστηματικά την αναβάθμισή του την ίδια στιγμή για το ίδιο το σύστημα υγείας προς όφελος των οργανωμένων συμφερόντων που λυμαίνονται τη δημόσια περιουσία, των «πιράνχας» όπως πολύ εύστοχα το χαρακτήρισε ο τέως Υπουργός Υγείας, ο κ. Παπαδόπουλος, αρνούμενος όμως να το αντιμετωπίσει όπως μπορούσε, όταν μπορούσε, είναι απολύτως προφανής. 
      (Στο σημείο αυτό ο Βουλευτής κ. Γεώργιος Κωνσταντόπουλος καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Πρόεδρε, κύριοι συνάδελφοι, καλά είναι τα επικοινωνιακά τρικ του επερχόμενου Προέδρου του ΠΑΣΟΚ, καλύτερα όμως είναι να μιλήσει για την ουσία της πολιτικής. Συζητάμε ένα καίριο θέμα, το οποίο απασχολεί όλους. Εξαιτίας των ελλείψεων που υπάρχουν κάποιοι θησαυρίζουν. Θα δει το πρόβλημα; Θα το αντιμετωπίσει; Θα δεσμευτεί εδώ και τώρα στη Βουλή, έστω και μέσω αντιπροσώπων του, για αναβάθμιση του Ελεγκτικού Συνεδρίου ή θα ποιήσει τη νήσσα για μιαν ακόμη φορά, όπως το έκανε όλα αυτά τα χρόνια που ήταν συνυπεύθυνος για την ασκούμενη πολιτική της Κυβέρνησης του ΠΑΣΟΚ;
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, διαχρονικά οι κυβερνήσεις του ΠΑΣΟΚ έδειξαν με συγκεκριμένες νομοθετικές παρεμβάσεις την απαρέσκειά τους, για να μην πω το φόβο τους, απέναντι στο θεσμό του Ελεγκτικού Συνεδρίου.
      Η πρώτη κυβέρνηση του ΠΑΣΟΚ, κύριε Υπουργέ, με το άρθρο 34 του ν. 1489/1984 κατήργησε τον προβλεπόμενο προληπτικό έλεγχο του Ελεγκτικού Συνεδρίου επί των κρατικών δαπανών και τον έλεγχο αυτόν τον ανέθεσε στην Υπηρεσία Εντελλόμενων Εξόδων του Υπουργείου Οικονομικών. Θέσπισε, δηλαδή, αυτή η αμαρτωλή διάταξη ο διοικών να ελέγχει τον εαυτό του. Ο προληπτικός έλεγχος επανήλθε με νομοθετική πρωτοβουλία της Κυβερνήσεως Τζαννή Τζανετάκη από 1.1.1990. 
      Αλλά και κατά τη δεύτερη κυβερνητική θητεία του ΠΑΣΟΚ, κύριε Υπουργέ, συνεχίσατε την ίδια απαξιωτική στάση απέναντι στο ανώτατο ελεγκτικό ίδρυμα της χώρας. Με το νόμο περί ιδρύσεως των νομαρχιακών αυτοδιοικήσεων εξαιρέσατε τον προληπτικό έλεγχο του Ελεγκτικού Συνεδρίου επί των δαπανών, μολονότι πρόκειται περί κρατικού χρήματος. Με το άρθρο 3 του ν. 2497/1997 αφαιρέσατε τον προληπτικό έλεγχο των κρατικών δαπανών από τους παρέδρους του Ελεγκτικού Συνεδρίου που είναι δικαστικοί λειτουργοί με τα εχέγγυα της προσωπικής, υπηρεσιακής και λειτουργικής ανεξαρτησίας και τον αναθέσατε στους επιτρόπους του Ελεγκτικού Συνεδρίου, που είναι απλοί δικαστικοί υπάλληλοι, χωρίς τέτοια εχέγγυα ανεξαρτησίας. 
      Τέλος θέλω να επισημάνω την κυβερνητική πρακτική ιδρύσεως ανωνύμων εταιριών, που διαχειρίζονται αποκλειστικά και μόνο δημόσιο χρήμα και εκφεύγουν τόσο του προληπτικού όσο και του κατασταλτικού ελέγχου. Ενδεικτικώς αναφέρω την αμαρτωλή «ΘΕΜΙΣ ΚΑΤΑΣΚΕΥΑΣΤΙΚΗ», η οποία στις τελευταίες εθνικές εκλογές του 2000 εξέδιδε ή κατασκεύαζε προεκλογικό υλικό πολλών εκατομμυρίων για μεγάλα ονόματα του ΠΑΣΟΚ που ήταν υποψήφιοι.
      Κύριε Πρόεδρε, η συζητούμενη σήμερα έκθεση του Ελεγκτικού Συνεδρίου για το οικονομικό έτος 2001 ουσιαστικά δεν κάνει τίποτε άλλο παρά να επαναλαμβάνει αυτά τα οποία έχει επισημάνει το ίδιο το Ελεγκτικό Συνέδριο στις δύο τελευταίες εκθέσεις του, που επιβεβαιώνουν αυτό που σύσσωμη η Αντιπολίτευση επισημαίνει όλα αυτά τα χρόνια και αρνείται να δεχθεί η Κυβέρνηση.
      Τι επισημαίνουν, λοιπόν, όλες αυτές οι εκθέσεις; 
      Οι αλλεπάλληλες εκθέσεις του Ελεγκτικού Συνεδρίου, κύριε Υπουργέ, επισημαίνουν ότι υπάρχουν δύο τομείς, των δημοσίων έργων και των κρατικών προμηθειών, όπου γίνεται το σώσε και όπου έχει αναπτυχθεί σε φοβερό επίπεδο, σε μεγάλη έκταση η διαφθορά, η διαπλοκή και η διασπάθιση του δημοσίου χρήματος. 
      Επισημαίνουν, λοιπόν, αυτές οι εκθέσεις: Απευθείας αναθέσεις χωρίς να υπάρχουν νόμιμες προϋποθέσεις. Μεθοδεύσεις κατάτμησης της συνολικής δαπάνης ή του συνολικού έργου ώστε να μην απαιτούνται διαγωνισμοί. Παράταση διαρκείας των συμβάσεων προμηθειών χωρίς να προβλέπεται τέτοια δυνατότητα από την κείμενη νομοθεσία.
Χοντρές παρανομίες κατά τη διενέργεια διαγωνισμών, όπως η παράλειψη τήρησης των νομίμων προθεσμιών και η μη κατακύρωση στους μειοδότες. Αναθέσεις συμπληρωματικών εργασιών στους αναδόχους του αρχικού έργου κατά παρέκκλιση της κείμενης νομοθεσίας. Ουσιαστικά οι συμπληρωματικές εργασίες είναι έτσι μεθοδευμένες, ώστε η αξία τους να είναι πολλαπλάσια του αρχικού έργου και έτσι να καταλήγουν στους ημετέρους. Δημοπράτηση έργων για τα οποία δεν είχαν εγκριθεί περιβαλλοντικοί όροι ή δεν είχε ολοκληρωθεί η διαδικασία εντάξεως στο Γ΄ Κοινοτικό Πλαίσιο Στήριξης και άρα δεν είχαν εξασφαλιστεί οι πόροι για την κατασκευή του έργου. Ανάδειξη ως αναδόχων εργοληπτικών επιχειρήσεων που δεν είχαν πιστοποιητικό ονομαστικοποίησης των μετοχών τους, από τη στιγμή που αυτή και μόνο η παράλειψη έπρεπε να τους αποκλείσει από το διαγωνισμό.
      Εδώ δικαιούμαι να αναφωνήσω «Η διαπλοκή, της διαπλοκής, ω διαπλοκή», κύριε Πρόεδρε.
      Όλα αυτά, λοιπόν, ήταν ευθύνη της Κυβέρνησης να τα πατάξει, εάν πράγματι υπήρχε η σχετική πολιτική βούληση, διότι δεν μπορεί από τη μία πλευρά ο ελληνικός λαός να βαρυγκωμά κάτω από τα ασήκωτα φορολογικά βάρη και από την άλλη πλευρά να επιτρέπετε την ασύστολη, την χωρίς αιδώ διασπάθιση του δημοσίου χρήματος. Μιλάω σε χρόνο παρατατικό διότι, κύριε Υπουργέ, είστε ουσιαστικά Κυβέρνηση εν αποδρομή.
      Παρ’ ότι τα φαινόμενα αυτά επισημαίνονται για τρίτο συνεχόμενο έτος στη Βουλή, όχι μόνο δεν έγινε κάτι αλλά το κακό μεγαλώνει. Ήδη διαπιστώνεται ότι οι μη νόμιμες πληρωμές δαπανών για το οικονομικό έτος 2001 είναι υπερδιπλάσιες αυτών που είχε βρει το Ελεγκτικό Συνέδριο κατά τον καταστατικό έλεγχο του προηγουμένου έτους. 
      Αυτές οι διαβλητές πρακτικές που διαπιστώνονται στην έκθεση, παραπέμπουν σε διαφθορά και σε διαπλοκή, που έχει λάβει έκταση πλημμυρίδας και τείνει να συμπαρασύρει τα πάντα. Αυτό το νομοθετικό και πολιτικό πλαίσιο, που είναι το θερμοκήπιο εντός του οποίου έχει αναπτυχθεί η διαφθορά, η διαπλοκή και η διασπάθιση του δημοσίου χρήματος, η Νέα Δημοκρατία έχει δεσμευτεί, διότι έχει το πολιτικό καθήκον και το χρέος, να το εξαλείψει αμέσως μόλις γίνει κυβέρνηση. Εισηγούμεθα συγκεκριμένες νομοθετικές ρυθμίσεις, που θα καταλύσουν όλο αυτό το καθεστώς, που είναι ουσιαστικά το θερμοκήπιο εντός του οποίου αναπτύσσεται η διαφθορά και η διαπλοκή και διασπαθίζεται πολύτιμο χρήμα, που θα μπορούσε να υπηρετήσει τον ελληνικό λαό σε κρίσιμους τομείς, όπως είναι η υγεία, η παιδεία και η κοινωνική ασφάλιση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, τον τελευταίο καιρό θα έλεγα ότι είναι σε αποκορύφωση αυτή η διαχρονική πολιτική συμπεριφορά της Κυβέρνησης, την οποία αποκαλώ χαριστικά εκτός τόπου και χρόνου. Σας έχω ρωτήσει επανειλημμένως στην Αίθουσα αυτή και είναι χαρακτηριστική περίπτωση η συζητούμενη σήμερα έκθεση του Ελεγκτικού Συνεδρίου για να σας ξαναρωτήσω: Δεν ερυθριάτε, δεν κοκκινίζετε στοιχειωδώς, πέραν των όσων κατά καιρούς επίμονα, με επιχειρηματολογία αναδεικνύουμε στη Βουλή και αναδεικνύουμε και σήμερα στηριζόμενοι στην έκθεση του Ελεγκτικού Συνεδρίου, είτε για την ενεργητική σας συμπεριφορά, νομοθέτηση που συνιστά εκκολαπτήριο πολλές φορές της διαφθοράς είτε για την διά παραλείψεως συμπεριφορά σας, όταν συγκεκριμένες παρατυπίες και παραβιάσεις αναδεικνύονται από εκθέσεις αξίας αδιαμφισβήτητης, όπως η έκθεση του Ελεγκτικού Συνεδρίου; Δεν ερυθριάτε για αυτήν τη δια παραλείψεως συμπεριφορά, που αν μη τι άλλο επιβάλλει κάποια στιγμή, όταν και επανειλημμένως γίνονται αυτές οι επισημάνσεις, να πείτε ότι θα αντιμετωπίσετε αυτήν την κατάσταση δια του τάδε τρόπου;
      Γιατί τα λέω αυτά; Όπως είπε και ο προηγηθείς συνάδελφος, στις εκθέσεις του Ελεγκτικού Συνεδρίου των τελευταίων ετών, έστω και αν υποβάλλονται έξωθεν των ορίων του νόμου και κατά γράμμα και κατά πνεύμα, οι επισημάνσεις είναι συγκεκριμένες. Θα έπρεπε να έχετε την πολιτική παλικαριά –εγώ θα αναμένω τον αντίλογό σας- να πείτε ότι για τους τάδε λόγους δεν μπορέσαμε να αποτρέψουμε αυτήν την κάθε χρόνο εμφανιζόμενη κατάσταση.
Να δώσετε μία άλλη δικαιολόγηση, μια απάντηση στο εύλογο και δίκαιο ερώτημα γιατί να υποτροπιάζει αυτή η παράτυπος συμπεριφορά, η οποία αναδεικνύεται και πάλι στη σημερινή έκθεση του Ελεγκτικού Συνεδρίου. 
      Τι λέει, λοιπόν, αυτή η  έκθεση του Ελεγκτικού Συνεδρίου; Απευθείας αναθέσεις συμβάσεων εκτελέσεως δημοσίων έργων ή προμηθειών ή παροχής υπηρεσιών, παρατάσεις των συγκεκριμένων συμβάσεων χωρίς να συντρέχουν οι όροι του νόμου, υπερσυμβατικές εργασίες πέραν των όσων προβλέπουν οι συμβάσεις, οι οποίες εύλογα οδηγούν σε κατασπατάληση του δημοσίου χρήματος, πλημμελείς διαγωνισμοί, αφού σ’ αυτούς συμμετέχουν πρόσωπα και προμηθευτές στων οποίων τα πρόσωπα δεν συντρέχουν οι νόμιμοι όροι, πληρωμές δύο φορές δημοσίων υπαλλήλων, πληρωμές παρανόμων επιδομάτων, πληρωμές οδοιπορικών τα οποία δεν πρέπει να πληρωθούν διότι δεν γίνεται καν στην πράξη αυτή η μετάβαση σε συγκεκριμένους τόπους, παράνομες πληρωμές των δημοσίων νοσηλευτικών ιδρυμάτων, του ΟΑΕΔ, του ΙΚΑ, του ΕΟΤ.
      Κανείς δεν πρέπει να δώσει λόγο για αυτά; Σαράντα δισεκατομμύρια δραχμές αποτιμάται σε χρήμα αυτή η συγκεκριμένη έκθεση, αφού ειδικότερα προκύπτει ότι απετράπη η πληρωμή 33 δισεκατομμυρίων δραχμών λόγω του προληπτικού ελέγχου και 7 δισεκατομμυρίων δραχμών λόγω του κατασταλτικού ελέγχου. 
      Επισημαίνει η Νέα Δημοκρατία διαχρονικά ότι προσεγγίσατε τα ζητήματα του ελέγχου των δημοσίων δαπανών κατά λανθασμένο τρόπο. Δεν μπορεί, μόλις αναδειχθήκατε στη διακυβέρνηση της χώρας, την πρώτη τετραετία να προβαίνετε σε αλλαγές νόμων και να περιορίζετε τα πλαίσια δράσης του Ελεγκτικού Συνεδρίου για να έρθει η Νέα Δημοκρατία το 1990 και να αλλάξει εν μέρει το θεσμικό πλαίσιο. Δεν μπορεί να διευκολύνετε τον υπέρογκο δανεισμό του ελληνικού δημοσίου, όταν αυτός ο δανεισμός με έντοκα γραμμάτια μέσω της Τράπεζας της Ελλάδος δεν αποσκοπεί σε παραγωγικές επενδύσεις. Και ξέρετε πού αναφέρομαι. Αναφέρομαι σε συγκεκριμένο νόμο του 1952, ισχύοντα από τότε, που προέβλεπε όρους και προϋποθέσεις για το δανεισμό του ελληνικού δημοσίου.
      Θέλω να καταλήξω. Συνεδρίασε σήμερα η Κοινοβουλευτική Ομάδα της Νέας Δημοκρατίας σε μια καταλυτικής αξίας τοποθέτηση για όλα τα θέματα του Προέδρου μας, του Κώστα Καραμανλή, ο οποίος κάλεσε να συζητήσουμε για την ουσία της πολιτικής, όχι διότι θα αναβαθμίσετε την αξιοπιστία σας ενόψει των εκλογών αλλά για να αποκαλυφθεί παραπέρα η πολιτική ένδειά σας. Σας κάλεσε σήμερα να τοποθετηθούμε, να διαλεχθούμε, να συζητήσουμε, να επικοινωνήσουμε επιτέλους επί της ουσίας της πολιτικής για να δώσουμε πέραν των άλλων και ενδυνάμωση στη νέα γενιά, η οποία -παρ’ ότι είναι αρίστη γενιά- μας βλέπει με πολλή επιφύλαξη.
      Εμείς με πόνο ψυχής στη Νέα Δημοκρατία δεν θέλουμε να είμαστε μέρος του προβλήματος και δεν θα είμαστε, διότι πραγματικά η πλειοψηφία του εκλογικού σώματος διαφαίνεται ότι έχει αποφασίσει. Θα αποτυπωθεί επισήμως αναμφισβητήτως τη μέρα των εκλογών η άποψη της πλειοψηφίας του εκλογικού σώματος, διότι αν μη τι άλλο -και το λέω επ’ αφορμή της σήμερα συζητούμενης έκθεσης του Ελεγκτικού Συνεδρίου- η μη ορθολογική διαχείριση του δημόσιου χρήματος είναι ό,τι χειρότερο μπορεί να συμβεί σε μία κατά τα άλλα κατ’ επίφαση ενδεχομένως ευνομούμενη, δικαιοκρατούμενη πολιτεία. Γι’ αυτό και εμείς ως Νέα Δημοκρατία από τις πρώτες παρεμβάσεις μας θα είναι η παρέμβαση που θα έχει σχέση με την καταπολέμηση του διεφθαρμένου και διαπλεκόμενου -με ευρύτητα το λέω- κράτους και του γραφειοκρατικού κράτους.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, υπάρχει μία πρόταση -και θα πρέπει να δούμε κατά πόσο μπορεί να είναι εφικτή- οι Κοινοβουλευτικοί Εκπρόσωποι να συμπληρώσουν τη δευτερολογία τους και να κλείσει ο κύριος Υπουργός. Ειδάλλως θα μιλήσει ο Υπουργός, θα μιλήσετε εσείς και θα ξαναμιλήσει ο Υπουργός.
      ΝΙΚΟΛΑΟΣ ΚΑΤΣΑΡΟΣ: Κατά τον Κανονισμό αυτό πρέπει να γίνει.
      ΠΡΟΕΔΡΕΥΩΝ (Παναγιώτης Σγουρίδης): Το ξέρω, κύριε Κατσαρέ. Υπάρχει μία πρόταση.
      ΝΙΚΟΛΑΟΣ ΚΑΤΣΑΡΟΣ: Επομένως έχει το λόγο ο κύριος Υπουργός.
      ΠΡΟΕΔΡΕΥΩΝ (Παναγιώτης Σγουρίδης): Δεν το δέχεσθε. Καλώς.
      Το λόγο έχει  ο κύριος Υπουργός.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Κύριοι συνάδελφοι, έχουμε μείνει πολλοί λίγοι δυστυχώς στην Αίθουσα. Οι συνάδελφοι της Νέας Δημοκρατίας –και μίλησαν πάνω από δέκα- δεν θέλησαν να ακούσουν την απάντησή μας σε όσα είπαν, ομίλησαν και απήλθαν. Ας είναι, είναι δικό τους θέμα. 
      Είναι η τρίτη φορά, κύριοι συνάδελφοι, που σ’ αυτήν την Αίθουσα συζητούμε την ετήσια έκθεση του Ελεγκτικού Συνεδρίου για το οικονομικό έτος του 2001. Και θα μπορούσε να γίνει μια γόνιμη συζήτηση, λαμβανομένων υπόψη και των παρατηρήσεων και των υποδείξεων της εκθέσεως του Ελεγκτικού Συνεδρίου, των απαντήσεων των Υπουργών που εμπεριέχονται στην πολυσέλιδη έκθεση, ώστε να μπορέσουμε να συμβάλουμε στη Βουλή –και αυτή είναι η έννοια αυτής της συζήτησης- με τις παρατηρήσεις μας, τις απόψεις μας και τις υποδείξεις μας, με την κριτική μας -αν θέλετε- στην καλύτερη λειτουργία των φορέων του δημοσίου και των δαπανών που κάνουν αλλά και της καλύτερης οργάνωσης των ελεγκτικών μηχανισμών που έχει το κράτος. Και δεν είναι μόνο το Ελεγκτικό Συνέδριο τέτοιος ελεγκτικός μηχανισμός. 
      Δυστυχώς η συζήτηση δεν ασχολήθηκε μόνο μ’ αυτό το θέμα, με την έκθεση δηλαδή που συζητούμε. Ήταν μια συζήτηση η οποία επεκτάθηκε πάρα πολύ.  Βοηθούσης και της προεκλογικής συγκυρίας, θα έλεγα, αναφερθήκατε σε όλα τα θέματα.  Επαναλάβατε τις προσφιλείς λέξεις που ακούμε δύο, τρια χρόνια τώρα, «διαφθορά», «διαπλοκή», «καθεστώς», «πράσινη νομενκλατούρα» και όλα αυτά τα παρόμοια που εμείς έχουμε βαρεθεί να ακούμε και απορώ πώς δεν έχετε βαρεθεί και εσείς να τα λέτε.  Μιλήσατε για συνυπεύθυνους και υπεύθυνους και δεν ξέρω τι άλλο, που διασπαθίζουν το δημόσιο χρήμα ή νομοθετούν για να διασπαθίζεται το δημόσιο χρήμα. Δεν γνωρίζω κανένα κατηγορούμενο απ’ αυτές τις αόριστες και γενικές καταγγελίες σας. Δεν ξέρω τι σκηνικό θέλετε να στήσετε ενόψει και των εκλογών. Κανείς δεν σας ακούει και κανείς δεν σας πιστεύει. 
      Αναφερθήκατε πολλές φορές και στην εκλογή του νέου Προέδρου του ΠΑΣΟΚ. Πολύ μας αρέσει αυτό! Να αναφέρεσθε καθημερινά, από το πρωί ως το βράδυ. Και αυτό είναι δείγμα της αμηχανίας και του ενδόμυχου φόβου σας και της αγωνίας σας για το τι θα γίνει στις 7 του Μάρτη. Από το πρωί ως το βράδυ, αυτό θέλουμε και εμείς. Μας ικανοποιεί ιδιαιτέρως να αναφέρεσθε στο Γεώργιο Παπανδρέου. Αυτό θέλουμε να επιτύχουμε. Σήμερα πράγματι ο ελληνικός λαός γι’ αυτή μας την υπόδειξη, γι’ αυτή μας την πρωτοβουλία είναι ιδιαίτερα αισιόδοξος για την πορεία των πολιτικών πραγμάτων της χώρας. Και εμείς στο ΠΑΣΟΚ είμαστε ιδιαίτερα αισιόδοξοι για το αποτέλεσμα των εκλογών της 7ης Μαρτίου. Να μιλάτε, λοιπόν, συνεχώς γι’ αυτό, με όποιους απαξιωτικούς χαρακτηρισμούς, γιατί ο καθένας έχει την αξία του, όποια λάσπη και αν εκτινάσσουν κατ’ αυτού. Και έχει την αξία του ο Υπουργός των Εξωτερικών, εκείνος που από αύριο, από μεθαύριο, από τις 8 Μαρτίου 2004 θα είναι ο επόμενος Πρωθυπουργός της χώρας.
      Θέματα που συζητούμε σήμερα, συζητήθηκαν και το περασμένο καλοκαίρι, στη συζήτηση του ισολογισμού – απολογισμού του κράτους για το 2001. Σήμερα η έκθεση επεκτείνεται περισσότερο, δεν αφορά τις δαπάνες του κράτους μόνο, αλλά και των ΟΤΑ και των ειδικών λογαριασμών και των ΝΠΔΔ, εκεί δηλαδή που εκτείνεται η αρμοδιότητα του Ελεγκτικού Συνεδρίου. 
      Τι λένε οι πίνακες που συνοδεύουν την έκθεση; Ποια είναι αυτά τα φοβερά και τρομερά που μας περιγράψατε τόση ώρα; Σε ό,τι αφορά τον προληπτικό έλεγχο του Ελεγκτικού Συνεδρίου, που είναι καθολικός για όλες τις δαπάνες αυτών των τομέων που προανέφερα, 2 τοις χιλίοις είναι το ποσοστό των ματαιωθεισών δαπανών. Δηλαδή 998% οι δαπάνες ήταν νόμιμες και κανονικές. 
Επέστρεψε το 2 τοις χιλίοις. Δεν έγιναν αυτές οι δαπάνες. Ιδιαιτέρως δε για τις δαπάνες του κρατικού προϋπολογισμού και του προϋπολογισμού των δημοσίων επενδύσεων όπου ακούστηκαν απίθανα πράγματα, δεν θεωρήθηκαν δαπάνες κατά το 0,04%. 
      Όταν δεν εκτελείται μια δαπάνη, δεν ξέρω γιατί αναγκαστικά κάποιος παρανομεί. Μπορεί και να επιχειρήσει ή να επεχείρησε κάποιος να παρανομήσει, αλλά γι’ αυτό υπάρχουν οι ελεγκτικοί μηχανισμοί. Επιστρέφουν αθεώρητα τα εντάλματα και οι δαπάνες δεν γίνονται.
     Διερωτήθηκαν πολλοί συνάδελφοι της Νέας Δημοκρατίας: «Μα, δεν υπάρχει κανένας να τιμωρηθεί;». Υπήρξαν και τέτοιοι. Όταν το Ελεγκτικό Συνέδριο πιστοποιεί παρανομίες, ηθελημένες παραλείψεις, αμέλεια, καταλογίζει δαπάνες στο διατάκτη. Και αν θεωρεί ότι υπάρχει και πέραν αυτού ποινικό αδίκημα, παραπέμπει την έκθεσή του στον αρμόδιο εισαγγελέα, ο οποίος μπορεί και μετά από μήνυση και αυτεπάγγελτα να παρέμβει διότι αυτή η έκθεση δημοσιεύεται στην Εφημερίδα της Κυβερνήσεως. Καθίσταται, δηλαδή, γνωστή και συζητείται και στη Βουλή. Και αύριο, αν κάποιος εισαγγελέας δεν είχε λάβει γνώση όσων αναφέρονται στην έκθεση αυτή του Ελεγκτικού Συνεδρίου, μπορεί να παρέμβει και να ασκήσει δίωξη αυτεπάγγελτα. Δεν μπορεί η διοίκηση ενόψει μιας παρατηρήσεως να επιβάλει κυρώσεις, εάν δεν προηγηθούν οι καταλογιστικές πράξεις του Ελεγκτικού Συνεδρίου. 
     Τι κάνει η Κυβέρνηση μετά από τις εκθέσεις αυτές στις οποίες πράγματι για πολλά χρόνια επαναλαμβάνονται παρόμοιες παρατηρήσεις; Αποφασίζει, νομοθετεί, εκδίδει εγκυκλίους, δημιουργεί νέους ελεγκτικούς μηχανισμούς, νέους θεσμούς διαφάνειας, αυτά που έκανε η δική μας Κυβέρνηση όλα αυτά τα χρόνια. Σ’ αυτήν την πολυσέλιδη έκθεση επισυνάπτονται όλες οι ενέργειες και του δικού μας Υπουργείου και των άλλων Υπουργείων. Υπάρχουν βεβαίως οργανισμοί ή άτομα που δεν συμμορφώνονται. Θα συλληφθούν στον προληπτικό ή κατασταλτικό έλεγχο. Δεν υπάρχει καμία αμφιβολία επ’ αυτού. 
     Είναι οι Οργανισμοί Τοπικής Αυτοδιοίκησης; Είναι όλοι οι Οργανισμοί Τοπικής Αυτοδιοίκησης της πράσινης νομενκλατούρας; Ασφαλώς όχι. Οι μεγαλύτεροι δήμοι της χώρας κατά σύμπτωση διοικούνται από στελέχη πρωτοκλασάτα της Νέας Δημοκρατίας. Αυτόματα, επειδή υπάρχουν παρατηρήσεις, πρέπει να πάνε στη φυλακή; Διότι κάπου εκεί οδηγεί η κριτική σας και η λογική σας. Έπρεπε τα ? της Κυβέρνησης να είναι στη φυλακή και τα 9/10 ίσως της Τοπικής Αυτοδιοίκησης για να εκμεταλλευθείτε εσείς προεκλογικά το θέμα. 
     Κύριοι συνάδελφοι, δεν μπορεί να είναι έτσι. Και δεν είναι ασφαλώς έτσι παρά το γεγονός ότι υπάρχουν θέματα αδιαφάνειας ή και θέματα διαφθοράς στην ελληνική Δημόσια Διοίκηση. Και σ’ αυτήν την τεράστια έκταση των δαπανών και των έργων των τελευταίων ετών, έγιναν και διάφορες ενέργειες που δεν έπρεπε να γίνουν. Αυτά εντοπίζει το Ελεγκτικό Συνέδριο, προβαίνει σε καταλογιστικές πράξεις και παραπέμπει στον εισαγγελέα όταν υπάρχουν και ποινικά αδικήματα. Αυτά συμβαίνουν.
     ΚΩΝΣΤΑΝΤΙΝΟΣ ΤΣΙΠΛΑΚΗΣ: Παραποιείτε…
     ΠΡΟΕΔΡΕΥΩΝ (Παναγιώτης Σγουρίδης): Δεν θα γράφεται καμία διακοπή.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Σας άκουσα με περισσή ευλάβεια. Αν δείτε τα Πρακτικά, δεν παρενέβην καθόλου τρεις ώρες τώρα που διαρκεί περίπου η συζήτησή μας. Παρακαλώ πολιτισμένα να ολοκληρωθεί αυτή η συζήτηση. Εσείς είπατε βαρειές κουβέντες, κάνατε βαρύτερους χαρακτηρισμούς.  Εγώ δεν ανταπέδωσα τίποτα. Προσπαθώ να απαντήσω με τον τρόπο μου και τον τόνο, αν θέλετε, γιατί ο καθένας έχει το δικό του τρόπο και τόνο όταν απαντά.
      Υπάρχουν και οι κατασταλτικοί έλεγχοι του Ελεγκτικού Συνεδρίου οι οποίοι είναι δειγματοληπτικοί. Το ποσοστό των δαπανών που δεν εγκρίθηκαν εκεί στο σύνολο είναι ελάχιστο. Είναι πολύ χαμηλό το ποσοστό των παράνομων δαπανών και δείχνει ότι λαμβάνονται μέτρα. Έχει κατατεθεί  στη Βουλή το νομοσχέδιο για τον έλεγχο των δημοσίων δαπανών όπου προβλέπεται άλλος τρόπος εσωτερικής διαχείρισης και εσωτερικού ελέγχου για κάθε φορέα ώστε να πάμε σ’ αυτό που συμβαίνει σ’ άλλες χώρες της Ευρωπαϊκής Ένωσης και που μας έχει επιβάλει η Ευρωπαϊκή Ένωση για τα συνχρηματοδοτούμενα προγράμματα. Στο Υπουργείο Οικονομίας και Οικονομικών υπάρχει η διαχειριστική αρχή και στο ίδιο το Υπουργείο ο εσωτερικός έλεγχος αυτής της διαχείρισης. Και ελέγχεται η εξέλιξη των προγραμμάτων και από τις ελεγκτικές αρχές της Ευρωπαϊκής Ένωσης και από το δικό μας Ελεγκτικό Συνέδριο. 
      Θα έχουμε, λοιπόν, τον εσωτερικό έλεγχο των φορέων, τον έλεγχο της Επιτροπής Δημοσίου Ελέγχου που είναι Επιτροπή του Γενικού Λογιστηρίου του Κράτους και τον εξωτερικό ελεγκτή, όπως συμβαίνει σε κάθε χώρα της Ευρωπαϊκής Ένωσης, που θα μπορεί να επεμβαίνει όχι μόνο δειγματοληπτικά αλλά και όποτε θέλει κατασταλτικά το Ελεγκτικό Συνέδριο. Η προσφορά του Ελεγκτικού Συνεδρίου για την καλύτερη δημοσιονομική διαχείριση και τον έλεγχο των δαπανών είναι πολύ σημαντική στη μακρόχρονη λειτουργία του και δεν μπορούμε να επανέλθουμε σε απόψεις προ εικοσαετίας. Μπορεί να υπάρχουν Υπουργοί με άλλες απόψεις αλλά γι’ αυτές τις παρεμβάσεις τους έχουν κριθεί από τότε. Όπως και για ό,τι έκαναν οι κυβερνήσεις μας από το 1984 και μετά εκρίθησαν από τον ελληνικό λαό σε αλλεπάλληλες εκλογικές αναμετρήσεις. 
      Δεν αντιλαμβάνομαι πώς μπορεί να γίνεται αυτή η συγκέντρωση των επικρίσεων όλων αυτών των ετών, μετά από είκοσι χρόνια, για να πείσετε ότι οι κυβερνήσεις μας διέφθειραν, διασπάθισαν το δημόσιο χρήμα, διέλυσαν ή επιχείρησαν να διαλύσουν το Ελεγκτικό Συνέδριο και ότι όλα αυτά ήταν στο σκοτάδι και κανείς δεν αντελήφθη το μεγάλο κακό που έκαναν οι κυβερνήσεις μας. Κυρίως δεν το αντελήφθη ο ελληνικός λαός ο οποίος εκλέγει και επανεκλέγει το ΠΑΣΟΚ στην κυβέρνηση. Δεν μπορεί να υποτιμά κανείς τη νοημοσύνη του λαού. Αναζητείστε άλλα επιχειρήματα. Πέστε εσείς τι θα κάνετε διότι συνήθως δεν το λέτε. Συνήθως η απάντησή σας στο έργο και στην πολιτική μας είναι πως χρειάζεται μία άλλη πολιτική από μία άλλη κυβέρνηση, από την κυβέρνηση της Νέας Δημοκρατίας που θα έρθει μεθαύριο. Πολύ μεγάλη σαφήνεια για το τι πρόκειται να κάνετε μεθαύριο! Αλλά αυτό το μεθαύριο είναι πολύ μακριά γιατί μακριά ήταν και το 1996, μακριά ήταν και το 2000. Και τότε ήσασταν κυβέρνηση σε αναμονή και τότε είχατε Πρωθυπουργούς σε αναμονή και τότε είχατε αυριανούς Πρωθυπουργούς. Αλλά  το αύριο δεν ήρθε. Ο ελληνικός λαός έχει άλλη άποψη για σας και για την ιστορία σας. 
      Να πω και λίγα πιο ειδικά απ’ αυτά που εθίγησαν από τους συναδέλφους της Νέας Δημοκρατίας. Για τα αντίτιμα έχουμε μιλήσει πολλές φορές στην Αίθουσα, αυτή. Στο προσχέδιο του προϋπολογισμού, στη συζήτηση στη Διαρκή Επιτροπή, και στην Ολομέλεια για τον προϋπολογισμό, στην προ ημερησίας διάταξης συζήτηση. Τα αντίτιμα δεν τα εντάσσουμε είπατε για να μην εμφανίζονται στο έλλειμμα, να φαίνεται τελικά μικρότερο.
      ΝΙΚΟΛΑΟΣ ΚΑΤΣΑΡΟΣ: Αυτά τα λέει η έκθεση.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Ανεξάρτητα τι λέει η έκθεση έχουμε και εμείς την άποψή μας.
      Η έκθεση έχει τις παρατηρήσεις της αλλά υπάρχουν και οι απαντήσεις μας στην έκθεση. Παρακαλούμε να τις διαβάζετε και αυτές. Τα αντίτιμα είναι πληρωμές που  έχουν ήδη πραγματοποιηθεί τον προηγούμενο χρόνο –επί σειρά ετών- και αφορούν επιστροφές κυρίως φόρων σε δικαιούχους. Συνεπώς δεν υφίσταται νέα υποχρέωση του δημοσίου για εκταμίευση αυτών των κονδυλίων. Οι πληρωμές αυτές ήδη έχουν επηρεάσει το ύψος του χρέους κατά το χρόνο που πραγματοποιήθηκαν. Συνεπώς συμπεριλαμβάνοντα στο υφιστάμενο σήμερα χρέος. Οι τόκοι που αντιστοιχούν στο χρέος αυτό, εξυπηρετούνται και εμφανίζονται στον προϋπολογισμό όπως όλοι οι τόκοι του δημοσίου χρέους. 
      Άλλη παρατήρηση του κ. Κατσαρού ήταν ότι συμβαίνουν διάφορες παραβάσεις στις αποζημιώσεις από συμβούλια, από επιτροπές, από ομάδες εργασίας δημοσίων υπαλλήλων που μπορεί να υπερβαίνουν το 50% συνολικά. Συμβαίνουν τέτοια πράγματα. Γι’ αυτό εμείς έχουμε εκδώσει απόφαση με την οποία καθορίστηκαν και επιπλέον δικαιολογητικά που πρέπει να προσκομίζονται για την καταβολή τέτοιων αποζημιώσεων, μεταξύ των οποίων περιλαμβάνονται και η βεβαίωση του εκκαθαριστή των αποδοχών και η υπεύθυνη δήλωση του δικαιούχου για τη μη υπέρβαση του ποσοστού του 50%. 
      Ο κ. Γκατζής αναφέρθηκε στην έλλειψη υποβολής ισολογισμών και απολογισμών από το ΕΛΕΓΕΠ από το 1991-1992. Για πληροφόρησή σας σας λέω ότι αυτοί οι ισολογισμοί-απολογισμοί έχουν ήδη καταρτιστεί, έχουν την υπογραφή του Υπουργού Γεωργίας και βρίσκονται σε μας, στο Γενικό Λογιστήριο του Κράτους, όπου τους επεξεργάζονται οι αρμόδιες υπηρεσίες για να τύχουν διά της υπογραφής μας και της δικής μας έγκρισης.
      Αναφέρθηκαν πάλι τα δάνεια των Ενόπλων Δυνάμεων που είναι ένα θέμα που δεν αναφέρεται στην έκθεση του Γενικού Λογιστηρίου. Αυτό το θέμα όπως και οι ειδικοί λογαριασμοί επανέρχονται από κάποιους συναδέλφους, οι οποίοι αγαπούν πολύ αυτά τα θέματα. Έχουμε πει πολλές φορές ότι τα δάνεια των Ενόπλων Δυνάμεων καταγράφονται στο ύψος του δημοσίου χρέους και εξυπηρετούνται κανονικά. Οι τεχνικοί λόγοι για μη εγγραφή των συγκεκριμένων ποσών στα πιστωτικά έσοδα των προϋπολογισμών της περιόδου 1994-2001 συνδέονται με το χαρακτήρα των εξοπλιστικών προγραμμάτων. Αυτά τα προγράμματα υλοποιούνται σε μεγάλο χρονικό διάστημα κατά το οποίο οι πληρωμές θεωρούνται ως προκαταβολές. Επιβαρύνουν μεν το χρέος αλλά όχι το έλλειμμα, αφού δεν υπάρχει αντίστοιχη αύξηση της περιουσιακής θέσης του δημοσίου. μέχρι τη χρονική στιγμή παραλαβής του υλικού ή ολοκλήρωσης του προγράμματος. 
      Ο κ. Κωστόπουλος έθεσε το θέμα για το πώς και πότε πρέπει να γίνεται η συζήτηση του ισολογισμού και απολογισμού ενός έτους και από ποια έκθεση πρέπει να συνοδεύεται. Το ίδιο το Ελεγκτικό Συνέδριο αναφέρεται σ’ αυτό. Θεωρεί ότι η ετήσια έκθεση δεν είναι απαραίτητη για να συζητήσουμε τον ισολογισμό και απολογισμό του προηγουμένου ή του προ-προηγουμένου έτους. Αρκεί η έκθεση η οποία συνόδευε τότε τον ισολογισμό και απολογισμό του έτους 2001. 
      Ο κ. Παυλίδης αναφέρθηκε στο χρηματικό ένταλμα του Λιμενικού Ταμείου Ρόδου που επεστράφη αθεώρητο. Όταν το χρηματικό ένταλμα δεν θεωρείται από τις υπηρεσίες του Ελεγκτικού Συνεδρίου, αποτρέπεται η πληρωμή της δαπάνης και δεν επιστρέφεται κανένα ποσό. Δεν έχει πληρωθεί κάποιο ποσό. 
      Κύριοι συνάδελφοι, νομίζω ότι έχω αναφερθεί στα περισσότερα θέματα που ετέθησαν. Η έκθεση είναι πάρα πολύ μεγάλη και θεωρώ ότι θα μπορούσαμε να συζητούμε επί σειρά συνεδριάσεων. 
      Θέλω να κλείσω την ομιλία μου, αναφέροντας ότι η Κυβέρνησή μας αισθάνεται υπερήφανη και για το έργο που επιτέλεσε και για τον τρόπο με τον οποίο αυτό το έργο εκτελέστηκε. Πολύ περισσότερο που έχει καθιερώσει πολύ περισσότερους ελεγκτικούς μηχανισμούς και θεσμούς διαφάνειας σε σχέση με αυτούς που υπήρχαν στο παρελθόν. 
      Σας θυμίζω το ΑΣΕΠ –επειδή στις παρατηρήσεις του Ελεγκτικού Συνεδρίου υπάρχουν και θέματα διορισμών και το Συνήγορο του Πολίτη που είναι και εκείνος ένας θεσμός στον οποίο προσφεύγουν πολίτες και φορείς όταν θεωρούν ότι αδικούνται από τη Δημόσια Διοίκηση. 
      Επίσης σας θυμίζω ότι έχουμε καθιερώσει για προμήθειες υψηλού κόστους τον προσυμβατικό –δηλαδή πριν την υπογραφή μιας σύμβασης- έλεγχο, τον προληπτικό έλεγχο του Ελεγκτικού Συνεδρίου και την έγκριση από το Ελεγκτικό Συνέδριο και του ίδιου του κειμένου της σύμβασης. 
      Επιπλέον σας θυμίζω και τη διακομματική επιτροπή για τις προμήθειες στην οποία δεν μετέχει η Νέα Δημοκρατία. Μετέχουν τα άλλα κόμματα της Βουλής. Μήπως δεν μετέχει η Νέα Δημοκρατία για να έχει το άλλοθι να διαμαρτύρεται όπως διαμαρτύρεται συνήθως και να μην μπορούμε να της καταλογίσουμε συμμετοχή; Ίσως. Πάντως, δεν μετέχει.
      Τέλος, σας θυμίζω το ΣΔΟΕ, έναν άλλο ελεγκτικό μηχανισμό η Νέα Δημοκρατία έχει αντιρρήσεις για τον τρόπο που λειτουργεί τις υπηρεσίες εσωτερικού ελέγχου, τις υπηρεσίες δημοσίου ελέγχου του Γενικού Λογιστηρίου του Κράτους, τον Γενικό Επιθεωρητή της Δημόσιας Διοίκησης και τους Επιθεωρητές Δημόσιας Διοίκησης, την Επιτροπή Δημοσίου Ελέγχου και το νέο νόμο στον οποίο αναφέρθηκα πριν για τον έλεγχο των δημοσίων δαπανών. 
      Πολλά ελεγκτικά όργανα και πολλοί καινούργιοι θεσμοί δημιουργήθηκαν επί των ημερών μας γιατί δεν είχαμε να φοβηθούμε τίποτα και πολλά που σχεδιάζονται για το μέλλον. Είμαστε βέβαιοι ότι θα πάμε καλύτερα. Θα αποκτήσουμε αποτελεσματικούς και πιο ουσιαστικούς μηχανισμούς ελέγχου αλλά και υπηρεσίες που θα ενεργούν, που θα αποφασίζουν με μια άλλη νοοτροπία από αυτή με την οποία αποφάσιζαν μέχρι σήμερα. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κατσαρός. 
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, δεν ξέρω πόσο υπερήφανος αισθάνεται ο κύριος Υπουργός για όλα τα θεσμικά όργανα στα οποία αναφέρθηκε, εγώ πάντως εάν ήμουν στη θέση του, δεν θα αισθανόμουν καθόλου υπερήφανος εάν η πολιτική της Κυβέρνησής μου έναντι του Ελεγκτικού Συνεδρίου του οποίου συζητείται σήμερα η έκθεση, ήταν αυτή που ήταν των κυβερνήσεων του ΠΑΣΟΚ  όλα αυτά τα χρόνια που ασκούν την εξουσία. 
      Επίσης θα ήμουν υπερήφανος για όλα αυτά τα θεσμικά όργανα που έγιναν, εάν οι πρόεδροί τους, τα συμβούλιά τους διορίζονταν κατά τέτοιο τρόπο που θα εξασφάλιζαν πλήρη αντικειμενικότητα συμπεριφοράς και ίση μεταχείριση όλων των Ελλήνων πολιτών. Όταν επί παραδείγματι είναι αποδεδειγμένο ότι εις το ΣΔΟΕ ένα ποσοστό 99,9% των ανθρώπων οι οποίοι το πλαισιώνουν ανήκουν στο χώρο του ΠΑΣΟΚ -και όχι μόνο ανήκουν στο χώρο του ΠΑΣΟΚ αλλά είναι και πρωτοκλασάτα στελέχη του, γνωστά για την ΠΑΣΟΚική τους δράση στις περιοχές από τις οποίες κατάγονται- εγώ δεν θα ήμουν καθόλου υπερήφανος γι’ αυτό το επίτευγμα. 
      Ο κύριος Υπουργός εμέμφθη τους Βουλευτές της Νέας Δημοκρατίας οι οποίοι μίλησαν αλλά δεν κάθησαν να τον ακούσουν.
	Κύριε Υπουργέ, τουλάχιστον εκείνοι μίλησαν και απ’ ό,τι απέδειξαν από  τις ομιλίες τους, έριξαν και μια ματιά στην έκθεση ελέγχου του Ελεγκτικού Συνεδρίου. Οι δικοί σας Βουλευτές που είναι; Ακόμα και ο Κοινοβουλευτικός σας Εκπρόσωπος απουσιάζει! 
	ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Σας ικανοποιεί ότι γίνεται μονομαχία Λαρισαίων; Οι δύο μας είμαστε στην Αίθουσα! 
	ΠΡΟΕΔΡΕΥΩΝ (Παναγιώτης Σγουρίδης): Ξεχνάτε τον Προεδρεύοντα!
	ΝΙΚΟΛΑΟΣ ΚΑΤΣΑΡΟΣ: Τα ακούσατε από τους Βουλευτές της Νέας Δημοκρατίας. Σας ρώτησαν, «οι δικοί σας Βουλευτές που βρίσκονται»; Που βρίσκεται ο τρίτος από τους  υποχρεωτικά τρεις δηλωθέντες από το κόμμα σας; Ούτε αυτόν τον αριθμό δεν συμπληρώσατε. Αυτό έπρεπε να σας προβληματίσει και δεν θα έπρεπε να μεμφθείτε τους Βουλευτές της Νέας Δημοκρατίας. 
	Μας κατηγορήσατε ότι χρησιμοποιήσαμε πολλές φορές την προσφιλή μας λέξη «διαφθορά» και είπατε ότι βαρεθήκατε να την ακούτε. Ο ελληνικός λαός όμως, κύριε Υπουργέ, βαρέθηκε να την υφίσταται αυτήν τη διαφθορά. Βαρέθηκε να βλέπει ανθρώπους που στηριζόμενοι ακριβώς στη διαφθορά, μέσα σ’ ένα μήνα καταθέτουν στους προσωπικούς τους λογαριασμούς κάποιες εκατοντάδες εκατομμύρια και κάποιους άλλους που ξεκίνησαν από το μηδέν και δεν είχαν τίποτα, να γίνονται σήμερα οικονομικοί παράγοντες και όλα αυτά στη διάρκεια της δικής σας θητείας. 
	Αλλά γιατί σας ενοχλεί η λέξη «διαφθορά»; Δεν την χρησιμοποίησε ο καινούργιος, ο επίδοξος διάδοχος του κ. Σημίτη; Δεν μίλησε κι εκείνος στο Βόλο για διαφθορά; 
      Δεν ακούσατε τον εισαγγελέα του Αρείου Πάγου, τον έντιμο δικαστή κ. Κρουσταλάκη, να λέει  ότι η σήψη και η διαφθορά που υπάρχουν στην πατρίδα μας ωχριούν μπροστά στην πραγματικότητα; Δεν διαβάσατε την έκθεση του Ελεγκτικού Συνεδρίου, την οποία συζητούμε, που λέει ότι η καθυστέρηση στην διεξαγωγή του ελέγχου συνεπάγεται οπωσδήποτε την αύξηση των κρουσμάτων της διαφθοράς; Ή δεν θυμάστε κάποια ιστορία με κάποιο γρηγορόσημο, που χρησιμοποίησε ο ίδιος ο Πρόεδρός σας, ο σημερινός Πρωθυπουργός, για να μπορέσει κανείς να κάνει καλύτερα τη δουλειά του; Ή μήπως δεν θυμάστε αυτά που είπε ο επιτελάρχης του σημερινού Προέδρου σας κατά τη διεξαγωγή των εκλογών κ. Πάγκαλος, ότι όταν γίνονταν συζητήσεις και  κάποιος αναφερόταν στη διαφθορά, έδειχνε ο Πρόεδρός σας την αγανάκτησή του και τη στενοχώρια του γιατί ετίθετο αυτό το θέμα; 
      Αλλά κι εσείς ο ίδιος είπατε ότι μπορεί να υπάρχουν κάποια κρούσματα διαφθοράς. Και αυτό αποτελεί έμμεση ομολογία. Αν όμως, κύριε Υπουργέ, μίλησαν οι συνάδελφοι –και εγώ το έθεσα το θέμα- για τη διαφθορά, είναι γιατί πιστεύουμε ότι ένας από τους λόγους της διαφθοράς είναι ακριβώς η πλημμελής λειτουργία του Ελεγκτικού Συνεδρίου, όχι γιατί οι δικαστές του Ελεγκτικού Συνεδρίου δεν κάνουν σωστά τη δουλειά τους αλλά γιατί έχουν τεράστιο φόρτο εργασίας.
       Η πραγματικότητα είναι ότι η πολυπλοκότητα της Δημόσιας Διοίκησης στη διαχείριση του δημοσίου χρήματος είναι τεράστια σήμερα, τα νομικά πρόσωπα δημοσίου δικαίου τα οποία ελέγχονται, έχουν υπερδεκαπλασιαστεί, ο δειγματοληπτικός έλεγχος στους ΟΤΑ και στα νομικά πρόσωπα δημοσίου δικαίου καθιερώθηκε κι εκείνος, υπάρχουν ανέλεγκτες υποθέσεις δεκαετιών και υπάρχει κίνδυνος παραγραφής των αξιώσεων του δημοσίου κατά των υπολόγων.
       Όλα αυτά τα επισημαίνει η έκθεση την οποία έχετε μπροστά σας και εν ονόματι των οποίων συζητούμε. Και δεν άκουσα καμία κουβέντα πάνω σ’ αυτό που είναι ένα από τα βασικά αιτήματα του Ελεγκτικού Συνεδρίου. 
      Υπάρχουν σήμερα διακόσια τρία κενά οργανικών θέσεων. Ψηφίσατε ένα νόμο τον οποίο, όμως, δεν υλοποιήσατε, κύριε Υπουργέ. Δεν προσλάβατε «ούτε ένα ρουθούνι», θα έλεγε κανένας. Απολύτως κανένα! Αφήσατε αυτήν την κατάσταση. Τα ίδια ζητούσε και πέρυσι και πρόπερσι το Ελεγκτικό Συνέδριο. Είχατε ένα περιθώριο τριών και πλέον ετών για να κάνετε κάτι. Όμως δεν κάνατε απολύτως τίποτα!
      Κύριε Υπουργέ, σας βαρύνει μια προϊστορία. Αναφέρθηκε ο κ. Ανδρεουλάκος εν εκτάσει. Εγώ απλώς τη θέτω. Επιχειρήσατε να απαξιώσετε το Ελεγκτικό Συνέδριο. Αυτή είναι η πραγματικότητα. Επιβεβαιώνετε αυτήν την πρόθεσή σας με την όλη σας συμπεριφορά κατά τα τελευταία χρόνια. Έπρεπε οπωσδήποτε τουλάχιστον αυτό το βασικό αίτημα, που είναι ίσως και το σημαντικότερο απ’ όλα, να το ικανοποιήσετε. 
      Κάτι άλλο επίσης, κύριε Υπουργέ. Η έκθεση αναφέρει και ορισμένες ακόμα προτάσεις για νομοθετικές παρεμβάσεις και για το ενιαίο λογιστικό των νομικών προσώπων δημοσίου δικαίου και για την ενοποίηση των σχετικών νόμων για τις μισθώσεις του δημοσίου, των νομικών προσώπων δημοσίου δικαίου, του ΙΚΑ κλπ. και ορισμένες άλλες προτάσεις. Επ’ αυτών δεν μας είπατε απολύτως τίποτα. Βεβαίως εμένα δεν με εκπλήττει, γιατί δεν απαντάτε σ’ αυτά. Ξέρετε ότι και να τα πείτε, δεν θα είσθε εσείς οι οποίοι θα τα κάνετε. Οπότε είναι περιττό να τα αναφέρετε. 
      Ο κ. Βλαχόπουλος, ομιλητής του ΠΑΣΟΚ είπε ότι δεν έχει κανένα νόημα η αναφορά του ονόματος του Γεωργίου Παπανδρέου σ’ αυτήν την Αίθουσα. Μετά την τοποθέτηση του κ. Τασούλα για το περιστατικό της πρεσβείας μας στην Ουάσιγκτον αλλά και μετά το περιεχόμενο της εκθέσεως που αναφέρεται στο Υπουργείο Εξωτερικών, που αναφέρονται τέσσερις-πέντε περιπτώσεις όπου δαπάνες 23 εκατομμυρίων, 8 εκατομμυρίων, 3 και 4 εκατομμυρίων δεν ενεκρίθησαν έχει άμεση σχέση με τη συζήτηση. Μάλιστα εκείνο το οποίο κάνει πάρα πολύ μεγάλη εντύπωση, είναι ότι τα χρηματικά εντάλματα δεν επανυποβλήθηκαν. Αυτό σημαίνει ότι εγένετο κάποια απόπειρα κάποιους να ξεγελάσουν και να τα περάσουν αλλά επειδή τους έπιασαν στα πράσα, δεν τα επανυπέβαλαν. 
      Όσον αφορά δε τα αντίτιμα του λογαριασμού δημοσίων ταμείων θα μου επιτρέψετε, κύριε Υπουργέ, να πω τα εξής: Δεν θα συμφωνήσω μαζί σας. Εγώ πάντοτε είχα εκτίμηση στη δικαιοσύνη. Πιστεύω στην ανεξαρτησία της. Οι δικαστές του Ελεγκτικού Συνεδρίου καλύπτονται από την προσωπική και τη λειτουργική τους ανεξαρτησία και ανεξάρτητα από τον τρόπο διορισμού της διοίκησής τους, έχω κάθε λόγο να πιστεύω σ’ εκείνους περισσότερο απ’ ό,τι στην Κυβέρνηση. Εκείνοι τα θεωρούν έξοδα. Έπρεπε να εμφανιστούν στον προϋπολογισμό και μάλιστα κάνουν και κάποια άλλη σκέψη, ότι διά αυτού του τρόπου, αν αναφέρονταν, θα αυξανόταν το έλλειμμα του προϋπολογισμού, εκείνον τον οποίον εσείς βαφτίσατε «πλεονασματικό», ενώ ήταν ελλειμματικός.
      Κύριε Υπουργέ, πράγματι περίμενα μια σαφή θέση ιδιαίτερα στα αιτήματα του Ελεγκτικού Συνεδρίου. Αν πραγματικά το θέλετε ως ελεγκτικό όργανο και δεν σας ενοχλεί, γιατί οι δημόσιοι υπόλογοι εις βάρος των οποίων εκδίδονται οι καταλογιστέες πράξεις είναι διευθυντές και προϊστάμενοι οι οποίοι επελέγησαν κατά κάποιον τρόπο μεταξύ των κομματικών σας φίλων, θα μπορούσατε κάλλιστα να δεχτείτε κάποιες προτάσεις εις τρόπον ώστε να μπορέσει να λειτουργήσει καλύτερα το Ελεγκτικό Συνέδριο, όπως προτείνει η Νέα Δημοκρατία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε πέντε λεπτά, για να ολοκληρώσουμε τη συνεδρίαση.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και  Οικονομικών): Θέλω ελάχιστο χρόνο, κύριε Πρόεδρε, για να κλείσει η συζήτησή μας απόψε. Θέλω να καταθέσω κατ’ αρχάς για τα Πρακτικά έναν πίνακα που έχει τα αποτελέσματα του προληπτικού ελέγχου του Ελεγκτικού Συνεδρίου.
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Φαρμάκης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      Θέλω να τονίσω προς τον κύριο συνάδελφο ότι  έχουμε και εμείς την ίδια εκτίμηση και στο Ελεγκτικό Συνέδριο και στη δικαστική εξουσία. Μη μονοπωλείτε αυτή την εκτίμηση και το ενδιαφέρον. Αν τα τελευταία χρόνια δεν υπήρξε η ικανοποίηση όλων των αιτημάτων του Ελεγκτικού Συνεδρίου για προσλήψεις, αυτό απλά σημαίνει ότι οι πόροι δεν είναι ανεξάντλητοι. Ενισχύθηκε, όμως, με σημαντικό αριθμό προσωπικού. Θεωρούμε ότι υπάρχει δυνατότητα καλύτερης αξιοποίησης του υφισταμένου ελεγκτικού δυναμικού με την καθιέρωση σύγχρονων ελεγκτικών μεθόδων όπως στο ευρωπαϊκό Ελεγκτικό Συνέδριο.
      Θέλω επίσης να πω ότι αναφορικά με την πρόταση του Ελεγκτικού Συνεδρίου για τη σύσταση επιτροπής με σκοπό τη σύνταξη των αναγκαίων προεδρικών διαταγμάτων που αφορούν το νομοθετικό διάταγμα 496/1974, θεωρούμε ότι δεν υπάρχει κανένας λόγος να συμβεί αυτό σήμερα, μετά την κατάρτιση και την κατάθεση στη Βουλή του νέου νομοσχεδίου για τον έλεγχο των δαπανών. Θα προωθηθεί επίσης –για να απαντήσω και σ’ αυτό που είπατε- νέο δημόσιο λογιστικό και δημοσιονομικός κανονισμός που θα περιλαμβάνει και το λογιστικό των νομικών προσώπων. Επομένως, κατά την άποψή μας, δεν απαιτείται η έκδοση αυτών των προτεινομένων διαταγμάτων μετά πάροδο μάλιστα τριάντα ετών από την έναρξη ισχύος του διατάγματος 496/1974. 
      Για να κλείσω, θα κάνω ένα σχόλιο ακόμη. Πολλές φορές μιλάτε για λογαριασμό του ελληνικού λαού, ωσάν να έχετε την εξουσιοδότησή του γι’ αυτό. Ο ελληνικός λαός, λέτε, έχει αυτήν την άποψη για την Κυβέρνηση, ο ελληνικός λαός επιθυμεί η Κυβέρνηση να φύγει, ο ελληνικός λαός επιθυμεί η Νέα Δημοκρατία να γίνει κυβέρνηση. Δεν ξέρω από πού προκύπτουν όλα αυτά και πόθεν αυτή η εξουσιοδότηση να μιλάτε εξ ονόματος του ελληνικού λαού. Θα σας έλεγα να μην βιάζεστε. ΄Εχετε την απάντηση του ελληνικού λαού δύο και πλέον δεκαετίες μέχρι τώρα και θα την έχετε πολύ σύντομα, σε δύο μήνες από τώρα, και πάλι. 
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε….
      ΠΡΟΕΔΡΕΥΩΝ (Παναγιώτης Σγουρίδης): Δεν έχετε το δικαίωμα, κύριε συνάδελφε.
      ΝΙΚΟΛΑΟΣ ΚΑΤΣΑΡΟΣ: Στις 7 Μαρτίου θα έχετε και εσείς την απάντηση. 
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κηρύσσεται περαιωμένη η συζήτηση επί της ετήσιας έκθεσης του Ελεγκτικού Συνεδρίου για το οικονομικό έτος 2001.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.26’ λύεται η συνεδρίαση για αύριο ημέρα Τρίτη 13 Ιανουαρίου 2004 και ώρα 18.00΄ με αντικείμενο εργασιών του Σώματος νομοθετική εργασία: α) συνέχιση της συζήτησης επί των άρθρων και του συνόλου του σχεδίου νόμου: «Μέτρα αναπτυξιακής και κοινωνικής πολιτικής αντικειμενικοποίηση του φορολογικού ελέγχου και άλλες διατάξεις», 
      β) Μόνη συζήτηση επί της αρχής, των άρθρων και του συνόλου του σχεδίου νόμου «Μέτρα για την αντιμετώπιση της ανεργίας και άλλες διατάξεις»,
      γ) Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργού Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων»,
      δ) Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Συμφωνίας μεταξύ του Υπουργείου Γεωργίας και της Λαϊκής Δημοκρατίας της Κίνας για συνεργασία στον αγροτικό τομέα», σύμφωνα με την ημερήσια διάταξη που έχει διανεμηθεί.
      ΠΡΟΕΔΡΟΣ                               ΟΙ ΓΡΑΜΜΑΤΕΙΣ



177
ΣΥΝΕΔΡΙΑΣΗ 12-01-04               ΣΕΛ.   

