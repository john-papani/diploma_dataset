ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΝΓ’ 
      
Παρασκευή 14 Δεκεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Γ. Παπαδημητρίου, σελ.
3. Ανακοινώνεται ότι τη συνεδρίαση παρακολουθούν μαθητές από το 4ο Δημοτικό Σχολείο Περάματος Πειραιά, το Δημοτικό Σχολείο Μοντεσοριανή Σχολή Αθηνών, το Δεύτερο Τ.Ε.Ε. Τρίπολης, το 34ο Δημοτικό Σχολείο Πατρών και φοιτητές από το Ανοικτό Λαϊκό Πανεπιστήμιο Δήμου Χανίων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Πρωθυπουργό:
i. σχετικά με τις αυξήσεις των τιμών στα είδη λαϊκής κατανάλωσης, σελ.
ii. σχετικά με τις δηλώσεις του Κοινοτικού Επιτρόπου για το θέμα της Ολυμπιακής Αεροπορίας, σελ.
β) Προς τον Υπουργό Δικαιοσύνης σχετικά με την προστασία δεδομένων προσωπικού χαρακτήρα που εξετάζονται στο πλαίσιο της αστυνομικής και δικαστικής συνεργασίας σε ποινικές υποθέσεις, σελ.
γ) Προς τον Υπουργό Εσωτερικών, σχετικά με την επαναφορά της κυκλοφορίας των αυτοκινήτων πέριξ της Βρετανικής Πρεσβείας κ.λπ., σελ.
δ) Προς τον Υπουργό Εθνικής Παιδείας και Θρησκευμάτων, σχετικά με τα δημόσια δευτεροβάθμια σχολεία στο Νομό Ροδόπης κ.λπ., σελ.
ε) Προς τον Υπουργό Εξωτερικών, σχετικά με δημοσιεύματα του Τύπου αναφερόμενα στη χρηματοδότηση των Μη Κυβερνητικών Οργανώσεων κ.λπ., σελ.
στ) Προς τον Υπουργό Οικονομίας και Οικονομικών σχετικά με την καταβολή επιδόματος θέρμανσης στα άτομα με αναπηρία κ.λπ., σελ.
4. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις ναυλώσεις αεροσκαφών από τις Ολυμπιακές Αερογραμμές, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
α) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνοσπονδίας, σχετικά με τη σύνδεση της Ελβετικής Συνοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν», σελ.
β) Η Διαρκής Επιτροπή Οικονομικών Υποθέσεων καταθέτει την ‘Εκθεσή της στο σχέδιο νόμου του Υπουργείου Οικονομίας και Οικονομικών: «Σύσταση Εθνικού Ταμείου Κοινωνικής Συνοχής και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΡΑΠΟΓΛΟΥ Δ., σελ.
ΔΟΥΚΑΣ Π., σελ.
ΔΡΑΓΩΝΑ Θ., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΛΕΓΚΑΣ Ν., σελ.
ΛΥΚΟΥΡΕΝΤΖΟΣ Α., σελ.
ΜΑΥΡΙΚΟΣ Γ., σελ.
ΠΑΥΛΟΠΟΥΛΟΣ Π., σελ.
ΦΩΛΙΑΣ Χ., σελ.
ΧΑΛΒΑΤΖΗΣ Σ., σελ.
ΧΑΤΖΗΓΑΚΗΣ Σ., σελ.
ΧΑΤΖΗΔΑΚΗΣ Κ. , σελ.

Β. Επί της επερώτησης:
ΑΙΒΑΛΙΩΤΗΣ Κ., σελ.
ΑΛΑΒΑΝΟΣ Κ., σελ.
ΑΝΤΩΝΙΟΥ Α., σελ.
ΛΑΦΑΖΑΝΗΣ Π., σελ.
ΜΑΝΙΑΤΗΣ Ι., σελ.
ΞΕΝΟΓΙΑΝΝΑΚΟΠΟΥΛΟY Μ., σελ.
ΠΑΝΑΓΙΩΤΟΠΟΥΛΟΣ Π.,σ ελ.
ΤΙΜΟΣΙΔΗΣ Μ., σελ.
ΤΣΙΟΚΑΣ Θ., σελ.
ΧΑΛΒΑΤΖΗΣ Σ., σελ.
ΧΑΤΖΗΔΑΚΗΣ Κ., σελ.
ΧΡΙΣΤΟΦΙΛΟΠΟΥΛΟΥ Π., σελ.
             ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΝΓ΄
      Παρασκευή 14 Δεκεμβρίου  2007 
      Αθήνα, σήμερα στις 14 Δεκεμβρίου 2007, ημέρα Παρασκευή και ώρα 10.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Θάλεια Δραγώνα, Βουλευτή Επικρατείας τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ρεθύμνης κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία  το Επιμελητήριο Ρεθύμνης ζητεί τη δημιουργία τμήματος Τουριστικών Σπουδών στη Σχολή Κοινωνικών  Επιστημών του Πανεπιστημίου Κρήτης..
      2) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία η κ. Ασπασία-Μαργαρίτα Θεοδωράκη,εκπρόσωποςτης «ΟΡΧΗΣΤΡΑΣ ΜΙΚΗΣ ΘΕΟΔΩΡΑΚΗΣ» διαμαρτύρεται για τη μη χορήγηση της ετήσιας επιχορήγησης  στην πιο πάνω Ορχήστρα.
      3) Ο Βουλευτής Αχαίας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία o Δήμος Λευκασίου Αχαίας ζητεί τη διατήρηση πρακτορείου της Τράπεζας της Ελλάδος στα Καλάβρυτα.
      4) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Μαρία Καλλιώρα, μαθήτρια της Γ΄ Λυκείου διαμαρτύρεται για την αύξηση του ορίου του ύψους των υποψηφίων για τις Στρατιωτικές Σχολές Αξιωματικών.
      5) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  οι απολυμένοι της ΄Ενωσης Αγροτικών Συνεταιρισμών Θεσσαλονίκης «ΟΜΟΣΠΟΝΔΙΑ» ζητεί την κατ΄εξαίρεση πληρωμή των αποζημιώσεων στους απολυθέντες της Ε.Α.Σ.Θ..
      
      6) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  η κυρία Μαρία Καλλιώρα ζητεί να καταργηθεί η αύξηση του ορίου ύψους για την εισαγωγή στις Στρατιωτικές Σχολές Αξιωματικών.
      7) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ  κατέθεσε αναφορά με την οποία  ο Γεωπονικός Σύλλογος Νομού Λαρίσης ζητεί να μην ισχύει χρονικό όριο στις συμβάσεις εργασίας των Γεωπόνων.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία  ο Δήμος Γιαννιτσών Πέλλας ζητεί τη χρηματοδότηση του έργου τοποθέτησης χλοοτάπητα στο Δημοτικό Στάδιο Γιαννιτσών.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας το οποίο αναφέρεται πως βάσει της έρευνας του ΚΕΠΕ ο Νομός Πέλλας κατέχει την προτελευταία θέση στη λίστα με το κατά κεφαλήν ΑΕΠ.
      10) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ  κατέθεσε αναφορά με την οποία  ο Λαογραφικός - Αρχαιολογικός - Πολιτιστικός Σύλλογος Μοναστηρίου Οξυάς `Η ΑΓΙΑ ΤΡΙΑΔΑ` ζητεί τη χρηματοδότηση της κατασκευής του έργου διευθέτησης των ομβρίων υδάτων του ποταμού Παμίσου, στη θέση Μεσοράχη Οξυάς.
      11) Ο Βουλευτής Αχαίας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία  η Εθνική Συνομοσπονδία Ατόμων με Αναπηρία ζητεί τη θέσπιση ειδικού τιμολογίου της ΔΕΗ για τα ΑΜΕΑ.
      12) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία  οι εφημέριοι της Ιεράς Μητροπόλεως Περιστερίου Αττικής ζητούν την τροποποίηση του θέματος των ασφαλιστικών κρατήσεων, μετά την παρέλευση 40 ετών υπηρεσίας τους.
      13) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία  ο Δήμος Παραβόλας Αιτωλ/νίας ζητεί  την κατασκευή ηλεκτροφωτισμού  κατά μήκος  της Εθνικής Οδού Αγρινίου-Θέρμου
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 927/19-10-07 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 62711/8-11-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ανωτέρω σχετική ερώτηση του Βουλευτή κ. Β. Έξαρχου κατά λόγο αρμοδιότητάς μας, σας γνωρίζουμε τα εξής:
      Στο προσωπικό των προγραμμάτων Βοήθεια στο Σπίτι, Μονάδες Κοινωνικής Μέριμνας, ΚΗΦΗ κλπ., που χρηματοδοτούνται είτε από το Ευρωπαϊκό Κοινωνικό Ταμείο (Ε.Κ.Τ.) στα πλαίσια του Γ Κοινοτικού Πλαισίου Στήριξης, είτε από εθνικούς πόρους και υλοποιούνται μέσω Δημοτικών Επιχειρήσεων, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του π.δ.164/2004 (ΦΕΚ 134/Α’/19-7-2004).
      Ειδικά για το προσωπικό των προγραμμάτων «Βοήθεια στο Σπίτι», που κατατάχθηκαν σε θέσεις ιδιωτικού δικαίου αορίστου χρόνου στις Δημοτικές Επιχειρήσεις, με τη διάταξη του άρθρου 16 του ν. 3491/2006, προβλέφθηκε η δυνατότητα ένταξης του προσωπικού αυτού σε αντίστοιχες υπηρεσίες του οικείου φορέα στον οποίο απασχολούντο μέχρι την έκδοση της σχετικής απόφασης ΑΣΕΠ, ώστε να συνεχιστεί απρόσκοπτα η εφαρμογή των προγραμμάτων αυτών.
   Για τους λοιπούς συμβασιούχους που δεν πληρούσαν τις προϋποθέσεις των προαναφερόμενων διατάξεων, η μετατροπή της σχέσης εργασίας τους από ιδιωτικού δικαίου ορισμένου χρόνου σε αορίστου απαγορεύεται από το άρθρο 103 του Συντάγματος.
   Ωστόσο, σε περίπτωση προκήρυξης αντίστοιχων θέσεων μονίμου προσωπικού από Δημοτική Επιχείρηση ή ΟΤΑ, οι ενδιαφερόμενοι που θα συμμετάσχουν στη διαδικασία πλήρωσης των θέσεων αυτών δικαιούνται να λάβουν την προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν.3320/2005 (ΦΕΚ 48/Α’/23-2-2005).
   Επιπλέον, όπως έχουμε γνωρίσει, οι ΟΤΑ α' βαθμού έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις του άρθρου 10 του ν. 3584/07, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Η κάλυψη των θέσεων αυτών γίνεται με πρωτοβουλία των ΟΤΑ α' βαθμού, σύμφωνα με τις διατάξεις της παρ. 3 του άρθρου 30 του ν. 3274/2004, με την καθοριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν.3320/2005 (ΦΕΚ 48/Α' /23-2-2005).
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α' βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας και των ευπαθών κοινωνικών ομάδων.
         Τέλος, σας γνωρίζουμε ότι, με το δεύτερο εδάφιο της παρ. 4 του άρθρου 5 της αριθ. 111135/1233 (ΦΕΚ 772/Β’/15.5.2007) Κοινής Υπουργικής Απόφασης των Υπουργών Εσωτερικών, Δημόσιας Διοίκησης και Αποκέντρωσης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης και του Υφυπουργού Οικονομίας και Οικονομικών, για την ομαλή συνέχιση των προγραμμάτων «Βοήθεια στο Σπίτι», «Μονάδες Κοινωνικής Μέριμνας» και «Κέντρα Ημερήσιας Φροντίδας Ηλικιωμένων (ΚΗΦΗ), που συγχρηματοδοτούνται από το Ευρωπαϊκό Κοινωνικό Ταμείο (ΕΚΤ) στα πλαίσια του Γ' Κοινοτικού Πλαισίου Στήριξης, διασφαλίσθηκε η δυνατότητα χρηματοδότησής τους μέχρι 31-8-2008, σύμφωνα με όσα ορίζονται αναλυτικά στο άρθρο 8 παρ.2 της ανωτέρω απόφασης, με διασφάλιση των απαιτούμενων κονδυλίων από Κοινοτικούς και Εθνικούς Πόρους (άρθρο 11 της απόφασης).
      Περαιτέρω, αναφορικά με τη μη καταβολή των δεδουλευμένων στους εργαζόμενους στα ανωτέρω προγράμματα, μετά από σχετική αλληλογραφία με την Περιφέρεια Θεσσαλίας, επισημαίνεται από τη Διαχειριστική Αρχή της Περιφέρειας ότι ζητήθηκε από τις επιχειρήσεις των ΟΤΑ που εκδήλωσαν ενδιαφέρον για τη συνέχιση του προγράμματος η υποβολή των απαραίτητων δικαιολογητικών (τεχνικό δελτίο, απόφαση Δ.Σ. για την ένταξη κ.λ.π.) ώστε στη συνέχεια να προχωρήσει στην έκδοση τροποποιημένων αποφάσεων ένταξης. Περαιτέρω υποβλήθηκαν όλα τα απαιτούμενα δικαιολογητικά στο Υπουργείο Οικονομίας και Οικονομικών για τη χρηματοδότηση του προγράμματος μετά από τροποποίηση του Προγράμματος Δημοσίων Επενδύσεων. Μετά την ανωτέρω έγκριση θα ακολουθήσει η σύναψη συμβάσεων μεταξύ της Διαχειριστικής Αρχής και των επιχειρήσεων των ΟΤΑ, ώστε να καταστεί δυνατή η καταβολή της χρηματοδότησης για την εξόφληση των δεδουλευμένων των δικαιούχων.
Ο Υφυπουργός
ΘΑΝΑΣΗΣ ΝΑΚΟΣ»
	2. Στην με αριθμό 916/19-10-07 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 62701/8-11-07 έγγραφο από τον Υφυπουργό Εσωτερικών η ακόλουθη απάντηση: 
    «Σε απάντηση της ανωτέρω ερώτησης και στο πλαίσιο των αρμοδιοτήτων μας σας ενημερώνουμε ότι στο πρόγραμμα Σ.Α.ΤΑ., από το έτος 2001, έχει ενταχθεί ειδική δράση που αφορά στην Πολιτική Προστασία, προκειμένου να ενισχυθούν οι ΟΤΑ Α' βαθμού στον τομέα της αντιμετώπισης εκτάκτων αναγκών από επικίνδυνα καιρικά φαινόμενα, της πυροπροστασίας των δασών, των αντιπλημμυρικών έργων κλπ.
    Ειδικότερα, όσον αφορά στον τομέα της πυροπροστασίας των δασών, οι ΟΤΑ επιχορηγούνται πριν από την έναρξη της αντιπυρικής περιόδου, για να χρηματοδοτήσουν ενέργειες αποκατάστασης του δασικού οδικού δικτύου, καθαρισμού των περιαστικών δασών τους και ελέγχου των χώρων υγειονομικής ταφής απορριμμάτων. Το ποσό που διατίθεται στους ΟΤΑ της χώρας για αυτόν το σκοπό, αποδίδεται σε ετήσια βάση και είναι ανάλογο των οικονομικών δυνατοτήτων του Προγράμματος της Σ.Α.ΤΑ.
    Επιπλέον, σας γνωρίζουμε ότι η απόφαση που εκδίδει το Υπουργείο πραγματοποιείται ύστερα από κατάθεση πρότασης από την Γενική Γραμματεία Πολιτικής Προστασίας για την κατανομή των πιστώσεων ανά ΟΤΑ, η οποία βασίζεται στα παρακάτω κριτήρια:
   - Ζώνη επικινδυνότητας για εκδήλωση δασικής πυρκαγιάς, όπως ορίζεται από τις διατάξεις του Π.Δ. 575/1980 (Φ.Ε.Κ. 157 τ.Α). 
   - Επικινδυνότητα περιαστικών δασών. 
   - Αριθμός χώρων υγειονομικής ταφής απορριμμάτων.
    Στο παραπάνω πλαίσιο τον Απρίλιο του 2007 κατανεμήθηκε στους Δήμους του Νομού Θεσσαλονίκης πίστωση ύψους 389.000,00 ευρώ για τη λήψη μέτρων πυροπροστασίας και καθαρισμού των περιαστικών δασών με στόχο την πρόληψη πυρκαγιών. Επιπλέον, ας γνωρίζουμε ότι όλοι οι ΟΤΑ του Ν. Θεσσαλονίκης επιχορηγήθηκαν με συμπληρωματικό ποσό ύψους 134.000,00 ευρώ για δράσεις πυροπροστασίας.
    Επιπρόσθετα και σύμφωνα με τα στοιχεία που διαθέτει η Γενική Γραμματεία Δημόσιας Τάξης, σας ενημερώνουμε ότι, οι πυροσβεστικές υπηρεσίες της χώρας εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του σώματος είναι ελλειμματική κατά 30% περίπου.
    Για τη στελέχωση των υπηρεσιών και την κάλυψη μέρους των κενών οργανικών θέσεων, κατά το τελευταίο χρονικό διάστημα, προσελήφθησαν 632 πυροσβεστικοί υπάλληλοι. Προβλέπεται επίσης, η σταδιακή πλήρωση όλων των κενών οργανικών θέσεων του Πυροσβεστικού Σώματος, με διαγωνισμούς που θα προκηρυχθούν προσεχώς. Ήδη, εγκρίθηκε, για τα επόμενα δύο έτη, η πρόσληψη 1.300 πυροσβεστικών υπαλλήλων. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και των πυροσβεστικών υπηρεσιών του νομού Θεσσαλονίκης.
    Αναφορικά με την πυροπροστασία του δάσους Σέιχ Σου, κατά την προηγούμενη αντιπυρική περίοδο, σημειώνεται ότι σύμφωνα με τον επιχειρησιακό σχεδιασμό του πυροσβεστικού Σώματος για το Νομό Θεσσαλονίκης, προβλέπονταν, η διασπορά 4 πυροσβεστικών οχημάτων και η στελέχωση τεσσάρων πυροφυλακίων σε επίκαιρες θέσεις του εν λόγω δάσους. Επίσης προβλέπονταν σε συνεργασία με την Ελληνική Αστυνομία και τις Ένοπλες Δυνάμεις η διενέργεια 2 μικτών εποχούμενων περιπολιών. Σε καθημερινή βάση περιπολούσαν και 2 δίκυκλες μοτοσικλέτες ενώ διατέθηκε και ένας επιχειρησιακός αξιωματικός δασών, με έδρα το «λυόμενο», ο οποίος ενεργούσε και στο δάσος Σέιχ Σου. Ανάλογα δε με το βαθμό επικινδυνότητας τα μέτρα αυτά εντείνονταν και διατίθετο ακόμη ένας επιχειρησιακός αξιωματικός, για επιθεώρηση στα πυροφυλάκια, τα περιπολικά οχήματα και τις μικτές περιπολίες.
    Στο πλαίσιο του απολογισμού της αντιπυρικής περιόδου που θα πραγματοποιηθεί μετά τη λήξη της, από το Υπουργείο μας θα εξετασθεί και ο βαθμός αποτελεσματικότητας και των μέτρων πυροπροστασίας στο νομό Θεσσαλονίκης και κατά συνέπεια στο δάσος Σέιχ Σου προκειμένου να εντοπιστούν αδυναμίες και παραλείψεις στο όλο σύστημα πυροπροστασίας και να γίνουν οι αναγκαίες παρεμβάσεις.
      Για τα λοιπά ερωτήματα, αρμόδια να απαντήσουν είναι τα συνερωτώμενα Υπουργεία καθώς και το Υπουργείο Οικονομίας και Οικονομικών προς το οποίο κοινοποιείται αντίγραφο της ερώτησης.
      Ο Υφυπουργός
      ΘΑΝΑΣΗΣ ΝΑΚΟΣ»
     3. Στην με αριθμό 797/17-10-07 ερώτηση του Βουλευτή κ. Αναστάσιου Σιδηρόπουλου δόθηκε με το υπ’ αριθμ. 7017/4/7510/5-11-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Α. Σιδηρόπουλος, σας γνωρίζουμε ότι η αναδιάρθρωση-αναδιοργάνωση των περιφερειακών αστυνομικών Υπηρεσιών της χώρας αποτελεί βασική προτεραιότητα για το Υπουργείο μας και η μεταρρυθμιστική οργανωτική διαδικασία βρίσκεται σε εξέλιξη και θα ολοκληρωθεί σταδιακά, στο πλαίσιο εφαρμογής του συνολικού οργανωτικού προγράμματος. Ήδη, με την έκδοση των π.δ. 48/2006 και 116/2007, προχώρησε η αναδιοργάνωση των Γενικών Αστυνομικών Διευθύνσεων Θεσσαλονίκης και Περιφερειών Νοτίου και Βορείου Αιγαίου και Ιονίων Νήσων. Ο βασικός προσανατολισμός της οργανωτικής αυτής διαδικασίας συνίσταται στη δημιουργία δυναμικότερων, αποτελεσματικότερων και με μεγαλύτερες επιχειρησιακές δυνατότητες υπηρεσιακών μονάδων και στην ορθολογικότερη και αποδοτικότερη διαχείριση του συνόλου του προσωπικού και των διαθέσιμων μέσων.
        Σε ό,τι αφορά τη στελέχωση της Αστυνομικής Διεύθυνσης Ημαθίας, σας πληροφορούμε ότι το Υπουργείο μας θα προχωρήσει στη σταδιακή πλήρωση όλων των κενών οργανικών θέσεων του προσωπικού που έχουν παρουσιαστεί και αφέθηκαν να υπάρχουν ήδη προ του 2004, ώστε να μπορέσουν τα Σώματα Ασφαλείας να επιτελέσουν την αποστολή τους, όπως απαιτεί ο ρόλος τους. Σήμερα οι αστυνομικές Υπηρεσίες στελεχώνονται με το απαραίτητο προσωπικό, μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, λαμβανομένου πάντα υπόψη και του ισχύοντος καθεστώτος μεταθέσεων του προσωπικού, όπως καθορίζεται από τις κείμενες διατάξεις.
        Στο πλαίσιο αυτό έχει στελεχωθεί και η εν λόγω Διεύθυνση με δύναμη, η οποία παρουσιάζει μικρό έλλειμμα έναντι της οργανικής της, όπως συμβαίνει με αρκετές αστυνομικές Υπηρεσίες. Πάντως στα πλαίσια των υπηρεσιακών δυνατοτήτων, κατά τις τακτικές και συμπληρωματικές μεταθέσεις του τρέχοντος έτους, ενισχύθηκε με 8 αστυφύλακες, ενώ πρόσφατα ενισχύθηκε με 1 αξιωματικό και 1 αστυφύλακα, νεοεξελθόντες των Σχολών. Το θέμα της πληρέστερης στελέχωσης των Υπηρεσιών της ανωτέρω Διεύθυνσης και της αποτελεσματικότερης λειτουργίας της θα αντιμετωπισθεί και με την ολοκλήρωση της προαναφερόμενης αναδιάρθρωσης - αναδιοργάνωσης, με την οποία συναρτάται και η ανακατανομή της οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
        Για το θέμα του υλικοτεχνικού εξοπλισμού των ανωτέρω Υπηρεσιών, σας πληροφορούμε ότι σε αυτές έχουν χορηγηθεί τα αναγκαία μέσα και εφόδια, για την εκτέλεση της αποστολής τους. Ενδεικτικά σημειώνεται ότι, κατά την τελευταία τριετία, εκτός των άλλων, χορηγήθηκαν 10 καινούργια οχήματα, διαφόρων τύπων, ενώ στα πλαίσια του έργου «Police on line» όλες οι Υπηρεσίες επιπέδου Αστυνομικού Τμήματος και άνω εφοδιάστηκαν με τρεις (3) ηλεκτρονικούς υπολογιστές (ΗΝ) και ένα πολυμηχάνημα έκαστη. Η χορήγηση καινούργιων μεταφορικών μέσων, επί του παρόντος, δεν είναι δυνατή, λόγω έλλειψης αποθεμάτων. Με την υλοποίηση όμως των διαφόρων προγραμμάτων προμηθειών που βρίσκονται σε εξέλιξη αναμένεται η προμήθεια καινούργιων οχημάτων, τα οποία στη συνέχεια θα κατανεμηθούν στις Υπηρεσίες, ανάλογα με τις ανάγκες τους.
        Σε ό,τι αφορά το θέμα της στέγασης των Υπηρεσιών της εν λόγω Διεύθυνσης, σας ενημερώνουμε ότι το στεγαστικό πρόβλημα των Υπηρεσιών της Ελληνικής Αστυνομίας απασχολεί σοβαρά το Υπουργείο μας και επιδιώκεται η σταδιακή επίλυσή του με τη στέγασή τους σε κατάλληλα κτίρια, που θα διαθέτουν σύγχρονους, άνετους και υγιεινούς χώρους εργασίας και διαμονής του προσωπικού και των προσερχόμενων σε αυτές πολιτών, καθώς και χώρους κατάλληλους για την ασφαλή και άνετη κράτηση των κρατουμένων. Πέραν αυτών, από το Υπουργείο μας αναπτύσσεται μεγάλης κλίμακας Κτιριολογικό Πρόγραμμα για την επίλυση του στεγαστικού προβλήματος των Υπηρεσιών του Σώματος. Μεγάλο μέρος του προγράμματος αναπτύσσεται σε συνεργασία με την Κτηματική Εταιρία Δημοσίου (Κ.Ε.Δ.). Συγκεκριμένα, αξιοποιείται η νέα δυνατότητα που παρέχεται με τον ν. 3389/2005 «Συμπράξεις δημοσίου και ιδιωτικού τομέα» (Σ.Δ.Ι.Τ.).
        Ειδικότερα η Αστυνομική Διεύθυνση Ημαθίας και οι λοιπές Υπηρεσίες έδρας της, σήμερα, στεγάζονται σε μισθωμένο οίκημα που καλύπτει οριακά τις στεγαστικές τους ανάγκες. Ο ιδιοκτήτης του κτιρίου, καίτοι έχει ενημερωθεί προς τούτο επανειλημμένως εγγράφως από την Αστυνομική Διεύθυνση Ημαθίας για την εκτέλεση των απαιτούμενων επισκευών και βελτιωτικών εργασιών, δεν αποδέχεται τις συμβατικές του υποχρεώσεις, επικαλούμενος ότι στη σχετική σύμβαση και σε αναγραφόμενο όρο αυτής ορίζεται ότι υποχρεούται για επισκευή - συντήρηση των παρατηρούμενων φθορών μόνο κατά τα πρώτα 2 έτη της μίσθωσης, άποψη με την οποία ταυτίζεται και η κατά τόπον αρμόδια Κτηματική Υπηρεσία.
        Συνεπώς, το υφιστάμενο στεγαστικό πρόβλημα της εν λόγω Διεύθυνσης θα επιλυθεί οριστικά με την ολοκλήρωση της κατασκευής νέου κτιρίου, η οποία εγκρίθηκε για υλοποίηση από την Ειδική Γραμματεία Συμπράξεων Δημοσίου και Ιδιωτικού Τομέα στο δημόσιο ακίνητο (οικόπεδο) που μας έχει παραχωρηθεί για το σκοπό αυτό, συνολικής επιφάνειας 3.500 τ.μ. και προϋπολογισμού 10.000.000,00 ευρώ, περίπου.
        Αναφορικά με το ζήτημα της παραμονής κρατουμένων για μεγάλο χρονικό διάστημα στα κρατητήρια του Αστυνομικού Τμήματος Βέροιας, σας γνωρίζουμε ότι το πρόβλημα αυτό πράγματι υφίσταται και οφείλεται στην παραμονή σε αυτά μεγάλου αριθμού υποδίκων ή καταδίκων, προοριζομένων για τη δικαστική φυλακή Θεσσαλονίκης, τους οποίους όμως η φυλακή αρνείται να παραλάβει, επικαλούμενη πληρότητα χώρου, παρά τις επανειλημμένες έγγραφες αντιρρήσεις-επισημάνσεις τόσο των αρμοδίων Υπηρεσιών μας, όσο και του Συνηγόρου του Πολίτη.
        Για την αντιμετώπιση του σοβαρού αυτού προβλήματος που το αντιμετωπίζουν και άλλες Υπηρεσίες μας, η αρμόδια Διεύθυνση του Αρχηγείου της Ελληνικής Αστυνομίας, αλλά και περιφερειακές Υπηρεσίες μας έχουν απευθυνθεί εγγράφως κατ' επανάληψη προς το Υπουργείο Δικαιοσύνης, αλλά και προς τη Διεύθυνση της Δικαστικής Φυλακής Θεσσαλονίκης, προκειμένου να προβούν στην εκδήλωση των αναγκαίων ενεργειών για την επίλυση των αναφερόμενων προβλημάτων και στην παραλαβή των ποινικών κρατουμένων από τα αστυνομικά κρατητήρια. Πέραν αυτών το Αστυνομικό Τμήμα Βέροιας πρόσφατα (22-10-2007) υπέβαλε σχετική μηνυτήρια αναφορά και προς τον Εισαγγελέα Πλημμελειοδικών Βέροιας, εκθέτοντάς του το πρόβλημα και την κατάσταση που επικρατεί στα κρατητήριά του σήμερα. Ευελπιστούμε πάντως ότι θα δοθεί λύση στο πρόβλημα αυτό με τη λειτουργία της νέας φυλακής Φελλίου Γρεβενών, η οποία αναμένεται να λειτουργήσει στα τέλη του τρέχοντος ή το αργότερο τους πρώτους μήνες του επόμενου έτους.
        Σε ό,τι αφορά το θέμα της διενέργειας των εποχούμενων περιπολιών, σας ενημερώνουμε ότι αυτό ρυθμίζεται από τη διάταξη του άρθρου 77 του π.δ. 141/1991. Ωστόσο, από την αρμόδια Διεύθυνση του Αρχηγείου Ελληνικής Αστυνομίας, έχουν κατ' επανάληψη δοθεί εντολές και οδηγίες προς τις περιφερειακές μας Υπηρεσίες, ώστε οι εποχούμενες περιπολίες να είναι στελεχωμένες σύμφωνα με τα προβλεπόμενα.
        Τέλος, για το θέμα της λειτουργίας της Σχολής Μετεκπαίδευσης και Επιμόρφωσης Ελληνικής Αστυνομίας Βορείου Ελλάδος, στη Βέροια, σας ενημερώνουμε ότι πρόσφατα ολοκληρώθηκε η κατασκευή των νέων σύγχρονων εγκαταστάσεων στην περιοχή Πανοράματος του Δήμου Βέροιας και ήδη πραγματοποιήθηκε από αρμόδια επιτροπή η διοικητική παραλαβή τους, για χρήση και φύλαξη. Μετά τη διευθέτηση των οργανωτικών και διαδικαστικών ζητημάτων λειτουργίας, θα εκδηλωθούν από τις αρμόδιες Υπηρεσίες μας όλες εκείνες οι ενέργειες που θα συμβάλουν στην παροχή υψηλού επιπέδου εκπαίδευσης στους αστυνομικούς σπουδαστές της Σχολής, από κατάλληλο επιστημονικό, ερευνητικό και αστυνομικό διδακτικό προσωπικό.
        Ο Υφυπουργός
        ΠΑΝΑΓΙΩΤΗΣ ΧΗΝΟΦΩΤΗΣ»
      4. Στην με αριθμό 784/16.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 133779/6.11.07 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Αναφερόμενοι στη με αριθμ. 784/16.10.2007 Ερώτηση. που κατατέθηκε στη Βουλή από το Βουλευτή κ. Μ. Στρατάκη. με θέμα: «Καρκινοπαθείς δεν υποβάλλονται σε χημειοθεραπείες λόγω έλλειψης φαρμάκων στο ΠΑ.Γ.Ν.Η. ». σας γνωρίζουμε τα εξής:
      Στις αρχές του Οκτωβρίου 2007. υπήρξε καθυστέρηση για τέσσερις ημέρες στην παράδοση συγκεκριμένης φαρμακευτικής ουσίας η οποία εισάγεται από το ΙΦΕΤ και χρησιμοποιείται, μεταξύ άλλων ουσιών σε σχήματα θεραπείας ογκολογικών ασθενών.
      Εξ αιτίας αυτού. αναβλήθηκαν θεραπείες συγκεκριμένης ομάδας περίπου (35) ασθενών. ενώ στη θέση τους αντιμετωπίστηκαν άλλοι ασθενείς στα σχήματα θεραπείας των οποίων. δεν απαιτείτο η συγκεκριμένη ουσία.
       Όπως είναι γνωστό. οι ογκολογικοί ασθενείς, πρέπει να κάνουν εισαγωγή στην Παθολογική - Ογκολογική Κλινική του Νοσοκομείου για τη λήψη της θεραπείας τους και να παρακολουθούνται από ιατρικό και νοσηλευτικό προσωπικό. καθώς κατά το αρχικό διάστημα χορήγησης της θεραπείας είναι ιδιαίτερα αυξημένος ο κίνδυνος σημαντικών παρενεργειών.
      Για το θέμα διαμαρτυρήθηκε ένας ασθενής στα Μ.Μ.Ε.. παρότι. σύμφωνα με τη γραμματεία της κλινικής του χορηγήθηκε από την πρώτη στιγμή που παρελήφθη (συγκεκριμένο ραντεβού δώδεκα ημέρες από τον αρχικό προγραμματισμό του) και του είχαν εξηγηθεί οι λόγοι καθυστέρησης.
      Από τη Διοίκηση του Νοσοκομείου δόθηκε οδηγία. να ενημερωθούν εκ νέου όλοι οι ασθενείς οι οποίοι αναβλήθηκαν έναν προς έναν και να συμβάλλουν για τη νοσηλεία των εν εκκρεμότητα ασθενών και άλλες κλινικές οι οποίες διαθέτουν κενές κλίνες. καθώς η Παθολογική - Ογκολογική Κλινική του Π.Α.Γ.Ν.Η. λόγω των ιδιαίτερα αυξημένων κρουσμάτων καρκίνου τα τελευταία χρόνια. παρουσιάζει πληρότητα 120%.
      ΄Ετσι οι θεραπείες όλων των ασθενών χορηγήθηκαν' έπειτα από συγκεκριμένο προγραμματισμό μετά την παραλαβή του σκευάσματος, χρειάστηκαν όμως περίπου δύο βδομάδες, για τη τακτοποίηση και νοσηλεία όλων των ασθενών.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      5. Στις με αριθμό 870/18.10.07 και 921/19.10.07 ερωτήσεις των Βουλευτών κυρίων Ιωάννη Μαγκριώτη και Χρύσας Αράπογλου δόθηκε με το υπ’ αριθμ. 88/94 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση των ανωτέρω σχετικών ερωτήσεων και σύμφωνα με τα στοιχεία της αρμόδιας Υπηρεσίας σχετικά με τη διευθέτηση χειμάρρων στην Περαία και σε άλλες περιοχές του Δήμου Θερμαϊκού καθώς και για τα έργα αντιπλημμυρικής προστασίας, σας γνωρίζουμε τα εξής:
      1. Για το ρέμα της Αγίας Τριάδας εκτελείται το έργο:«Διευθέτηση Ρέματος Αγίας Τριάδας (οδού Δαιδάλου), (Σ6)», με οικονομικό αντικείμενο 552,401 ευρώ και προβλεπόμενη περαίωση τον lούνιο του 2008. Έχει ήδη εκτελεστεί το 50% του έργου.
      2. Για το ρέμα Περαίας:
      Επίκειται εντός του τρέχοντος έτους, ύστερα από την προσαρμογή στα νέα αναλυτικά τιμολόγια, η επαναδημοπράτηση του έργου «Διευθέτηση ρέματος Περαίας Δήμου Θερμαϊκού», προϋπολογισμού 1,550,000 ευρώ που είχε αρχικά δημοπρατηθεί τον Μάιο του 2007 και ακυρώθηκε με εκτιμώμενη περαίωση τον Οκτώβριο του 2009.
      3. Για τη διευθέτηση και των άλλων 5 ρεμάτων, είναι προς δημοπράτηση η μελέτη για το παρακάτω έργο που περιλαμβάνονταν στην πρώτη σειρά προτεραιότητας του Master Plan:
      «Μελέτη διευθέτησης ρεμάτων για την αντιπλημμυρική προστασία του Δήμου Θερμαϊκού», προϋπολογισμού 574,000 ευρώ και εκτιμώμενη περαίωση τον lούλιο του 2009. Με το έργο αυτό θα αντιμετωπισθούν τα συχνά προβλήματα που δημιουργούνται στην περιοχή του Δ. Θερμαϊκού από τα ακραία καιρικά φαινόμενα της τελευταίας τριετίας, και στα 5 υπόλοιπα ρέματα της περιοχής, πλέον των ρεμάτων Περαίας και Αγίας Τριάδας.
      4. Σχετικά με τη χρηματοδότηση των έργων και μελετών αντιπλημμυρικής προστασίας, το ΥΠΕΧΩΔΕ ζήτησε από το ΥΠΟΙΟ τα ποσά των 2.527.329 ευρώ για έργα και 230.000 ευρώ για μελέτες, τα οποία εγκρίθηκαν από το ΥΠΟΙΟ.
      5. Τα «αντιπλημμυρικά έργα στη Θεσσαλονίκη» συνεχίζονται με αυξανόμενους ρυθμούς. Η αντιπλημμυρική προστασία δεν είναι ένα πεπερασμένο τοπικά και χρονικά αντικείμενο, όπως η ανέγερση ενός κτιρίου. Η τσιμεντοποίηση των εδαφών σε συνδυασμό με διαφαινόμενες κλιματικές αλλαγές και επιδείνωση των ακραίων καιρικών φαινομένων, αυξάνουν συνεχώς τις πλημμυρικές αιχμές.
      Σε κάθε περίπτωση δεν μπορούν να προβλεφθούν όλα τα καιρικά φαινόμενα, ο δε σχεδιασμός των έργων γίνεται διεθνώς για την κάλυψη συνήθων θεομηνιών (πχ. πλημμύρα συχνότητας εικοσαετίας).
      6. Η αρμοδιότητα της αντιπλημμυρικής προστασίας στην Περιφέρεια Κεντρικής Μακεδονίας είναι ευθύνη διαφόρων φορέων, ο δε διαχωρισμός αρμοδιοτήτων καθορίζεται από το Περιφερειακό Συμβούλιο. Ειδικότερα για την ορεινή ζώνη είναι αρμόδια η Δασική Υπηρεσία της Π.Κ.Μ., για τα μεγάλα ποτάμια η ΔΕΚΕ της Π.Κ.Μ. και για τα λοιπά οι Νομαρχίες, ενώ η αστυνόμευση και η οριοθέτηση των ρεμάτων είναι αρμοδιότητα των οικείων Διευθύνσεων των Τεχνικών Υπηρεσιών του νομού.
      7. Το ΥΠΕΧΩΔΕ προχώρησε αφενός στην κάλυψη των επειγουσών αναγκών και αφετέρου στον άμεσο προγραμματισμό και εκτέλεση αντιπλημμυρικών έργων από το 2005 και για την επόμενη δεκαετία.
      Συγκεντρωτικά, οι σχεδιαζόμενες δράσεις περιλαμβάνουν τον καθαρισμό ρεμάτων και χειμάρρων, τον καθαρισμό φρεατίων και την διαχείριση του συστήματος αποχέτευσης ομβρίων, την άμεση εκτέλεση των ώριμων έργων και τη δρομολόγηση των άμεσα απαιτούμενων μελετών για τη συνέχιση των έργων. Ειδικότερα:
      Α) Κάλυψη επειγουσών αναγκών
      α1) Καθαρισμός ρεμάτων και χειμάρρων
      Με τις 2 παρακάτω εργολαβίες, που δημοπρατήθηκαν το 2005 σε εφαρμογή του Ν. 3263/04 και έχουν ήδη περαιωθεί, καθαρίστηκαν 3 φορές όλα τα ανοικτά ρέματα και οι χείμαρροι του πολεοδομικού συγκροτήματος, τα οποία δεν είχαν καθαριστεί για χρονικό διάστημα που υπερέβαινε τη δεκαετία:
      	«Καθαρισμός Ρεμάτων (Ι) – Καθαρισμός και συντήρηση Περειφερειακής Τάφρου - Δενδροποτάμου και Χειμάρρων Διαβατών - Ξηροποτάμου- Ευκαρπίας και Πυλαίαζ», δαπάνης 358,452 ευρώ, το οποίο βρίσκεται στο στάδιο της προσωρινής παραλαβής
      	«Καθαρισμός ρεμάτων (11) - Καθαρισμός και συντήρηση χειμάρρων -Λύτρα - Κωνσταντινίδη - Ορτανσίας - Μαλακοπής κ.λ.π.», δαπάνης195,573 ευρώ, για το οποίο έχει ήδη πραγματοποιηθεί και η προσωρινή παραλαβή.
      α2) Καθαρισμός φρεατίων και διαχείριση συστήματος αποχέτευσης ομβρίων
      Το ΥΠΕΧΩΔΕ προχώρησε από κοινού με την ΕΥΑΘ ΑΕ σε σύνταξη και υπογραφή ειδικής σύμβασης για τη διαχείριση του συστήματος ομβρίων στην περιοχή του πολεοδομικού συγκροτήματος Μείζονος Θεσσαλονίκης, σε εφαρμογή των προβλεπόμενων από το άρθρο 24 παρ. 3 του Ν 2937/2001, όπως τροποποιήθηκε με το άρθρο 43 του Ν. 3316/2005.
      Η σύμβαση, με οικονομικό αντικείμενο 6,151,761 ευρώ καλύπτει το χρονικό διάστημα από το Φεβρουάριο του 2006 έως τέλος του 2007, ενώ και οι σχετικές εργασίες που συνέχιζε να εκτελεί η ΕΥ ΑΘ Α.Ε. στο μεταβατικό στάδιο από την ψήφιση του Ν 2937/26-7-2001, μέχρι και το Φεβρουάριο του 2006, καλύφθηκαν με το ποσό των 6,990,000 ευρώ με βάση το άρθρο 43 του Ν.3316/05. Παράλληλα είναι έτοιμο το σχέδιο για την επέκταση της σύμβασης για την πενταετία 2008-20012, με οικονομικό αντικείμενο 14,650,000 ευρώ.
      Στο αντικείμενο της Σύμβασης περιλαμβάνονται εργασίες καθαρισμού φρεατίων υδροσυλλογής της πόλης σε διαρκή βάση, εργασίες προληπτικού ελέγχου και καθαρισμού των αγωγών ομβρίων, αποκατάσταση βλαβών και άμεση αποκατάσταση μικροζημιών σε κάθε είδους τεχνικά έργα, λειτουργία και συντήρηση των αντλιοστασίων ομβρίων και επίσης διάθεση συνεργείου/μονάδας άμεσης επέμβασης για αποτροπή ενδεχόμενου κινδύνου σε περίπτωση πλημμύρας. Συμπεριλαμβάνεται επίσης η εκτέλεση μικροέργων δαπάνης έως 800,000 ευρώ ετησίως για επισκευή/ανακατασκευή και επέκταση τμημάτων του δικτύου ομβρίων όπου απαιτείται και, εκτιμάται ότι από το 2007 η απορρόφηση θα πλησιάσει το 100% για το αντικείμενο αυτό. Τα έργα αυτά είναι απαραίτητα για την άμεση επέμβαση σε περιοχές του πολεοδομικού συγκροτήματος, όπου δημιουργούνται πλημμυρικά φαινόμενα, που επισημαίνονται από τους αρμόδιους φορείς αλλά και τους πολίτες και αντιμετωπίζονται με έργα μικρού προϋπολογισμού στα πλαίσια εκτελούμενων συμβάσεων συντήρησης της ΕΥ ΑΘ Α.Ε.
      Β) Προγραμματισμός και εκτέλεση αντιπλημμυρικών έργων (2005-20015)
      Σύμφωνα με τις προτεραιότητες ενός συντεταγμένου «Γενικού Ρυθμιστικού Σχεδίου αντιπλημμυρικής προστασίας και αποχέτευσης ομβρίων Ν. Θεσσαλονίκης (Master Plan)», που εγκρίθηκε το Δεκέμβριο του 2003, το ΥΠΕΧΩΔΕ προχώρησε στον προγραμματισμό έργων και μελετών αντιπλημμυρικής προστασίας, με χρονοδιάγραμμα για την υλοποίηση έργων, υπό την προϋπόθεση πάντοτε της χρηματοδότησης των επί μέρους δραστηριοτήτων. Ειδικότερα:
      β1) Άμεση εκκίνηση των ώριμων έργων
      Μετά τη μεταφορά των αρμοδιοτήτων στο ΥΠΕΧΩΔΕ, οι μελέτες τις οποίες παρέδωσε η ΕΥΑΘ Α.Ε. δεν ήταν σε ώριμη φάση επίκαιρων και οριστικών μελετών, με εξαίρεση τη μελέτη «Διευθέτησης ρέματος Πολίχνης-Συκεών. Επίσης παρεδόθησαν από το Δήμο Θερμαϊκού 2 οριστικές μελέτες. Το ΥΠΕΧΩΔΕ προχώρησε άμεσα στον έλεγχο των οριστικών αυτών μελετών, στη σύνταξη τευχών δημοπράτησης, και στην γρηγορότερη δυνατή δημοπράτηση των αντίστοιχων έργων. Συγκεκριμένα ανατέθηκαν τα κατωτέρω έργα με το νέο νόμο 3263/2004 :
      «Διευθέτηση ρέματος Πολίχνης. Κλειστό τμήμα και τμήμα ανοικτού ρέματος στα όρια του Δήμου Πολίχνης.», με οικονομικό αντικείμενο 2,387,806 ευρώ και προβλεπόμενη περαίωση τον lούνιο του 2008.
      «Διευθέτηση Ρέματος Πολίχνης - Ανοικτό τμήμα εντός των οριών των Δήμων πολίχνης Και Συκεών», με οικονομικό αντικείμενο 4,500,000 ευρώ και προβλεπόμενη περαίωση τον lούνιο του 2009.
      «Διευθέτηση Ρέματος Αγίας Τριάδας (οδού Δαιδάλου), (Σ6)», με οικονομικό αντικείμενο 552,401 ευρώ και προβλεπόμενη περαίωση τον lούνιο του 2008.
      Ενώ επίκειται εντός του τρέχοντος έτους, ύστερα από την προσαρμογή στα νέα αναλυτικά τιμολόγια, η επαναδημοπράτηση των εξής έργων που είχαν αρχικά δημοπρατηθεί τον Μάιο του 2007 και ακυρώθηκαν.
      «Διευθέτηση ρέματος Περαίας Δήμου Θερμαϊκού», προϋπολογισμού 1,550,000 ευρώ και εκτιμώμενη περαίωση τον Οκτώβριο του 2009.
       «Έργα αντιπλημμυρικής προστασίας Ελαιορέματος», προϋπολογισμού 1.800.000 ευρώ και εκτιμώμενη περαίωση τον Μάιο του 2009, που είναι ενταγμένο στο συνολικό έργο της Π.Κ..Μ για την «Προστασία και αναβάθμιση του Περιαστικού δάσους Θεσ/νίκης (Σέιχ-Σου)>>, το οποίο συγχρηματοδοτείται από το 2ο Ταμείο Συνοχής.
      β2) Δρομολόγηση των άμεσα απαιτούμενων μελετών έργων
      Λόγω της επιδείνωσης των ακραίων καιρικών φαινομένων κατά τα τελευταία έτη, καθίσταται πλέον άμεση η εκτέλεση επιπλέον έργων αντιπλημμυρικής προστασίας, για τα οποία όμως προαπαιτείται η ύπαρξη οριστικών και επίκαιρων μελετών. Το ΥΠΕΧΩΔΕ δρομολογεί ως εξής αυτές τις άμεσες προτεραιότητες
      Είναι προς δημοπράτηση οι εξής μελέτες για έργα που περιλαμβάνονταν στην πρώτη σειρά προτεραιότητας του Master Plan, με το νέο νόμο 3316/2005 :
      «Μελέτη διευθέτησης ρεμάτων για την αντιπλημμυρική προστασία του Δήμου Θερμαϊκού», προϋπολογισμού 574,000 ευρώ και εκτιμώμενη περαίωση τον lούλιο του 2009. Το έργο στο οποίο αναφέρεται η μελέτη θα αντιμετωπίσει τα συχνά προβλήματα που δημιουργούνται στην περιοχή του Δ. Θερμαϊκού από τα ακραία καιρικά φαινόμενα της τελευταίας τριετίας, και στα 5 υπόλοιπα ρέματα της περιοχής, πλέον των ρεμάτων Περαίας και Αγίας Τριάδας για τα οποία δρομολογήθηκαν ήδη τα αντίστοιχα έργα.
      «Μελέτη αποχέτευσης ομβρίων υδάτων δήμου Καλαμαριάς», προϋπολογισμού 715,000 ευρώ και εκτιμώμενη περαίωση τον Δεκέμβριο του 2009. Η μελέτη απαιτείται για να αντιμετωπίσει τα συχνά προβλήματα που παρουσιάζονται σε περιόδους εντόνων βροχοπτώσεων σε ένα μεγάλο δήμο της μείζονος Θεσσαλονίκης που στερείται παντελώς δικτύου αποχέτευσης ομβρίων.
      Για τη συνέχιση και την εξειδίκευση των μελετών των αντιπλημμυρικών έργων άμεσης προτεραιότητας σύμφωνα με τα συμπεράσματα του Master Plan και επειδή δεν υπάρχουν έτοιμες μελέτες, το ΥΠΕΧΩΔΕ έχει επεξεργαστεί και προωθεί άμεσα ειδικό σχέδιο σύμβασης μελετών με την ΕΥΑΘ Α.Ε., για την ολοκλήρωση των κατωτέρω συγκεκριμένων μελετών:
      Διερεύνηση λύσεων - διαμόρφωση ρεμάτων και ορισμένα δίκτυα ακαθάρτων περιοχής Ωραιοκάστρου
      Διερεύνηση λύσεων διαμόρφωση ρέματος Διαβατών και κλάδων αυτών
      Μελέτη αντιπλημμυρικής προστασίας ευρύτερης περιοχής Λαχαναγοράς Θεσσαλονίκης
      Διερεύνηση λύσεων - διαμόρφωση ρεμάτων περιοχών Πανοράματος και Ν. Ευκαρπίας
      Διερεύνηση λύσεων - διαμόρφωση ρεμάτων κοινότητας Πεύκων
      Μετά την ολοκλήρωση των παραπάνω μελετών των οποίων το φυσικό και οικονομικό αντικείμενο (1,905,998 ευρώ + Φ.Π.Α.) έχει ήδη οριστικοποιηθεί με τη συνεργασία ΕΥ ΑΘ και μελετητών, θα προχωρήσουμε στη δημοπράτηση των αντίστοιχων έργων.
      8: Επισυνάπτουμε το με αρ.πρ.07/11841/25.10.07 σχετικό έγγραφο της Νομαρχιακής Αυτοδιοίκησης Θεσσαλονίκης, για ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη θα συζητηθεί η δεύτερη με αριθμό 372/28/11-12-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Πρωθυπουργό, σχετικά με τις αυξήσεις των τιμών στα είδη λαϊκής κατανάλωσης. Θα απαντήσει ο Υπουργός Ανάπτυξης. 
      Η επίκαιρη ερώτηση του κυρίου συναδέλφου έχει ως εξής: 
      «Έκρηξη τιμών σημειώθηκε τον περασμένο Νοέμβρη. Οι τιμές σε βασικά καταναλωτικά είδη σημείωσαν διψήφιο αριθμό αύξησης μέσα σ’ ένα χρόνο, ενώ νέο κύκλο ανατιμήσεων έχουν προαναγγείλει οι μεγάλοι επιχειρηματίες από τον Γενάρη. Ήδη η χώρα μας συγκαταλέγεται στις έξι ακριβότερες χώρες της Ευρώπης. 
      Είναι ένα φαινόμενο συνεχιζόμενο επί κυβερνήσεων τόσο της Νέας Δημοκρατίας όσο και του ΠΑ.ΣΟ.Κ., ακόμη και σε περιόδους που δεν επικαλούνταν σαν άλλοθι τις τιμές του πετρελαίου. Τα αλλεπάλληλα κύματα ακρίβειας επιβάλλονται βασικά από το εμποριοβιομηχανικό κύκλωμα για τη συσσώρευση ακόμη περισσότερων κερδών, με αποτέλεσμα να ροκανίζουν τα ήδη πενιχρά εισοδήματα των εργαζομένων, που παραμένουν σε τροχιά συνεχούς συρρίκνωσης. 
      Τίθεται το ζήτημα της ενίσχυσης του εισοδήματος της λαϊκής οικογένειας με βάση τις πραγματικές ανάγκες (1.400 ευρώ κατώτερος μισθός και 1.120 ευρώ η κατώτερη σύνταξη) καθώς και το ζήτημα μιας άλλης φορολογικής πολιτικής. 
      Στην πράξη το λαϊκό εισόδημα έχει μείνει απροστάτευτο. Ούτε η ενημέρωση των καταναλωτών (για να έχουν εικόνα των τιμών) ούτε οι «συμφωνίες κυρίων» ούτε οι δήθεν έλεγχοι της αγοράς ούτε η δήθεν αντιμετώπιση της πρακτικής των «καρτέλ» έφεραν κάποιο αποτέλεσμα και αυτό γιατί η «ελεύθερη αγορά» αποτρέπει κάθε ουσιαστικό μέτρο προστασίας των καταναλωτών και επιβάλλει την ασυδοσία των εμποροβιομηχάνων των εισαγωγέων κ.ά. Έτσι, όσοι έχουν αυτήν τη στρατηγική αντίληψη και πολιτική ούτε μπορούν ούτε θέλουν να αλλάξουν την κατάσταση. 
      Ερωτάται ο κ. Πρωθυπουργός:
      Εάν θα υπάρξουν ουσιαστικοί έλεγχοι και κυρώσεις για την αισχροκέρδεια, για τις εναρμονισμένες τιμές και γενικότερα για τις ανατιμήσεις στην αγορά. 
      Εάν θα καταργηθεί ή έστω θα περιοριστεί η έμμεση φορολογία στα είδη πλατιάς λαϊκής κατανάλωσης. 
      Εάν θα συνεχισθεί η εισοδηματική πολιτική λιτότητας σε βάρος των εργαζομένων.»
      Ορίστε, κύριε Υπουργέ, έχετε τρία λεπτά.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ, κυρία Πρόεδρε. Ευχαριστώ και το συνάδελφο για την ερώτηση που κατέθεσε. 
      Κυρίες και κύριοι συνάδελφοι, για να είναι μια συζήτηση παραγωγική, πρέπει όλοι μας να υπηρετούμε την αλήθεια. Οι υπερβολές δεν βοηθούν, το αντίθετο θα έλεγα, βλάπτουν και βλάπτουν πάρα πολύ, ειδικά όσον αφορά την αγορά και γνωρίζουμε όλοι ότι η αγορά είναι θέμα ψυχολογίας, είναι κλίμα και πρέπει όλοι να είμαστε προσεκτικοί, ούτως ώστε υπεύθυνα να διατηρούμε ένα κλίμα ομαλής αγοράς. 
      Γνωρίζουμε όλοι ότι από το ’92 οι τιμές πώλησης σχεδόν στο σύνολο των αγαθών και στο σύνολο των τροφίμων και ποτών διαμορφώνονται ελεύθερα με βάση την προσφορά και τη ζήτηση και τους κανόνες του υγιούς ανταγωνισμού σε όλα τα στάδια και παραγωγής και εμπορίας. Μόνη εξαίρεση είναι τα οπωρολαχανικά και οι παιδικές τροφές, των οποίων οι τιμές ακόμη τελούν υπό το καθεστώς των ελεγχομένων ειδών. Το γεγονός ότι οι τιμές διαμορφώνονται ελεύθερα δεν σημαίνει ότι αφήνουμε τα πράγματα στην τύχη τους και εδώ, θέλω να είμαι πολύ σαφής και πολύ συγκεκριμένος. 
      Πρώτα απ’ όλα, δεν δαιμονοποιούμε το κέρδος, αλλά έχουμε ένα ισχυρό νομικό πλαίσιο περί προστασίας του ελεύθερου ανταγωνισμού, το οποίο εφαρμόζεται από την αρμόδια Επιτροπή Ανταγωνισμού. 
      Είναι  ένα πλαίσιο το οποίο θεσπίζει κανόνες για τη λειτουργία της αγοράς κάτω από υγιείς συνθήκες ανταγωνισμού και επιβάλλει κυρώσεις όπου εντοπίζονται συμπεριφορές  και πρακτικές οι οποίες διαστρεβλώνουν τον ανταγωνισμό. Θέλω να σας διαβεβαιώσω ότι είναι σταθερή και αμετακίνητη η βούληση του Υπουργείου Ανάπτυξης ο νόμος να εφαρμόζεται απαρέγκλιτα. Θα το πω πιο απλά για να το καταστήσω, απόλυτα, σαφές. Πρακτικές «καρτέλ» που νοθεύουν τον ανταγωνισμό θα χτυπηθούν αλύπητα. Δε χωρούν ούτε συμβιβασμοί ούτε δεύτερες σκέψεις. 
      Γνωρίζετε ότι ήδη επιβάλλεται η υποχρέωση σε μεγάλες βιομηχανίες και βιοτεχνίες και σε εισαγωγείς πριν από κάθε μεταβολή στις τιμές των  τροφίμων και των ποτών που είναι συνολικά πενήντα επτά προϊόντα να ενημερώνουν απευθείας τη Γενική Γραμματεία Εμπορίου δέκα ημέρες νωρίτερα υποβάλλοντας τιμοκατάλογο με τις νέες τιμές. Στη συνέχεια αυτής της διάταξης και σε μία προσπάθεια καλύτερης καταγραφής των τάσεων της αγοράς ζητήθηκε από τις αλυσίδες των σούπερ μάρκετ να καταθέτουν επιπλέον λίστες για πάνω από διακόσια βασικά προϊόντα. Μέσα από αυτή τη διαδικασία και με παράλληλη εξέταση των τιμών παραγωγού και αντίστοιχων διεθνών τιμών επιδιώκεται η διερεύνηση των αναίτιων ανατιμήσεων.
      Σε τακτά χρονικά διαστήματα διενεργούνται τιμοληψίες σε βασικά είδη διατροφής. Υπάρχει καθημερινός αγορανομικός και τιμοληπτικός έλεγχος στις τιμές των οπωρολαχανικών που διαμορφώνονται στις λαϊκές αγορές της πρωτεύουσας. Επίσης σε καθημερινή βάση διενεργούνται προγραμματισμένοι έλεγχοι στην αγορά τόσο από αγορανομικούς ελεγκτές που είναι  υπάλληλοι της Γενικής Γραμματείας Εμπορίου όσο και από υπαλλήλους που συγκροτούν το Κ.Ε.Λ.Α.Υ.Ε.. Παράλληλα λειτουργεί το Παρατηρητήριο Τιμών όπου καταγράφονται οι τιμές πώλησης οπωρολαχικών που διαμορφώνονται στις κεντρικές αγορές χονδρεμπορίου και στις λιανικές, σούπερ μάρκετ, οπωροπωλεία και λαϊκές αγορές.
      Επίσης ζητήθηκε η αναγραφή των τιμών για τις κυριότερες κατηγορίες φρούτων, λαχανικών και κρεάτων στην ιστοσελίδα  του Οργανισμού  Κεντρικής Αγοράς Αθηνών. Όλα τα στοιχεία που συλλέγονται από αυτούς τους μηχανισμούς  καταγράφονται,  παρακολουθούνται και αξιολογούνται έτσι ώστε να υπάρχει μια σαφής εικόνα στις τάσεις της αγοράς από πλευράς τιμών και επί αυτών να ενημερώνεται και ο καταναλωτής. 
       Δύο τα κρατούμενα. Κτύπημα σε κάθε απόπειρα νόθευσης του ανταγωνισμού και συστηματική ενημέρωση του καταναλωτή. Είναι οι δύο βασικοί πυλώνες της πολιτικής μας για τη λειτουργία της αγοράς. Προς αυτή την κατεύθυνση παίρνουμε και θα συνεχίσουμε να παίρνουμε όσα μέτρα είναι αναγκαία για να πετύχουμε τους σκοπούς μας. Εκπονούμε ένα ολοκληρωμένο σχέδιο για την αντιμετώπιση όλων των ζητημάτων της αγοράς. Θα έχουμε να πούμε πολύ περισσότερα στην αρχή του χρόνου. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Χαλβατζής, έχει το λόγο. 
      ΣΠΥΡΙΔΩΝ ΧΑΛΒΑΤΖΗΣ:  Κυρία Πρόεδρε, ο κύριος Υπουργός ξεκίνησε με τη λέξη αλήθεια.  Η αλήθεια είναι ότι η λεηλασία των πενιχρών εισοδημάτων των λαϊκών στρωμάτων συνεχίζεται με την ακρίβεια. Και η φράση, η ακρίβεια καλπάζει, δεν είναι σχήμα λόγου, αλλά είναι η σκληρή πραγματικότητα που βιώνουν σήμερα εκατοντάδες χιλιάδες εργάτες και εργαζόμενοι. 
      Είναι σκληρή η πραγματικότητα, κύριε Υπουργέ. Δε μπορεί να  υπάρξει υγιής ή μη υγιής ανταγωνισμός. Η ίδια η λέξη ανταγωνισμός δείχνει και το περιεχόμενό του. Πλήττονται ιδιαίτερα οι  άνεργοι, οι χαμηλοσυνταξιούχοι, οι μετανάστες. Μην προσπαθείτε να «ζωγραφίσετε» με ρόδινα χρώματα την σκούρα πραγματικότητα την οποία βιώνουν τα χαμηλόμισθα στρώματα. 
      Πώς θα ενισχυθεί και κυρίως πως θα προστατευθεί  το  πενιχρό εισόδημα των εργατών και των χαμηλοσυνταξιούχων; Οι εργαζόμενοι κινητοποιούνται. Προχθές εκατοντάδες χιλιάδες εργάτες και άλλοι εργαζόμενοι, βγήκαν στους δρόμους. Έστειλαν ένα μήνυμα. Όποιος δεν ακούει τα μηνύματα και πολύ περισσότερο όποιος δεν τα παίρνει υπ' όψιν του κάποια στιγμή θα τρίβει τα μάτια του. Η πολιτική σας που ήταν πολιτική και της προηγούμενης κυβέρνησης, είναι πολιτική της ελευθερίας της αγοράς, πολιτική της Ευρωπαϊκής Ένωσης και οδηγεί στην αναποτελεσματικότητα των ελέγχων.  Υπάρχουν πολλά καρτέλ, κύριε Υπουργέ, σε όλα τα προϊόντα. 
Αν βγήκε στην επιφάνεια το καρτέλ του γάλακτος, ήταν γιατί υπήρχαν οξύτατοι ανταγωνισμοί αναμεταξύ τους. 
      Η επίθεση την οποία αναπτύσσετε είναι επίθεση ενάντια στις μικρομεσαίες επιχειρήσεις. Δεν προσεγγίζετε καν στις μεγάλες επιχειρήσεις. Όποιος θέλει να αντιμετωπίσει την ακρίβεια, κατά την άποψή μας, θα πρέπει να έχει τα κότσια να συγκρουστεί με την πολιτική της Ευρωπαϊκής Ένωσης. Όμως φαίνεται ότι η Νέα Δημοκρατία, όπως και χθες το ΠΑ.ΣΟ.Κ., δεν έχει τέτοια πρόθεση.
      Είκοσι χρόνια τώρα όλες οι κυβερνήσεις έχετε πολιτική λιτότητας. Δεν μπορεί να έχει αποτέλεσμα η πολιτική και δεν είναι θέμα χρονικό, αν ειδοποιούν είκοσι ή τριάντα ημέρες νωρίτερα οι επιχειρηματίες για την αύξηση των προϊόντων τους. Τα λαϊκά εισοδήματα λεηλατούνται και από τα τιμολόγια των πρώην ΔΕΚΟ. Οι αυξήσεις στο ηλεκτρικό ρεύμα, στο νερό, στα τηλέφωνα είναι και αυτές μια πραγματικότητα.
      Εμείς στηρίζουμε τα αιτήματα του ταξικού συνδικαλιστικού κινήματος για 1.400 ευρώ κατώτερο μισθό, για 1.120 ευρώ κατώτερη σύνταξη. Δεν είμαστε μαξιμαλιστές. Αυτές είναι οι, πραγματικές, ανάγκες μιας λαϊκής εργατικής οικογένειας.
      Δεν σκέφτεστε να βάλετε ούτε ένα πλαφόν. Νομίζουμε ότι είναι καιρός να βάλετε ένα φρένο. Μην προσπαθείτε, όμως, να βάλετε φρένο στις λαϊκές κινητοποιήσεις. Βάλτε φρένο στην αισχροκέρδεια, στην ασυδοσία, στη λεηλασία των λαϊκών εισοδημάτων.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ, κυρία Πρόεδρε.
      Κάποιοι συνάδελφοι, οφείλω να παρατηρήσω, από την Αντιπολίτευση διεκδικούν την αποκλειστικότητα στο ενδιαφέρον για τους εργαζομένους. Αυτό ειλικρινά δεν το καταλαβαίνω. 
      Ειλικρινά δεν αναγνωρίζω σε κανέναν περισσότερο ενδιαφέρον για τους εργαζομένους από οποιονδήποτε άλλον μέσα σ’ αυτό το Κοινοβούλιο των τριακοσίων Βουλευτών. Δεν είναι αποκλειστικότητα το ενδιαφέρον. Άλλωστε οι πολλοί εργαζόμενοι έχουν στηρίξει αυτή την Κυβέρνηση με την ψήφο τους, κύριοι συνάδελφοι και αυτό δεν θα πρέπει να το ξεχνάμε. 
      Επίσης, θα ήθελα να υπενθυμίσω ότι κάποιοι έχουν μια ειδυλλιακή εικόνα ότι η Ελλάδα είναι ένα απομονωμένο νησί στη μέση ενός απέραντου ωκεανού. Λυπάμαι, αλλά η Ελλάδα επηρεάζεται από οτιδήποτε συμβαίνει παραπέρα. Δεν υπάρχει καμμία αμφιβολία ότι υπάρχουν σημαντικοί εξωγενείς παράγοντες που επηρεάζουν την ελληνική αγορά. Οι αυξήσεις των τιμών του πετρελαίου, οι αυξήσεις διεθνώς των δημητριακών, όπως και της τιμής διεθνώς του γάλακτος οι έντονες κλιματικές αλλαγές δημιουργούν ανατιμητικές τάσεις σ’ όλη την Ευρώπη, σ’ όλο τον κόσμο. Δεν είναι μόνο εδώ. 
      Η πρόσφατη άνοδος του πληθωρισμού στο 3,1% τον Οκτώβριο και στο 3,9% το Νοέμβριο, αποκλειστικά οφείλεται σε εξωτερικούς παράγοντες και ιδιαίτερα στη μεγάλη άνοδο της τιμής του πετρελαίου κατά 20,4% και 37,9% σε ευρώ αντίστοιχα. 
      Παρά ταύτα, ο πυρήνας του πληθωρισμού είναι κάτω από το 3%, στο 2,9% στο ενδεκάμηνο Ιανουάριος-Νοέμβριος, ενώ ο Γενικός Δείκτης Τιμών Καταναλωτή την ίδια περίοδο αυξήθηκε κατά 2,8% έναντι 3,2% το 2006. Έχουμε δηλαδή μια οπισθοχώρηση της τάξεως του 0,4% και αυτό είναι σημαντικό.
      Αυτό οφείλεται κυρίως στη συγκράτηση της αύξησης των τιμών παραγωγών στη βιομηχανία για την εγχώρια αγορά σε χαμηλότερα επίπεδα. Συνεπώς η αυξητική τάση του πληθωρισμού το τελευταίο δίμηνο οφείλεται αποκλειστικά στην άνοδο των τιμών των εισαγομένων αγαθών. Άλλωστε, αυτή η εκτίμηση επιβεβαιώνεται και από τις φθινοπωρινές προβλέψεις της Ευρωπαϊκής Ένωσης, όπου αναφέρεται η πρόβλεψη αυξήσεων των τιμών εμπορευμάτων για το 2007 στο 8,7% και ειδικότερα στα τρόφιμα στο 12,5%.
      Οφείλουμε λοιπόν να αναγνωρίζουμε τις εξωγενείς επιδράσεις και τους περιορισμούς, όχι όμως σαν άλλοθι αδράνειας αλλά το αντίθετο, για να μπορούμε να κάνουμε περισσότερα εκεί που πραγματικά περνάει από το χέρι μας, όσο και όπου μπορούμε. 
      Από την άλλη πλευρά οι πραγματικές αποδοχές των εργαζομένων στην τριετία 2005-2007 αυξήθηκαν κατά 3,1% κατ’ έτος. Είναι από τις μεγαλύτερες αυξήσεις στις χώρες της Ευρωπαϊκής Ενώσεως, όπου ο μέσος αντίστοιχος όρος κινήθηκε στο 0,3% ετησίως.
      ΣΠΥΡΙΔΩΝ ΧΑΛΒΑΤΖΗΣ: Είναι 650 ευρώ.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Σας άκουσα με ευλάβεια.
      Και επειδή υπάρχει ένα σκέλος στην ερώτηση του συναδέλφου για την έμμεση φορολογία, οφείλω να σημειώσω ότι το ποσοστό των εμμέσων φόρων ως προς το ΑΕΠ από 12,9% την περίοδο 2001-2004, μειώθηκε στο 12,5% στην τετραετία 2005-2008.
      Συνεπώς –και κλείνω μ’ αυτό- με το σύνολο της κυβερνητικής πολιτικής που εφαρμόζεται έχουν απορροφηθεί, με μικρές επιπτώσεις, οι διεθνείς αναταράξεις και κυρίως έχουμε δώσει ώθηση στην ανάπτυξη. Δώσαμε νέες δουλειές, προστατέψαμε το εισόδημα και την αγοραστική δύναμη των πολιτών. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστούμε, κύριε Υπουργέ. 
      Προχωρούμε στη συζήτηση της τρίτης με αριθμό 376/11-12-2007 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κυρίου Φώτη Κουβέλη προς τους Υπουργούς Εσωτερικών και Δικαιοσύνης, σχετικά με την προστασία δεδομένων προσωπικού χαρακτήρα που εξετάζονται στο πλαίσιο της αστυνομικής και δικαστικής συνεργασίας σε ποινικές υποθέσεις κ.λπ..
      Αναλυτικότερα, το κείμενο της επίκαιρης ερώτησης του κ. Κουβέλη έχει ως εξής:
      «Σύμφωνα με την πρόταση απόφασης του Συμβουλίου, προσωπικά δεδομένα, τα οποία συγκεντρώνονται από τις αστυνομικές και δικαστικές αρχές των κρατών-μελών της Ένωσης, θα είναι στη διάθεση οποιουδήποτε ενδιαφερόμενου τρίτου, με την προϋπόθεση ότι αυτός αντιπροσωπεύει κράτος, ιδιωτική επιχείρηση ή διεθνή οργανισμό επιφορτισμένο με τη δίωξη ποινικών αδικημάτων. 
      Η πρόταση απόφασης πλαισίου εξαιρεί τις μυστικές υπηρεσίες, δεν αποκλείει ρητώς την αποθήκευση, επεξεργασία και ανταλλαγή πληροφοριών που αφορούν πολιτικές, θρησκευτικές και φιλοσοφικές πεποιθήσεις, συμμετοχή σε συνδικαλιστικές οργανώσεις και άλλα, ενώ επιτρέπει τη μετάδοση ευαίσθητων πληροφοριών σε τρίτες χώρες με αυτοματοποιημένη πρόσβαση αρχών τρίτης χώρας σε δεδομένα που συλλέγονται από τις αρχές άλλου κράτους-μέλους.
      Ερωτώνται οι αρμόδιοι Υπουργοί:
      1. Με δεδομένη την προαναφερόμενη πρόταση, πώς προστατεύει η Κυβέρνηση τα θεμελιώδη δικαιώματα του σεβασμού της ιδιωτικής ζωής και της προστασίας των δεδομένων προσωπικού χαρακτήρα  (άρθρα 7 και 8 του Χάρτη Θεμελιωδών Δικαιωμάτων) των Ελλήνων πολιτών;
      2. Ποιες εγγυήσεις παρέχει η Ελληνική Κυβέρνηση ότι προσωπικά δεδομένα Ελλήνων πολιτών δεν θα τύχουν καταχρήσεων από τρίτες χώρες με ανεπαρκές επίπεδο προστασίας δεδομένων;»
      Ο Υπουργός Δικαιοσύνης κ. Χατζηγάκης έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, αγαπητές κυρίες και κύριοι συνάδελφοι, αναγνωρίζω ότι στην ερώτηση την οποία υποβάλλει στη Βουλή ο αξιότιμος συνάδελφος κ. Κουβέλης περιέχεται και αγωνία και ανησυχία και οπωσδήποτε έχει σημαντικά ερείσματα στη λογική. Γιατί πράγματι, σήμερα, σε μια εποχή ανοικτών κοινωνιών, σε μια εποχή όπου το έγκλημα διαχέεται σ’ όλες τις χώρες, σε μια εποχή που δεν υπάρχουν σύνορα για να μπορέσεις να σταματήσεις το οργανωμένο έγκλημα, είτε αυτό λέγεται τρομοκρατία, είτε λέγεται ναρκωτικά, είτε λέγεται έγκλημα που αφορά την υγεία –SARS, AIDS κ.λπ.- οπωσδήποτε, για να υπάρξει μια άμυνα των χωρών, θα πρέπει να υπάρχουν ορισμένοι νόμοι - πλαίσια, οι οποίοι θα τίθενται ανά ευρύτερες κρατικές ολότητες, για να μπορέσουν να αντιμετωπίσουν αυτό το οργανωμένο έγκλημα. 
      Ωστόσο, αυτά το πλαίσιο των νόμων, τα οποία τίθενται, μοιραίως έχουν ορισμένους κινδύνους για τα ατομικά και για τα ευρύτερα κοινωνικά δικαιώματα. Και εδώ, πράγματι, είναι το σημείο της εύλογης ανησυχίας του συναδέλφου και βεβαίως είναι το σημείο όπου τέμνεται ο προβληματισμός με τη δυνατότητα παροχής μέτρων αντιμετωπίσεως αυτού του προβλήματος.
      Πρέπει να σας πω κατ’ αρχάς –και είναι γνωστό- ότι η Ευρωπαϊκή Ένωση είναι ένα σύνολο δημοκρατικών κρατών, ένα σύνολο κρατών που ήδη έχει σημαντικές ασφαλιστικές δικλίδες, για να μπορέσει να αντιμετωπίσει αδικήματα ή υπερβολές, οι οποίες τυχόν να γίνουν στις νομοθεσίες ή στους κανονισμούς από τα διάφορα κράτη-μέλη, υπερβολές οι οποίες θα αφορούν και θα πλήττουν τα ατομικά δικαιώματα. Αυτό βέβαια είναι μια θεωρητική απάντηση, αλλά πρέπει οπωσδήποτε να το υπογραμμίσουμε.
      Όσον αφορά την χώρα μας, θέλω να σας διαβεβαιώσω για μια ακόμη φορά ότι εμείς δεν θα κάνουμε εκπτώσεις, όσον αφορά τη στήριξη και την υποστήριξη των ατομικών δικαιωμάτων. Θα κάνουμε τα πάντα, για να μπορέσουμε, να στηρίξουμε το δικαίωμα του κάθε Έλληνα πολίτη μέσα σ’ αυτό το πλαίσιο της ευρύτερης προστασίας, η οποία παρέχεται από την Ευρωπαϊκή Ένωση.
      Θα πρέπει να σας πω, αγαπητέ αξιότιμε συνάδελφε, κύριε Κουβέλη, ότι η διαπραγμάτευση της συγκεκριμένης πρότασης, κατ’ αρχάς, δεν γίνεται ερήμην μας. Είμαστε παρόντες εμείς και τις ενστάσεις μας έχουμε και τις τοποθετήσεις μας θα κάνουμε και ήδη αυτή τη στιγμή, μπορώ να πω ότι είναι πρόωρο ακόμη το θέμα, διότι παραπέμπεται σε μια επιτροπή εμπειρογνωμόνων, για να συζητηθεί εκ νέου και να συζητηθεί, κυρίως, η προστασία των ατομικών δικαιωμάτων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ένα λεπτό, κυρία Πρόεδρε, θα μου επιτρέψετε.
      Πρέπει να σας πω ότι δεν στερούμαστε του σθένους να πούμε και όχι στους εταίρους μας, όταν θίγονται εθνικά συμφέροντα ή όταν θίγονται ατομικά δικαιώματα. Και πρέπει να σας πω, χωρίς αυτό να θεωρηθεί ότι περιαυτολογώ, ότι στο τελευταίο Συμβούλιο, το οποίο έγινε πριν από μια-δυο εβδομάδες εις τις Βρυξέλλες, όταν ετέθη το θέμα της τρομοκρατίας και ήθελαν να ληφθούν                -ερρίφθησαν στο τραπέζι των διαπραγματεύσεων ιδέες- μέτρα γενικά κατά της τρομοκρατίας τα οποία, κατά την άποψή μας, ενείχαν τον κίνδυνο παραγραφής ατομικών δικαιωμάτων, ο έχων την τιμή να σας ομιλεί υπέβαλε έντονες ενστάσεις και διαμαρτυρίες, λέγοντας επιπλέον, πλην των άλλων, ότι η τρομοκρατία δεν αντιμετωπίζεται και δεν πρέπει να αντιμετωπίζεται μόνο κατασταλτικά, αλλά θα πρέπει να αντιμετωπιστεί και ως ένα μεγάλο κοινωνικό φαινόμενο, με κοινωνικά αίτια, τα οποία θα πρέπει να αντιμετωπίσουμε.
      Γιατί σας τα λέω αυτά; Σας τα λέω, διότι η Ελλάδα έχει φωνή. Θα χρησιμοποιήσει τη φωνή της. Και έχει ακόμα ασφαλιστικές δικλείδες, ώστε να διαφυλάξει και τα εθνικά συμφέροντά της και τα ατομικά δικαιώματα.
      Θα πρέπει, επίσης, να ενημερώσω τη Βουλή ότι οι διατάξεις αυτές, τις οποίες αναφέρετε στην ερώτησή σας, που αφορούν τη διαβίβαση δεδομένων σε τρίτες χώρες, δεν απαιτούν την υποχρεωτική εναρμόνιση στο εσωτερικό δίκαιο. Επομένως, έχουμε τη δυνατότητα, μάλλον, έχουμε πολλές δυνατότητες πάνω σ’ αυτό το θέμα.
      Πρέπει, επίσης, να πω ότι η διαβίβαση των προσωπικών δεδομένων σε τρίτες χώρες υπόκειται σε πολύ αυστηρές προϋποθέσεις και μόνο όταν ένα κράτος-μέλος, από το οποίο παρελήφθησαν τα δεδομένα αυτά, δίνει τη συγκατάθεσή του, τότε μπορεί αυτό να προχωρήσει. Σε τελική ανάλυση, είναι γνωστό ότι οι διατάξεις που αφορούν τη διαβίβαση δεδομένων σε τρίτες χώρες δεν απαιτούν εναρμόνιση στο εσωτερικό δίκαιο. Το λέω αυτό, διότι θέλω να σας διαβεβαιώσω ότι η σημερινή Κυβέρνηση, το Υπουργείο Δικαιοσύνης, όσο το αφορά θα επιχειρήσει, θα προσπαθήσει με κάθε τρόπο -και εις τα διεθνή φόρα, όπως το λέτε- για να διασφαλιστεί ο σεβασμός του δικαιώματος στην ιδιωτική ζωή.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχετε το λόγο.
      ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
      Κύριε Υπουργέ, η ανησυχία μας οφείλεται στο γεγονός ότι διαπιστώνουμε το τελευταίο χρονικό διάστημα ότι υπάρχει ένας ορυμαγδός ρυθμίσεων, που στην κυριολεξία οδηγεί στην κατάλυση της προστασίας των προσωπικών δεδομένων, ως βασικού και καίριου στοιχείου των ατομικών ελευθεριών του πολίτη. Εκεί οφείλεται η ανησυχία μας, όσο και η προσπάθειά μας να αποκρουστούν τέτοιες ρυθμίσεις.
      Κύριε Υπουργέ, κυρίες και κύριοι συνάδελφοι, θα συμφωνήσετε ότι οι θρησκευτικές, φιλοσοφικές, πολιτικές πεποιθήσεις και η συμμετοχή σε συνδικαλιστικές οργανώσεις δεν αποτελούν στοιχείο που βρίσκεται σε σχέση συνάφειας με την εγκληματικότητα.
      Κατά συνέπεια, η μη ρητή εξαίρεση επεξεργασίας και αποθήκευσης τέτοιων στοιχείων όπως και αυτά που προανέφερα, είναι αναγκαία και στο βαθμό που δεν εξαιρούνται ρητά από τη σχετική πρόταση απόφασης του Συμβουλίου της Ευρωπαϊκής Ένωσης, τότε ανοίγει ο δρόμος -στη βάση των φιλοσοφικών, πολιτικών, συνδικαλιστικών επιλογών και απόψεων, όσο και πεποιθήσεων των πολιτών- να έχουμε το φακέλωμά τους και να έχουμε τη δυσμενή αντιμετώπισή τους.
      Το ερώτημά μου είναι σαφές και συγκεκριμένο. Τι θα κάνετε στο πλαίσιο της διαπραγμάτευσης αυτής της πρότασης; Θα εξαιρέσετε αυτά τα στοιχεία που προανέφερα;
      Δεν εξαιρούνται, κυρίες και κύριοι συνάδελφοι, και οδηγούμεθα σε πλήρη αιχμαλωσία με αυτές τις ρυθμίσεις που προωθούνται στο όνομα αντιμετώπισης της εγκληματικότητας -και ποιας εγκληματικότητας;- μέσα από την αοριστία και τη ρευστότητα των διατυπώσεων που έχει η σχετική πρόταση απόφασης του Συμβουλίου της Ευρωπαϊκής Ένωσης.
      Κύριε Υπουργέ, σας ερωτώ, επίσης συγκεκριμένα, και δεν μου απαντάτε. Ποια είναι τα ειδικά, τα συγκεκριμένα μέτρα που θα λάβετε έτσι ώστε η οποιαδήποτε διαβίβαση στοιχείων να έχει τα εχέγγυα της προστασίας και να μην εκτίθενται αυτά τα στοιχεία δια πάσαν χρήση, κύριοι συνάδελφοι, και για κάθε σκοπιμότητα.
      Επίσης, τι θα κάνετε, κύριε Υπουργέ; Θα επιτρέψετε, θα συμφωνήσετε στο πλαίσιο της διαπραγμάτευσης ότι μπορούν να δίνονται τέτοια στοιχεία και σε ιδιωτικές επιχειρήσεις; Πού έχουμε φθάσει; Οι ιδιωτικές επιχειρήσεις να διεκδικούν και να παίρνουν διαβιβαζόμενα προσωπικά δεδομένα και στοιχεία της προσωπικότητας του κάθε πολίτη.
      Δεν μου δώσατε καμμία απάντηση. Κατά συνέπεια, δικαιούμαι και εγώ και όποιος άλλος μας ακούει όχι μόνο να ανησυχούμε, αλλά και να διαμαρτυρόμαστε γι’ αυτήν την κατάσταση η οποία ρυθμιστικά φαίνεται ότι προωθείται και στη χώρα μας.
      Επίσης, τίποτα συγκεκριμένο δεν μου είπατε για το ποια είναι τα ειδικά μέτρα που θα λάβετε όταν θα διαβιβάζονται στοιχεία προς τρίτες χώρες, οι οποίες –επαναλαμβάνω- έχουν ανεπαρκέστατο επίπεδο προστασίας των προσωπικών δεδομένων.
      Κύριε Υπουργέ, πίσω από γενικόλογες αναφορές, πίσω από γενικές υποσχέσεις ότι έχετε την ευαισθησία της προστασίας των προσωπικών δεδομένων ως στοιχείο των ατομικών ελευθεριών, δεν προσφέρετε συγκεκριμένη πολιτική δέσμευση αναφορικά μ’ αυτό το κύριο ζήτημα.
      Περιμένω, κατά συνέπεια, τα εξειδικευμένα μέτρα, αλλά και την εξειδικευμένη δέσμευσή σας για το τι θα κάνετε, γι’ αυτά τα προσωπικά δεδομένα στα οποία αναφέρθηκα.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      Κύριε Υπουργέ, έχετε το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Λυπάμαι, κύριε Κουβέλη, αλλά είχα την εντύπωση ότι σας έπεισα παραθέτοντας μία σειρά επιχειρημάτων, τα οποία αφορούν κατ’ αρχάς τη στάση μας από πλευράς χώρας και Υπουργού σ’ αυτό το ζήτημα.
      Από εκεί και πέρα, σας είπα ότι η εσωτερική νομοθεσία προβλέπει τις δέουσες ασφαλιστικές δικλείδες ότι σε μία τέτοια περίπτωση δεν μπορούμε να αντιστούμε. Σας είπα επίσης ότι αυτή τη στιγμή βρίσκεται σε ομάδα εργασίας, όπου –όπως ξέρετε καλύτερα από μένα- γίνεται μία επεξεργασία, στην οποία η πολιτική την οποία θα εφαρμόσουμε είναι η πολιτική που σας ανέφερα. Και προς επίρρωση αυτής της πολιτικής, σας ανέφερα και τη στάση μου απέναντι στην τρομοκρατία που ήταν μία στάση μάλλον μειοψηφική στο Συμβούλιο.
      Νομίζω ότι όλα αυτά και την καλή πρόθεση αποδεικνύουν και την πολιτική της Κυβερνήσεως, απέναντι, σ’ αυτό το ζήτημα καταδεικνύουν ευθέως και ευθαρσώς.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
      Και πιστεύω ότι η επεξεργασία των δεδομένων προσωπικού χαρακτήρα, όπως είπατε, αποκαλύπτει τη φυλετική ή εθνοτική καταγωγή και όλα αυτά τα προσωπικά δεδομένα, μόνον εφόσον εμείς θελήσουμε να τα περάσουμε και να τα κάνουμε νόμο. Εμείς είπαμε ότι την ατομική και την ιδιωτική ζωή θα τη διασφαλίσουμε. Αυτό σας είπα και προηγουμένως, αυτό και επαναλαμβάνω. 
      Επειδή όμως, τώρα, αναφερθήκατε και σε ορισμένα στοιχεία τα οποία συζήτησα, χθες, στην τροπολογία και επειδή θέλω να ξεκαθαρίσω ορισμένα πράγματα, η χθεσινή τροπολογία –το λέω για μία ακόμα φορά- δεν έκανε τίποτα άλλο παρά καθόρισε τα όρια και τις αρμοδιότητες δύο θεσμικών οργάνων. Δεν έκρινε τις κάμερες. Δεν είπε αν είναι καλές ή κακές. Είπε από πού ξεκινάει η αρμοδιότητα του εισαγγελέα και πού φθάνει, από πού ξεκινάει η αρμοδιότητα της Αρχής και πού φθάνει. Αυτό είναι το ένα που είπε.
      Δεύτερον, έβγαλε τις μάσκες από ορισμένους κοινούς εγκληματίες, από ορισμένους εγκληματίες από τους οποίους κινδυνεύει η κοινωνία μας σήμερα, από τους παιδεραστές, τους βιαστές και από όλους αυτούς. Αυτούς τους εξαίρεσε από τα προσωπικά δεδομένα.
      Εάν, λοιπόν, θεωρεί κάποιος εδώ στη Βουλή ότι αυτά τα προσωπικά δεδομένα πρέπει να διαφυλάσσονται, να γίνονται ανθρωποκτονίες, βιασμοί, βιαιοπραγίες, να υπάρχουν παιδεραστές και η πολιτεία να μην κάνει τίποτα, εμείς έχουμε διαφορετική στάση και θα κριθούμε όλοι, όπως και κρινόμαστε.
      Επομένως, εμείς με το χέρι στην καρδιά θεωρούμε ότι όχι μόνο προστατεύουμε τα ατομικά δικαιώματα, αλλά και ότι τα θωρακίζουμε και ξεχωρίζουμε τις διάφορες θεσμικές αρχές, οι οποίες τα προστατεύουν, έτσι ώστε να μην υπάρχει σύγχυση και να υπάρχει πραγματικά προστασία και στο εξωτερικό και από κινδύνους από το εξωτερικό, αν και οψέποτε υπάρξουν. 
      Ευχαριστώ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      Τώρα θα συζητηθεί η πρώτη με αριθμό 371/27/11-12-2007 του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τις δηλώσεις του Κοινοτικού Επιτρόπου για το θέμα της Ολυμπιακής Αεροπορίας. 
      Η επίκαιρη ερώτηση του κ. Κακλαμάνη έχει ως εξής:
      «Ο γνωστός για τη «σκληρή» στάση του στο ζήτημα της Ολυμπιακής, Κοινοτικός Επίτροπος κ. Ζ. Μπαρό, εμφανίστηκε σήμερα ταυτόχρονα στις Βρυξέλλες και στην Αθήνα ιδιαίτερα επιθετικός, προσβλητικός και αλαζονικός έναντι της χώρας μας. 
      Στις Βρυξέλλες, με συνέντευξη Τύπου του εκπροσώπου του, εμφανίστηκε, επιπλέον κοπτόμενος για «τα χρήματα των Ελλήνων φορολογουμένων…!».
      Στην Αθήνα, με προσωπική συνέντευξή του σε εφημερίδα μεγάλης κυκλοφορίας, αποπειράται ευθεία ανάμειξη στην πολιτική και οικονομική ζωή της χώρας μας, υποδεικνύοντας «τηλεσιγραφικώς»,τι πρέπει να πράξει η Κυβέρνησή της στο επίμαχο, με ξένα και εγχώρια οικονομικά συμφέροντα, ζήτημα της Ολυμπιακής. Ένα ρόλο που κανένα κράτος-μέλος της Ευρωπαϊκής Ένωσης δεν έχει αναγνωρίσει στην Επιτροπή και τον οποίο, κάτω από ιδιαίτερα δύσκολες για την Ελλάδα συνθήκες, διεκδικούσε, με δημόσιες παρεμβάσεις του στα εσωτερικά της χώρας, προς πεντηκονταετίας και πλέον, ο τότε «ανθύπατος» των Η.Π.Α., Τζων Πιουροφόι…
      Είναι γνωστό ότι για ανάλογη συμπεριφορά, άλλες χώρες και άλλα κοινοβούλια χωρών της Ευρωπαϊκής Ένωσης, όπως και το Ευρωπαϊκό Κοινοβούλιο, αντέδρασαν αμέσως και αποτελεσματικά, διαφυλάσσοντας το δικό τους κύρος και το δικό τους ρόλο έναντι του ρόλου του «διευθυντηρίου» των Βρυξελλών και της, εντός των κόλπων του, ανθούσας αντίληψης ότι τούτο αποτελεί περίπου μια εξουσία υπερκείμενη των αντιπροσωπευτικών κοινοβουλευτικών δημοκρατιών που απαρτίζουν την Ευρωπαϊκή Ένωση!
      Κατόπιν όλων αυτών και με δεδομένο για τον ερωτώντα τουλάχιστον, ότι η Κυβέρνηση δεν διακατέχεται από την πλάνη ότι ο κ. Μπαρό με τις ενέργειές του αυτές την υποβοηθά επικοινωνιακά στην επιβολή προδιαγεγραμμένων αποφάσεων για την τύχη του εθνικού μας αερομεταφορέα, προς όφελος εγχώριων και ξένων ανταγωνιστών της Ολυμπιακής, ερωτάται ο κύριος Πρωθυπουργός αν υπήρξε ή θα υπάρξει και ποιας μορφής αντίδραση στις απαράδεκτες όχι μόνο πολιτικά και ουσιαστικά αλλά και «υφολογικά» ενέργειες του εν λόγω κοινοτικού επιτρόπου». 
      Στην παραπάνω επίκαιρη ερώτηση θα απαντήσει ο Υπουργός Μεταφορών και Επικοινωνιών.
      Κύριε Υπουργέ Μεταφορών και Επικοινωνιών, έχετε το λόγο για τρία λεπτά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κύριε Κακλαμάνη, χωρίς καμμία αμφιβολία η Ευρωπαϊκή Ένωση είναι μία ένωση ανεξάρτητων και κυρίαρχων κρατών και η Ελλάδα είναι ένα ανεξάρτητο και περήφανο κράτος της Ευρωπαϊκής Ένωσης. 
      Η δε Ευρωπαϊκή Ένωση από τη Συνθήκη της προβλέπει διακριτούς ρόλους για το Συμβούλιο, για το Ευρωπαϊκό Κοινοβούλιο, για την Επιτροπή και καθορίζει και τις σχέσεις των θεσμικών οργάνων της Ένωσης με τα εθνικά κοινοβούλια και βεβαίως, με τα κράτη-μέλη και τις εθνικές κυβερνήσεις. Και δεν υπάρχει καμμία αμφιβολία ότι αυτούς τους κανόνες τηρούμε και πρέπει να τηρούμε όλοι, όποιο ρόλο κι αν έχουμε μέσα στην Ευρωπαϊκή Ένωση. 
      Σε σχέση τώρα με το συγκεκριμένο θέμα το οποίο θίγετε, γνωρίζετε ότι βρισκόμαστε σε μια μακρά διαπραγμάτευση με την Ευρωπαϊκή Επιτροπή για το θέμα της Ολυμπιακής. Αυτή η διαπραγμάτευση συνεχίζεται, διότι προφανώς, κύριε Πρόεδρε, υπάρχουν διαφωνίες ουσιώδεις, διαφωνίες νομικές και πολιτικές με την Ευρωπαϊκή Επιτροπή. 
    Η Ευρωπαϊκή Επιτροπή το τελευταίο διάστημα έχει επικεντρώσει την κριτική της απέναντί μας, τις διαφωνίες της απέναντί μας στο θέμα των διαιτησιών, με τις οποίες επιχειρείται να γίνει ένας συμψηφισμός των χρεών, όπως ξέρετε, της Ολυμπιακής. 
    Στις 16 Ιουλίου είχε στείλει επιστολή προς τις ελληνικές Αρχές ζητώντας όχι μόνο διευκρινίσεις για τις διαιτησίες αλλά και να μην καταβάλουν τα χρήματα που είχε αποφασίσει το διαιτητικό δικαστήριο στην Ολυμπιακή Αεροπορία. 
    Εμείς σε αντίθεση με αυτά που έλεγε η Ευρωπαϊκή Επιτροπή, πρώτον, καταβάλαμε τα χρήματα και πριν και μετά τις εκλογές και με τον κ. Λιάπη Υπουργό και με μένα Υπουργό. 
    Δεύτερον, απαντήσαμε με δύο αναλυτικά υπομνήματα στην Ευρωπαϊκή Επιτροπή υπεραμυνόμενοι της ελληνικής επιχειρηματολογίας και των αποφάσεων του διαιτητικού δικαστηρίου. Και βρήκαμε την Επιτροπή απέναντί μας στις 28 Νοεμβρίου στο Δικαστήριο των Ευρωπαϊκών Κοινοτήτων για τις παράνομες, όπως η ίδια ισχυρίζεται, κρατικές ενισχύσεις της περιόδου 2002-2004. Και βεβαίως όλο αυτό το διάστημα κάναμε μια συνεχή και σκληρή διαπραγμάτευση με την Ευρωπαϊκή Επιτροπή για να πετύχουμε το καλύτερο δυνατόν για την Ελλάδα και για την Ολυμπιακή Αεροπορία.
    Οι διάλογοι με την Επιτροπή και ειδικότερα με τον Επίτροπο κ. Μπαρό δεν είναι καθόλου εύκολοι και ο ομιλών μπορεί να σας το πιστοποιήσει. Άλλωστε σε μένα έχει τύχει ο κλήρος να χειριστώ το θέμα αυτό της Ολυμπιακής σ’ αυτήν την ιδιαίτερα δύσκολη περίοδο και αφού εν τω μεταξύ έχουν σωρευτεί ελλείμματα και προβλήματα ακόμα περισσότερο στην εταιρεία. 
    Έτσι, λοιπόν, θα προχωρήσουμε, με αποφασιστικότητα και με διάθεση πραγματικά να βρούμε λύση στο συγκεκριμένο θέμα. 
    Αλλά θα ήθελα να σας ρωτήσω, κύριε Πρόεδρε, όχι εσάς προσωπικά, αλλά αναφερόμενος σε κάποια στελέχη του κόμματός σας. Κατανοώ την ευαισθησία σας για τις δηλώσεις, αλλά θα περίμενα την ίδια ευαισθησία από πολλά στελέχη του κόμματός σας όταν συζητείτο το θέμα του «Βασικού Μετόχου». Εκεί όχι μόνο δεν υπήρξε κριτική στις δηλώσεις και τις τοποθετήσεις του άλλου Επιτρόπου, του κ. Μακ Κρίλι, αλλά πολλά στελέχη του κόμματός σας, αντίθετα επέχαιραν γι’ αυτές τις τοποθετήσεις και λέγανε μπράβο στην Επιτροπή που προσπαθεί να κάνει δύσκολη τη ζωή της ελληνικής Κυβέρνησης και της Ελλάδας, τοποθετούμενοι μάλιστα απέναντι σε διατάξεις του ελληνικού Συντάγματος. 
    Λοιπόν, όχι δυο μέτρα και δυο σταθμά. Πρέπει να μιλάμε στον ελληνικό λαό πάντοτε με τη γλώσσα της αλήθειας, πάντοτε με μια πυξίδα, πάντοτε με μια κατεύθυνση. Και εμείς έχουμε πάντοτε την ίδια κατεύθυνση. 
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Πρόεδρε, έχετε το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, εκπροσωπώντας τον Πρωθυπουργό ο Υπουργός Μεταφορών, νομίζω ότι έκανε ένα λάθος. Βγήκε από το θέμα μας για να υποχρεώσει σε απάντηση σε άλλο θέμα.
    Κύριε Υπουργέ, ασφαλώς είμαστε κυρίαρχο κράτος, είμαστε μια περήφανη χώρα, αλλά αυτό πρέπει να το διαδηλώνουμε εμπράκτως σε κάθε περίπτωση. 
    Με την Επιτροπή είμαστε αντίδικοι στο θέμα των Ολυμπιακών Αερογραμμών –το τονίζω αυτό-διότι η Κυβέρνησή σας έχει αποδεχθεί ότι οι Ολυμπιακές Αερογραμμές είναι καθολικός διάδοχος της Ολυμπιακής, μιας εταιρείας που έπαψε να υπάρχει με νόμο του ελληνικού Κοινοβουλίου και έτσι έδωσε επιχειρήματα στον κ. Μπαρό, ο οποίος κακώς μας είπατε σήμερα ότι είναι σε διαπραγμάτευση μαζί μας. Ο κ. Μπαρό δεν διαπραγματεύεται μαζί μας, αλλά αντιδικεί μαζί μας στο Ευρωπαϊκό Δικαστήριο για λογαριασμό, γνωρίζετε –εάν η έκβαση θα είναι εις βάρος της χώρας μας- και προς όφελος εγχώριων –το τονίζω το «εγχώριων» και πρέπει η σημερινή Κυβέρνηση να το λάβει υπ’ όψιν της αυτό- και ξένων συμφερόντων. 
	Λυπάμαι, γιατί σας έχω ακούσει να λέτε ότι ο κ. Μπαρό μας κάνει αυτό το δώρο. Ποιο είναι το δώρο; Να μην έρθει στο φως ότι, ενώ είχατε έτοιμη λύση με νόμο του ελληνικού κράτους, με συμβάσεις με τους εργαζόμενους από τον τότε Υπουργό κ. Βερελή, δεν προχωρήσατε στην ολοκλήρωση των αποφάσεων εκείνων αλλά σε έναν καινούργιο διαγωνισμό με βεβαρημένη πλέον και τη νέα εταιρεία τόσο, που έχουν φθάσει όπως λέγεται, τα χρέη της στα 2.000.000.000 ευρώ επί των ημερών σας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Ο κ. Μπαρό, κύριε Υπουργέ, κάνει μια απαράδεκτη από κάθε άποψη δήλωση και προσβλητική για όλους μας –για σας πρώτα-πρώτα και για τον Πρωθυπουργό που όφειλε να αντιδράσει- όταν αναφέρεται και κόπτεται για τα συμφέροντα των Ελλήνων φορολογουμένων. «Οι τσέπες» λέει «του Έλληνα φορολογούμενου δεν είναι απύθμενο πηγάδι!» 
	Ποιος του έδωσε το δικαίωμα του κ. Μπαρό στους διακριτούς ρόλους που, όπως είπατε, έχει να ασχολείται με την εσωτερική πολιτική και με την οικονομική μας ζωή. 
	Ποιος του έδωσε το δικαίωμα –εκτός από εσάς- να αναφέρεται στο τι έκαναν οι ελληνικές κυβερνήσεις της δεκαετίας του ’90;  Μάλιστα –εγώ δεν θα το ήθελα, αλλά είναι χαρακτηριστικό- σιωπά για το τι έκαναν οι κυβερνήσεις της Νέας Δημοκρατίας. Αυτή είναι ευθεία ανάμιξη και στην οικονομική μας ζωή προς όφελος ιδιωτικών συμφερόντων και στην πολιτική μας ζωή. 
      Θα περίμενα από την Κυβέρνηση, από τον Πρωθυπουργό προσωπικά και από εσάς -που έχετε μια εμπειρία του τι συμβαίνει στα διαβούλια και στα διευθυντήρια των Βρυξελλών- μια στάση περισσότερο ανταποκρινόμενη σε αυτά που μας είπατε στην αρχή της ομιλίας σας. 
	Κύριε Υπουργέ, εκκρεμεί αυτή η υπόθεση, όπως ξέρετε, στο Ευρωπαϊκό Δικαστήριο. Εκεί έχει προσφύγει η Ολυμπιακή. Εκεί η χώρα μας σε δυο-τρία χρόνια θα δει ποια λύση θα έχει. 
	Ο κ. Μπαρό φεύγει σε επτά-οκτώ μήνες. Μάλιστα, φεύγει υπό το βάρος καταγγελιών. Δεν είναι ένα ανεύθυνο μέσο ενημέρωσης το «BBC», κύριε Υπουργέ. Θα καταθέσω –αν δεν το έχετε δει- για τα Πρακτικά με τη μετάφρασή του το κείμενο που αναφέρεται σε ό,τι αφορά την αξιοπιστία του κ. Μπαρό, αν αληθεύουν αυτά, για την καταδίκη του και τη χάρη που έλαβε από το συνυπεύθυνο μαζί του κ. Ζακ Σιράκ, κάτι που απέκρυψε από το Ευρωκοινοβούλιο, όταν εμφανίστηκε μπροστά σας, και το οποίο αναγνωρίζει ο Πρόεδρος της Ευρωπαϊκής Επιτροπής. 
	ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε,… 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι, λοιπόν, αυτό ένα αναξιόπιστο πρόσωπο, για να μας λέτε κάθε μέρα ότι διαπραγματεύεστε, ότι σας προσφέρει δώρο…
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, παρακαλώ!
    ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο και εδώ θα κλείσω. 
    Κύριε Υπουργέ, εγώ σας απευθύνω έκκληση, διότι αυτά τα ζητήματα δεν είναι προσωπικά του οποιουδήποτε. Είναι θέματα που αφορούν τη χώρα. Άλλες χώρες έχουν φερθεί με περισσότερη αξιοπρέπεια και υπερηφάνεια και νομίζω ότι δεν λείπει από κανένα μας και η αξιοπρέπεια και η περηφάνια ως χώρας. Έτσι πρέπει να βαδίσετε κι εσείς. 
    Ευχαριστώ, κυρία Πρόεδρε. 
    (Στο σημείο αυτό ο Βουλευτής κ. Απόστολος Κακλαμάνης                        καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ. 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κατ’ αρχάς, σε σχέση με αυτά που είπατε για τους ανταγωνιστές –εγχώριους και μη- όπως έχω σημειώσει απ’ αυτό το Βήμα, αλλά και τονίζω για μια ακόμη φορά, δεν χρωστάμε τίποτα και δεν χρωστάω και εγώ προσωπικά τίποτα σε κανέναν απ’ αυτούς. Όμως, να ξέρετε ότι με την πολιτική που έχει εφαρμοστεί όλα τα τελευταία χρόνια σε σχέση με την Ολυμπιακή, εκείνο το οποίο συμβαίνει…
    ΑΠΟΣΤΟΛΟΣ ΚΑΚΛΑΜΑΝΗΣ: Πού σταματάει το «τελευταία», κύριε Υπουργέ; Ποιο είναι το όριο του «τελευταία»; 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, δώστε το καλό παράδειγμα σε αυτήν την Αίθουσα!
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εκείνο το οποίο συμβαίνει είναι ότι, δυστυχώς, η Ολυμπιακή απαξιώνεται προς όφελος της «AEGEAN». Δεν θέλω να μασήσω τα λόγια μου. Η «AEGEAN» αυτήν την ώρα εκεί όπου υπάρχει ανταγωνισμός έχει μερίδιο 56% στη συνολική αγορά. 
      Λοιπόν, εκείνο που προσπαθούμε να κάνουμε είναι να βρούμε μια υγιή οικονομικά και βιώσιμη νομικά λύση η οποία να επιτρέψει στην Ολυμπιακή Αεροπορία να προχωρήσει προς το μέλλον, όχι με την κατάσταση που βρισκόμαστε σήμερα. Αυτό πρέπει να ξέρετε.
      Από εκεί και πέρα πρέπει να γνωρίζετε, κύριε Πρόεδρε, ότι η Ευρωπαϊκή Επιτροπή από την πρώτη στιγμή που υπήρξε η ρύθμιση Βερελή για τις Ολυμπιακές Αερογραμμές αμφισβήτησε αυτήν τη ρύθμιση. Κι έχω εδώ όλα αυτά τα στοιχεία. Αλλά ακόμη με αναγκάζετε να πω ότι υπάρχει και γνωμοδότηση του Νομικού Συμβουλίου του Κράτους, που την έχω μαζί μου…
      ΑΠΟΣΤΟΛΟΣ ΚΑΚΛΑΜΑΝΗΣ: Ο Άρειος Πάγος τι έχει πει; 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Το οποίο Νομικό Συμβούλιο του Κράτους εκφράζει σαφέστατες αμφιβολίες ως προς τη ρύθμιση και ως προς το κατά πόσο το σχήμα αυτό είναι διάδοχο της παλιάς Ολυμπιακής Αεροπορίας.
      ΑΠΟΣΤΟΛΟΣ ΚΑΚΛΑΜΑΝΗΣ: Το δεχθήκατε εσείς…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Παρ’ όλα αυτά η δική μας Κυβέρνηση, η Κυβέρνηση της Νέας Δημοκρατίας, δίνει τη μάχη υπερασπιζόμενη τις θέσεις μας και λέγοντας κατ’ επανάληψη στο Δικαστήριο των Ευρωπαϊκών Κοινοτήτων ότι τα δύο σχήματα είναι απολύτως διακριτά. Διότι αυτή είναι η εθνική γραμμή κι αυτήν υπερασπιζόμαστε. Και το κάνουμε με αξιοπρέπεια, με σοβαρότητα, με σεβασμό στους κανόνες τόσο στο Δικαστήριο των Ευρωπαϊκών Κοινοτήτων όσο και στις διαπραγματεύσεις που γίνονται παράλληλα με την Ευρωπαϊκή Επιτροπή. 
      Τον δε κ. Μπαρό πρέπει να ξέρετε ότι δεν τον τοποθέτησα εγώ. Είναι ο Γάλλος Επίτροπος και έχει πάρει την έγκριση από το Ευρωπαϊκό Κοινοβούλιο σύμφωνα με όλους τους κανόνες οι οποίοι έχουν θεσπιστεί στην Ευρωπαϊκή Ένωση. 
      Και εγώ θα προτιμούσα να είχα πιο εύκολες διαπραγματεύσεις, κύριε Πρόεδρε, απέναντί μου. Δυστυχώς, όμως, μου έτυχε ο κλήρος να αντιμετωπίσω αυτό το δύσκολο πρόβλημα της Ολυμπιακής μέσα σε ένα δύσκολο περιβάλλον στην Ευρωπαϊκή Ένωση.
      Τα δε χρέη της Ολυμπιακής κατά βάση έχουν δημιουργηθεί επί των ημερών σας. Επί των ημερών του ΠΑ.ΣΟ.Κ. έχουν δημιουργηθεί περίπου τα οκτώ δέκατα του χρέους της Ολυμπιακής Αεροπορίας και των Ολυμπιακών Αερογραμμών. Μόνο σε δεκαοκτώ μέρες λειτουργίας το 2003 οι Ολυμπιακές Αερογραμμές σώρευσαν 23.000.000 χρέη, κύριε Πρόεδρε.
      ΙΩΑΝΝΗΣ ΜΑΝΙΑΤΗΣ: Είναι απαράδεκτο αυτό που κάνετε…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μανιάτη, δεν έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Είπατε πολλά. Δεν είπατε τίποτα για τον κ. Μακ Κρίβι. Διότι καταλαβαίνω την ευαισθησία σας για τον κ. Μπαρό και έχω και εγώ την ίδια ευαισθησία. Για τον κ. Μακ Κρίβι κάνατε ότι δεν ακούσατε. 
      Υπάρχει θέμα με τον κ. Μακ Κρίβι; Έχετε δυο μέτρα και δυο σταθμά ή δεν έχετε; Γιατί το ΠΑ.ΣΟ.Κ. ήταν ευχαριστημένο με τις παρεμβάσεις του κ. Μακ Κρίβι εναντίον της Ελλάδας; Αυτό να μας το εξηγήσετε κάποτε.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, με θίγετε.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε. Για τον κ. Μακρίδη…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, δύναστε από τον Κανονισμό, που εσείς προτείνατε και όλοι ψηφίσαμε, να πάρετε το λόγο;
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, συγγνώμη, ο Κανονισμός έχει κάποιες διατάξεις…
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε προσωπικό θέμα, κύριε Πρόεδρε, από μένα;
      ΑΠΟΣΤΟΛΟΣ ΚΑΚΛΑΜΑΝΗΣ: Φυσικότατα. …
      ΠΡΟΕΔΡΕΥΟΥΣΑ (Έλσα Παπαδημητρίου): Φυσικότατα το πρόβλημα το γενικό…
      ΑΠΟΣΤΟΛΟΣ ΚΑΚΛΑΜΑΝΗΣ: Ο κύριος Υπουργός μου αναφέρει τον κ. Μακ Κρίβι. Δεν έχω κανένα λόγο να μιλήσω για τον κ. Μακρίδη; Τι υπαινίσσεστε;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για σας τίποτα.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, σε μένα απευθύνεστε.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν κρίνω ότι υπάρχει προσωπικό θέμα…
      ΑΠΟΣΤΟΛΟΣ ΚΑΚΛΑΜΑΝΗΣ: Για τον κ. Μακ Κρίβι, αν θέλετε και είναι δίπλα σας ο παρακαθήμενος Υπουργός, τρεις Υπουργοί περίμεναν στον προθάλαμό του. Έτσι εκινείτο και ο κ. Μακ Κρίβι και έτσι κινείται και ο κ. Μπαρό. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Τώρα το λέτε.
      ΑΠΟΣΤΟΛΟΣ ΚΑΚΛΑΜΑΝΗΣ: Όταν τους βγάζουμε το καπέλο…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, παρακαλώ μην απαντάτε. 
       Παρακαλείστε, κύριοι συνάδελφοι, να έχουμε ηρεμία.
      Ακολουθεί η τέταρτη με αριθμό 365/11.12.2007 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Υπουργό Εσωτερικών, σχετικά με την επαναφορά της κυκλοφορίας των αυτοκινήτων πέριξ της Βρετανικής Πρεσβείας κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Έχουν περάσει έξι έτη από το τρομοκρατικό κτύπημα στους δίδυμους πύργους στις Η.Π.Α. και τις τότε αποφάσεις της ελληνικής κυβέρνησης για ενισχυμένη προστασία των σημείων που θα μπορούσαν να αποτελέσουν στόχο τρομοκρατικών ενεργειών. Μέσα σε αυτό το κλίμα αποφασίστηκε και η απομόνωση της Βρετανικής Πρεσβείας στο κέντρο της Αθήνας με τη διακοπή κυκλοφορίας στις πέριξ οδούς. Αποτέλεσμα είναι σήμερα να ταλαιπωρούνται οι πολίτες της πρωτεύουσας που χρησιμοποιούν τις συγκεκριμένες οδούς και να δημιουργείται κλίμα ότι η χώρα τελεί σε κατάσταση πολιορκίας. Ήδη πληθαίνουν οι φωνές –βλέπε εφημερίδα «LIFO» 6.12.2007- ότι τέτοιας φάσεως μέτρα αυτήν τη στιγμή είναι αναλογικών υπέρμετρα και δεν εξυπηρετούν πραγματική αναγκαιότητα. Πολλοί εκφράζουν την απορία εάν ποτέ απελευθερωθεί η κίνηση στις συγκεκριμένες οδούς.
      Συνεπώς ερωτάται ο αρμόδιος Υπουργός:
      Συντρέχει πλέον λόγος διατηρήσεως του αποκλεισμού οδών στο κέντρο της Αθήνας και εάν προτίθεστε να επαναφέρετε τις συγκεκριμένες οδούς σε καθεστώς ομαλής κυκλοφοριακής λειτουργίας για την καλύτερη εξυπηρέτηση των πολιτών;»
      Ο Υπουργός Εσωτερικών κ. Παυλόπουλος έχει το λόγο.
	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε.
	Κύριε Πρόεδρε, πρέπει να σας πω πως σε ό,τι αφορά τα θέματα της ασφάλειας στον τόπο μας, και ιδίως στην πρωτεύουσα, η Κυβέρνηση -όπως και κάθε κυβέρνηση, αλλά ιδίως η Κυβέρνηση Καραμανλή- πρέπει να πάρει όλα τα μέτρα, ώστε από τη μία πλευρά αυτή η ασφάλεια να είναι ουσιαστική και από την άλλη να μην εκθέτει τη χώρα. Τονίζω την ιεράρχηση: Πρώτα να είναι ουσιαστική για όλους τους πολίτες και ύστερα να μη δίνει την εικόνα μιας χώρας η οποία έχει θέματα ασφαλείας. Είναι η αρχή της αναλογικότητας. Θα πάρουμε όλα τα μέτρα που χρειάζονται προς αυτήν την κατεύθυνση, πάντοτε τηρουμένης της αρχής της αναλογικότητας.
	Πρέπει όμως να σας τονίσω ότι σε σχέση με άλλες πρωτεύουσες η Αθήνα είναι μία πόλη που έχει τη μεγαλύτερη ελευθερία χωρίς –πρώτα ο Θεός- μέχρι αυτήν τη στιγμή και με τα μέτρα που έχουμε πάρει να έχουν δημιουργηθεί προβλήματα που υπάρχουν σε άλλες πρωτεύουσες. Άρα ως χώρα –και όταν ξέρετε ποιος είναι ο διεθνής περίγυρος, ποιο είναι το ρίσκο που υπάρχει σε ολόκληρο τον κόσμο- έχουμε τους λιγότερους δυνατούς περιορισμούς και, ταυτοχρόνως, ίσως μία από τις καλύτερες εικόνες. Και αυτή θα πρέπει να είναι η προσεκτική κίνηση την οποία πρέπει να κάνουμε. Και αυτό πρέπει να το δούμε όλοι μαζί γιατί πρέπει να συμβάλουμε -όλοι μαζί- προς αυτήν την κατεύθυνση. 
      Άρα εμείς τα μέτρα πρέπει να τα πάρουμε, κύριε Πρόεδρε, και θα τα πάρουμε πάντα προς αυτήν την κατεύθυνση, χωρίς όμως να θίγουμε τις ελευθερίες και, πολύ περισσότερο, χωρίς να θίγουμε θέματα τα οποία αφορούν την ελεύθερη κυκλοφορία.
	Ειδικά όμως για το θέμα που αναφέρατε υπάρχει μία ιδιομορφία. Δεν θα υπήρχαν τα μέτρα αυτά, τουλάχιστον σ’ αυτήν την έκταση στην οποία τώρα υπάρχουν -γιατί ξέρετε ότι είναι ένας συγκεκριμένος χώρος ο οποίος έχει μία συγκεκριμένη ιδιαιτερότητα και η φύλαξη πρέπει να είναι πάρα πολύ προσεκτική- αν δεν είχε προγραμματισθεί ανάπλαση της περιοχής. Και θα καταθέσω στα Πρακτικά τα Πρακτικά του Δημοτικού Συμβουλίου του Δήμου Αθηναίων. Η ανάπλαση αυτή σχεδιάζεται και θα ολοκληρωθεί μέχρι το Μάρτιο. Όσο υπάρχει σχεδίαση και όσο υπάρχει ταυτόχρονα η εκτέλεση των έργων, αντιλαμβάνεσθε ότι λόγω της ιδιομορφίας πρέπει να υπάρχει και η ανάλογη φύλαξη. Διότι θα πρέπει να προσέχει κανείς ποιος και με ποια ιδιότητα προσέρχεται εκεί και παραμένει αρκετές ώρες. Γι’ αυτόν το λόγο ακριβώς τα μέτρα συνεχίζονται. Όχι γιατί χρειάζονται ή θα χρειάζονται όταν ολοκληρωθεί η ανάπλαση, αλλά γιατί όσο η ανάπλαση αυτή υπάρχει, πρέπει να υπάρχει και η αντίστοιχη προσοχή της πολιτείας. 
	Εν πάση περιπτώσει, όταν τελειώσει η ανάπλαση αυτή, τα μέτρα θα πάψουν να υπάρχουν, χωρίς όμως αυτό να σημαίνει ότι δεν ισχύει το πρώτο που είπα. Πρέπει να κάνουμε τη δουλειά μας γενικότερα, διότι αντιλαμβάνεσθε ότι ναι μεν το δημοσίευμα αυτής της εφημερίδας λέει αυτό που λέει, αλλά, κύριε Πρόεδρε, δεν μπορεί όμως να δρα μία κυβέρνηση –και κάθε κυβέρνηση, όπως και η δική μας- ανάλογα με τα δημοσιεύματα. Γιατί τώρα το δημοσίευμα λέει αυτό, ότι υπάρχουν προβλήματα στην κυκλοφορία, αν όμως είχε συμβεί κάτι, να είστε βέβαιος ότι ο ίδιος Τύπος θα έλεγε «τι κάνει η Ελλάδα και τι προσέχει η Ελλάδα». 
	Αντιλαμβάνεστε, λοιπόν, ότι μία κυβέρνηση πρέπει να δρα με βάση το δημόσιο συμφέρον και όχι ακριβώς όπως η επικαιρότητα διαμορφώνεται ανάλογα με δημοσιεύματα εφημερίδων.
	Ευχαριστώ πάρα πολύ.
	(Στο σημείο αυτό ο Υπουργός Εσωτερικών κ. Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΟΥΣΑ (Έλσα Παπαδημητρίου): Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο.
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, θα σας απαντήσω για την αναλογικότητα που αναφέρατε, αλλά προηγουμένως θα ήθελα να τοποθετηθώ σ’ αυτό που ακούστηκε στην Αίθουσα και ξέφευγε από την τυπική διαδικασία μιας ερωτήσεως.
	Κύριε Υπουργέ –και απευθύνομαι στον διπλανό σας- όταν εμείς φέραμε πρόταση μομφής για το ποιον του κυρίου Μπαρό, εσείς και οι Βουλευτές του ΠΑ.ΣΟ.Κ. ψήφισαν υπέρ του Μπαρό. Όταν είπαμε λοιπόν ότι ο Μπαρό δεν μπορεί να είναι επίτροπος γιατί έχει καταδικαστεί για απάτη –για μένα είναι ένας απατεώνας αυτός που καταδικάζεται για απάτη- εσείς με τη δική σας ψήφο του δώσατε ψήφο εμπιστοσύνης στη Βουλή. Αυτό για την ιστορία γιατί φαίνεται ότι δικαιωνόμαστε για κάθε μας…
	ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, αναφερθείτε στην επίκαιρη ερώτησή σας, παρακαλώ πολύ.
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κυρία Πρόεδρε, μην αφήνουμε πράγματα να «περπατάνε».
Έχουμε έναν καταδικασμένο για απάτη και τον έχουμε συνομιλητή…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, στην ερώτησή σας, σας παρακαλώ.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Επί της ουσίας τώρα.
      Κύριε Υπουργέ, άκουσα για την αναλογικότητα. Να θυμίσω την αναλογικότητα, όταν οι Κούρδοι μπήκαν στην πρεσβεία μας στο Λονδίνο και έπιασαν όμηρο έναν υπάλληλό μας, όταν συνέλαβαν και εμένα που είχα πάει ως παρατηρητής, Βουλευτής του δικού σας κόμματος τότε; Ποια αναλογικότητα υπάρχει, λοιπόν; Αναλογικότητα ότι εμείς έχουμε κάνει εδώ την Αθήνα οχυρό μπροστά από την πρεσβεία της Μεγάλης Βρετανίας; Μα είναι δυνατόν;
      Είπατε για δημόσιο συμφέρον; Πώς εξυπηρετείται, κύριε Υπουργέ, το δημόσιο συμφέρον, όταν δεν μπορεί να περπατήσει μια ολόκληρη περιοχή; Επιτέλους! Κάθε χώρα, η οποία θα έχει ένα τέτοιο πρόβλημα, η Ελλάδα θα είναι αυτή η οποία θα πληρώνει το τίμημα; 
      Έχετε πάει να δείτε την πρεσβεία της ίδιας χώρας στη Ρώμη; Έχετε πάει να δείτε την πρεσβεία της ίδιας χώρας σε άλλες περιοχές; Να σας πάω σε άλλες χώρες της Ευρώπης; Γιατί εδώ στην Ελλάδα έχουμε οχυρωματικά έργα; Μέχρι πότε θα τα έχουμε; Δεσμεύεστε ότι το Μάρτιο με την ανάπλαση της κεντρικής αυτής αρτηρίας θα φύγουν τα οχυρωματικά αυτά έργα; 
      Εν πάση περιπτώσει, οποιαδήποτε χώρα έχει πρόβλημα με οποιονδήποτε άλλον στον πλανήτη, η Ελλάδα θα είναι αυτή η οποία θα την πληρώνει; Επιτέλους ας σεβαστούμε λίγο τους πολίτες. Δεν ζουν ελεύθερα. Κάμερες διαρκώς στη ζωή μας. Ακούσαμε πριν από λίγο να λένε ότι οι κάμερες είναι καλές και ότι πρέπει να υπάρχουν κ.λπ.. Πάντα για αυτήν την ασφάλεια είναι άλλοθι η εγκληματικότητα, άλλοθι η τρομοκρατία.
      Χρησιμοποιούμε άλλοθι, κύριε Υπουργέ, και αφαιρούμε ελευθερία. Το καταλάβατε; Ο δικός μας ύμνος υμνεί την ελευθερία. Είναι ο μόνος ύμνος που υμνεί την ελευθερία. Εμείς οι Έλληνες υμνούμε την ελευθερία. Και τη στερούμε αυτήν την ελευθερία. Τη στερούμε στους δρόμους, τη στερούμε στη ζωή μας. Επιτέλους ας δούμε κάποια πράγματα προς τη σωστή κατεύθυνση. Περισσότερη ελευθερία σ’ αυτόν τον τόπο. Γιατί τη στερούμε εν ονόματι της οποιαδήποτε απειλής που εφευρίσκουμε κάθε φορά; Δεν κινδυνεύει κανείς σήμερα. Ας έχετε κάποια προφυλακτικά μέτρα, αλλά όχι αυτό το πράγμα το οποίο συμβαίνει σήμερα στη ζωή μας.
      Να σας θυμίσω ότι κάποτε, όταν ήμασταν παιδιά και εσείς και εγώ, ήταν ένα αλσύλλιο η αμερικάνικη πρεσβεία απ’ έξω. Ήταν γκαζόν και παίζαμε. Τώρα έχει γίνει οχυρωματικά έργα. Ε, κάτι φταίει. Φταίει ο ελληνικός λαός; Άλλαξε ο ελληνικός λαός ή μήπως αυτοί με την πολιτική τους εις βάρος της πατρίδας έχουν δημιουργήσει τέτοια συναισθήματα δυσαρέσκειας, που αναγκάζονται να οχυρωθούν πίσω από τείχη;
      Ας προσέξουν, λοιπόν, κάποιοι την πολιτική τους για να είμαστε και εμείς πιο ανοιχτοί απέναντί τους.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Κύριε Πρόεδρε, θεωρώ ότι αυτό το οποίο τονίσατε, ότι είμαστε μια χώρα ελευθερίας, όχι απλώς είναι αλήθεια αλλά είναι κοινή συνείδηση όλων, ιδίως μέσα σε αυτό το Κοινοβούλιο. Επίσης όλοι γνωρίζουμε πως ως χώρα και ως πρωτεύουσα έχουμε τα λιγότερα περιοριστικά μέτρα από οποιαδήποτε άλλη χώρα στην Ευρώπη. Το λέω, γιατί ξέρω ότι μπορεί να μας ακούσει ο οιοσδήποτε αυτήν τη στιγμή που έχει την εμπειρία. 
      Είναι προς τιμή μας ότι έχουμε καταφέρει -δεν οφείλεται στην Κυβέρνηση μόνο, γι’ αυτό είπα ότι είναι και χρέος, αλλά και επίτευγμα όλων- να έχουμε ένα κλίμα ασφάλειας με τα λιγότερα δυνατά μέτρα σε σχέση με άλλες χώρες. Αλλά είμαστε υποχρεωμένοι να πάρουμε κάποια μέτρα, τουλάχιστον τα στοιχειώδη, γιατί διακυβεύεται η ασφάλεια του ίδιου του λαού μας και η εικόνα της χώρας -τονίζω την ιεράρχηση, πρώτα του λαού μας, ύστερα της χώρας- και τα μέτρα αυτά πρέπει να τα πάρουμε. Πάντως, είναι τα λιγότερα σε σχέση με όλη την άλλη Ευρώπη.
      Σ’ αυτό που είπατε προηγουμένως, θέλω να τονίσω ότι είμαστε ένας λαός, ο οποίος την ελευθερία την έχει ακριβή, γιατί πέρασε αρκετές περιόδους δικτατορίας, και τη στερήθηκε αυτήν την ελευθερία. Εκείνες οι περίοδοι είχαν και το άλλο, το οποίο είναι επώδυνο για τον τόπο: Κάθε δικτατορία στην Ελλάδα τελείωνε με κάτι το οποίο αφορούσε την ίδια την εθνική μας υπόσταση. Γι’ αυτό η ελευθερία μας είναι ακριβή και θα τη θωρακίσουμε όλοι μαζί, όπως πρέπει.
      Κατά τα άλλα, να ενώσω και εγώ τη φωνή μου μαζί σας στο ότι πράγματι όλοι οι ισχυροί της γης θα πρέπει να προσέχουν τη δική τους πολιτική προηγουμένως. 
      Αλλά από κει και πέρα, όταν δεν μπορώ να το επιβάλω, εδώ στην Ελλάδα είμαι υποχρεωμένος να πάρω τα μέτρα, γιατί από μας θα ζητήσουν λογαριασμό αν συμβεί κάτι. Και οι ίδιες οι εφημερίδες, τις οποίες επικαλείσθε, αυτοί που λένε τώρα ότι τα μέτρα είναι αυστηρά, αν είχε συμβεί οτιδήποτε, θα έλεγαν ότι η Ελλάδα είναι «ξέφραγο αμπέλι». Δεν μπορεί να λειτουργούμε, λοιπόν, μέσα από τέτοιου είδους επικοινωνιακά, πυροτεχνήματα.
      Και τέλος, σας τονίζω για το συγκεκριμένο χώρο ότι ούτε άβατο είναι ούτε απαγόρευση κυκλοφορίας υπάρχει. Τα μέτρα τα οποία υπάρχουν τώρα είναι επειδή σχεδιάζεται –και κατέθεσα το σχετικό πρακτικό του Δήμου Αθηναίων- η ανάπλαση. Και θα γίνει η ανάπλαση  μέχρι το Μάρτιο ή όσο πάει, γιατί αυτό δεν εξαρτάται μόνο από την Κυβέρνηση, όπως αντιλαμβάνεσθε.
      Πάντως, μόλις τελειώσει η ανάπλαση, τα μέτρα θα είναι πολύ λιγότερα, θα είναι τα μέτρα εκείνα τα οποία ταιριάζουν –και συμβαίνει σε όλο τον κόσμο αυτό και όχι μόνο στην Αθήνα- σε μία πρεσβεία, η οποία πρέπει να φρουρείται για λόγους ευνόητους. Και αυτό το πράγμα αντιλαμβάνεσθε ότι είναι ανάγκη να γίνει από την ελληνική Κυβέρνηση.
      Ό,τι αφορά την εξωτερική πολιτική διαφόρων χωρών και το τι κάνουν, κρίνονται από την παγκόσμια κοινότητα. Εμείς εδώ είμαστε υποχρεωμένοι να λάβουμε τα μέτρα, τα οποία αν δεν είχαν ληφθεί, θα εξέθεταν την Ελλάδα. Νομίζω ότι αντιλαμβάνεται κανείς πολύ εύκολα αυτή την ανάγκη εξισορρόπησης των πραγμάτων, πάντοτε με γνώμονα την ελευθερία του πολίτη, όμως, που είναι και το σπουδαιότερο αγαθό. Και αυτό εννοούσα, όταν έλεγα για το δημόσιο συμφέρον προηγουμένως.
      Ευχαριστώ πάρα πολύ.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Υπουργέ, όσοι θυμόμαστε τη δικτατορία, δεν θέλουμε συνθήκες δικτατορίας σήμερα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ακριβώς επειδή θυμόμαστε εκείνα, πρέπει να τα αποφεύγουμε.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», δέκα επτά φοιτήτριες του Ανοικτού Λαϊκού Πανεπιστημίου Δήμου Χανίων. Καλώς ήλθατε παιδιά.
      (Χειροκροτήματα από όλες τις πτέρυγες της Βουλής)
      Εισερχόμαστε στις επίκαιρες ερωτήσεις του δεύτερου κύκλου.
      Θα συζητηθεί η πρώτη με αριθμό 368/11-12-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Θάλειας Δραγώνα προς τον Υπουργό Εθνικής Παιδείας και Θρησκευμάτων, σχετικά με τα δημόσια δευτεροβάθμια σχολεία στο Νομό Ροδόπης κ.λπ.
      Αναλυτικότερα η επίκαιρη ερώτηση της κυρίας συναδέλφου έχει ως εξής:
      «Στο Νομό Ροδόπης υπάρχουν περίπου δέκα δήμοι, από τους οποίους οι τρεις μεγαλύτεροι δήμοι κατοικούνται από μέλη της μειονότητας, όπως ο Δήμος Φιλύρας, ο Δήμος Αρριανών και ο Δήμος Σώστη, με συνολικό πληθυσμό είκοσι πέντε χιλιάδων περίπου ανθρώπων. Σε αυτούς τους δήμους δεν υπάρχουν δημόσια γυμνάσια. Στους άλλους δήμους του νομού, που κατοικεί η πλειονότητα, σε κάθε έδρα του δήμου –και σωστά- υπάρχει ένα δημόσιο γυμνάσιο.
      Με τις πρόσφατες φυσικές καταστροφές, που επιδείνωσαν το ήδη προβληματικό οδικό δίκτυο και επηρέασαν την έναρξη του σχολικού έτους, έρχεται για άλλη μια φορά στην επιφάνεια το πρόβλημα της απουσίας δημοσίων γυμνασίων και η αδιαφορία της πολιτείας στο θέμα της ίδρυσής τους στις περιοχές που κατοικούνται από τα μέλη της μειονότητας.
      Πρόσφατα καθιερώθηκε πιλοτικά η διδασκαλία της τουρκικής γλώσσας στα δημόσια γυμνάσια της περιοχής της Θράκης για την προστασία των γλωσσικών ιδιαιτεροτήτων των κατοίκων και με σκοπό να καταστήσουν το δημόσιο γυμνάσιο ελκυστικό για τα παιδιά της μειονότητας.
      Πώς είναι δυνατό να προχωρά η πολιτεία στην υλοποίηση ενός τέτοιου μέτρου και παράλληλα να μην ιδρύει γυμνάσια;
      Επειδή η εκπαίδευση είναι δημόσια και υποχρεωτική και η πολιτεία οφείλει να την παρέχει αναλογικά στους κατοίκους του Νομού λαμβάνοντας υπόψη και τη γεωγραφική κατανομή του πληθυσμού και τη δυνατότητα μεταφοράς των μαθητών στο κοντινότερο δημόσιο σχολείο
      Ερωτάται ο κύριος Υπουργός:
      1) Προτίθεται το Υπουργείο Παιδείας να δρομολογήσει την κατασκευή δημοσίων γυμνασίων στις άνω περιοχές και με ποιο χρονοδιάγραμμα υλοποίησης;
      2) Με ποια πρόσθετα μέτρα, εάν υπάρχουν τέτοια, προτίθεται το Υπουργείο Παιδείας να στηρίξει την δημόσια εκπαίδευση συνολικά στην περιοχή; και
      3) Ποια θα είναι τα θετικά μέτρα που θα πάρει στα δημόσια σχολεία για την προστασία της ετερότητας των μαθητών της μειονότητας;»
      Στην ερώτηση του κυρίου συναδέλφου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος
      Κύριε Υφυπουργέ, έχετε το λόγο για τρία λεπτά.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κυρία συνάδελφε, το Υπουργείο, η Κυβέρνησή μας εφαρμόζει σταθερά πολιτική ισονομίας και ισοπολιτείας για όλους τους Έλληνες πολίτες και δεν χρειάζονται ιδιαίτεροι προσδιορισμοί αυτών των πολιτών, για να ετεροκαθορίσουμε εμείς την πολιτική μας. Είναι μία πολιτική για όλους τους Έλληνες. Η ίδια πολιτική, τα ίδια δικαιώματα ισχύουν για όλους. 
      Σε ό,τι αφορά τα Αρριανά και τα δημόσια σχολεία, θέλω να πω ότι υπάρχει απόφαση έγκρισης σχολείου στις 26 Ιουλίου 2007. Δεν προσφέρεται, όμως, οικόπεδο. Γνωρίζετε πάρα πολύ καλά ότι εμείς δεν αγοράζουμε οικόπεδα. Ο Οργανισμός Σχολικών Κτιρίων κτίζει εκεί, όπου η Νομαρχιακή και η Τοπική Αυτοδιοίκηση μας προσφέρουν οικόπεδο.
      Το ίδιο ισχύει και για το Δήμο Φιλύρας. Είμαστε σε αναζήτηση οικοπέδου. Προσφάτως ο ειδικός γραμματέας του Υπουργείου μας επεσκέφθη το δήμο μαζί με τον περιφερειακό διευθυντή εκπαίδευσης. Δεσμεύτηκε ο τοπικός δήμαρχος ότι θα μας παραχωρήσει οικόπεδο, αλλά ακόμη το αναμένουμε. 
      Οι μαθητές, οι οποίοι ανήκουν στη μειονότητα, μετακινούνται στα δημόσια σχολεία, τα οποία είτε είναι αμιγώς μειονοτικά είτε είναι σχολεία, στα οποία διδάσκεται η τουρκική γλώσσα, με έξοδα της ελληνικής πολιτείας. Είναι παρούσα η ελληνική πολιτεία, είναι παρόν το ελληνικό δημόσιο, για να εκπληρώσει τις υποχρεώσεις του.
      Στο Δήμο Σώστη οι μαθητές μετακινούνται σε αποστάσεις πέντε έως δέκα χιλιομέτρων στις γειτονικές πόλεις της Κομοτηνής και στον Ίασμο, όπου επίσης υπάρχουν τα σχολεία στα οποία ήδη αναφέρθηκα. 
      Δεν προβλέπεται να ιδρύσουμε σχολείο στο Δήμο Σώστη, διότι εμφανίζουν μείωση οι μειονοτικοί μαθητές στα δημοτικά σχολεία της περιοχής του συγκεκριμένου δήμου και έτσι, επειδή είναι πολύ κοντά η Κομοτηνή, μεταβαίνουν για τις σπουδές τους εκεί.
      Σε ό,τι αφορά την παρουσία του δημόσιου σχολείου, θέλω να πω ότι υπάρχουν πέντε δημόσια γυμνάσια, στα οποία διδάσκεται η τουρκική γλώσσα, τρία εκ των οποίων είναι στην Κομοτηνή και δύο αμιγώς μειονοτικά σχολεία στην Κομοτηνή με εξακόσιους ενενήντα επτά μαθητές.
      Βεβαίως, μου προξενούν εντύπωση ορισμένα σχόλια, τα οποία προκύπτουν μέσα από την ερώτησή σας. Βρίσκετε μικρής σημασίας την επιλογή να διδάσκεται η τουρκική γλώσσα; Όχι. 
      Θεωρείτε ότι αδιαφορούμε; Νομίζω ότι όψιμα ανακαλύψατε την έννοια της αδιαφορίας, διότι, εάν υπάρχει τέτοιο ζήτημα, προφανώς και δεν αφορά τα τελευταία τριάμισι χρόνια, όταν σας ανακοινώνω ποιες είναι οι επιλογές, το χρονοδιάγραμμα και οι στοχεύσεις μας.
      Επιπλέον, σε ό,τι αφορά την παρουσία της Κυβέρνησης σε αυτές τις περιοχές, μάλλον άδικο κάνετε με αυτές τις αξιολογήσεις, διότι προ ημερών τιμήσαμε ως Υπουργείο, με την παρουσία μου, τον ακριτικό Έβρο, το Διδυμότειχο, το Σουφλί, την ημέρα της γιορτής του παιδιού, την Αλεξανδρούπολη. Είχα την ευκαιρία να πάω σε σχολείο στο Σουφλί, όπου μαθητές της πλειονότητας –όρο τον οποίο χρησιμοποιείτε- και της μειονότητος συνυπάρχουν και δεν συναντώνται προβλήματα. 
      Βεβαίως, πριν από τις εορτές, είναι στο πρόγραμμα του σχολείου να επισκεφθούμε και άλλες περιοχές της πατρίδος μας, της νησιωτικής Ελλάδας, όπου γνωρίζουμε τις συνθήκες κάτω από τις οποίες οι μαθητές μορφώνονται, συμμετέχουν στην εκπαιδευτική διαδικασία και προφανώς, δεν ακολουθούμε την πολιτική να κρύβουμε τα προβλήματα κάτω από το χαλί.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Το λόγο έχει η κ. Δραγώνα.
      ΘΑΛΕΙΑ ΔΡΑΓΩΝΑ: Ευχαριστώ, κυρία Πρόεδρε, κύριε Υπουργέ.
      Τα γυμνάσια του ορεινού όγκου της Ξάνθης έχουν ζωή λειτουργίας είκοσι χρόνων. Τα πρώτα δέκα χρόνια της λειτουργίας τους ο αριθμός τους παρέμενε καθηλωμένος στους εκατό μαθητές. Σήμερα τριακόσιους πενήντα μαθητές. Δηλαδή, μέσα σε δέκα χρόνια αυξήθηκαν κατά 300%. Αυτό δεν είναι τυχαίο. Συμπίπτει αφ’ ενός με το μέτρο της ποσόστωσης, το οποίο εισήγαγε το ΠΑ.ΣΟ.Κ. το 1996, και αφ’ ετέρου με την πολιτική που χάραξε το Υπουργείο Παιδείας και συνεχίζει και σήμερα με το Πρόγραμμα Εκπαίδευσης Μουσουλμανοπαίδων.
      Το Γυμνάσιο Οργάνης είναι το μόνο γυμνάσιο στο Νομό Ροδόπης, το οποίο  βρίσκεται σε αμιγή μειονοτικό οικισμό. Είναι το μόνο, κύριε Υπουργέ.
      Το Γυμνάσιο της Οργάνης έχει εβδομήντα παιδιά. Οι συνθήκες έχουν αλλάξει πάρα πολύ μέσα στα τελευταία δέκα χρόνια. Έχει τετραπλασιαστεί η πρόσβαση των παιδιών της μειονότητας στη δευτεροβάθμια εκπαίδευση. Μέσα σε τρία χρόνια έχει αυξηθεί κατά 60% η πρόσβαση στο λύκειο. Αυξάνεται ταχύτατα η πρόσβαση των κοριτσιών. 
      Όμως, τα πράγματα εξακολουθούν να είναι πολύ δύσκολα για την εκπαίδευση των παιδιών της μειονότητας. Η σχολική διαρροή το 2000 ήταν 63% και από το 2000 μέχρι το 2007 έπεσε στο μισό. Παρ’ όλα αυτά, ο εθνικός μέσος όρος είναι 7%, που σημαίνει ότι υπάρχει πάρα πολύ μεγάλος δρόμος, για να τελειώσουν όλα τα παιδιά της μειονότητας την υποχρεωτική εκπαίδευση. Η πρόσβαση των κοριτσιών στη δευτεροβάθμια εκπαίδευση αυξάνεται, αλλά υπάρχει ακόμα τεράστιο έλλειμμα. 
      Ο λόγος για τον οποίο ζητάμε την ίδρυση αυτών των δημόσιων σχολείων σε αυτές τις περιοχές είναι γιατί πράγματι το οδικό δίκτυο είναι κακό και τα παιδιά αναγκάζονται να μετακινούνται. Υπάρχει ανάγκη δημιουργίας των σχολείων. Και ποια είναι η αναλογία κατοίκων και γυμνασίων στην υπόλοιπη χώρα, κύριε Υπουργέ; Είναι αντίστοιχη με αυτήν που υπάρχει στο Νομό της Ροδόπης; 
      Ο Δήμαρχος Αριανών είχε ζητήσει επισήμως τη δημιουργία δημόσιου σχολείου. Άρα, μου κάνει πολύ μεγάλη εντύπωση, αφού επισήμως είχε ζητηθεί από το δήμαρχο, ακόμα να μην μπορεί να βρεθεί ο χώρος.
      Μιλάτε για την είσοδο των τουρκικών στη δευτεροβάθμια εκπαίδευση. Όντως, ήταν ένα εξαίρετο μέτρο το οποίο, όμως, απέτυχε. Και ο λόγος που απέτυχε είναι ότι δεν εισήγαγε το Υπουργείο με το σωστό τρόπο αυτό το μέτρο. Δηλαδή, έγινε χωρίς τη συναίνεση της μειονότητας. Και πώς είναι δυνατόν μέτρα που γίνονται χωρίς τη συναίνεση της μειονότητας να θεωρούμε πως μπορούν να πετύχουν; Δεν μπορούν να πετύχουν, κύριε Υπουργέ. 
      Και εφόσον το Υπουργείο εισήγαγε τα τουρκικά στη δευτεροβάθμια εκπαίδευση, γιατί δεν κάνει το ίδιο και στην πρωτοβάθμια; Γιατί δεν κάνει το ίδιο και στο νηπιαγωγείο; 
      Κύριε Υπουργέ, ότι το μεγάλο πρόβλημα που έχουν σήμερα οι πολυπολιτισμικές κοινωνίες είναι η ισορροπία ανάμεσα στον κοινοτισμό και στο σεβασμό των οικουμενικών αξιών προστασίας των δικαιωμάτων. Σε αυτήν την περίπτωση, δεν γίνεται ούτε το ένα ούτε το άλλο. Δεν εκπληρώνεται η προστασία των οικουμενικών αξιών με τη μη δημιουργία άλλων δημόσιων σχολείων σε αμιγείς πληθυσμούς στο Νομό Ροδόπης. Υπάρχει μόνο ένα σχολείο στην Οργάνη. 
      Επιπλέον, ας αποκτήσει η μειονότητα τη δυνατότητα να φτιάξει και άλλο μειονοτικό γυμνάσιο -και ξέρετε ότι υπάρχει μεγάλο αίτημα, γιατί υπάρχει πολύ μεγάλος αριθμός παιδιών- που να είναι ένα αναβαθμισμένο σχολείο. Να έχουν τη δυνατότητα οι οικογένειες και τα παιδιά να επιλέξουν. Αυτό θα πει δημοκρατία. Να μπορούν να επιλέξουν ανάμεσα σε ένα μειονοτικό γυμνάσιο και σε ένα δημόσιο ελκυστικό γυμνάσιο. Και να δούμε τι θα είναι αυτό που θα επιλέξει.
      Το ζητούμενο είναι η ένταξη των παιδιών της μειονότητας. Και το ξέρετε, κύριε Υπουργέ, όταν υπάρχει τόσο μεγάλος αριθμός που δεν τελειώνει την υποχρεωτική εκπαίδευση. Ο βασικός δρόμος κοινωνικής ένταξης είναι η εκπαίδευση.
      ΠΡΟΕΔΡΕΥΟΥΣΑ (Έλσα Παπαδημητρίου): Να συγχαρούμε την καλή συνάδελφο για την πρώτη της επίκαιρη ερώτηση.
      Κύριε Υπουργέ, έχετε το λόγο για να απαντήσετε.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, εγώ είμαι υπερήφανος για το σεβασμό των ατομικών δικαιωμάτων στην πατρίδα μου. Και βεβαίως, δεν υπάρχει καμμία αμφιβολία ότι όλοι μαζί επιδιώκουμε την ένταξη όλων των Ελλήνων πολιτών στον κοινωνικό μας ιστό, την ενίσχυση της κοινωνικής συνοχής, την ενίσχυση των δυνατοτήτων πρόσβασης στην εκπαίδευση, στην υγεία, στην αγορά εργασίας όλων των Ελληνοπαίδων. 
      Σε ό,τι αφορά τα νηπιαγωγεία, στις 13 Νοεμβρίου 2007 υπάρχει απάντηση του Υπουργού Εθνικής Παιδείας και Θρησκευμάτων κ. Στυλιανίδη σε ερώτηση άλλου συναδέλφου, σχετικά με τις προθέσεις μας για τη διδασκαλία της τουρκικής γλώσσας σε σχολεία στην περιοχή. Έχουμε απαντήσει ότι το αποδεχόμαστε και ότι είναι στους σχεδιασμούς του Υπουργείου. Η υπουργική απόφαση 61936 της 13 Ιουνίου 2007 αφορά την ίδρυση από το Υπουργείο δημόσιου γυμνασίου στα Αριανά. 
      Βεβαίως, όπως βλέπετε, είμαστε αποφασισμένοι να προχωρήσουμε στην ίδρυση αυτών των σχολείων. Χρειαζόμαστε τη συνεργασία της Τοπικής Αυτοδιοίκησης. Και ελπίζω ότι δεν υπάρχουν άλλοι λόγοι που δεν επιτρέπουν στην Τοπική Αυτοδιοίκηση να ανταποκριθεί στις προθέσεις της και να σταθεί με ειλικρινή στάση απέναντί μας. 
      Όμως, μην μας λέτε ότι και η τουρκική γλώσσα με τον τρόπο με τον οποίο εισήχθη δεν είναι ελκυστική. Είναι μία συνειδητή επιλογή από την Κυβέρνηση, είναι μία ευκαιρία την οποία προσφέρουμε και αποσκοπεί ακριβώς στην ειρηνική συνύπαρξη, στη βελτίωση των οποιωνδήποτε δυνατοτήτων πρόσβασης στη γνώση και βεβαίως στην πλέον αισιόδοξη προοπτική, την οποία όλοι πιστεύουμε, της ομαλής κοινωνικής ένταξης. 
      ΘΑΛΕΙΑ ΔΡΑΓΩΝΑ: Πόσα παιδιά την παρακολουθούν, κύριε Υπουργέ, και γιατί;
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κυρία συνάδελφε, εμείς κάνουμε επιλογές, εφαρμόζουμε πολιτικές και θα διαπιστώσουμε στη συνέχεια τα αποτελέσματά τους. Για τις όποιες αδυναμίες εδώ είμαστε να συζητήσουμε και να επιφέρουμε τις απαιτούμενες βελτιώσεις.
      Τώρα, σε ό,τι αφορά την εφαρμογή των συγκεκριμένων προγραμμάτων για την εκπαίδευση, βεβαίως τα γνωρίζουμε, τα παρακολουθούμε, θέλουμε να δούμε την πορεία τους, θέλουμε να δούμε και τα αποτελέσματά τους, διότι, μπορεί οι αριθμοί να ευτυχούν, το ζήτημα όμως είναι αυτό το οποίο απασχολεί την ελληνική πολιτεία: η ομαλή κοινωνική ένταξη, η ενίσχυση της κοινωνικής συνοχής και η προοπτική της ενότητας του ελληνικού λαού, της συνεργασίας, της προόδου και αυτά κυρίως για τα νέα παιδιά της χώρας.
      Σας ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να κάνω δύο ανακοινώσεις προς το Σώμα.
      Πρώτον, με επιστολή του στον Πρόεδρο της Βουλής των Ελλήνων, κ. Δημήτριο Σιούφα, ο συνάδελφος κ. Γεώργιος Παπαδημητρίου, Βουλευτής Επικρατείας του ΠΑ.ΣΟ.Κ., ζητεί άδεια για μετάβαση στο εξωτερικό για τη 17η Δεκέμβρη 2007. 
      Η Βουλή εγκρίνει;
      OΛΟΙ OI ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (΄Ελσα Παπαδημητρίου): Η Βουλή ενέκρινε τη ζητηθείσα άδεια.
      Δεύτερον, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» είκοσι οκτώ μαθήτριες και μαθητές με δύο συνοδούς-δασκάλους από το 4ο Δημοτικό Σχολείο Περάματος Πειραιά και εννέα μαθήτριες και μαθητές με ένα συνοδό δάσκαλο από το Δημοτικό Σχολείο Μοντεσοριανή Σχολή Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμαστε στη συζήτηση της δεύτερης με αριθμό 374/11-12-2007 επίκαιρης ερώτησης του Βουλευτή του Κομμουνιστικού Κόμματος Ελλάδος κ. Γεωργίου Μαυρίκου προς την Υπουργό Εξωτερικών, σχετικά με δημοσιεύματα του Τύπου αναφερόμενα στη χρηματοδότηση των Μη Κυβερνητικών Οργανώσεων κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Το τελευταίο διάστημα, ενόψει μάλιστα και του κρατικού Προϋπολογισμού 2008, πολλά δημοσιεύματα αναφέρονται στο δημόσιο χρήμα που λεηλατείται μέσω ορισμένων μη Κυβερνητικών Οργανώσεων (Μ.Κ.Ο.). Μάλιστα, την προηγούμενη βδομάδα συγκεκριμένα δημοσιεύματα ανέφεραν για δισεκατομμύρια ευρώ που διοχετεύονται με διάφορες προφάσεις σε συγκεκριμένες οργανώσεις.
      Στην πραγματικότητα η πλειοψηφία τέτοιων οργανώσεων είναι κρατικοδίαιτες. Είναι εξαρτημένες από τις κυβερνήσεις, παρ’ ότι κατ’ όνομα λέγονται μη κυβερνητικές, δήθεν, οργανώσεις. Οι λίγες δυστυχώς θετικές εξαιρέσεις δεν αναιρούν αυτήν τη διαπίστωση.
      Και ενώ τόσο η τωρινή όσο και οι προηγούμενες κυβερνήσεις σπαταλουν με τέτοιες αδιαφανείς διαδικασίες δημόσιο χρήμα, την ίδια στιγμή αντιμετωπίζονται με εχθρικό τρόπο Διεθνείς Συνδικαλιστικές Οργανώσεις, όπως η Παγκόσμια Συνδικαλιστική Ομοσπονδία (Π.Σ.Ο.-WFTU) που εδρεύει στην Αθήνα, αλλά και αγωνιστικά ταξικά συνδικάτα που ανήκουν στο Π.Α.ΜΕ., όπως πριν λίγες μέρες παρουσία της Υπουργού καταθέσαμε στην αρμόδια Επιτροπή Εθνικής Άμυνας και Εξωτερικών της Βουλής. Η πιο χαρακτηριστική περίπτωση δυσμενούς μεταχείρισης είναι η πρόσφατη άρνηση ελληνικών προξενικών αρχών να χορηγήσουν βίζες σε προσκεκλημένους συνδικαλιστές ηγέτες από το Πακιστάν, την Αλβανία, το P.NT. Κονγκό.
      Ερωτάται, λοιπόν, η κυρία Υπουργός αν θα σταματήσει η λεηλασία του δημόσιου χρήματος και αν θα σταματήσει η μεροληπτική στάση του Υπουργείου απέναντι στο ταξικό συνδικαλιστικό κίνημα».
      Στην ερώτηση του κυρίου συναδέλφου θα απαντήσει ο Υφυπουργός Εξωτερικών κ. Δούκας. 
      Ορίστε, κύριε Υφυπουργέ, έχετε το λόγο για τρία λεπτά.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Ευχαριστώ και περαστικά,  κυρία Πρόεδρε. Ξεκουραστείτε λιγάκι.
      Κύριε συνάδελφε, η βούληση της πολιτείας ήταν και είναι να βοηθήσει  μη κυβερνητικές οργανώσεις να προσφέρουν αναπτυξιακό, ανθρωπιστικό και φιλανθρωπικό έργο. Φυσικά οι  πληροφορίες για δισεκατομμύρια ευρώ που διοχετεύθηκαν δεν είναι ακριβείς. Δεν υπάρχουν τέτοια ποσά και δεν έχουν διοχετευθεί τέτοια ποσά. Όμως η δυνατότητα χρηματοδότησης με το ν. 2731/1999 έδωσε κίνητρο για τη δημιουργία Μ.Κ.Ο. που δεν είχαν καμμιά προηγούμενη δραστηριότητα. Δημιουργήθηκαν ακριβώς επειδή προσέβλεπαν στη δυνατότητα χρηματοδότησης από το κράτος και όχι επειδή είχαν από πριν κάποιο φιλανθρωπικό μεράκι.
      Οι ιδρυτές αυτών των Μ.Κ.Ο. κατά μέσο όρο δεν διέθεσαν την προσωπική τους περιουσία και μετά ήλθαν να ζητήσουν λεφτά. Ήλθαν να ζητήσουν κατευθείαν λεφτά από το ελληνικό δημόσιο. Προσπαθούμε να αλλάξουμε αυτή την κατάσταση. Από τις τετρακόσιες εξήντα οκτώ  Μ.Κ.Ο. που δημιουργήθηκαν μ' αυτό τον προσανατολισμό, μόνο ογδόντα έξι χρηματοδοτήθηκαν το 2006. Και με την αυστηροποίηση των κριτηρίων ο αριθμός των Μ.Κ.Ο. που χρηματοδοτούνται θα μειωθεί ακόμα περισσότερο. Τι κάνουμε για να αυστηροποιήσουμε αυτά τα κριτήρια; Πρώτον, ζητάμε από τις Μ.Κ.Ο. να έχουν  προϊστορία φιλανθρωπικής δραστηριότητας από τις δικές τους τσέπες και όχι από κρατικές τσέπες. 
      Δεύτερον, ζητάμε από τις Μ.Κ.Ο. να έχουν εκείνο το μέγεθος που θα τους επιτρέπει να κάνουν ουσιαστική δουλειά και να μην τρώνε όλα τα λεφτά σε λειτουργικά και δικά τους διαχειριστικά έξοδα και δαπάνες. 
      Τρίτον, το έργο το οποίο αναλαμβάνουν να είναι μέσα στα γενικότερα πλαίσια της ελληνικής αναπτυξιακής στρατηγικής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τέταρτον, να έχουν τουλάχιστον 50% χρηματοδότηση από ιδιωτικές πηγές και όχι να πάνε σε άλλα Υπουργεία και σε άλλους φορείς και σε άλλες Δ.Ε.Κ.Ο. και να ζητάνε λεφτά. Να βρίσκουν λεφτά από τον ιδιωτικό τομέα και μετά εμείς να συμπληρώνουμε τα ποσά τα οποία έχουν βρει.
      (Στο σημείο αυτό την Προεδρική Έδρα  καταλαμβάνει ο  Γ’ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Ακόμη ζητάμε να έχουν βάρος, να έχουν ουσία τα πράγματα τα οποία πάνε να κάνουν. Τέλος, ζητάμε να έχουν διαφάνεια στη διαχείρισή τους. Ο απολογισμός τους να είναι και λεπτομερής και πειστικός. 
      Να είστε βέβαιος ότι τα ζητήματα αυτά τα οποία περιγράφω τώρα ήδη έχουν αρχίσει να ενεργοποιούνται. Ήδη έχει αυστηριοποιηθεί κατά πολύ αυτό το καθεστώς και ήδη έχει βελτιωθεί κατά πολύ το καθεστώς διαχείρισης. 
      Όσον αφορά το δεύτερον θέμα το οποίο αναφέρεται στην ερώτησή σας, πρώτον δεν υπάρχει καμμία διάθεση για μεροληπτική στάση εκ  μέρους των προξενικών αρχών. Δεύτερον, το Υπουργείο Εξωτερικών λειτουργεί σαφώς μέσα στα πλαίσια της Συνθήκης του Σένγκεν διότι η αξιοπιστία του συστήματος είναι αυτή η οποία επιτρέπει σε όλους τους πολίτες της Ευρώπης και σε όλους τους επισκέπτες να κινούνται με απόλυτη ελευθερία μέσα στο σύνολο του ευρωπαϊκού χώρου. Τρίτον, επειδή ρωτήσαμε τα προξενεία μας με βάση αυτά τα οποία μας ρωτήσατε και εσείς όπου φυσικά έχουν δοθεί αντίστοιχες  πάρα πολλές θεωρήσεις, εκεί που απορρίφθηκαν και είναι μειοψηφία αυτές που απορρίφθηκαν, τα προξενεία απάντησαν ότι είτε δεν πληρούσαν αυτά τα άτομα τις συγκεκριμένες προϋποθέσεις, είτε ότι στοιχειοθετήθηκαν εις βάρος τους υπόνοιες ή αντενδείξεις. Και λένε χαρακτηριστικά σε κάποιες περιπτώσεις ότι κάποιοι είπαν ότι είναι μέλη Πακιστανικής συνδικαλιστικής οργάνωσης. Τους ρωτήσαμε που; Δώστε μας μια ταυτότητα. Δεν είχαν τίποτα. Απλώς έκαναν μία δήλωση ότι είμαι Πακιστανός συνδικαλιστής, χωρίς να έχουν τη δυνατότητα να δώσουν καμμία απολύτως άλλη πληροφορία. Κάποιοι άλλοι είπαν ότι είναι μουσικοί, χωρίς να πούνε τι, που, πόσοι. Απλώς δήλωσαν μουσικοί. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Υπουργέ, τελειώνετε. 
      ΠΕΤΡΟΣ ΔΟΥΚΑΣ (Υφυπουργός Εξωτερικών):  Ναι, ναι, κύριε συνάδελφε, καλημέρα σας. 
      ΠΡΟΕΔΡΕΥΩΝ (Αναστάσιος Νεράντζης): Περιμένετε ότι θα είμαι επιεικέστερος με την ευγένειά σας; Είναι γνωστή η ευγένειά σας, αλλά εγώ δεν έχω την πολυτέλεια να ανταποκριθώ κατά τον ίδιο τρόπο. 
      Παρακαλώ, έχετε υπερβεί το χρόνο σας, τελειώνετε. 
      ΠΕΤΡΟΣ ΔΟΥΚΑΣ (Υφυπουργός Εξωτερικών):  Τελειώνω, κύριε Πρόεδρε.
      Λέμε, λοιπόν, ότι έδωσαν πληροφορίες, αλλά μετά δεν μπορούσαν να στοιχειοθετήσουν τις πληροφορίες για το άτομό τους. Πάντως σε κάθε περίπτωση κοιτάμε με προσοχή αυτό το θέμα και δεν υπάρχει καμμία διάθεση μεροληψίας. Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει ο ερωτών Βουλευτής κ. Μαυρίκος. 
      ΓΕΩΡΓΙΟΣ ΜΑΥΡΙΚΟΣ: Κύριε Υπουργέ, κυρίες και κύριοι Βουλευτές, είναι γνωστό πως τουλάχιστον τα τελευταία είκοσι - εικοσιπέντε χρόνια όχι μόνο στην Ελλάδα αλλά και σε όλο τον κόσμο έχουν συγκροτηθεί πάρα πολλές λεγόμενες Mη Kυβερνητικές Oργανώσεις. Μάλιστα –σίγουρα το γνωρίζετε- ο καθηγητής Πανεπιστημίου της Νέας Υόρκης κ. Τζέιμς Πέτρας σημειώνει ότι παραπάνω από πενήντα πέντε χιλιάδες τέτοιες λεγόμενες Μη Κυβερνητικές Ογανώσεις δρουν με στόχο τον τρίτο κόσμο, την Αφρική, την Ασία και την Λατινική Αμερική. 
      Σ’ αυτές τις λεγόμενες Μη Κυβερνητικές Οργανώσεις –σημειώνει ο ίδιος επιστήμονας- έχει δοθεί τα τελευταία χρόνια το ποσό των 10.000.000.000 δολαρίων από τις κυβερνήσεις των Η.Π.Α., της Ευρωπαϊκής Ένωσης και επίσης την Κυβέρνηση της Ιαπωνίας. Γίνεται δηλαδή σαφές ότι δεν πρόκειται για μια απλή και άδολη κατάσταση αλλά πρόκειται για μια υπόθεση που έχει κάτω από το τραπέζι και πίσω από το παραβάν πάρα πολλά δεδομένα. Επίσης είναι γνωστό ότι στελέχη τέτοιων λεγόμενων Μη Κυβερνητικών Οργανώσεων εξασφαλίζουν μισθούς για τους εαυτούς τους 15.000-20.000 χιλιάδες δολάρια το μήνα και ζουν πλουσιοπάροχα διασυνδεδεμένοι με πολυεθνικές και ανάλογα συμφέροντα. 
      Πριν από ένα μήνα αν δεν κάνω λάθος, μια τέτοια οργάνωση μη κυβερνητική υποτίθεται, η «Κιβωτός», αποδείχθηκε ότι έκανε την αγοροπωλησία των παιδιών από το Τσαντ της Αφρικής και μια σειρά άλλες τέτοιες καταστάσεις.
      Πιστεύουμε ότι και στη χώρα μας –είναι γνωστό- πολλοί επιστήμονες, πάρα πολλοί πανεπιστημιακοί, πολιτικοί, στενοί συγγενείς πολιτικών κινούνται και δρουν σ’ αυτό τον συγκεκριμένο τομέα. 
      Ολοκληρώνοντας λοιπόν θέλω να πω ότι εδώ χαλιούνται δισεκατομμύρια. Λέτε ότι δεν είναι αλήθεια αυτό που δημοσιεύεται. Θα καταθέσω χαρτιά με βάση τα οποία αποδεικνύεται ότι 168.000 ευρώ πήρε μια Μη Κυβερνητική Οργάνωση στη χώρα μας από την Κυβέρνηση –σε προηγούμενο έτος πάντως μετά το 2000- με στόχο τη δημιουργία νέων ηγετών. Η Μη Κυβερνητική Οργάνωση «Αλληλεγγύη» της Εκκλησίας πήρε 7.099.000 ευρώ. Επίσης διεθνές κέντρο  για την αποναρκοθέτηση πήρε 6.841.000 ευρώ. Με ποια κριτήρια δίνονται αυτά; Γιατί αυτά τα χρήματα δεν τα πληρώνει η Κυβέρνηση και ο εκάστοτε Υπουργός αλλά τα πληρώνει ο ελληνικός λαός, ο Έλληνας φορολογούμενος από την τσέπη του.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνω, κύριε Πρόεδρε, σημειώνοντας ότι εμείς έχουμε καταθέσει αίτηση για κατάθεση εγγράφων για την τελευταία δεκαετία για να δούμε πώς δόθηκαν, σε ποιους δόθηκαν, με ποια κριτήρια δόθηκαν όλα αυτά τα χρήματα και θεωρούμε ότι εν όψει της συζήτησης του Προϋπολογισμού του 2008 δεν μπορεί παρά να κατατεθούν όλα αυτά τα στοιχεία στη Βουλή. 
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Κύριε συνάδελφε, με μπερδεύετε. Δεν ξέρω αν εγώ συμφωνώ μαζί σας ή εσείς συμφωνείτε μαζί μου διότι λίγο πολύ αυτά τα οποία αναφέρατε προηγουμένως είναι αυτά τα οποία βλέπω και εγώ. Υπάρχει ουσία στις μη κυβερνητικές οργανώσεις και δεν πρέπει μαζί με τα ξερά να κάψουμε και τα χλωρά. 
      ΓΕΩΡΓΙΟΣ ΜΑΥΡΙΚΟΣ: Οι εξαιρέσεις είναι ελάχιστες, κύριε Υπουργέ.
      ΠΕΤΡΟΣ ΔΟΥΚΑΣ (Υφυπουργός Εξωτερικών): Όμως αντιλαμβάνομαι αυτά τα οποία λέτε. Έχω πει και εγώ ότι το πράγμα καμμιά φορά ξεφεύγει από τους ευγενείς σκοπούς τους οποίους περιμένουμε να ικανοποιούν οι μη κυβερνητικές οργανώσεις, γι’ αυτό και έχουμε ήδη αυστηροποιήσει αυτά τα κριτήρια, για να μην γίνονται αυτά τα οποία αναφέρατε, δυστυχώς, προηγουμένως. 
      Θα κινηθούμε λοιπόν προς την κατεύθυνση αυτή και χαίρομαι που βλέπουμε τα πράγματα με το ίδιο μάτι.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για το χρόνο που εξοικονομήσαμε. 
      Η τρίτη υπ’ αριθμόν 377/11-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τους Υπουργούς Περιβάλλοντος, Χωροταξίας και Δημοσίων Έργων και Εξωτερικών σχετικά με την οικοδόμηση οκταόροφης πολυκατοικίας στο χώρο που προοριζόταν για την ανέγερση Γερμανικού Προξενείου στη Θεσσαλονίκη, δεν συζητείται λόγω κολλήματος του Υπουργού και συμφωνίας του ερωτώντος Βουλευτή.
      Τελευταία είναι η τέταρτη υπ' αριθμόν 366/11-12-2007 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Οικονομίας και Οικονομικών σχετικά με την καταβολή επιδόματος θέρμανσης στα άτομα με αναπηρία κ.λπ..
      Το κείμενο της επίκαιρης αυτής ερώτησης έχει ως ακολούθως:
      «Αξιότιμε κύριε Υπουργέ,
      Οι διεθνείς συγκυρίες και ιδιαιτέρως η αύξηση των τιμών του πετρελαίου επιδεινώνουν ακόμη περισσότερο τις συνθήκες διαβίωσης και επιβαρύνουν τις ήδη βεβαρημένες υποχρεώσεις των ελληνικών νοικοκυριών.
      Σύμφωνα με την απάντηση της σχετικής υπηρεσίας του Υπουργείου Οικονομίας και Οικονομικών, στην επί της αριθμού 459/6-11-2007 αναφοράς μου, γνωστοποιήθηκε ότι στον εκτελούμενο προϋπολογισμό δεν έχουν προβλεφθεί πιστώσεις για τη χορήγηση επιδόματος θέρμανσης στα άτομα με αναπηρία.
      Εδώ μιλάτε για τον προϋπολογισμό του 2007!
      Εμείς ζητάμε να δοθούν μέσα από τον προϋπολογισμό του 2008!
      Η ανάγκη για την καταβολή του επιδόματος θέρμανσης στα άτομα με αναπηρία, τα οποία βιώνουν τα καιρικά φαινόμενα πιο έντονα εξαιτίας των παθήσεών τους, είναι επιτακτική.
      Τα έσοδα από τη φορολογία για το έτος 2008 θα είναι αυξημένα. Η άνοδος του επιπέδου των τιμών συνεπάγεται περισσότερα έσοδα για το κράτος, κυρίως μέσω του Φ.Π.Α. Η αύξηση της τιμής των καυσίμων μπορεί μεν να επιβαρύνει τα νοικοκυριά και τους επαγγελματίες, ωστόσο σημαίνει και περισσότερα έσοδα για το κράτος από τους φόρους.
      Ερωτάται ο κύριος Υπουργός:
      2. Έχετε αναλογιστεί τη μεγάλη διαφορά ανάμεσα στα έσοδα και τα έξοδα των ελληνικών νοικοκυριών; Πώς είναι δυνατόν να προσδιοριστεί ο oικογενειακός προϋπολογισμός όταν τα έξοδα αυξάνονται καθημερινά και απρόβλεπτα, ενώ οι πραγματικοί μισθοί  συνεχώς μειώνονται;
      2. Αν ο Προϋπολογισμός του 2008 χαρακτηρίζεται, όπως λέτε, από κοινωνική ευαισθησία και σεβασμό σε ασθενείς κοινωνικές ομάδες, δεν θα έπρεπε το επίδομα θέρμανσης να προβλέπεται τουλάχιστον για τους ανάπηρους, οι οποίοι καθημερινά αντιμετωπίζουν επιπρόσθετα προβλήματα;».
      Θα απαντήσει ο Υφυπουργός Οικονομίας και Οικονομικών κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κατ’ αρχάς θα ήθελα να ευχαριστήσω την κυρία συνάδελφο που μας δίνει την ευκαιρία να συζητήσουμε για μία άλλη λογική που έχουμε, όσον αφορά την κοινωνική προστασία, την κοινωνική συνοχή, την ανακούφιση των ευαίσθητων κοινωνικών ομάδων.
      Θέλω να σας διαβεβαιώσω κατ’ αρχάς ότι δεν μας είναι άγνωστα τα σημαντικά προβλήματα στα οποία αναφέρεστε, προβλήματα τα οποία αντιμετωπίζουν οι ευαίσθητες κοινωνικές ομάδες και βεβαίως τα άτομα με αναπηρία.
      Είναι προφανές ότι κανένας μας δεν μπορεί να αισθάνεται ευχάριστα, όταν υπάρχουν κάποιοι συμπολίτες μας που βρίσκονται σε δυσχέρεια από τις αυξήσεις από το πετρέλαιο και βεβαίως το ίδιο το κράτος, διότι εν τέλει και αυτό  θα κληθεί να πληρώσει περισσότερα καύσιμα για τις μετακινήσεις των υπαλλήλων, για τις θερμάνσεις των κτηρίων, περισσότερα χρήματα για τις εισαγωγές με ό,τι αυτό συνεπάγεται για την αύξηση του ελλείμματος στο εμπορικό ισοζύγιο των πετρελαιοειδών. Εκτός των παραπάνω θα πρέπει να σημειώσω ότι η λογική της αξιοποίησης των υπερεσόδων, τα οποία υπονοούνται με την ερώτησή σας, ταιριάζει σε ένα κράτος που δεν χρωστά και όχι βεβαίως σε ένα κράτος του οποίου τα χρέη έφθασαν στο 100% του Α.Ε.Π. και τα ελλείμματα στο 8% εξαιτίας των παραλείψεων των κυβερνήσεων του χθες. Το ζήτημα, όμως, το οποίο συζητάμε σήμερα δεν είναι απλά θέμα ψυχρών αριθμών και ούτε βεβαίως η Κυβέρνησή μας το αντιμετωπίζει έτσι. Είναι ένα ευαίσθητο πρόβλημα, το οποίο η Κυβέρνηση επιχειρεί να το αντιμετωπίσει όχι με πρόσκαιρες και πρόχειρες λύσεις, αλλά με καινοτόμα μέτρα, μόνιμα και αποτελεσματικά, γιατί τα άτομα με αναπηρία έχουν την ανάγκη της συμπαράστασης της πολιτείας σε κάθε στιγμή, σε κάθε ευκαιρία, σε κάθε εποχή, γιατί για μας δεν είναι δυνατόν μία κοινωνία να προχωρά μπροστά χωρίς να στρέφει το βλέμμα της προς τα πίσω, στους ανθρώπους που την έχουν ανάγκη, στα άτομα με αναπηρία. Γι’ αυτό και έχουμε ήδη ξεδιπλώσει ένα δίχτυ κοινωνικής προστασίας, στο πλαίσιο, όμως μιας αποτελεσματικής και βιώσιμης κοινωνικής πολιτικής, βεβαίως με μόνιμα χαρακτηριστικά. Σε αυτό το πλαίσιο εντάσσεται και η πρωτοβουλία, την οποία συζητήσαμε χθες στην αρμόδια επιτροπή για την ίδρυση του Εθνικού Ταμείου Κοινωνικής Συνοχής. Η πρωτοβουλία αυτή έχει έλθει ήδη στην τελική φάση της θεσμικής της κατοχύρωσης από το Κοινοβούλιο. Είναι προφανές ότι μία από τις πρώτες προτεραιότητες του νέου ταμείου, είναι η εξέταση στοχευμένων δράσεων για τα προβλήματα που αντιμετωπίζουν οι ευαίσθητες κοινωνικές ομάδες και βεβαίως, τα άτομα με αναπηρία. Και στις δράσεις αυτές προφανώς και προβλέπεται το προτεινόμενο από την ερώτησή σας μέτρο. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε Υπουργέ. 
      Το λόγο έχει η επερωτώσα Βουλευτής, κ. Αράπογλου.
      ΔΗΜΗΤΡΑ ΑΡΑΠΟΓΛΟΥ: Ευχαριστώ πάρα πολύ, κύριε Υπουργέ, για όσα είπατε. 
      Κατανοώ το πρόβλημα της χώρας μας, την οικονομική κατάσταση στην οποία βρίσκεται, αλλά από την άλλη πλευρά πρέπει να σκεφθείτε να υπάρξει κάποια μέριμνα και να δοθεί κάποιο ποσοστό από το Φ.Π.Α., σε ευαίσθητες κοινωνικά ομάδες από τα έσοδα που θα έχει το κράτος.
      Το πετρέλαιο ακολουθεί μία καλπάζουσα αυξητική πορεία. Σκεφθείτε ότι υπάρχουν ανάπηρα άτομα που παίρνουν μικρές συντάξεις. Σκεφθείτε μία τριμελή, τετραμελή οικογένεια ή μια πολυμελή οικογένεια, που παίρνει 700-800 ευρώ το μήνα και που επιπλέον η αναπηρία επιβαρύνει τα προβλήματα που ήδη αντιμετωπίζουν. Αυτοί οι άνθρωποι πρέπει να έχουν θέρμανση. 
      Πρέπει να δοθεί το επίδομα θέρμανσης. Δεν είπα για όλα τα άτομα, για τους υγιείς. Υπάρχουν κωφοί, που ίσως δεν το έχουν τόσο ανάγκη. Οι βαριές, όμως, αναπηρίες, νομίζω ότι υποχρεωτικά πρέπει να στηριχθούν. Είναι επιτακτική ανάγκη για άτομα που αντιμετωπίζουν σοβαρές ασθένειες και πρέπει να πηγαίνουν συνέχεια στο γιατρό. 
      Γι’ αυτόν το λόγο το Υπουργείο σας, εάν δεν μπορεί να καλύψει το επίδομα θέρμανσης για όλες τις ομάδες ατόμων με αναπηρία, τουλάχιστον να κάνει κάποια αύξηση στους μισθούς, ώστε να μπορέσουν να καλύψουν αυτά τα επιπρόσθετα έξοδα.
      Είδατε ότι η τιμή του πετρελαίου καλπάζει και οι ανάγκες αυξάνονται. Υπάρχουν ομάδες πολιτών, όπως οι φοιτητές, τους οποίους προσπαθούν οι οικογένειές τους να τους συντηρήσουν, να τους βοηθήσουν. Υπάρχουν οι συνταξιούχοι, οι παραπληγικοί, οι τυφλοί, οι ακρωτηριασμένοι, αυτοί που έχουν βαριές ασθένειες και βαριές αναπηρίες. Τι θα γίνουν αυτοί; 
      Κάποιο ποσοστό του Φ.Π.Α. και των εσόδων του προϋπολογισμού να φροντίσετε να το προσαρμόσετε για την ενίσχυση αυτών των ατόμων. Διαχωρίστε έτσι τα έσοδα του κρατικού προϋπολογισμού, ώστε να έχετε τη δυνατότητα να δώσετε ένα μικρό ποσοστό. Νομίζω ότι είναι επιτακτική ανάγκη για το Υπουργείο σας να βοηθήσει αυτές τις βαριές αναπηρίες.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς, ιδιαιτέρως την κυρία συνάδελφο, διότι τήρησε και το χρόνο.
      Ο Υπουργός έχει δικαίωμα δευτερολογίας.
      Ορίστε, κύριε Υπουργέ.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Εξήγησα και στην πρωτολογία μου ότι η λογική των υπερεσόδων από τις αυξήσεις του πετρελαίου ταιριάζει σε κράτη τα οποία δεν έχουν χρέη. Δυστυχώς, έχουμε χρέη και μέσα από τα υπερέσοδα, αυτά τα οποία υπονοεί η ερώτηση και τα οποία δεν είναι τόσα όσα περιγράφονται ή όσα κάποιοι τα υπολογίζουν, κοιτάμε να καλύψουμε τις αδυναμίες του χθες. 
      Επίσης, όπως τόνισα στην πρωτολογία μου, βασικός στόχος της κυβερνητικής πολιτικής είναι η ενδυνάμωση της κοινωνικής συνοχής και στην κατεύθυνση αυτήν έχουμε να παρουσιάσουμε συγκεκριμένες επιδόσεις, τις οποίες οποιοσδήποτε αντικειμενικός κριτής μόνο ως θετικές μπορεί να τις χαρακτηρίσει.
      Όπως προκύπτει και από τα στοιχεία του κοινωνικού προϋπολογισμού, οι δαπάνες για την κοινωνική προστασία την τριετία 2005-2007 αυξήθηκαν στα 3,4 δισεκατομμύρια ευρώ το χρόνο έναντι 2,3 δισεκατομμυρίων ευρώ της περιόδου των κυβερνήσεων του ΠΑ.ΣΟ.Κ..
      Βεβαίως, ένα μεγάλο κομμάτι αυτών των δαπανών αφορούσε ενισχύσεις στα άτομα με αναπηρίες. Νομίζω, ωστόσο, ότι θα συμφωνήσετε κι εσείς, πως, παρά τις  υψηλές πιστώσεις που διατίθενται, όλη αυτή η προνοιακή επιδοματική πολιτική αναδεικνύει στοιχεία αναποτελεσματικότητας, αλλά και ανισότητες. 
      Οι ανισότητες αυτές εντοπίζονται τόσο στις διαφορετικές προϋποθέσεις παροχής των επιδομάτων, αλλά ακόμη και στην εφαρμογή τους μεταξύ των ατόμων της ιδίας κατηγορίας. Γι’ αυτό και μένουμε σε μία άλλη λογική, στη λογική των στοχευμένων ολοκληρωμένων παρεμβάσεων, με στόχο οι  δαπάνες αυτές να πιάνουν τόπο. Γιατί από το να ξοδεύεις 10 ευρώ και να πιάνουν τόπο τα 5 ευρώ, είναι προτιμότερο να ξοδεύεις 9 ευρώ και να πιάνουν τόπο τα 7 ευρώ. Γιατί εν τέλει δεν έχει σημασία πόσα δίνεις, αλλά πόσα απ’ αυτά που δίνεις πιάνουν τόπο.
      Όπως εξηγήσαμε, κυρία συνάδελφε, στην αρμόδια επιτροπή αυτό πιστεύουμε ότι θα το πετύχουμε μέσα από τη λειτουργία του Εθνικού Ταμείου Κοινωνικής Συνοχής, το οποίο θα εξετάζει την υλοποίηση στοχευμένων πλέον παρεμβάσεων και όχι αποσπασματικών. 
      Κλείνοντας, επαναλαμβάνω ότι στο πλαίσιο των προγραμμάτων που θα χρηματοδοτηθούν από το νέο Ταμείο θα εξεταστούν δράσεις που αφορούν τις ευαίσθητες κοινωνικές ομάδες και βεβαίως τα άτομα με αναπηρία, που έχουν ανάγκη. Αυτό άλλωστε έχει συζητηθεί και στις απευθείας συζητήσεις που έγιναν ανάμεσα στην ηγεσία του Υπουργείου Οικονομίας και Οικονομικών και εκπροσώπους της Εθνικής Συνομοσπονδίας Ατόμων με Αναπηρία. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΕΡΩΤΗΣΕΩΝ
       Θα συζητηθεί η υπ’ αριθμόν 11/15-11-2007 επερώτηση είκοσι έξι Βουλευτών του Πανελληνίου Σοσιαλιστικού Κινήματος, των κ.κ. Θεοχάρη Τσιόκα, Ιωάννη Σκουλά, Μιλτιάδη Βέρρα, Λεωνίδα Γρηγοράκου, Πέτρου Ευθυμίου, Ηλία Καρανίκα, Μιχάλη Κατρίνη, Ηλία Λαμπίρη, Τσετίν Μαντατζή, Έκτορα Νασιώκα Αικατερίνης Περλεπέ-Σηφουνάκη, Αναστασίας-Συλβάνα Ράπτη, Εμμανουήλ Σκουλάκη, Μιχαήλ Τιμοσίδη, Χρήστου Χάΐδου, Παρασκευής (Εύης) Χριστοφιλοπούλου, Αντωνίας (Τόνιας) Αντωνίου, Χρίστου Βερελή, Νικολάου Ζωϊδη, Κωνσταντίνου Καρτάλη, Βασιλείου Κεγκέρογλου, Ιωάννου Μανιάτη, Γεωργίου Παπακωνσταντίνου, Κωνσταντίνου Ρόβλια, Εμμανουήλ Στρατάκη, Μαρίας Δαμανάκη προς τον Υπουργό Μεταφορών και Επικοινωνιών, σχετικά με τις ναυλώσεις αεροσκαφών από τις Ολυμπιακές Αερογραμμές.
      Οι Κοινοβουλευτικές Ομάδες του ΠΑ.ΣΟ.Κ. και του ΣΥ.ΡΙΖ.Α. μας έστειλαν επιστολή, με την οποία μας γνωρίζουν ότι για την παρούσα επερώτηση ορίζουν ως Κοινοβουλευτικούς Εκπροσώπους το μεν ΠΑ.ΣΟ.Κ. την κ Μαριλίζα Ξενογιαννακοπούλου , ο δε ΣΥ.ΡΙΖ.Α. τον κ. Παναγιώτη Λαφαζάνη.
      Το λόγο έχει τώρα ο πρώτος των επερωτώντων κ. Θεοχάρης  Τσιόκας.
      ΘΕΟΧΑΡΗΣ ΤΣΙΟΚΑΣ:  Ευχαριστώ, κύριε Πρόεδρε.
      Κύριε Υπουργέ, όπως καταλαβαίνετε, θα είστε σταθερά στη Βουλή μέχρι να υπάρξει επαρκής απάντηση στα ζητήματα που σας θέτουμε. Κυρίες και κύριοι συνάδελφοι, όταν στις 15-11-2007 το ΠΑ.ΣΟ.Κ. κατέθετε την επερώτηση σας εγκαλούσαμε, κύριε Υπουργέ, για την ευθύνη που έχετε, προκειμένου να μην διαλύσετε, να μην κλείσετε και να μην αφανίσετε την Ολυμπιακή. Δεν την κάναμε αυτή την επερώτηση γιατί υποθέταμε για τις προθέσεις σας, αλλά γιατί είχαμε σοβαρές ενδείξεις.
      Σας εγκαλούσαμε, λοιπόν, προκειμένου να αποτραπεί ένα σχέδιο που βλέπαμε ότι ήταν σε εξέλιξη από την πλευρά της Κυβέρνησής σας, που είχε σκοπό τη διάλυση μιας εταιρείας με «βαρύ» όνομα, υψηλές προδιαγραφές αξιοπιστίας και ασφάλειας, με διασφαλισμένες, εμπορικά βιώσιμες διαδρομές, με υποδομές, όπως στην τεχνική βάση, τις υπηρεσίες και τα καύσιμα, που είχαν προοπτική κερδοφορίας. Μιας εταιρείας που υψώνει τη σημαία της Ελλάδος στους ουρανούς, που στηρίζει την ελληνική περιφέρεια, την κοινωνική συνοχή, τον τουρισμό, που δεν επιτρέπει τη μονοπωλιακή λειτουργία των αερομεταφορών και  μέσω του ανταγωνισμού δίνει τη δυνατότητα στον πολίτη να έχει καλύτερες επιλογές.
      Κάναμε την επερώτηση, γιατί γνωρίζαμε ότι στους ευρύτερους ευρωπαϊκούς και παγκόσμιους ανταγωνισμούς, δηλαδή στη μάχη των συμφερόντων για τη νέα διάταξη του μεταφορικού έργου η Ελλάδα δεν μπορεί και δεν πρέπει να είναι «τροχονόμος», «ουρά» των διαφόρων λόμπι που επιχειρούν να δεσμεύσουν την Ευρωπαϊκή Ένωση σε νέες στρατηγικές αερομεταφορών, αλλά η Ελλάδα πρέπει να γίνει συνδιαμορφωτής των επιλογών της, με σαφή εθνική στρατηγική, που απορρίπτει λογικές ολιγοπωλιακές ή μονοπωλιακές και δεν εκχωρεί για τη χώρα πλεονεκτήματα στις αερομεταφορές. 
      Γνωρίζαμε ότι στα διαχρονικά προβλήματα των ελλειμμάτων, πέραν των υπαρκτών πολιτικών ευθυνών, δεν υπάρχουν μόνο χρέη για την Ολυμπιακή, αλλά και οφειλές που έχει το κράτος προς την Ολυμπιακή, γεγονός που δίνει τη δυνατότητα στη χώρα μας να διαπραγματευθεί ισχυρά, προκειμένου να αντικρουστούν οι απόψεις του επιτρόπου κ. Μπαρό και των λόμπι που αυτός εκφράζει. 
      Γνωρίζαμε, σε κάθε περίπτωση, ότι το Ευρωπαϊκό Δικαστήριο έχει να εκδικάσει -σε άλλους χρόνους από τη θητεία του ελεγχόμενου πλέον κ. Μπαρό- υπόθεση παραπομπής, που είναι μεροληπτική σε βάρος της Ελλάδος, αφού εγκαλεί την Ολυμπιακή για χρέη, ενώ ξέχασε ο κ. Μπαρό ότι υπάρχουν και οφειλές. Ξέχασε να βάλει τους ελεγκτές να προσδιορίσουν τις οφειλές που έχει το κράτος απέναντι στην Ολυμπιακή. Γνωρίζαμε, με άλλα λόγια, ότι η πολιτική θέση του κ. Μπαρό και το λόμπι που εκφράζει δεν είναι κατ’ ανάγκη συμβατές όχι μόνο με τις θέσεις και τη στρατηγική της Ελλάδας, αλλά και άλλων Ευρωπαϊκών χωρών.
      Τι κάνατε εσείς, κύριε Υπουργέ και η Κυβέρνησή σας; Τρείς μήνες, αφότου αναλάβατε Υπουργός και σε συνέχεια των απόψεών σας και των ερωτήσεων που κάνατε ως Ευρωβουλευτής, ανακοινώσατε στην ουσία τι; Τη διάλυση, το κλείσιμο του ομίλου με έναν τρόπο επιχειρηματικά και πολιτικά ολέθριο. Αποκαλύψατε το πραγματικό πρόγραμμα της Νέας Δημοκρατίας. Αντί να εκφράσετε ένα βιώσιμο, ανταγωνιστικό, επιχειρησιακό σχέδιο ανασυγκρότησης της Ολυμπιακής, αντί να διαπραγματευτείτε με την Ευρωπαϊκή Ένωση, διαλύσατε όλα τα κομμάτια της Ολυμπιακής.
      Τι επιλέξατε; Επιλέξατε να κατεβάσετε την ελληνική σημαία από τους ουρανούς και να την αντικαταστήσετε με τα οικόσημα των διαφόρων επιχειρηματιών. Γι αυτό, σας κατηγορούμε. Επιλέξατε να εκχωρήσετε, άνευ όρων, μερίδια της αγοράς σε μονοπώλια στη χώρα μας ή ολιγοπώλια στο εξωτερικό.
      Πέστε μας, τέσσερα χρόνια μετά, ως Κυβέρνηση, σε ποιους δωρίσατε μερίδια της αγοράς; Τέσσερα χρόνια τώρα, υπήρξε επιχειρησιακό σχέδιο ανασυγκρότησης της Ολυμπιακής; Όχι. Το μόνο που κάνατε, ήταν να ιδρύσετε την «ΠΑΝΘΕΟΝ», η οποία τρώει από τα έτοιμα, χρυσοπληρώνει διάφορους υπαλλήλους, αλλά έργο μηδέν. Όταν η Ολυμπιακή Αεροπορία έκλεινε ή συρρίκνωνε τις εμπορικές γραμμές και στην Ελλάδα -δέστε τί έγινε στην Κρήτη, μειώθηκαν στο μισό τα δρομολόγια ή στη Θεσσαλονίκη, η οποία σταμάτησε να επικοινωνεί με τις χώρες της Βόρειας Ευρώπης- σε ποιον χαρίζατε μερίδιο αγοράς; Ποιός αντικατέστησε αυτά τα φιλέτα που ήταν εμπορικά και κερδοφόρα; Τα εκμεταλλεύτηκε στην ουσία ένα ολιγοπώλιο στη χώρα μας; Και αυτό σε βάρος ποιανού; Σε βάρος του πολίτη, σε βάρος του ελληνισμού, σε βάρος του τουρισμού.
      Αντί για ορθολογικοποίηση του στόλου επιλέξατε τη μέθοδο του «wet lease», δηλαδή, μίσθωση με πληρώματα, είναι αλήθεια ναι ή όχι ότι επιβαρύνατε εδώ και τέσσερα χρόνια την Ολυμπιακή με νέας γενιάς χρέη;
      Ξέρετε πολύ καλά ότι με το «dry lease», η μίσθωση είναι 200.000 δολάρια ανά αεροπλάνο τον μήνα. Με τη μέθοδο της χρονομίσθωσης, η μίσθωση είναι 700.000 δολάρια. Σκεφθείτε 500.000 δολάρια βάλατε μέσα την Ολυμπιακή για κάθε αεροπλάνο, επί τέσσερα χρόνια. Σκεφθείτε, κάθε ημέρα. Απαξιώσατε την Ολυμπιακή. Την επιβαρύνατε με χρέη. Φορτώσατε με αεροπλάνα, τα οποία ελέγχονται για την αξιοπιστία. Βάλατε «μέσα» την Ολυμπιακή. Άρα, λοιπόν, σε ποιον χαρίζατε μερίδια αγοράς; Πάλι στον ανταγωνιστή.
      Η εμπορική πολιτική ήταν 116 ευρώ έσοδα ανά επιβάτη. Σήμερα, είναι 85 ευρώ, 70 ευρώ, 90 ευρώ, ανάλογα. Λοιπόν, πολλαπλασιάστε το επί πέντε εκατομμύρια που είναι οι απώλειες κατά μέσο όρο με βάση τους επιβάτες της Ολυμπιακής. Μπαίνει μέσα η Ολυμπιακή; Αυτά επί των ημερών σας.
      Και όλα αυτά, ενώ έχουμε αύξηση, παγκόσμια και ευρωπαϊκή και ελληνική του μεταφορικού έργου κατά 5%. Έχουμε αύξηση των στόλων όλων των εταιρειών, εκτός από την Ολυμπιακή. Ποιος, λοιπόν, απαξιώνει την Ολυμπιακή; Ποιός εκχωρεί μερίδια αγοράς; Σε ποιον τα εκχωρεί; Ποιόν βοηθήσατε με αυτές τις πολιτικές; Μήπως στα συμφέροντα που εκφράζει ο κ. Μπαρό και τα λόμπυ του; Ποιό είναι το ταμείο αυτής της πολιτικής σας; Το ταμείο αυτής της πολιτικής σας είναι αυτό που είπατε πριν, στην ερώτηση που σας κατέθεσε συνάδελφός μας. Από 60% που είχε μερίδιο αγοράς η Ολυμπιακή, το πήγατε στο 40%, 35%, 36%. Αυτό κάνατε.
      Άρα λοιπόν, ποιος εκχωρεί μερίδιο αγοράς σε ολιγοπώλια και μονοπώλια; Ποιός δημιούργησε το νέο έλλειμμα των 370.000.000 ευρώ, ίσως και παραπάνω, σε βάρος της Ολυμπιακής, αυτά τα τελευταία τέσσερα χρόνια; Και μιλάμε τώρα για πραγματικό έλλειμμα κακοδιαχείρισης που δεν έχει σχέση με τις οφειλές του κράτους.
      Ερώτηση λοιπόν: Αν αυτά δεν εκχωρούν μερίδια αγοράς, αν αυτά δεν συμβολίζουν την πρόθεσή σας να κλείσετε, να διαλύσετε την Ολυμπιακή και να μοιράσετε άνευ όρων μερίδια αγοράς, τότε τί άλλο πρέπει να πούμε; Και όλα αυτά, την ίδια στιγμή που άλλα τμήματα του ομίλου είναι κερδοφόρα στις προβολές τους. Η τεχνική βάση, κερδοφόρο κομμάτι. Παρ’ όλα αυτά, την απαξιώνετε. Τέσσερα χρόνια τώρα δεν προσλαμβάνετε προσωπικό.
      Χάσατε ή δεν χάσατε τον Οκτώβριο του 2006 προσφορά της εταιρείας «IMPERIA» –και πόσες άλλες εταιρείες- που ζητούσε με 8.000.000 ευρώ να αναλάβει η τεχνική βάση τη συντήρηση των αεροπλάνων της; 
      Το ίδιο έγινε και με την παροχή πτητικής υποστήριξης. Έχασε ή δεν έχασε το Σεπτέμβρη του 2006 η αεροπλοΐα 5.000.000 ευρώ, όταν ζητούσαν εταιρείες να αναλάβετε τις υπηρεσίες πτητικής υποστήριξης; Όμως, και εκεί τις απαξιώσατε. 
      Τα καύσιμα; Και αυτό κερδοφόρο κομμάτι. Και αυτό σχεδιάζετε να το πουλήσετε. 
      Άρα, λοιπόν, δεν αποδεικνύουν όλα αυτά ότι η πραγματική σας στόχευση είναι το κλείσιμο και η διάλυση περιουσίας του ελληνικού λαού και όχι ακριβώς η ανασυγκρότηση και η επιχειρηματική της, ανταγωνιστική επιβίωση; Ακριβώς αυτές είναι οι αποδείξεις που δείχνουν ότι στόχος σας είναι η διάλυση της εταιρείας. 
      Κύριε Υπουργέ, δεν είναι περιουσία σας, η Ολυμπιακή Αεροπορία, οι Ολυμπιακές Αερογραμμές. Είστε διαχειριστής και όχι ιδιοκτήτης της δημόσιας περιουσίας. Και μ' αυτήν την έννοια, δουλειά σας δεν είναι να ανακοινώνετε το κλείσιμο και τη διάλυση της εταιρείας, αλλά να εκπονήσετε επιχειρησιακό αξιόπιστο σχέδιο που θα απογειώνει ολόκληρη την Ολυμπιακή. Και δεν θα αντικαθιστάτε την ολυμπιακή σημαία με οικόσημα διαφόρων παραγόντων, οικονομικών παραγόντων που θέλουν ολιγοπωλιακές ή μονοπωλιακές καταστάσεις. 
      Γι’ αυτό, απεμπολήσατε στην πράξη και δύο ευκαιρίες για τη βιωσιμότητα της εταιρείας. Η πρώτη ευκαιρία: Δεν δώσατε εσείς το οκέι –αυτό για το οποίο σας κατηγόρησε πριν συνάδελφος μας σε ερώτηση- προκειμένου να θεωρηθούν οι Ολυμπιακές Αερογραμμές συνέχεια της Ολυμπιακής; Και μ’ αυτόν τον τρόπο, δεν βυθίσατε ξανά την Ολυμπιακή Αεροπορία στο τέλμα, στη διάλυση, στην εκποίηση και στον αφανισμό; Σε ποιον; Στον κ. Μπαρό, που ανακοίνωσε ο ίδιος τι πρέπει να γίνει στην Ελλάδα; Στον πανικό του επάνω, επειδή λήγει η θητεία, ο ίδιος παρεμβαίνει ωμά στα ελληνικά πράγματα, στην ελληνική Κυβέρνηση και υποδεικνύει και λύσεις. Ο κ. Μπαρό που ελέγχεται σύμφωνα με το B.B.C. για την αξιοπιστία του. Ο κ. Μπαρό, λοιπόν, παρεμβαίνει στην Ελλάδα και κάνει υποδείξεις να λύσουμε το πρόβλημα με επιλογές τύπου «SABENA». Ο κ. Μπαρό ο οποίος δεν είχε αντίλογο από την ελληνική Κυβέρνηση, ούτε από τον Πρωθυπουργό ούτε από εσάς για την ωμή παρέμβαση του στις ελληνικές υποθέσεις.
      Απεμπολήσατε και μία δεύτερη ευκαιρία. Το Ανώτατο Δικαστήριο της χώρας αποφάσισε την αναγνώριση των οφειλών του κράτους προς την Ολυμπιακή, που κατά πάσα πιθανότητα, όταν θα τελεσιδικήσουν όλες οι αποφάσεις, οι οφειλές του κράτους προς την Ολυμπιακή θα ξεπεράσουν τα 800.000.000 ευρώ. 
      Αυτό ακριβώς το ισχυρό όπλο πολιτικής και δικαστικής διαπραγμάτευσης το απεμπολήσατε, το υποβαθμίσατε. Και ήρθατε τρεις μήνες μετά, να ανακοινώσετε ότι θα κλείσετε την Ολυμπιακή. Ανακοινώσατε διάλυση, επειδή το θέλει ο κ. Μπαρό ή επειδή το θέλει –ως βαποράκι βέβαια το διεκδικεί- μια εταιρεία χαμηλού κόστους, όπως είναι η «RAYANAIR»; Αυτή η εταιρεία βέβαια άλλα λόμπι εξυπηρετεί –απλώς διεκδικεί και αυτή ένα κομμάτι έργου- και ελέγχεται για την αξιοπιστία της και ελέγχεται επιπλέον και για πάρα πολλά άλλα που εκκρεμούν στα ευρωπαϊκά δικαστήρια. 
      Ποιων συμφερόντων και ποιων σκοπιμοτήτων λειτουργεί ως βαποράκι η «RAYANAIR» που εσείς αμέσως την αποδεχθήκατε ως δήθεν ισχυρό παίχτη που πιέζει και η Ελλάδα πρέπει να υποχωρήσει; Και, μάλιστα, με αντιδεοντολογικό τρόπο που ακόμα και Υπουργοί δικοί σας και Βουλευτές, όπως είναι ο Υπουργός Τουρισμού ή Βουλευτές από ακριτικά νησιά, κρατάνε αποστάσεις από τις επιλογές σας. 
      Αφού ανακοινώσατε το κλείσιμο και τη διάλυση της εταιρείας, τώρα έντρομος από την κοινωνική αντίδραση και από την πολιτική αντίδραση του ευρύτερου πολιτικού φάσματος της Βουλής, ψάχνετε να βρείτε το περιτύλιγμα για να φορέσετε τον ίδιο φερετζέ στην Ολυμπιακή. Τι λέτε; Περιφέρεστε ανάμεσα σε διάφορες αγωνίες. Θα δώσουμε, λέτε, λύσεις τύπου «EL.AL.». Δηλαδή τι λέτε ότι θα το κάνουμε Μεσανατολικό ζήτημα τη λύση της Ολυμπιακής; 
      Μετά ανακαλύψατε τη «SABENA». Τώρα, λέτε ότι θα φτιάξετε μία μικρή εταιρεία με ελικοφόρα που θα κρατήσουν δήθεν τους κύκλους –χαρίζετε τα «slots», χαρίζετε τις διαδρομές- μία εταιρεία μικρή τύπου «charter» ή πάτε σ’ ένα άλλο σενάριο. Αυτό το λέω για να δείτε τι σενάρια περιφέρετε. Την ίδια ώρα που ανακοινώνετε το κλείσιμο και τη διάλυση της Ολυμπιακής, λέτε ότι θα κάνετε μία άλλη μικρή εταιρεία. Σαν την «HELIOS»; Αυτό έχει ανάγκη η Ελλάδα; Μία εταιρεία η οποία στην ουσία θα ποδηγετεί τον τουρισμό; Ρωτήστε τους εκπροσώπους του τουρισμού αν θέλουν μονοπωλιακή κατάσταση στην Ελλάδα ή μικρές εταιρείες. Ρωτήστε τους! Ρωτήστε τη ΣΕΤΑ. Ρωτήστε όλους τους κοινωνικούς και παραγωγικούς φορείς. Κανείς δεν θέλει ολιγοπώλιο στην Ελλάδα και κανείς δεν θέλει να κλείσει η Ολυμπιακή.
      Δεν ξέρετε, λοιπόν, ότι καμμιά από τις υγιείς παραγωγικές δυνάμεις δεν θέλει αυτήν την επιλογή που εσείς επιδιώκετε, παρά μόνο τα ολιγοπώλια; Δεν έχετε σχέδιο και με επικοινωνιακούς όρους χρυσώνετε το χάπι της διάλυσης σε διάφορες συσκευασίες.
      Λέτε ότι θα φτιάξετε και άλλη εταιρεία και θα σας δώσει το «Ο.Κ.» η Ευρωπαϊκή Ένωση. Εταιρεία σοβαρή χωρίς την ένταξη στην ΙΑΤΑ, δεν γίνεται. Για να μπείτε στην ΙΑΤΑ, θέλετε πάλι πολιτική διαπραγμάτευση. Αυτό γιατί σας το δίνει ο κ. Μπαρό; Τι του δίνετε για να σας το δώσει αυτό; Τι μερίδια εκχωρείτε; Τα 5.000.000 των επιβατών την τεχνική βάση; Εκχωρείτε κάποιο κομμάτι; Πείτε μας με ποιο αντάλλαγμα διαπραγματεύεστε με ένα πολιτικό πρόσωπο που λήγει η θητεία του και ελέγχεται για την αξιοπιστία του, όπως είναι ο κ. Μπαρό. Πείτε μας λοιπόν, γιατί ταυτίζεστε απόλυτα με τις απόψεις του κ. Μπαρό και των λόμπυ  που εκφράζει. Αυτό δεν θα σας το επιτρέψει ούτε η ελληνική κοινωνία ούτε ο υγιής επιχειρηματικός κόσμος ούτε το ευρύτερο φάσμα του πολιτικού κόσμου. 
      Υπάρχει άλλος δρόμος και ο δρόμος είναι καθαρός. Το μέλλον της Ολυμπιακής θα πρέπει να στηριχθεί σε ένα σχέδιο για την βιωσιμότητα ολόκληρης της εταιρείας και όχι στη διάλυσή της. Η πολιτική βούληση για τον επανασχεδιασμό της επιχειρησιακής και ανταγωνιστικής δυνατότητας πρέπει να αποτελέσει υψηλότατη επιλογή πολιτικής διαπραγμάτευσης με την Ευρωπαϊκή Ένωση, όπου ακόμα εκκρεμεί η διεκδίκηση του συμψηφισμού των οφειλών του Δημοσίου και του Ευρωπαϊκού Δικαστηρίου. Και αυτό μεταξύ των άλλων, σημαίνει ότι το ΠΑ.ΣΟ.Κ. αγωνίζεται για την κατοχύρωση του υγιούς ανταγωνισμού στις αερομεταφορές και την αποτροπή δημιουργίας μονοπωλιακών καταστάσεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, να σας αφαιρέσω χρόνο από τη δευτερολογία σας;
      ΘΕΟΧΑΡΗΣ ΤΣΙΟΚΑΣ: Τελειώνω σε μισό λεπτό, κύριε Πρόεδρε.
      Αγωνιζόμαστε ως ΠΑ.ΣΟ.Κ. και προτείνουμε συγκεκριμένα με νέο επιχειρησιακό σχέδιο επιχειρησιακής ανασυγκρότησης την καθιέρωση ενιαίου αποτελεσματικού management, την ανάληψη, ουσιαστικώς συμμετοχής και ευθύνης του δημοσίου σε οχήματα που βοηθούν, τον εξορθολογισμό του δικτύου του στόλου και την εξέλιξη της τεχνικής βάσης σε επισκευαστικό κέντρο της Μεσογείου. Προτείνουμε τη στρατηγική συνεργασία του ομίλου με διεθνείς αερομεταφορές. Αυτή ακριβώς η πρότασή μας πρέπει να αποτελέσει τη βάση για το μέλλον της Ολυμπιακής που μπορεί να είναι και βιώσιμο και δυνατό.
      Γι’ αυτούς τους λόγους, λοιπόν, κύριε Υπουργέ, να ξεκαθαρίσουμε σήμερα ότι στο σχέδιό σας για διάλυση και αφανισμό της Ολυμπιακής, λέμε όχι. Πολιτικά είναι η τελευταία σας ευκαιρία να αλλάξετε πολιτικές και να βαδίσετε στο δρόμο που σας προτείνει το ΠΑ.ΣΟ.Κ..
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε συνάδελφε.
      Το λόγο έχει η Βουλευτής του ΠΑ.ΣΟ.Κ. στη Περιφέρεια Αττικής, κ. Εύη Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Ευχαριστώ, κύριε Πρόεδρε. 
      Κύριε Υπουργέ, φοβούμαι πολύ ότι η πορεία της Ολυμπιακής Αεροπορίας, συνολικά του ομίλου, ήταν από καιρό προδιαγεγραμμένη και ότι η Ολυμπιακή είχε εμπλακεί σ’ ένα παιχνίδι, όπου τα δύο μέρη του παιχνιδιού ήταν αφ’ ενός εσείς και αφ’ ετέρου η Ευρωπαϊκή Επιτροπή. Μπορώ να το παρομοιάσω, σαν ένα παιχνίδι του τένις με «μπαλάκι» την Ολυμπιακή, όπου εσείς από τη μία πλευρά -αρχικά ως Ευρωβουλευτής και σήμερα ως Υπουργός- και από την άλλη ο Επίτροπος Μπαρό, ο αρμόδιος Επίτροπος, «παίζατε» με την τύχη της Ολυμπιακής. 
      Και σ’ αυτό το παιχνίδι, κύριε Υπουργέ, γνωρίζετε πάρα πολύ καλά, ότι ενώ στο τένις, το γήπεδο είναι σαφώς οριοθετημένο, έτσι και στη διαπραγμάτευση με την Ευρωπαϊκή Επιτροπή, θα μπορεί να είναι -εάν το κράτος-μέλος το επιδιώκει-σαφώς προδιαγεγραμμένο, από τα όρια που ορίζει κάθε φορά η κοινοτική νομοθεσία στις σχέσεις κράτους-μέλους και Ευρωπαϊκής Ένωσης. 
      Σας ερωτώ, κύριε Υπουργέ: Γιατί μπήκατε τόσο πολύ ως Ευρωβουλευτής στα χωράφια της Ολυμπιακής; Και γιατί σήμερα ως Υπουργός, συζητάτε με τον Επίτροπο,  συζητάτε με την Ευρωπαϊκή Ένωση, για το πόσα αεροπλάνα θα έχει η Ολυμπιακή και για το πόσο μικρή ή μεγάλη θα είναι αυτή η εταιρεία; Γιατί μπαίνετε σε χωράφια που αφορούν δική μας εθνική κυριαρχία; 
      Ποιος προσδιορίζει το παιχνίδι της διαπραγμάτευσης; Η Ευρωπαϊκή Επιτροπή ή από κοινού και ισότιμα; 
      Ποιος είναι ο στόχος σας; Όμως, ο στόχος αυτής της Κυβέρνησης και όχι ο δικός σας προσωπικά ήταν, επίσης, σαφώς προδιαγεγραμμένος. Διότι αναλάβατε την Ολυμπιακή μέσα σε πλαίσιο ενός business plan για τις «Ολυμπιακές Αερογραμμές» και ενός σαφούς διαχωρισμού της εταιρείας «Ολυμπιακές Αερογραμμές» από την παλιά Ολυμπιακή. 
      Τότε, το Μάρτη του 2004, οφείλατε να κάνετε δύο πράγματα: Αφ’ ενός, οφείλατε ως κυβέρνηση τις «Ολυμπιακές Αερογραμμές» να τις συνεχίσετε με βάση το επιχειρησιακό πλαίσιο και πλάνο που τότε είχε συμφωνηθεί. Είχε συμφωνηθεί νέος κανονισμός εργασίας με κόστος σύμφωνα με τα διεθνή πρότυπα, κύριε Υπουργέ. Κόστος εργασίας βιώσιμο. Οι ιπτάμενοι χειριστές και όλοι οι εργαζόμενοι της Ολυμπιακής, με θυσία είχαν συμφωνήσει τότε σ’ αυτόν το νέο κανονισμό εργασίας. 
      Εγκαταλείψατε, λοιπόν, αυτό το αρχικό πλάνο. Δεν ορθολογικοποιήσατε το στόλο. Δεν ομογενοποιήσατε το στόλο. Αλλάξατε το διοικητικό ιστό, γιατί και εκεί θέλατε τους δικούς σας ανθρώπους, γιατί και εκεί δεν ακολουθήσατε τους κανόνες της αξιοκρατίας. Κάνατε μια στρεβλή εμπορική πολιτική και ταυτόχρονα τι κάνατε με την παλιά Ολυμπιακή; Δεν προχωρήσατε καθόλου σε διαρθρωτικές αλλαγές σε ό,τι αφορά την παλιά εταιρεία, ούτε την τεχνική υποστήριξη ούτε την τεχνική βάση. Θα έρθω αμέσως μετά στην τεχνική βάση. 
      Το πρώτο πράγμα που κάνατε επί υπουργίας κ. Λιάπη –δεν έχει σημασία πότε, αλλά τι έκανε αυτή η Κυβέρνηση έχει σημασία- είναι ότι αλλάξατε αυτόν τον κανονισμό εργασίας σε μία νύχτα. 
      (Στο σημείο αυτό κτυπάει προειδοποιητικό το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα πάρω και το χρόνο της δευτερολογίας μου. 
      Ποιο είναι το κόστος απ’ αυτήν την αλλαγή του Κανονισμού; Είναι 50.000.000 ευρώ ετησίως. 
      Ποιος σας είπε να αλλάξετε τον Κανονισμό εργασίας; Θέλατε να κάνετε τον καλό στους εργαζόμενους, για να φουντάρετε μετά την εταιρεία; 
      Τι κάνατε με το στόλο; Τίποτα απολύτως. Ποιος ήταν ο σχεδιασμός και η πολιτική σας; Μηδαμινός. Ανύπαρκτος. Γιατί; Μα σας είχε δώσει το πράσινο φως και ο ίδιος ο Πρωθυπουργός, ο ίδιος ο Κώστας Καραμανλής. Πώς;  Με την περίφημη ρήση στη Δ.Ε.Θ. το 2005. Τη θυμάστε, κύριε Υπουργέ; Έδωσε τότε ο κ. Καραμανλής το πράσινο φως, για να μην έχει πορεία πλεύσης η Ολυμπιακή. 
      Από τότε, λοιπόν, οι διοικήσεις είναι κρυπτόμενες πίσω από το ότι δεν ξέρουμε αν κλείνει ή όχι, αν εκκαθαρίζεται ή όχι η Ολυμπιακή. Άρα, σκότος! Θολό το τοπίο για την Ολυμπιακή! Βεβαίως, η διοίκηση, κρυπτόμενη πίσω απ’ αυτό πήγε στο wet lease. Μια χαρά! Πολύ καλά! Όλα καλά! 
      Το μόνο που δεν ήταν καλό, ήταν το επιπλέον κόστος που επιβάρυνε την εταιρεία. Το μόνο που δεν ήταν καλό ήταν τα πρόσωπα των επιβατών, των πελατών της Ολυμπιακής, που αγόραζαν αυτό το σύμβολο, που γι’ αυτούς, για το μέσο Έλληνα, σήμαινε ποιότητα, ασφάλεια στην πτήση, αξιοπιστία και αυτό, που το ανθρώπινο δυναμικό της Ολυμπιακής Αεροπορίας ήξερε να προσφέρει απλόχερα, δηλαδή την ασφάλεια και την φιλοξενία, το χαμόγελο και την υποστήριξη. Αυτό σήμαινε για το μέσο επιβάτη της Ολυμπιακής. 
      Εσείς τι κάνατε μέσα σε μια νύχτα;  Αλλάξατε τον κανονισμό εργασίας, όπως σας είπα, και μετά λέτε «αφήστε, αφού έτσι και αλλιώς δεν ξέρουμε τι θα γίνει, ας κάνουμε το wet lease». Τεράστιο το κόστος! 
      Έτσι, μειώθηκαν τα μέσα έσοδα της Ολυμπιακής ανά επιβάτη από 116 ευρώ το 2002, σε 85 ευρώ το 2004, χρονιά, κυρίες και κύριοι συνάδελφοι,  των Ολυμπιακών Αγώνων! Έτσι το παραδώσατε το 2004. Και το 2005 πήγαμε στα 75 ευρώ έσοδα ανά επιβάτη. Άρα είναι σαφής η πολιτική σας. Απαξιώνετε την ποιότητα της Ολυμπιακής. Την απαξιώνετε καθημερινά. 
      Έρχομαι τώρα στην τεχνική βάση. Είπατε, κύριε Υπουργέ, κύριε Χατζηδάκη, προχθές σε ερώτηση συναδέλφων εδώ στη Βουλή «πιστεύουμε ότι θα κατορθώσουμε να λειτουργεί χωρίς προβλήματα η τεχνική βάση». Και σας ερωτώ: Γι’ αυτήν την τεχνική βάση, η οποία έχει αρτιότατο τεχνολογικό εξοπλισμό, η οποία παγκοσμίως είναι γνωστή γι’ αυτόν τον άρτιο εξοπλισμό που υπάρχει στο αεροδρόμιο «Ελευθέριος Βενιζέλος», της οποίας το ανθρώπινο δυναμικό, κύριε Υπουργέ, είναι ένα ανθρώπινο δυναμικό αξιοζήλευτο, με αποτέλεσμα εταιρείες, όπως παραδείγματος χάρη η «SINGAPORE AIRLINES», να δέχονται την τεχνική βάση της Ολυμπιακής, ως τη μοναδική εταιρεία στον κόσμο στην οποία εμπιστεύονται τις πεντακοσάωρες συντηρήσεις των αεροσκαφών τους -αυτό επιλέγει η «SINGAPORE AIRLINES»- τι επιλέγει το ελληνικό κράτος αυτήν τη στιγμή; Αγνοεί τις ανάγκες. Εδώ και πάρα πολύ καιρό δεν προσλαμβάνετε προσωπικό. Δεν προσλαμβάνετε, κάνατε μόνο ένα πρόγραμμα μαθητείας. Άρα δεν επενδύετε, στο πολυτιμότερο αγαθό που μπορεί να έχει η εταιρεία, της τεχνικής βάσης, που είναι το έμπειρο προσωπικό, και με τη δυνατότητα να προσληφθούν και νέοι άνθρωποι οι οποίοι θα μάθουν κοντά τους, να μπορέσουμε να ανοίξουμε την τεχνική βάση προς νέα συμβόλαια. Αντί να την ανοίξουμε, κλείνουμε τις δυνατότητές της. 
      Να σας φέρω ένα άλλο παράδειγμα. 
      ΠΡΟΕΔΡΕΥΩΝ (Αναστάσιος Νεράντζης): Έχετε εξαντλήσει και το χρόνο της δευτερολογίας σας. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τελειώνω, κύριε Πρόεδρε. 
      Η «Ιμπέρια» είναι η μόνη εταιρεία, κύριε Υπουργέ, -να ολοκληρώσω τη σκέψη μου- που εμπιστεύεται μόνο στην Ολυμπιακή εταιρεία τη συντήρησή της, πλην των δικών της εγκαταστάσεων.
      θέλω να πω, λοιπόν, κλείνοντας ότι είναι σαφές στον ελληνικό λαό ότι πάτε την Ολυμπιακή για κλείσιμο μετά την Άνοιξη και ότι μέχρι τότε, δεν θα ξέρουμε ούτε αν θα πετάνε και πότε θα πετάνε τα αεροπλάνα και οι εργαζόμενοι στην τεχνική βάση, δεν θα ξέρουν ποιο είναι το αύριο. Χωρίς σχέδιο, χωρίς οπτική μια κρυφή ατζέντα για να κλείσει η Ολυμπιακή. Αυτή είναι η πολιτική σας. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κυρία Χριστοφιλοπούλου.
      Το λόγο έχει ο συνάδελφος, κ. Γιάννης Μανιάτης. 
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, για να συζητήσει κάποιος στα σοβαρά για το θέμα της Ολυμπιακής, είναι προφανές ότι μετά από τόσα χρόνια, πρέπει να έχει απόλυτη συναίσθηση του ευρωπαϊκού γίγνεσθαι στις αερομεταφορές, του πώς για παράδειγμα συμπεριφέρονται η «LUFTHANSA», η «AIR FRANCE» και άλλες εταιρείες, πρέπει να έχει πλήρη επίγνωση της σημερινής επιχειρησιακής κατάστασης των Ολυμπιακών Αερογραμμών, να έχει πλήρη επίγνωση των αναγκών που έχει αυτή η χώρα σε επίπεδο κοινωνίας και αναφέρομαι κυρίως στην εξυπηρέτηση των κατοίκων των νησιών, να έχει πλήρη επίγνωση της συμβολής των αερομεταφορών σε ζητήματα περιφερειακής ανάπτυξης της χώρας και βεβαίως, να αντιμετωπίσει και το ζήτημα των χιλιάδων εργαζομένων σ’ αυτήν την εταιρεία. Όλα αυτά υπό μια προϋπόθεση. Ότι η προσέγγιση των προβλημάτων των «Ολυμπιακών Αερογραμμών» γίνεται όχι με δουλικότητα, όχι με φοβικότητα αλλά με βαθύ αίσθημα εθνικής υπερηφάνειας και αξιοπρέπειας. 
      Κύριε Υπουργέ, ουσιαστικά καταθέτοντας αυτήν την επερώτηση για τις «Ολυμπιακές Αερογραμμές», σας θέτουμε τρία βασικά ερωτήματα. 
      Πρώτον, τι παραλάβατε. Στην πραγματικότητα, ποια είναι η απογραφή που πρέπει να κάνει η Κυβέρνηση της Νέας Δημοκρατίας μετά από τέσσερα χρόνια διακυβέρνησης του τόπου και ελέγχου της τύχης της Ολυμπιακής. Άρα, πρώτον, ποια είναι η δική σας κυβερνητική απογραφή στο θέμα της Ολυμπιακής. 
      Δεύτερον, τι πράξατε τέσσερα χρόνια, κινούμενοι μέσα σ’ ένα καθεστώς αδιαφορίας ή ανικανότητας –διαλέξτε τον καταλληλότερο χαρακτηρισμό- σ’ ένα κλίμα βαθύτατων ιδεοληψιών νεοφιλελευθερισμού που στην πραγματικότητα κρύπτουν επαρχιωτισμό και φοβία απέναντι στις Βρυξέλλες και κυρίως, το τρίτο και σοβαρότερο ερώτημα είναι, τι πρέπει να γίνει από εδώ και πέρα. Τι πρέπει να γίνει με σοβαρότητα, χωρίς να λειτουργεί η ελληνική Κυβέρνηση, ως φερέφωνο οποιουδήποτε κ. Ζακ Μπαρό, χωρίς να λειτουργείτε ως απλοί παρακολουθητές ανακοινώσεων των Βρυξελλών, χωρίς να λειτουργείτε ως απλοί ρυθμιστές της εναέριας κυκλοφορίας ιδιωτικών συμφερόντων. 
      Θέλω να ελπίζω ότι πήρατε το μάθημα ενός άκρατου και ανόητου μερικές φορές νεοφιλελευθερισμού, στα ζητήματα του Ο.Τ.Ε..
      Οι επιλογές σας ήταν ολέθριες. Ουσιαστικά τώρα έντρομη η Κυβέρνηση, πανικόβλητος ο Υπουργός Οικονομίας προσπαθεί να συμμαζέψει τα ασυμμάζευτα στον Ο.Τ.Ε.. Εύχομαι να μη συμβεί το ίδιο και στις «Ολυμπιακές Αερογραμμές». 
      Όμως, δεν μπορώ, παρά να θυμηθώ τις δηλώσεις του κ. Καραμανλή το Σεπτέμβρη του 2004 στη Διεθνή Έκθεση Θεσσαλονίκης, που έλεγε ότι δεν πάει πια αυτή η εταιρεία, παράλληλα τις δηλώσεις του κ. Λιάπη επί δύο, τρία, τέσσερα χρόνια του είδους «μην ανησυχείτε», τον κ. Δούκα να περιφέρεται ανά την υφήλιο ψάχνοντας για αγοραστή. Εσάς δε, κύριε Υπουργέ, σήμερα τη μία να μας λέτε τι γλυκό μοντέλο είναι το μοντέλο της «SABENA» ή τι ενδιαφέρον μοντέλο είναι το μοντέλο της «EL.AL», αλλά ποτέ δεν άκουσα να συζητάτε το μοντέλο των «Ολυμπιακών Αερογραμμών».
      Κυρίες και κύριοι συνάδελφοι, σ’ αυτό που ανέφερα με τον όρο απογραφή, θα πρέπει να ξεκαθαρίσουμε από την αρχή ότι το πρόβλημα της Ολυμπιακής, δεν είναι πρόβλημα ούτε cargo, ούτε τεχνικής βάσης, ούτε υπηρεσιών. Είναι μόνο πρόβλημα πτητικού έργου. Και γι’ αυτό, η οποιαδήποτε επιλογή έγινε στο παρελθόν, προσπάθησε να απαλλάξει το πτητικό κομμάτι της εταιρείας από τις διάφορες δουλείες του παρελθόντος.
      Μετά την ανάληψη της Κυβέρνησης από τη Νέα Δημοκρατία, όλοι γνωρίζαμε ότι υπήρχε διαγωνισμός σε εξέλιξη. Και υπήρχε και προτιμητέος αγοραστής. Για λόγο που κανένας ποτέ δεν έμαθε, ο διαγωνισμός αυτός κηρύχθηκε άγονος, προκηρύχθηκε δεύτερος. Ο ίδιος προτιμητέος αγοραστής πήρε κεφάλι από τους συνυποψηφίους. Ακυρώνεται και ο δεύτερος διαγωνισμός. 
      Αλήθεια, γιατί αυτοί οι δύο διαγωνισμοί, όπου διαπιστώθηκε ότι ιδιωτικά κεφάλαια είχαν ενδιαφέρον να επενδύσουν στην Ολυμπιακή, ακυρώθηκαν; Και παράλληλα με την αλλαγή των κανονισμών εργασίας αυξάνουμε υπέρμετρα το κόστος λειτουργίας, με αποτέλεσμα να έχουμε μια ετήσια επιβάρυνση πάνω από 50.000.000 ευρώ το χρόνο επί κυβέρνησης Νέας Δημοκρατίας.
      Γιατί άραγε δεν αξιοποιήσαμε αυτό, που για χρόνια αξιοποιούσε ή θα έπρεπε να αξιοποιεί η χώρα, το γεγονός, ότι οι «Ολυμπιακές Αερογραμμές» δεν είναι συνέχεια της Ολυμπιακής Αεροπορίας; Άραγε υπήρξε απλώς ανευθυνότητα, επιπολαιότητα, ανοησία του συγκεκριμένου Κυβερνητικού Εκπροσώπου που δέσμευσε για το αντίθετο την ελληνική Κυβέρνηση; Ή ήταν κάτι άλλο;
      Κύριε Υπουργέ, μέσα σε τέσσερα χρόνια, καταφέρατε να δημιουργήσετε μια νέα γενιά ελλειμμάτων. Ελλείμματα που ξεπερνούν τα 330.000.000 ευρώ. Με μια αλόγιστη, παράλογη με οποιοδήποτε κριτήριο χρήση αεροσκαφών, με τη λογική του wet leasing όπου ενοικιάζουμε αεροσκάφη και πληρώματα που μας κοστίζουν δεκάδες εκατομμύρια ευρώ από το αν χρησιμοποιούσαμε πιο λελογισμένα τους πλουτοπαραγωγικούς πόρους της ίδιας της εταιρείας. Εκμηδενίσατε ουσιαστικά την τεχνική βάση, διαμάντι της προίκας της Ολυμπιακής, την οποία επιτρέψατε να χρησιμοποιήσουν κάποιοι, ακόμη και ως ξενοδοχείο για να διανυκτερεύουν μέσα τα αεροσκάφη τους, προφασιζόμενα κάποιου είδους μικρή τεχνική βλάβη, ώστε να μην πληρώνουν στο αεροδρόμιο «Ελευθέριος Βενιζέλος» τα φύλακτρα της διανυκτέρευσης.  Αγνοήσατε προκλητικά το γεγονός ότι ο ίδιος ο Υπουργός Οικονομίας, κάνει συμψηφισμό πια, ύψους 500.000.000 ευρώ και η εταιρεία μέσα στο 2007, παίρνει πιστοποιητικό φορολογικής και ασφαλιστικής ενημερότητας. Αγνοείτε ότι το ανώτατο δικαστήριο της χώρας, προχωρά σε συμψηφισμούς ύψους πιθανόν 800.000.000 ευρώ που σημαίνει ότι η εταιρεία πια, είναι απολύτως ελεύθερη.
      Κύριε Υπουργέ, κλείνοντας θεωρώ ότι για να συζητήσει κάποιος σοβαρά για το μέλλον της Ολυμπιακής με τη δική σας Κυβέρνηση, πρέπει πρώτα απ’ όλα να δηλώσετε αν πραγματικά θέλετε να σώσετε την εταιρεία. 
    Δεύτερον, πρέπει να αντιληφθείτε ότι οι «Ολυμπιακές Αερογραμμές» δεν είναι αποπαίδι των Βρυξελλών, είναι παιδί των Αθηνών, είναι παιδί της Ελλάδας. 
    Και τρίτον, εάν θέλετε στα σοβαρά να υπερασπιστείτε την εταιρεία, πρέπει να καταλάβετε ότι απαιτείται πολύ σοβαρή νομική υποστήριξη. 
    (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
    Τελειώνω, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Εξαντλήσατε και το χρόνο της δευτερολογίας σας. Αν έχετε την καλοσύνη, παρακαλώ, τελειώνετε.
    ΙΩΑΝΝΗΣ ΜΑΝΙΑΤΗΣ: Ο Γιώργος ο Παπανδρέου, κυρίες και κύριοι συνάδελφοι, χθες στη συνάντησή του με την Ομοσπονδία των Σωματείων Πολιτικής Αεροπορίας, ξεκαθάρισε τι προτείνουμε. Προτείνουμε: Σχέδιο για βιωσιμότητα. Αύξηση της επιχειρησιακής ανταγωνιστικότητας. Αποτροπή μονοπωλιακών καταστάσεων και μάλιστα από ιδιώτη. Καθιέρωση ενιαίου μάνατζμεντ. Εξορθολογισμό του δικτύου και του στόλου και στο τέλος, αντιμετώπιση της εταιρείας όχι ως αδειανού πουκάμισου, αλλά ως ενός σοβαρού κομματιού της εθνικής περιουσίας.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
    Ο Βουλευτής του ΠΑ.ΣΟ.Κ. κ. Μιχάλης Τιμοσίδης έχει το λόγο.
    ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, κύριε Υπουργέ, βρισκόμαστε μπροστά σε δραματικές εξελίξεις. Η περίφημη πολιτική των μεταρρυθμίσεων, που με τυμπανοκρουσίες ο κ. Καραμανλής και οι κυβερνήσεις της Νέας Δημοκρατίας, προσπαθούν εδώ και καιρό να πείσουν τους Έλληνες ότι θα γίνουν πράξη, αποδεικνύεται αδιέξοδη και επικίνδυνη. Αδιέξοδη, γιατί ήταν χωρίς σχεδιασμό, χωρίς τον απαραίτητο διάλογο με τους πολίτες, γιατί αυτός που δήθεν έγινε, ήταν διάλογος-παρωδία. Επικίνδυνη δε, γιατί χάνονται μέσα σε μια μέρα, όσα ο ελληνικός λαός πέτυχε και οικοδόμησε μέχρι σήμερα. 
    Δεν ισχυρίζομαι ότι δεν υπάρχουν προβλήματα και δυσκολίες ούτε πως δεν θα μπορούσαν να είχαν γίνει καλύτεροι χειρισμοί στο παρελθόν. Μπορώ όμως να ισχυρισθώ ότι ο πυρήνας όλων των προηγούμενων πρωτοβουλιών, είχε ως στόχο και επιδίωξη, τη διασφάλιση των επιχειρήσεων εθνικής στρατηγικής σημασίας όπως για παράδειγμα, στην ενέργεια, στις τηλεπικοινωνίες, στις μεγάλες υποδομές της πατρίδας μας και φυσικά, στις αερομεταφορές της Ολυμπιακής. 
    Αντίθετα η Νέα Δημοκρατία, έχει οδηγήσει τις επιχειρήσεις με κοινωνικό και στρατηγικό χαρακτήρα σε επικίνδυνες περιπέτειες. Δεν υπάρχει καμμία μεταρρύθμιση. Υπάρχει διευθέτηση και εξυπηρέτηση συμφερόντων. Όλα αυτά, επιβεβαιώνονται με τις δήθεν μεταρρυθμίσεις σε Ο.Τ.Ε., Δ.Ε.Η., ΕΛ.ΤΑ. και άλλα. Την ίδια αυτή τακτική συγκάλυψης ευθυνών αλλά και ομολογία ανυπαρξίας στρατηγικού σχεδιασμού συζητούμε σήμερα. Αποκαλύπτεται έτσι, αυτό που ανέφερα στην αρχή της ομιλίας μου, ότι δηλαδή έχουμε δραματικές εξελίξεις δυστυχώς και στην Ολυμπιακή. 
    Η Κυβέρνηση ομολόγησε με την πολιτική της ότι αυτό που την ενδιαφέρει, είναι να μην ανοίξουν οι φάκελοι της δικής της οικονομικής διαχείρισης των «Ολυμπιακών Αερογραμμών» της περιόδου 2004-2007. Και δεύτερον, δεν δίνεται καμμιά ουσιαστική μάχη στις Βρυξέλλες για την Ολυμπιακή. Είναι γνωστά εξάλλου τα αποτελέσματα, όταν υπάρχει διαμάχη μεταξύ της Ευρωπαϊκής Ένωσης και κρατών-μελών, όπου όταν τα κράτη-μέλη έχουν αποφασίσει και έχουν πάρει μια συγκεκριμένη θέση, μπορούν να τη διαπραγματευτούν και πετυχαίνουν πολλές φορές θετικά αποτελέσματα. Αυτά έχουν, λοιπόν, ως αποτέλεσμα, να μη διασφαλίζονται τα εθνικά συμφέροντα και ο εθνικός πλούτος. 
    Οι προηγούμενοι συνάδελφοι αναφέρθηκαν αναλυτικά και διεξοδικά. Από τη μεριά τη δική μου, οφείλω να επισημάνω ορισμένα κρίσιμα ζητήματα. Το ζήτημα των μεταφορών στην Ελλάδα αλλά και γενικότερα παγκόσμια, αναπτύσσεται χωρίς αμφιβολία με ραγδαίους ρυθμούς. Παράλληλα, βέβαια, αυξάνεται και ο ανταγωνισμός, ο οποίος δημιουργεί κρίση στον τομέα των αερομεταφορών. Η απάντηση, λοιπόν, σε μια τέτοια κατάσταση, είναι να υπάρξει στρατηγικός σχεδιασμός με βάση τη διαφύλαξη των εθνικών μας συμφερόντων, σχεδιασμός με μεσοπρόθεσμη και μακροπρόθεσμη στόχευση. Δηλαδή να διαμορφώνονται στρατηγικές συμμαχίες, νέα επενδυτικά σχήματα, ώστε να πετύχουμε μεγαλύτερο μερίδιο αγοράς από τη μια και χαμηλότερο κόστος από την άλλη. 
    Το ΠΑ.ΣΟ.Κ., στην προσπάθειά του να μη χαθεί ο εθνικός χαρακτήρας των «Ολυμπιακών Αερογραμμών» ξεκίνησε αυτή τη δικαστική διαδικασία, που όπως όλα δείχνουν θα αποβεί θετική. Ακόμη, προώθησε ένα σχέδιο εξυγίανσης για βιώσιμη λύση, με μείωση των ελλειμμάτων και αξιοποίηση των κερδοφόρων τομέων. Έχουν αναφερθεί χαρακτηριστικά η τεχνική βάση, η διαχείριση των καυσίμων, οι υπηρεσίες, πράγμα που όπως αναφέρθηκε αλλά γνωρίζετε και από μεγάλες επιχειρήσεις, παράλληλα στον τομέα των αερομεταφορών, αναζήτησε σχήματα συνεργασιών που θα οδηγούσαν σε καλύτερες συνθήκες ανταγωνισμού. 
    (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
    Θα συνεχίσω, κύριε Πρόεδρε. Θα πάρω και τη δευτερολογία μου. 
    Σ’ αυτές, μάλιστα, τις κατευθύνσεις, οι ίδιοι οι εργαζόμενοι ήταν διατεθειμένοι να συζητήσουν με ευθύνη, καθεμιά απ’ αυτές τις προτάσεις που θα διασφάλιζε έτσι τον εθνικό χαρακτήρα της επιχείρησης. 
    Είναι στο χέρι σας, κύριε Υπουργέ, στα χέρια της Κυβέρνησης, να πάρετε σωστές αποφάσεις. Να αλλάξετε δηλαδή πολιτική ρότα, να πείτε «όχι» στις πιέσεις του κ. Μπαρό που η θητεία του έτσι κι αλλιώς τελειώνει σε έξι, επτά μήνες. Διαμορφώστε ένα σχέδιο εξυγίανσης. Σταματήστε την κινδυνολογία και την απαξίωση της εταιρείας. Είναι μια πολύ καλή αρχή, δώστε τέλος πια στις υπερτιμημένες μισθώσεις αεροσκαφών, που στο κάτω-κάτω παρουσιάζουν και προβλήματα σ’ αυτές τις ίδιες τις πτήσεις τους. Αξιοποιήστε τα κερδοφόρα τμήματα. Αξιοποιήστε την περίοπτη θέση που κατέχει ο εθνικός μας αερομεταφορέας παγκόσμια και σε ζητήματα ασφάλειας πτήσεων και αυξήστε τις γραμμές πτήσεων που επιζητούν έτσι κι αλλιώς οι ανταγωνιστές των «Ολυμπιακών Αερογραμμών» και που όπως λέχθηκε και προηγούμενα, ήδη και εσείς ο ίδιος αναφέρατε στην προηγούμενη ερώτηση του Προέδρου κ. Κακλαμάνη, ότι ήδη η «AEGEAN» κατέχει το 56% όπως είπατε, των πτήσεων. 
    Σταματήστε ουσιαστικά την κακοδιαχείριση που οδηγεί από μόνη της σε διόγκωση των ελλειμμάτων. Μην εκχωρείτε ζωτικά συμφέροντα των «Ολυμπιακών Αερογραμμών» σε ολιγοπώλια και μονοπώλια. Μην ξεχνάτε ότι η Ολυμπιακή, κτίστηκε με χρήματα του απλού Έλληνα φορολογούμενου. Αποδείξτε, κύριε Υπουργέ, στην πράξη ότι είστε με το εθνικό και δημόσιο συμφέρον και όχι με ιδιωτικά συμφέροντα. Μη χαρίζετε πελάτες και υποδομές. Η βαριά κληρονομιά των έξι κύκλων, είναι το πιο γνωστό σύμβολο της Ελλάδας σε ολόκληρο τον πλανήτη. 
    Οι «Ολυμπιακές Αερογραμμές» μπορούν και πρέπει να συνεχίσουν να λειτουργούν. Είναι κάτι εντελώς ξεχωριστό από την παλιά Ολυμπιακή, που έτσι κι αλλιώς με νόμο έχει δεχθεί η ίδια η Βουλή στην προηγούμενη κοινοβουλευτική περίοδο. Προχωρήστε, λοιπόν, σ’ αυτό το δρόμο και να είστε βέβαιοι, σ’ αυτήν την πορεία θα έχετε μαζί σας και τους εργαζόμενους. Θα έχετε μαζί σας τους Έλληνες και τις Ελληνίδες στη συντριπτική τους πλειοψηφία, γιατί νιώθουν τον εθνικό αερομεταφορέα δικό τους. Αλλά και τα εκατομμύρια των ταξιδιωτών, που πέταξαν μ’ αυτές θα έχουν και αυτοί θετική ανταπόκριση. 
    Κυρίες και κύριοι συνάδελφοι, τελειώνοντας θέλω να επισημάνω και να σας πω ότι ο ελληνικός λαός, οι Έλληνες, παρακολουθούν το ζήτημα που έχει σχέση με το μέλλον της Ολυμπιακής Αεροπορίας με τόσο μεγάλο ενδιαφέρον και αυτό φαίνεται σ’ όλες τις μετρήσεις της κοινής γνώμης και το θεωρεί ως ένα από τα πρωταρχικά του ζητήματα. Θεωρεί δηλαδή πολύ προσωπική του υπόθεση το πώς θα εξελιχθούν τα πράγματα στις «Ολυμπιακές Αερογραμμές». Και αυτό βέβαια που περιμένουν όλοι, είναι να υπάρξει μια θετική εξέλιξη όπου θα διατηρηθεί το σήμα, θα διατηρηθεί ο εθνικός χαρακτήρας των αερογραμμών. Γι’ αυτήν την εξέλιξη, γι’ αυτήν την πορεία, υπάρχουν τρόποι και δεν ισχύει αυτό που λέγεται κυρίως από μια νεοφιλελεύθερη πολιτική, ότι όλα είναι στην ελεύθερη αγορά και όλα κρίνονται και αποφασίζεται μόνο με γνώμονα, το τι επιβάλλει η ελεύθερη κίνηση της αγοράς. Υπάρχουν δυνατότητες και αυτές μπορούμε να τις κερδίσουμε με τους τρόπους που προηγούμενα ανέφερα και εγώ και οι συνάδελφοί μου.
    Γι’ αυτό, κύριε Υπουργέ, ζητάμε από σας να κάνετε εκείνες τις κινήσεις, που να δίνεται αυτή η προοπτική που τόσο πολύ θέλουμε όλοι μας.
    Σας ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Σας ευχαριστώ και εγώ.
    Εξαντλήσατε ήδη το χρόνο και της δευτερολογίας σας.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων, καταθέτει την έκθεσή της στο σχέδιο νόμου του Υπουργείου Εξωτερικών: «Κύρωση της Συμφωνίας μεταξύ της Ευρωπαϊκής Ένωσης, της Ευρωπαϊκής Κοινότητας και της Ελβετικής Συνομοσπονδίας, σχετικά με τη σύνδεση της Ελβετικής Συνομοσπονδίας προς τη θέση σε ισχύ, την εφαρμογή και την ανάπτυξη του κεκτημένου του Σένγκεν».
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι επτά μαθητές και μαθήτριες και δύο συνοδοί-καθηγητές από το 2ο Τ.Ε.Ε. Τρίπολης.
      Η Βουλή τους καλωσορίζει και τους εύχεται καλή πρόοδο και καλές γιορτές.
      (Χειροκροτήματα από όλες τις πτέρυγες της Βουλής)
      Το λόγο έχει η Βουλευτής Φθιώτιδος κ. Αντωνίου.
      ΑΝΤΩΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο Υπουργός Μεταφορών πριν από μερικές μέρες, ανακοίνωσε ότι η νέα Ολυμπιακή που παρέλαβε το 2004 η κυβέρνηση της Νέας Δημοκρατίας από το ΠΑ.ΣΟ.Κ., σήμερα πάει ουσιαστικά για κλείσιμο.
      Κυρίες και κύριοι συνάδελφοι, για το ζήτημα της Ολυμπιακής, πρέπει να μιλάμε στον ελληνικό λαό με τη γλώσσα της ειλικρίνειας και να παραδεχόμαστε όλοι μας, τις κυβερνητικές ευθύνες δεκαετιών. Αν θέλουμε να είμαστε απολύτως ειλικρινείς, θα πρέπει να παραδεχθούμε ότι το κράτος, χρωστάει στην Ολυμπιακή όλα αυτά τα χρόνια και όχι η Ολυμπιακή στο κράτος, όπως υποστηρίζουν τα τελευταία χρόνια οι εκπρόσωποι της Ευρωπαϊκής Επιτροπής και τα στελέχη της Νέας Δημοκρατίας σε περίεργη και αγαστή συμφωνία μεταξύ τους. Ένα μέρος αυτών των χρεών του κράτους προς την Ολυμπιακή, που φτάνει τα 800.000.000 ευρώ, αναγνωρίστηκε πρόσφατα από το ανώτατο δικαστήριο της χώρας μας. 
      Είναι αλήθεια βέβαια ότι υπάρχουν ανταγωνιστές, που θα ήθελαν να κλείσει η Ολυμπιακή. Κανείς δεν τους κατηγορεί γι’ αυτό. Ελεύθερη οικονομία έχουμε και οι άνθρωποι τη δουλειά τους κάνουν. 
      Είναι επίσης αλήθεια ότι μετά την 11η Σεπτεμβρίου, οι αεροπορικές εταιρείες σ’ όλον τον κόσμο, πέρασαν μία τεράστια κρίση που κράτησε μέχρι πρόσφατα και η πολιτική τους απέναντι στους ανταγωνιστές τους, ήταν «ο θάνατός σου, η ζωή μου». 
      Αντί όμως η Κυβέρνηση να χρησιμοποιήσει τα «όπλα» που έχει στη διάθεσή της και να μάχεται για το μέλλον της Ολυμπιακής, έρχεται να υιοθετήσει όλα τα επιχειρήματα, με τα οποία οι ανταγωνιστές της συκοφαντούν την εταιρεία στην Ευρωπαϊκή Ένωση και ζητάνε το κλείσιμό της. 
      Κύριε Υπουργέ, τα ερωτήματα επομένως που θέτουν σήμερα οι πολίτες στην Κυβέρνηση της Νέας Δημοκρατίας, είναι και πολλά και αμείλικτα και πρέπει να απαντήσετε σήμερα απ’ αυτό εδώ το Βήμα. Ποια συμφέροντα εξυπηρετεί η πολιτική σας; Ποια συμφέροντα θα κερδίσουν με το κλείσιμο της Ολυμπιακής; Ποια είναι η σχέση των στελεχών της Κυβέρνησης της Νέας Δημοκρατίας μ’ αυτά τα συμφέροντα; Τι παιχνίδι παίζεται εις βάρος του εθνικού μας αερομεταφορέα, εις βάρος του επιβατικού κοινού και τελικά εις βάρος των συμφερόντων της χώρας μας;
      Κυρίες και κύριοι συνάδελφοι, τα γεγονότα μιλούν από μόνα τους. Μετά από δεκαετίες κακομεταχείρισης της Ολυμπιακής, η κυβέρνηση του ΠΑ.ΣΟ.Κ. το 2004, παρέδωσε στην κυβέρνηση της Νέας Δημοκρατίας μία νέα Ολυμπιακή, απαλλαγμένη από τα βάρη του παρελθόντος, μία εταιρεία με νέο μοντέλο λειτουργίας, με νέες δομές, με νέους κανονισμούς εργασίας, με τετρακόσια άτομα λιγότερα σε ιπτάμενο προσωπικό και απαλλαγμένη από τα ελλειμματικά διεθνή δρομολόγια. Η νέα Ολυμπιακή που παραλάβατε, κύριε Υπουργέ, ήταν μία εταιρεία σε τροχιά ανάκαμψης και εξυγίανσης. 
      Η Κυβέρνησή σας όμως, κύριε Υπουργέ, συμπεριφέρθηκε στη νέα Ολυμπιακή με ανευθυνότητα και εχθρικότητα. Βάλατε στο στόχο τη νέα εταιρεία, προκειμένου να την απαξιώσετε και τελικά να την οδηγήσετε στο κλείσιμο. Οι ενέργειες της Κυβέρνησής σας, ήταν καταστροφικές τα τελευταία τέσσερα χρόνια. Δεν διαπραγματευθήκατε με την Ευρωπαϊκή Ένωση και δεν δώσατε τη νομική μάχη υπέρ των συμφερόντων της εταιρείας και της χώρας μας. Σε αντίθεση μάλιστα με το ν. 3185/2003 και με το εμπορικό δίκαιο, αναγνωρίσατε τον Ιούνιο του 2005 ότι οι «Ολυμπιακές Αερογραμμές» δεν είναι μία καινούργια εταιρεία, αλλά αποτελούν καθολικό διάδοχο της Ολυμπιακής Αεροπορίας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα συνεχίσω, κύριε Πρόεδρε.
      Ήταν δηλαδή μία πισώπλατη «μαχαιριά» στην εταιρεία, σαν τις ερωτήσεις που θυμόμαστε, που εσείς καταθέσατε στο παρελθόν ως Ευρωβουλευτής εις βάρος της Ολυμπιακής. Σήμερα η χώρα βρίσκει μπροστά της αυτές τις ερωτήσεις, κύριε Υπουργέ, αλλά κι εσείς ο ίδιος.
      Και, βέβαια, αυτό που αναρωτιέται ο ελληνικός λαός, είναι το εξής: Η επιλογή σας σ’ αυτήν τη θέση από τον κ. Καραμανλή είναι τυχαία; Ο κ. Καραμανλής μόλις έγινε Πρωθυπουργός, από τον πρώτο χρόνο είπε στη Δ.Ε.Θ.: «Κλείνουμε την Ολυμπιακή». Υπήρχε αντίδραση όμως, όχι από τους εργαζόμενους, αλλά από την ελληνική κοινωνία, που θέλει εθνικό αερομεταφορέα, διότι πέρα από το ότι σηκώνει την ελληνική σημαία, χρειαζόμαστε μια εταιρεία με ασφάλεια και για τους ίδιους τους πολίτες, γιατί θυμόμαστε όλοι την υπόθεση της εταιρείας «ΗΛΙΟΣ» εκείνο το καλοκαίρι. Όπως λέει και ο ελληνικός λαός, «Έβαλε το λύκο να φυλάει τα πρόβατα». Ο κ. Καραμανλής γνωρίζει τις ιδεολογικοπολιτικές σας θέσεις, γνωρίζει τις πρωτοβουλίες που είχατε πάρει κατά της Ολυμπιακής και δεν είναι τυχαία η τοποθέτησή σας σ’ αυτό το Υπουργείο.
      Τελικά -με όλα αυτά και με μια σειρά ενεργειών και παραλείψεων της Κυβέρνησής σας- και οι διορισμένοι από αυτήν τη διοίκηση άφησαν την εταιρεία να απαξιωθεί και να φτάσει σε αδιέξοδο. Ένα τέτοιο παράδειγμα αποτελεί ο τρόπος μίσθωσης αεροσκαφών, που καταγγέλλουμε με την επερώτηση που καταθέσαμε. Άλλο παράδειγμα είναι η περικοπή εμπορικά αξιόλογων προορισμών. 
      Για να απαλλαγείτε, μάλιστα, ως Κυβέρνηση από τη δική σας ευθύνη και ενοχή, μεταθέτετε όλες τις ευθύνες στην Ευρωπαϊκή Ένωση, υποκρινόμενοι ότι δεν ξέρετε τίποτα για το έγκλημα. Βεβαίως και έχει ευθύνη η Ευρωπαϊκή Επιτροπή, ο κ. Μπαρό, αλλά όλος ο ελληνικός λέει: «Οι επιλογές του κ. Μπαρό, που γνωρίζουμε όλοι ότι εκπροσωπεί συγκεκριμένα λόμπι και συμφέροντα και η δική σας ενιαία στάση, είναι τυχαία;». Γι’ αυτό θεωρεί ότι είστε συνεργοί και συμμέτοχοι σ’ αυτό το έγκλημα που συντελείται στη χώρα.
      Το μέτωπο που θέλετε σήμερα να κλείσετε, δεν είναι το μέτωπο της διαπραγμάτευσης, της διεκδίκησης και της διάσωσης της εταιρείας απέναντι στις επιβουλές των ανταγωνιστών και στη μονομέρεια της Ευρωπαϊκής Ένωσης. Είναι το μέτωπο που έχετε από τη μία πλευρά με τους εργαζόμενους και από την άλλη, με την ελληνική κοινωνία, με την κοινή γνώμη. Το είδατε στις δημοσκοπήσεις, γιατί δεν περιμένατε ότι θα υπάρχουν τέτοια αντανακλαστικά στην ελληνική κοινωνία. 
      Προκειμένου να πείσετε τον ελληνικό λαό να δεχθεί το κλείσιμο της Ολυμπιακής, προπαγανδίζετε ένα τεράστιο ψέμα, ότι δήθεν η Ολυμπιακή είναι βάρος για τον Έλληνα φορολογούμενο. Όμως, τα ψέματα δεν αντέχουν και πολύ στο χρόνο. Ακούγαμε στο παρελθόν από κυβερνητικά χείλη ότι κάθε μέρα που περνά, η Ολυμπιακή στοιχίζει στο φορολογούμενο 1,5 εκατομμύρια ευρώ. Το περίεργο, βέβαια, είναι ότι η Ευρωπαϊκή Επιτροπή δεν χρησιμοποίησε αυτό το στοιχείο, προκειμένου να πολλαπλασιάσει το ποσό με το οποίο υπολογίζει ότι δήθεν η Ολυμπιακή ενισχύεται από το κράτος. Από την άλλη μεριά, προκειμένου να πείσετε τους εργαζόμενους να συμφωνήσουν να μπει ταφόπλακα στην Ολυμπιακή, τους τάζετε ότι δήθεν θα εξασφαλίσετε όλες τις θέσεις εργασίας, χωρίς να λέτε πώς. Τι θα κάνετε, δηλαδή, κύριε Υπουργέ; Θα μετατάξετε τους πιλότους και τους τεχνικούς αεροσκαφών σε θέσεις διοικητικών υπαλλήλων σε κρατικές υπηρεσίες;
      Κυρίες και κύριοι συνάδελφοι, η Ολυμπιακή πρέπει και μπορεί να διασωθεί, εάν η Κυβέρνηση έχει την πολιτική βούληση να δώσει τη μάχη της πολιτικής διαπραγμάτευσης και των νομικών επιχειρημάτων στην Ευρωπαϊκή Ένωση. 
      Το πολιτικό ερώτημα που σας θέτουμε, κύριε Υπουργέ, είναι το εξής: Έχετε την πολιτική βούληση; Όπως φαίνεται από την πορεία σας και ως Ευρωβουλευτής και ως Υπουργός, με τις ευλογίες του κ. Καραμανλή, δεν υπάρχει αυτή η πολιτική βούληση για την εταιρεία. 
      Γι’ αυτόν το λόγο εδώ, από αυτό το Βήμα, σας καταγγέλλουμε, εκφράζοντας τον ελληνικό λαό, δηλαδή το ότι οι πολιτικές σας είναι αδιέξοδες πρώτα απ’ όλα για τους Έλληνες πολίτες, για τους καταναλωτές, που συνειδητοποιούν ότι με τις πολιτικές σας στη Δ.Ε.Η., στον Ο.Τ.Ε., στην Ολυμπιακή εκπροσωπείτε μόνο συμφέροντα και όχι τους πολίτες-καταναλωτές. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Και εγώ σας ευχαριστώ. 
      Στους επερωτώντες θα απαντήσει ο Υπουργός Μεταφορών και Επικοινωνιών κ. Χατζηδάκης.
      Έχετε το λόγο, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, πριν από μερικές μέρες στην Αίθουσα της Ολομέλειας της Βουλής των Ελλήνων συζητούσαμε μια επερώτηση του ΠΑ.ΣΟ.Κ. για τα ΕΛ.ΤΑ..
Και εκεί είχα υποστηρίξει τη θέση, την οποία υποστηρίζω και σήμερα, ότι τα ΕΛ.ΤΑ. είναι ένας κερδοφόρος οργανισμός χάρη στις προσπάθειες που έχουν γίνει και από σας –το είχα πει και τότε- από το 1999 και μετά, αλλά και από μας, που συνεχίσαμε αυτές τις προσπάθειες. Έτσι, ο δημόσιος αυτός οργανισμός είναι κερδοφόρος.
      Στην Ολυμπιακή, δυστυχώς, αυτό δεν συμβαίνει. Δεν υπάρχουν κάποια οικονομικά στοιχεία, τα οποία να δείχνουν ότι η εταιρεία αυτή είναι κερδοφόρα. Αντίθετα, η εταιρεία αυτή έχει προβλήματα για χρόνια. Και μάλιστα, παρά το ότι η Ευρωπαϊκή Ένωση με τη ρύθμιση «one time last time» –πρώτη και τελευταία φορά- το 1994 έδωσε τη δυνατότητα των κρατικών ενισχύσεων σε όλες τις αεροπορικές εταιρείες, τα χρήματα αυτά πήγαν χαμένα. Και έτσι η εταιρεία πήγαινε από το κακό στο χειρότερο.
      Αυτό το νόημα είχαν και οι ερωτήσεις, τις οποίες κατέθετα στο Ευρωπαϊκό Κοινοβούλιο, για να δείξω και δια χειλέων της Ευρωπαϊκής Επιτροπής στον ελληνικό λαό ότι αυτό που έκανε το ΠΑ.ΣΟ.Κ. για τόσα χρόνια, ήταν κάτι αδιέξοδο και αναποτελεσματικό, κάτι που δεν οδηγούσε πουθενά, κάτι που επιβάρυνε τελικά αντί να ελαφρύνει την εταιρεία.
      Και για τις ερωτήσεις αυτές, όχι μόνο δεν έχω μετανιώσει, αλλά είμαι περήφανος που τις έκανα. Διότι αν τις ακούγατε από τότε, η εταιρεία δεν θα είχε φτάσει στη σημερινή κατάσταση και βεβαίως και στην κατάσταση που την παραδώσατε το 2004. 
      Γι’ αυτόν το λόγο καταθέτω τις ερωτήσεις τις δικές μου για τα Πρακτικά, έτσι ώστε να μπορείτε να τις βλέπετε και να τις συζητήσουμε όποτε θέλετε.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εγώ σας είπα ότι γι’ αυτές τις ερωτήσεις είμαι περήφανος. Εσείς θα πρέπει να κάνετε την αυτοκριτική σας για το χειρισμό του θέματος της Ολυμπιακής τόσα χρόνια, κυρίες και κύριοι συνάδελφοι του ΠΑ.ΣΟ.Κ.
      Από κει και μετά, δυστυχώς τα στοιχεία είναι αμείλικτα. Τα συσσωρευμένα χρέη της «Ολυμπιακής Αεροπορίας», ολόκληρου του ομίλου, είναι 2.400.000.000 ευρώ. Η ετήσια ζημιά όλα τα τελευταία χρόνια είναι 240.000.000 ευρώ. Έχω πει –θα το επαναλάβω, όσο κι αν ενοχλεί κάποιους- ότι αν δεν είχαμε αυτά τα ελλείμματα, τα χρέη της Ολυμπιακής, θα μπορούσαμε με τα ίδια χρήματα να φτιάξουμε δύο χιλιάδες εξαθέσια σχολεία σε όλη την Ελλάδα ή πενήντα μεγάλα νομαρχιακά νοσοκομεία. Ένα νοσοκομείο σε κάθε νομό!
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε.
      Κυρία Αντωνίου, σας παρακαλώ! Εσάς δεν σας διέκοψαν.
      Κύριε Τσιόκα, παρακαλώ!
      Συνεχίστε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τα χρέη της Ολυμπιακής είναι δυόμισι φορές το κόστος του μετρό Θεσσαλονίκης. Η ετήσια ζημιά της Ολυμπιακής είναι όση είναι το σύνολο των έργων που γίνονται αυτήν τη στιγμή στα λιμάνια της χώρας.
      (Θόρυβος από την πτέρυγα του ΠΑ.ΣΟ.Κ.)
      ΘΕΟΧΑΡΗΣ ΤΣΙΟΚΑΣ: Χαρίσατε στην ALPHA BANK 1.500.000.000.
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, σας παρακαλώ! Έχετε δευτερολογία! Εσείς μόνο έχετε δευτερολογία. Μη διακόπτετε.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Προσπαθώντας να «εξωραΐσετε» τις ευθύνες που έχετε για τη διαχείριση της Ολυμπιακής, προσπαθήσατε να παρουσιάσετε ορισμένα πράγματα ανακριβώς.
      Αναφερθήκατε στο στοιχείο που επικαλείται και ο κ. Βερελής, για τη δήθεν προσφορά της «APAX», που το 2003 ήταν έτοιμη να αγοράσει την εταιρεία. Έψαξα σε όλα τα αρχεία. Δεν βρήκα καμμία δεσμευτική προσφορά. Βρήκα προσφορές πολλές και διάφορες, σαν και αυτές που έγιναν επί των ημερών μας, αλλά πάντως καμμία δεσμευτική, κυρίες και κύριοι συνάδελφοι. Και καλό είναι να μην παραπλανάστε και να υιοθετείτε αυτά τα επιχειρήματα.
      Αναφερθήκατε επίσης στις συμβάσεις με τη «HOLA». Ξέρετε ότι η καινούργια διοίκηση της εταιρείας αποφάσισε να σταματήσει την τακτική του wet leasing και να προχωρήσει στην τακτική του dry leasing; Αλλά για να μην επιχαίρετε, θέλω να σας πω ότι έψαξα στο λογιστήριο της εταιρείας –και καταθέτω αυτό το έγγραφο επίσης στα Πρακτικά- και είδα ότι η πρακτική αυτή των συμβάσεων, τις οποίες σήμερα επικρίνετε, ξεκίνησε στις 15-12-2003.
      Και, κυρίες και κύριοι συνάδελφοι, η κυβέρνηση που κυβερνούσε στις 15-12-2003 ήταν κυβέρνηση του ΠΑ.ΣΟ.Κ.. Επίσης, κυβέρνηση του ΠΑ.ΣΟ.Κ. ήταν και στις 17-02-2004, που έγινε η δεύτερη τέτοια σύμβαση.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για όλα φταίει το ΠΑ.ΣΟ.Κ.!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε, κυρία Χριστοφιλοπούλου. Σας παρακαλώ!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όταν κάνετε, λοιπόν, κριτική, να ξέρετε ποια ακριβώς είναι και η δική σας πρακτική.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αναφερθήκατε, επίσης, στις συμβάσεις εργασίας τις οποίες κάναμε εμείς το 2004, λέγοντας δήθεν ότι επιβαρύναμε την εταιρεία. Αυτό, βέβαια, πρέπει να το πείτε κατ’ αρχήν στους εργαζομένους, γιατί αυτό το οποίο λέτε, είναι ότι δώσαμε πολλά λεφτά στους εργαζομένους. Να το πείτε στην Π.Α.Σ.Κ.Ε., για να δούμε εάν συμφωνεί μαζί σας.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Θα το πούμε. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κυρία Χριστοφιλοπούλου, να μη διακόπτετε. 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εγώ εκείνο το οποίο θέλω να σας πω, είναι ότι με βάση τη ρύθμιση του κ. Βερελή, είχαν υπογραφεί συμβάσεις για οκτώ μήνες και παραμονές των Ολυμπιακών Αγώνων, η Κυβέρνηση της Νέας Δημοκρατίας εκλήθη να υπογράψει νέες συμβάσεις. Υπό τις συνθήκες, στις οποίες βρεθήκαμε, αυτές τις συμβάσεις υπογράψαμε. Όμως, εάν πιστεύετε ότι οι εργαζόμενοι της Ολυμπιακής πήραν τότε πολλά λεφτά -διότι αυτό υπονοήσατε- να βγείτε και να το πείτε ευθέως.
    ΘΕΟΧΑΡΗΣ ΤΣΙΟΚΑΣ: Κύριε Πρόεδρε, επιτέλους!
    ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, τι θα το κάνουμε εδώ; Συνεδρίαση ή θα το μετατρέψουμε σε γήπεδο; Πώς το εννοείτε; 
    ΘΕΟΧΑΡΗΣ ΤΣΙΟΚΑΣ: Διαστρεβλώνει, δεν θέλει να απαντήσει, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ πολύ! Δεν σας διέκοψε κανείς και δεν επέτρεψα σε κανένα να σας διακόψει. Δεν δέχομαι άλλη διακοπή. Καθίστε κάτω. Δεν έχετε το λόγο.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν θα περάσει, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αυτό είπατε, κυρίες και κύριοι συνάδελφοι.
    ΠΡΟΕΔΡΕΥΩΝ (Αναστάσιος Νεράντζης): Μην απαντάτε, κύριε Υπουργέ. 
    Παρακαλώ να μην καταγράφεται καμμία διακοπή στα Πρακτικά.
    Συνεχίστε, κύριε Υπουργέ.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): …γιατί υποστηρίζετε ότι εμείς δώσαμε περισσότερα λεφτά.
    ΘΕΟΧΑΡΗΣ ΤΣΙΟΚΑΣ: ...
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …
    ΠΡΟΕΔΡΕΥΩΝ (Αναστάσιος Νεράντζης): Κυρία Χριστοφιλοπούλου, θα εξαντλήσω τα όρια του Κανονισμού. Μη με υποχρεώσετε να το κάνω. Είναι ντροπή! Δεν ήλθατε χθες στην Αίθουσα ούτε εσείς ούτε ο κ. Τσιόκας.
    Κύριε Υπουργέ, σας παρακαλώ να συνεχίσετε και να μην απαντάτε.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μάλιστα, κύριε Πρόεδρε.
    Κατηγορείτε τη Νέα Δημοκρατία ότι αδράνησε το 2004. Ξέρετε ότι είχαμε αναλάβει τη διακυβέρνηση της χώρας σε μία κρίσιμη καμπή, διότι επέκειντο οι Ολυμπιακοί Αγώνες. Αμέσως μετά τους Ολυμπιακούς Αγώνες, ξεκινήσαμε μία ακόμη προσπάθεια αποκρατικοποίησης, η οποία προσπάθεια αποκρατικοποίησης δεν προχώρησε, διότι φυσικά τα οικονομικά μεγέθη της εταιρείας τρόμαξαν όλους τους υποψήφιους επενδυτές, οι οποίοι τελικώς δεν κατέθεσαν δεσμευτικές προσφορές και έτσι ο διαγωνισμός κηρύχθηκε άγονος.
    Εδώ είμαστε λοιπόν, για να περιγράφουμε την πραγματικότητα που τόσο σας ενοχλεί και να βρίσκουμε λύσεις, κυρίες και κύριοι συνάδελφοι, με βάση όμως τα πραγματικά δεδομένα και όχι αυτά που ο καθένας παρουσιάζει ή έχει στο μυαλό του.
    Από το 2005 και μετά, η προσπάθεια, η οποία έγινε, είχε ως βάση τις προσφυγές των «Ολυμπιακών Αερογραμμών» και των υπηρεσιών της «Ολυμπιακής Αεροπορίας» για να υπάρξει ένας συμψηφισμός χρεών, με αποφάσεις του Διαιτητικού Δικαστηρίου, έτσι ώστε η εταιρεία «Ολυμπιακές Αερογραμμές» να πωληθεί ελεύθερη βαρών. 
    Θέλω να πω ότι την προσπάθεια αυτήν εμείς την ξεκινήσαμε, η διοίκηση των «Ολυμπιακών Αερογραμμών» και οι υπηρεσίες της «Ολυμπιακής Αεροπορίας». Θα μπορούσατε να το είχατε ξεκινήσει πολύ νωρίτερα, γιατί μόλις που οι εταιρείες πρόλαβαν την παραγραφή. Θέλετε και γι’ αυτό να μας ελέγξετε; 
    ΘΕΟΧΑΡΗΣ ΤΣΙΟΚΑΣ: Βεβαίως.
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μάλλον εμείς πρέπει να σας ελέγξουμε, γιατί αυτό που έκανε η διοίκηση της Ολυμπιακής επί Νέας Δημοκρατίας, έπρεπε να είχε γίνει πολύ νωρίτερα.
    Από εκεί και μετά, βγήκαν οι αποφάσεις του Διαιτητικού Δικαστηρίου. Στις 16 Ιουλίου, δύο μήνες πριν από τις εκλογές, η σημερινή Κυβέρνηση έλαβε μία επιστολή από την Ευρωπαϊκή Επιτροπή, η οποία έλεγε ότι θέλει εξηγήσεις γι’ αυτές τις διαιτησίες. Μας ζήτησε, παράλληλα, να μην καταβάλουμε τα ποσά των αποζημιώσεων, αλλά να περιμένουμε πρώτα να εγκρίνει η ίδια αυτές τις αποφάσεις.
    Εμείς, πέραν του ότι στείλαμε δύο απαντητικά υπομνήματα, εξηγώντας τι ακριβώς γίνεται, καταβάλαμε τα ποσά των διαιτησιών, παρά τα όσα έλεγαν ο κ. Μπαρό και η Ευρωπαϊκή Επιτροπή, διότι σεβόμαστε τις αποφάσεις του Διαιτητικού Δικαστηρίου. 
    Ωστόσο, υπάρχει το ευρύτερο ευρωπαϊκό πλαίσιο και ξέρετε ότι πριν από είκοσι ημέρες περίπου υπήρξε δικαστική προσφυγή -όχι ανεπίσημη, όπως γίνεται πολλές φορές και όπως είχε γίνει στη συζήτηση για το «Βασικό Μέτοχο»- από τη «RYANAIR» στο Πρωτοδικείο της Ευρωπαϊκής Ένωσης εναντίον της Ευρωπαϊκής Επιτροπής. Αυτή η δικαστική προσφυγή είναι που δυσχέρανε περισσότερο τις εξελίξεις. Διότι, ακόμη και αν ήθελε η Ευρωπαϊκή Επιτροπή να κάνει μια πολιτική χειρονομία προς την ελληνική Κυβέρνηση και προς την Ελλάδα, πλέον βρέθηκε με τα χέρια της δεμένα και αυτό μπορεί να σας το πει οποιοσδήποτε νομικός έχει στοιχειώδη σχέση με το Ευρωπαϊκό Κοινοτικό Δίκαιο.
      Και αυτό είναι ακριβώς εκείνο το οποίο δυσχεραίνει την  κατάσταση και αυτό ακριβώς είναι εκείνο το οποίο ανακοίνωσα, έτσι ώστε οι Έλληνες πολίτες και οι εργαζόμενοι στην Ολυμπιακή να γνωρίζουν πώς εξελίσσεται  η κατάσταση και πώς προστίθενται προβλήματα σ’ αυτήν την πολύπαθη, δυστυχώς, εταιρεία. 
      Εμείς, κυρίες και κύριοι συνάδελφοι, δεν χρησιμοποιήσαμε, ούτε τη λέξη «κλείσιμο» ούτε τη λέξη «λουκέτο». Είπαμε ότι δημιουργούνται νέα δυσάρεστα δεδομένα για την εταιρεία και προφανώς δημιουργούνται, αλλά από εκεί και πέρα, στην ίδια ανακοίνωση, σημείωνα ότι η μάχη συνεχίζεται. Και η μάχη αυτή θα συνεχιστεί για να πετύχουμε μια καθαρή και βιώσιμη λύση -και στα πλαίσια της Ευρωπαϊκής Ένωσης- για την Ολυμπιακή, γιατί χρειαζόμαστε τη συναίνεση της Ευρωπαϊκής Ένωσης, προκειμένου να έχουμε ένα καθαρό τοπίο και να μην αμφισβητούν οι επενδυτές αυτό το οποίο θέλουν να αγοράσουν, αυτό στο  οποίο θέλουν να επενδύσουν. 
      Τι θα έπρεπε, δηλαδή, να κάνουμε; Θα έπρεπε να κρύψω αυτήν την πραγματικότητα; Θα έπρεπε  να παραστήσω ότι όλα αυτά τα πράγματα δεν υπάρχουν; Ζητάμε από τους πολιτικούς να  λένε την αλήθεια. Και όταν κάποιοι πολιτικοί λένε την αλήθεια, τότε ορισμένοι ενοχλούνται. Πάντως, πρέπει να  ξέρετε ότι είτε κάποιοι ενοχλούνται είτε δεν ενοχλούνται, εγώ θα συνεχίσω στον ίδιο δρόμο. 
      Και πρέπει να ξέρετε ότι, με τα νέα δεδομένα, το κυρίαρχο ερώτημα στο οποίο πρέπει να απαντήσουμε, είναι αν θέλουμε λύση ή αν δεν θέλουμε. Θέλουμε να βρούμε μια υγιή λύση για μια άλλη Ολυμπιακή που θα ανοίξει τα φτερά της χωρίς προβλήματα ή θέλουμε να παραμείνουμε στο σημερινό νομικό και οικονομικό αδιέξοδο; Αυτό είναι το βασικό ερώτημα και σ' αυτό το ερώτημα θα πρέπει να  υπάρξουν συγκεκριμένες απαντήσεις από τον πολιτικό κόσμο, διότι όσο δεν βρίσκουμε λύσεις, κυρίες και κύριοι συνάδελφοι, πρέπει να ξέρετε ότι, πρώτον, ουδείς ιδιώτης θα έλθει και θα επενδύσει τα χρήματά του σ’ αυτήν την εταιρεία, αν υπάρχουν δικαστικές και άλλες προσφυγές στην Ευρωπαϊκή Ένωση. 
      Δεύτερον, το χρέος της εταιρείας, λόγω δομικών προβλημάτων της εταιρείας, τα οποία πρέπει κάποια στιγμή να τα παραδεχθούμε όλοι και τα οποία δεν έχει ο ΕΛ.ΤΑ., όπως σας είπα προηγουμένως, θα αυξάνεται χρόνο με το χρόνο.
      Τρίτον, αν η δικαστική μάχη τελικώς χαθεί, θα κληθεί, όπως συνέβη στην περίπτωση του Κουρουπητού, η χώρα να πληρώνει πρόστιμα ημερήσια, μέρα με την ημέρα. 
      Και τέταρτον, καθαρώς νομικά, όσο καθυστερούμε, μειώνεται η πιθανότητα να διατηρήσουμε το όνομα και το σήμα της εταιρείας, καθώς, αν είναι ακόμα μεγαλύτερη η οικονομική ζημιά, η προσπάθεια που κάνουμε -και πιστεύω ότι θα πετύχουμε  να κρατήσουμε το όνομα και το σήμα της εταιρείας- είναι ενδεχόμενο και αυτή να μην οδηγήσει πουθενά. Και το επισημαίνω με αίσθημα ευθύνης σ’ αυτήν εδώ την Αίθουσα. 
      Άρα, η λύση δεν πρέπει να καθυστερήσει. Και γι’ αυτό εμείς θέλουμε να βρεθεί μια λύση για την Ολυμπιακή μέσα στο 2008. Θέλουμε να δημιουργήσουμε μια νέα «Ολυμπιακή Αεροπορία», χωρίς τα βάρη και τις αγκυλώσεις του παρελθόντος. Στόχος μας είναι να προσελκύσουμε έναν αξιόπιστο και σοβαρό επενδυτή, κατά προτίμηση αεροπορική εταιρεία, η οποία να είναι διατεθειμένη να επενδύσει στη νέα «Ολυμπιακή Αεροπορία» και να τη βοηθήσει να κερδίσει τη μάχη του διεθνούς ανταγωνισμού. Ξέρουμε ότι οι ανταγωνιστές της «Ολυμπιακής Αεροπορίας» πιέζουν την Ευρωπαϊκή Ένωση δημόσια και παρασκηνιακά, ώστε να τηρήσει σκληρή στάση απέναντι στους χειρισμούς που κάνουμε. Και εγώ υφίσταμαι πρώτος το βάρος αυτής της πίεσης. 
      Είμαστε, όμως, αποφασισμένοι να εξαντλήσουμε όλα τα περιθώρια που υπάρχουν, για να δημιουργήσουμε  ένα νέο σχήμα, το οποίο να είναι βιώσιμο και να διασφαλίζει τον υγιή ανταγωνισμό στα πλαίσια της κοινοτικής  νομοθεσίας. Οι δεσμεύσεις μας γι’ αυτό το σχήμα είναι δεδομένες και αδιαπραγμάτευτες. 
      Ερωτώ, λοιπόν, καλόπιστα: Ποιος διαφωνεί με μία λύση η οποία, σύμφωνα με την Κυβέρνηση, πρώτον, θα διατηρήσει το όνομα και το σήμα της εταιρείας και δεύτερον, δεν θα αφήνει κανένα εργαζόμενο ακάλυπτο, είτε είναι μόνιμος είτε συμβασιούχος; Κανένας εργαζόμενος δεν θα θιχτεί, κανένας εργαζόμενος δεν θα δει τα εισοδήματά του να μειώνονται. 
      Τρίτον, τα νησιά μας θα συνεχίσουν να έχουν αεροπορική σύνδεση χωρίς κανένα πρόβλημα, χωρίς καμμία διακοπή. Τέταρτον, θα αποτρέψουμε μονοπωλιακές καταστάσεις στο εσωτερικό της χώρας, γιατί δεν θέλουμε το μονοπώλιο στις αερομεταφορές στην Ελλάδα. Τέλος, θα βάλουμε ένα τέρμα στην κατασπατάληση του δημοσίου χρήματος.
     Αλήθεια, ποιος διαφωνεί μ’ αυτό το πλαίσιο λύσης και γιατί διαφωνεί; Ας μας το εξηγήσει κάποιος. Γιατί, δηλαδή, θα πρέπει να προτιμήσουμε το σημερινό άρρωστο και χρεοκοπημένο σχήμα, με όλες τις εκκρεμότητες που έχουμε στην Ευρωπαϊκή Ένωση και με όλα τα χρέη που κουβαλάμε, ενώ μπορούμε να βρούμε μια λύση, η οποία θα επιτρέπει στους κύκλους της Ολυμπιακής να πετάνε ψηλά στον ουρανό και στην ελληνική σημαία να πετάει ψηλά στους αιθέρες, με τους εργαζόμενους να είναι απόλυτα καλυμμένοι, με τα νησιά μας να καλύπτονται αεροπορικά και με το να βρεθεί λύση παράλληλα για τα χρήματα που πληρώνουν οι φορολογούμενοι; Για ποιο λόγο θα πρέπει να αρνηθούμε μια τέτοια λύση;
     Η Νέα Δημοκρατία προτείνει αυτήν τη λύση, λύση ξεκάθαρη, λύση τίμια, λύση συμβατή με το Κοινοτικό Δίκαιο. Είναι θέμα, λοιπόν, ευθύνης από την πλευρά της Αντιπολίτευσης. Αντί να αναφέρεται σε κλεισίματα και λουκέτα που δεν υπάρχουν, θα πρέπει να αντιπροτείνει τη δική της λύση. Αν προτείνετε το ότι πρέπει να παραμείνει το σημερινό σχήμα, τότε να μην κάνετε κριτική στην Κυβέρνηση της Νέας Δημοκρατίας, ότι έκανε λάθη και παραλείψεις. Διότι προφανώς μ’ αυτήν τη λογική, το σημερινό σχήμα είναι τέλειο και δεν χρειάζεται καμμία αλλαγή.
     Εμείς, λοιπόν, που κάνουμε και κριτική στον εαυτό μας, λέμε ότι πρέπει να κάνουμε δομικές παρεμβάσεις, πρέπει να έλθουμε σε μια συμφωνία με την Ευρωπαϊκή Επιτροπή, για να φτιάξουμε μία άλλη, μια υγιή Ολυμπιακή, η οποία να μην έχει προβλήματα και να μην έχει ελλείμματα. Και το περίγραμμα της λύσης, σας το παρουσίασα, κυρίες και κύριοι συνάδελφοι. 
     Από εκεί και μετά, κάνατε κριτική και σε μένα και στην Κυβέρνηση. Λέτε ότι με την πρακτική μας και τις δηλώσεις μου, απαξιώνουμε την εταιρεία, όπως δήθεν θα μειώνονταν τα εισιτήρια της εταιρείας μετά τις δηλώσεις που έκανα σε σχέση με τα νέα δεδομένα που προέκυψαν στις Βρυξέλλες. Ξέρετε, κατ’ αρχήν, ότι τα εισιτήρια της εταιρείας δεν μειώθηκαν. Οι κρατήσεις παραμένουν σταθερές και λόγω των γιορτών είναι και αυξημένες. Από εκεί και πέρα, να ξέρετε ότι η εταιρεία δεν απαξιώνεται από την ειλικρινή αποτίμηση της πραγματικότητας, αλλά από τα χρέη και τη ζοφερή οικονομική κατάσταση στην οποία την οδήγησαν οι πολιτικές του παρελθόντος. Και αυτές τις πολιτικές προσπαθούμε να αλλάξουμε.
     Μας κατηγορείτε ότι εξυπηρετούμε συμφέροντα ανταγωνιστών. Να είστε βέβαιοι, κυρίες και κύριοι συνάδελφοι, ότι οι ανταγωνιστές της εταιρείας χαίρονται με την κατάσταση στην οποία βρίσκεται την τελευταία τουλάχιστον δεκαετία η εταιρεία, διότι η εταιρεία σέρνεται και απαξιώνεται και οι ανταγωνιστές της εταιρείας κερδίζουν ολοένα και μεγαλύτερο μερίδιο της αγοράς. Σήμερα, όπως είπα και πριν, η «AEGEAN» έχει το 56% της αγοράς εκεί που υπάρχει ανταγωνισμός. Αντίθετα, μια νέα και δυναμική Ολυμπιακή, όπως είναι αυτή που θέλουμε να φτιάξουμε, τρομάζει τους ανταγωνιστές και αυτό πρέπει να το ξέρετε πολύ καλά.
     Ακούω συναδέλφους του ΠΑ.ΣΟ.Κ. να μας κατηγορούν ότι δεν παρουσιάζουμε μία προτεινόμενη λύση λεπτομερώς. Αντιληφθήκατε ότι έχουμε ξεκάθαρο σχέδιο στο μυαλό μας και ότι σας έδωσα το περίγραμμα της λύσης. Βεβαίως, οι διαπραγματεύσεις με την Ευρωπαϊκή Επιτροπή θα συνεχιστούν και θα χρειαστεί να συμφωνήσουμε σε επί μέρους λεπτομέρειες. 
     Τις διαπραγματεύσεις αυτές, θα τις κάνουμε με θάρρος και εθνική υπερηφάνεια, κυρίες και κύριοι συνάδελφοι και δεν δεχόμαστε μαθήματα πατριωτισμού από κανένα σ’ αυτήν την Αίθουσα. Θα τις κάνουμε με ευθύνη και γνώση των κανόνων στις Βρυξέλλες, διότι οι συζητήσεις στις Βρυξέλλες, όπως ξέρετε, δεν γίνονται με όρους Ζωνιανιών, αλλά με όρους Κοινοτικού Δικαίου και γνώσης της πραγματικότητας των Βρυξελλών. Έτσι, θα προχωρήσουμε και να είστε βέβαιοι ότι θα πετύχουμε, σε αντίθεση με σας που παραδώσατε μία κατάσταση αδιέξοδη, με ελλείμματα και προβλήματα τα οποία τα πληρώνουμε όλοι.
     Λέτε, για παράδειγμα, ότι η Κυβέρνηση της Νέας Δημοκρατίας ήταν δήθεν αυτή, η οποία στη λύση την οποία δώσατε το 2003, αναγνώρισε ότι υπάρχει σχήμα διαδοχής.
Μα, εδώ έχω δύο επιστολές της κ. Ντε Παλάθιο, πριν ακόμα γίνει το σχήμα, που επεσήμαινε στον κ. Βερελή ότι «Έτσι όπως κάνετε την καινούργια επιχείρηση, είναι διάδοχο σχήμα της προηγούμενης οι «Ολυμπιακές Αερογραμμές» και θα κληρονομήσουν τα χρέη της προηγούμενης εταιρείας». 
Καταθέτω στα Πρακτικά και την πρώτη επιστολή και τη δεύτερη επιστολή της κ. Ντε Παλάθιο.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΘΕΟΧΑΡΗΣ ΤΣΙΟΚΑΣ: … (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Τσιόκα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εν συνεχεία, έχω το δελτίο Τύπου της Ευρωπαϊκής Επιτροπής της 16ης Μαρτίου 2004, όταν κίνησε τη διαδικασία έρευνας κατά της Ελλάδας σχετικά με τη χορήγηση κρατικής ενίσχυσης, που λέει ξεκάθαρα: «Η Επιτροπή στηρίζεται στην αρχή ότι όλες οι εταιρείες που ανήκαν στον όμιλο, αποτελούν μία και την αυτή επιχείρηση από την άποψη των κοινοτικών κανόνων περί κρατικών ενισχύσεων». Το καταθέτω και αυτό στα Πρακτικά.
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά το προαναφερθέν δελτίο Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΘΕΟΧΑΡΗΣ ΤΣΙΟΚΑΣ: … (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Τσιόκα. Δικαιούται ο Υπουργός να απαντήσει. Δεν καταλαβαίνω τη στάση σας. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αλλά για να σταματήσετε να τρίβεστε στη γκλίτσα του τσοπάνου, καταθέτω στα Πρακτικά και τη γνωμοδότηση του Νομικού Συμβουλίου του Κράτους. Δεν ήθελα να το κάνω, αλλά θα το κάνω, διότι κάποια στιγμή –ξέρετε- και η κριτική έχει τα όριά της. 
      ΤΟΝΙΑ ΑΝΤΩΝΙΟΥ: …(Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κυρία Αντωνίου.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Καταθέτω, λοιπόν, τη γνωμοδότηση του Νομικού Συμβουλίου του Κράτους εδώ, όπου στη σελίδα 10 ξεκάθαρα το Νομικό Συμβούλιο του Κράτους είχε πει στον κ. Βερελή ότι η καινούργια εταιρεία είναι διάδοχο σχήμα της προηγούμενης εταιρείας. Σελίδα 10 της γνωμοδότησης του Νομικού Συμβουλίου του Κράτους. Και μετά σας φταίει ο κ. Σταυρόπουλος ή ο κ. Λιάπης!
      (Στο σημείο αυτό ο Υπουργός Μεταφορών και Επικοινωνιών κ. Κωνσταντίνος Χατζηδάκης καταθέτει για τα Πρακτικά την προαναφερθείσα γνωμοδότηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Μα, είναι σοβαρά πράγματα αυτά, κυρίες και κύριοι συνάδελφοι; 
      ΘΕΟΧΑΡΗΣ ΤΣΙΟΚΑΣ: Γιατί; Είναι σοβαρά αυτά που λέτε εσείς;
      ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, αφήστε τον Υπουργό. Το λέει και ο Αστικός Κώδικας αυτό, στο άρθρο 479. Αφήστε τον Υπουργό να αναπτύξει τις σκέψεις του.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εγώ δεν ισχυρίστηκα ποτέ ότι όλα αυτά που έχει κάνει η Νέα Δημοκρατία διαχρονικά με την Ολυμπιακή από το 1977 και μετά ήταν σωστά, αλλά εσείς που κάνετε κριτική θα πρέπει να κάνετε πρώτα τη δική σας αυτοκριτική. 
      ΘΕΟΧΑΡΗΣ ΤΣΙΟΚΑΣ: … (Δεν ακούστηκε)
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για να μη σας πω κιόλας ότι πρέπει να συνεννοηθείτε μεταξύ σας για το τι θέλετε, διότι, όπως επεσήμανα και στην προηγούμενη συνεδρίαση της Βουλής και είναι καταγεγραμμένα στα Πρακτικά, έχουμε μία μάλλον τραγελαφική κατάσταση στο κόμμα της Αξιωματικής Αντιπολίτευσης. Ο κ. Καστανίδης αναφέρθηκε σ’ ένα σχέδιο που είχε στο μυαλό του, αλλά δεν το πραγματοποίησε διότι αναγκάστηκε να παραιτηθεί. Τον διεδέχθη ο κ. Μαντέλης. Ο κ. Μαντέλης λέει ότι στον κ. Καστανίδη η Ευρωπαϊκή Επιτροπή είχε στείλει ένα γράμμα λέγοντας ότι έτσι όπως αντιμετωπίζει το θέμα…
      ΘΕΟΧΑΡΗΣ ΤΣΙΟΚΑΣ: … (Δεν ακούστηκε)
      ΠΡΟΕΔΡΕΥΩΝ (Αναστάσιος Νεράντζης): Τι σας συμβαίνει, κύριε Τσιόκα, σήμερα; Μα, είναι πρωτοφανές! Κάνετε επερώτηση, ελέγχετε και δεν περιμένετε να ακούσετε την απάντηση! Δεν έχει ξαναγίνει ποτέ αυτό! Σας παρακαλώ!
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ακούστε, ακούστε, δεν τελείωσα.
      Στη συνέχεια, λοιπόν, κυρίες και κύριοι συνάδελφοι, ο κ. Μαντέλης λέει ότι έκανε ένα σχέδιο εξυγίανσης, το οποίο εγκατέλειψε ο διάδοχός του, ο κ. Βερελής, ο οποίος έκανε το σχέδιο το οποίο μόλις σας παρουσίασα και του οποίου τις συνέπειες βιώνουμε ακόμα σήμερα. Στην κορυφή, μετά από όλα αυτά, έχουμε διάφορες δηλώσεις του κ. Πάγκαλου, μία εκ των οποίων στον «FLASH» στις 20 Ιανουαρίου του 2004, στην οποία ο κ. Πάγκαλος, Υπουργός Μεταφορών και αυτός του ΠΑ.ΣΟ.Κ., λέει: «Η Ολυμπιακή Αεροπορία δεν σωζόταν. Έπρεπε εδώ και χρόνια να έχουμε πάρει τις αποφάσεις. Είχαμε μια αναβλητικότητα, μια διστακτικότητα. Αυτά στην πολιτική πληρώνονται». Αυτά λέει ο άλλος Υπουργός Μεταφορών του ΠΑ.ΣΟ.Κ.. Συνεννοηθείτε, λοιπόν, κυρίες και κύριοι συνάδελφοι, μεταξύ σας, αποφασίστε τι θέλετε, αποφασίστε τι πιστεύετε για το παρελθόν σας, αποφασίστε ποια είναι η πρότασή σας για το μέλλον και μετά ελάτε να κάνετε κριτική στη Νέα Δημοκρατία. 
      Εκείνο το οποίο θέλω να ξέρετε, όσον αφορά εμάς, είναι ότι εμείς θα ακολουθήσουμε το δρόμο της ειλικρίνειας και της ευθύνης, το δρόμο της εντιμότητας. Εκπροσωπούμε την Ελλάδα της Ευρώπης, την Ελλάδα του καινούργιου, εσείς εκπροσωπείτε την Ελλάδα του παρελθόντος, εσείς εκπροσωπείτε την Ελλάδα του λαϊκισμού, εσείς επιβεβαιώνετε καθημερινά την πολιτική σας σύγχυση. Εμείς λέμε ξεκάθαρα το σχέδιό μας.
      ΘΕΟΧΑΡΗΣ ΤΣΙΟΚΑΣ: Ποιο είναι;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Μ’ αυτό το σχέδιο θα προχωρήσουμε, λαμβάνοντας μέριμνα για τους εργαζόμενους, λαμβάνοντας μέριμνα για τα νησιά μας, λαμβάνοντας μέριμνα για να δημιουργηθεί μια καινούργια «Ολυμπιακή Αεροπορία», χωρίς προβλήματα, χωρίς ελλείμματα, με την ελληνική σημαία και τους κύκλους σ’ όλη την Ευρώπη, σ’ όλο τον κόσμο. Αυτή είναι η πολιτική μας και είμαστε περήφανοι γι’ αυτήν την πολιτική. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ.
      Το λόγο έχει ζητήσει ο κ. Αλαβάνος, Πρόεδρος του ΣΥ.ΡΙΖ.Α., και τον δικαιούται με βάση το άρθρο 135, παράγραφος 4 του Κανονισμού.
      Ορίστε, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, είχαμε μια κοινή παρουσία στο Ευρωπαϊκό Κοινοβούλιο για μια δεκαετία περίπου με καλή συναδελφική σχέση και προσωπικά σας εκτιμώ. Θεωρώ όμως ότι είστε σε εντελώς λάθος πολιτικό δρόμο, σε επικίνδυνο δρόμο  για την ανάπτυξη  της χώρας μας και θέτετε τις αεροπορικές μεταφορές μας σε μια φοβερή παγίδα.
      Με αυτό το σχήμα που χρησιμοποιείτε, σχήμα που χρησιμοποιήθηκε συνεχώς από τις Κυβερνήσεις των τελευταίων ετών και από τις Κυβερνήσεις του ΠΑ.ΣΟ.Κ. λέτε ότι δεν μπορούμε να κάνουμε ό,τι θέλουμε γιατί είμαστε στην Ευρωπαϊκή Ένωση και υπάρχουν οι κανόνες της Ευρωπαϊκής Ένωσης και πρέπει να προσαρμοστούμε σ’ αυτούς τους κανόνες. Άρα, το θέμα της «Ολυμπιακής Αεροπορίας» θα το λύσει ο κ. Μπαρό. Και ο κ. Μπαρό είναι το πρόσωπο της επικαιρότητας. 
      Πιστεύω ότι κατά κάποιον τρόπο, του έχετε παραχωρήσει τη θέση σας του κ. Μπαρό, με μια άποψη, απλώς να τα βρούμε με τον κ. Μπαρό. Το δεύτερο που συνδέεται εντελώς με το πρώτο, είναι ότι τα προβλήματα ξεκινάνε γιατί σ’ αυτούς τους κανόνες στους οποίους ο μεγάλος φύλακας, ο μεγάλος φρουρός, ο ταξιάρχης, ο αρχάγγελος είναι ο κ. Μπαρό, είναι οι κανόνες σχετικά με τις κρατικές ενισχύσεις όπου η «Ολυμπιακή Αεροπορία» κατηγορείται για κρατικές ενισχύσεις, πράγμα το οποίο παραβιάζει τις αρχές του ανταγωνισμού που θέλει ισότιμη μεταχείριση όλων των εταιρειών. Και οι δύο πλευρές δεν στέκουν. 
      Κύριε Υπουργέ, πρέπει να τελειώσουμε με τον κ. Μπαρό. Ο κ. Μπαρό, είναι καταδικασμένος στις 23 Φεβρουαρίου του 2000 από το Εφετείο του Παρισιού, σε οκτώ μήνες φυλάκιση με αναστολή για κλεπταποδοχή, dicelle d’ abus de confiance και για κατάχρηση κοινωνικών αγαθών dicelle d’ abus des biens sociaux. Ο κ. Μπαρό, μέχρι πριν από λίγο ο Υπουργός Δικαιοσύνης της Γαλλίας ήταν πρωταγωνιστής σε σκάνδαλο των 24,7 εκατομμυρίων γαλλικών φράγκων τα οποία με παράνομο τρόπο κατέληξαν στα ταμεία του κόμματος του Δημοκρατικού Κοινωνικού Κέντρου, που ανήκε στο Συνασπισμό του κ. Σιράκ και προέρχονταν από κατασκευαστικές εταιρείες, από real estate και από το χονδρεμπόριο.
      Πώς αυτός ο κύριος, ο καταδικασμένος από γαλλικά δικαστήρια σε ποινή φυλάκισης, έρχεται σήμερα εδώ να διευθετήσει θέμα που έχει σχέση με τα συμφέροντα ιδιωτικών εταιρειών, με τους ανταγωνισμούς μεγάλων επιχειρήσεων, με μια τεράστια αγορά που διεκδικείται από διάφορες πλευρές, όταν είναι υπόλογος για τέτοια αδικήματα; Όχι υπόλογος, καταδικασμένος είναι. Και λέω, απλώς για να γίνει γνωστό, ότι αμέσως μετά την καταδίκη του, με νόμο του 1995 ο Πρόεδρος Σιράκ, προχώρησε σε αμνηστία του κ. Μπαρό. Και με βάση αυτόν το γαλλικό νόμο ο οποίος πάει να προστατεύσει ένα γνωστό διεφθαρμένο κατεστημένο που υπήρχε στη Γαλλία, αμνηστεύεται και καθαρίζεται το ποινικό του μητρώο και απαγορεύεται στον Τύπο της Γαλλίας να κάνει οποιαδήποτε αναφορά στη δραστηριότητα αυτή του κ. Μπαρό. Και όχι μόνο αυτό, αλλά απαγορεύεται να συνεχιστούν οι δικαστικές ανακρίσεις για το κατά πόσον αυτά τα κονδύλια κατέληξαν και για ιδίαν χρήσιν στον κ. Μπαρό και στους συνεργάτες του.
      Ας τελειώσουμε με τον κ. Μπαρό.
      Θέλουμε μια κυβέρνηση που απέναντι σε τέτοια πρόσωπα, σε πρόσωπα εκτεθειμένα, να ενημερώνει, πρώτον, το λαό για το τι είναι αυτά τα πρόσωπα και δεύτερον, να βάζει μπροστά τα συμφέροντα της χώρας μας και συμφέρον της χώρας μας είναι να κρατήσουμε μια εταιρεία εθνική, δημόσια, με κοινωνικό έργο, η οποία μπορεί να είναι και εντελώς κερδοφόρα εταιρεία. 
      Η δεύτερη πλευρά είναι κατά πόσο η «Ολυμπιακή Αεροπορία» είναι μια ζημιογόνα εταιρεία και υπήρξε όλα αυτά τα χρόνια μια ζημιογόνα εταιρεία. Η «Ολυμπιακή Αεροπορία» ήταν από μία άποψη το πρότυπο για αποφυγή δημόσιας επιχείρησης. Κακοποιήθηκε από τις ελληνικές κυβερνήσεις, κακοποιήθηκε! Χρησιμοποιήθηκε για πελατειακές σχέσεις. Χρησιμοποιήθηκε για πρόσληψη σε κάποιες στιγμές εργαζομένων, μόνο και μόνο για εκλογικούς λόγους. 
      Υπάρχει μια τεράστια αδιαφάνεια στις προμήθειές της και μιλάμε για τεράστιες προμήθειες, μιλάμε για αεροπλάνα, για Jumbo, για Airbus, για Boeing και για όλα αυτά. Υπήρχε μια ανικανότητα κομματικών διοικήσεων, οι οποίες εναλλάσσονταν ανάλογα με τον Υπουργό και το κόμμα. 
      Παρ’όλα αυτά, όμως, η «Ολυμπιακή Αεροπορία» λόγω ακριβώς του ότι είχε μια παράδοση, ένα εξαιρετικό προσωπικό στα αεροπλάνα, τεχνικό προσωπικό, προσωπικό στο χώρο του ελέγχου, στο handling, ένα εξαιρετικό προσωπικό, και είχε μια προνομιακή αγορά, σε μια χώρα τουριστική όπως η Ελλάδα, με απόδημο ελληνισμό και με δυνατότητες να έχει μια βάση και μια σταθερότητα, παρ’ όλα αυτά, παρά την καταλήστευση που έγινε από την κομματικότητα της αντιμετώπισής της, η «Ολυμπιακή Αεροπορία» είναι μια εταιρεία με θετικό ισοζύγιο. 
      Όταν ξεκίνησαν οι υποθέσεις με την «Ολυμπιακή Αεροπορία» στην Ευρωπαϊκή Ένωση, ο Επίτροπος Ματούτες είχε ζητήσει και είχε πάρει μια έκθεση σχετικά με τα χρέη του δημοσίου προς την «Ολυμπιακή Αεροπορία». Γιατί μας λέτε εδώ για τα σχολεία που θα κάνετε μ’ αυτά που έχει δώσει το δημόσιο στην «Ολυμπιακή Αεροπορία». Δεν μας λέτε τι άλλα αεροπλάνα θα είχε η «Ολυμπιακή Αεροπορία», εάν…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς) 
      Κύριε Πρόεδρε, θα ήθελα δυο τρία λεπτά ακόμα. 
      …το δημόσιο είχε καταβάλλει το μετοχικό κεφάλαιο που όφειλε από το 1981, εάν το δημόσιο με υποχρεωτική εντολή της Επιτροπής Τιμών και Εισοδημάτων δεν υποτιμολογούσε τα κόμιστρα της Ολυμπιακής –από την έκθεση στον κ. Ματούτες είναι αυτό- εάν το δημόσιο δεν επέβαλλε υποχρεωτική εκχώρηση έκπτωσης σε είκοσι κατηγορίες επιβατών, εάν δεν υπήρχαν οι οφειλές της Υπηρεσίας Πολιτικής Αεροπορίας και άλλων φορέων του δημοσίου, εάν δεν υπήρχαν οι δωρεάν προεδρικές και πρωθυπουργικές πτήσεις –μιλάτε για ιδιωτικά κριτήρια, την «AEGEAN» κ.λπ., ποιοι μεταφέρουν τόσα χρόνια τους Υπουργούς, τους Πρωθυπουργούς και τους Προέδρους της Δημοκρατίας χωρίς να παίρνουν φράγκο;- εάν δεν υπήρχε υποχρεωτική έκπτωση 97% στα κόμιστρα μεταφοράς των εφημερίδων, εάν δεν υπήρχε η μεταφορά των κομματικών ψηφοφόρων που έμενε ως ένα χρέος της Ολυμπιακής και πέρα απ’ αυτά, που υπήρχαν στην έκθεση Ματούτες, αν η «Ολυμπιακή Αεροπορία» δεν επιδοτούσε θυγατρικές της, όπως ήταν η «Olympic Catering», αν η «Ολυμπιακή Αεροπορία» δεν είχε επιβαρυνθεί με τη μισθοδοσία εκατό περίπου υπαλλήλων της αποσπασμένων σε γραφεία διαφόρων κομμάτων, αν η «Ολυμπιακή Αεροπορία» είχε αξιοποιήσει –και εδώ είναι ένα τεράστιο σκάνδαλο και το ξέρετε αυτό, κύριε Υπουργέ, από τότε που ήμασταν στο Ευρωπαϊκό Κοινοβούλιο- τον κανονισμό 2408/1992. 
      Υπάρχει ένας κανονισμός της Ευρωπαϊκής Ένωσης, ο κανονισμός 2408/1992, ο οποίος λέει αν μια εταιρεία κάνει πτήσεις σε απομακρυσμένα περιφερειακά σημεία, οι οποίες δεν βγάζουν το κόστος τους, δικαιούται να επιδοτείται, να ενισχύεται και μάλιστα, αν θυμάμαι καλά, από κοινοτικά κονδύλια. 
      Τη στιγμή που η «Ολυμπιακή Αεροπορία» έχει όλα αυτά τα προβλήματα και παρά τις πιέσεις μας ως Αριστερά, αρνείται η Κυβέρνηση και της Νέας Δημοκρατίας, στην αρχή, και του ΠΑ.ΣΟ.Κ. όλα αυτά τα χρόνια…
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Η Νέα Δημοκρατία δεν πρόλαβε, αλλά…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Από το 1992…
      ΗΛΙΑΣ ΦΩΤΙΑΔΗΣ: (Δεν ακούστηκε).
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εν πάση περιπτώσει, εγώ λέω…
      ΠΡΟΕΔΡΕΥΩΝ (Αναστάσιος Νεράντζης): Κύριε Φωτιάδη, μη διακόπτετε τον ομιλητή. 
      Ορίστε, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Φωτιάδη, εσείς δεν διακόπτετε ποτέ. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Φωτιάδη, εσείς είστε και αξιωματούχος. Μη διακόπτετε τον Πρόεδρο.  
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Από το 1992 μέχρι το 2002 ποιο είναι το θέμα; Να μπορεί να επιδοτηθεί, να ενισχυθεί με κοινοτικά κονδύλια η Ολυμπιακή και να αρνούνται οι κυβερνήσεις –και όντως έχει μεγάλες ευθύνες η Κυβέρνηση του ΠΑ.ΣΟ.Κ. εδώ– να αξιοποιήσουν αυτόν τον κανονισμό. Θα ήταν διαφορετικά, εάν η «Ολυμπιακή Αεροπορία» δεν είχε επιβαρυνθεί με την κατά 1500% αύξηση των τελών της λόγω του «Ελευθέριος Βενιζέλος», ενώ σε μια σύμβαση θα έπρεπε να στηρίξουμε μια εταιρεία σαν την «Ολυμπιακή Αεροπορία» που θα μπορούσε να έχει προβλήματα για το τι θα πληρώνει στο «Ελευθέριος Βενιζέλος», και εάν δεν υποχρεούνταν να κάνει τις εγκαταστάσεις, επειδή θέλαμε αυτό το καινούργιο αεροδρόμιο κι επειδή η «HOCHTIEFF» είχε απαιτήσεις να πληρωθούν όλες αυτές οι εγκαταστάσεις, που έφθαναν τότε σε κονδύλια άνω των 60.000.000.000 δραχμών, από μια εταιρεία που πιέζεται. Άρα είναι μύθος, κύριε Υπουργέ. Και επιβεβαιώνεται. 
      Έχουμε τα ελληνικά δικαστήρια τα οποία αναγνωρίζουν 800.000.000 ευρώ χρέη του δημοσίου προς την Ολυμπιακή. Απομένουν προς διευθέτηση άλλα 680.000.000, είναι ανοιχτά, δεν έχει τελειώσει η δικαστική διεργασία και αυτή τη στιγμή η Ευρωπαϊκή Ένωση απειλεί να πάρει μέτρα. Ο κ. Μπαρό, ο υπεύθυνος για κλεπταποδοχή και για κατάχρηση κοινωνικών αγαθών, μας απειλεί ότι θα πάρει μέτρα για 560.000.000 ευρώ που έδωσε το δημόσιο, κατ’ αυτόν! Και ήδη και το Ευρωπαϊκό Πρωτοδικείο αμφισβητεί κι αυτά τα ποσά.  
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Αναστάσιος Νεράντζης): Τελειώνετε, κύριε Πρόεδρε. Έχετε υπερβεί το χρόνο σας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τελειώνω, κύριε Πρόεδρε, και σας ευχαριστώ για τη μεγάλη και πολύ γνωστή σας ευγένεια. 
      Είναι διαφορετική η κατάσταση. Κάντε στροφή εκατόν ογδόντα μοιρών. Μη συνδέσετε και το όνομά σας μ’ αυτή την υπόθεση καταδίκης της Ολυμπιακής. Δεν θέλουμε μόνο τους κύκλους, δεν θέλουμε την ελληνική σημαία. Δεν θέλουμε να υπάρχει η συνέχεια της Ολυμπιακής. Θέλουμε οι εργαζόμενοι να έχουν μια σταθερότητα και θέλουμε μια Ολυμπιακή η οποία θα είναι δημόσια, θα μπορέσει να ζήσει μέσα στο ανταγωνιστικό πλαίσιο, η οποία είναι κερδοφόρα –μίλησε χθες γι’ αυτά ο κ. Λαφαζάνης- και μπορεί πραγματικά να ανοίξει τα φτερά της στους αιθέρες.
      Ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ, κύριε Πρόεδρε. 
      Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Μαριλίζα Ξενογιαννακοπούλου.
      ΜΑΡΙΑ-ΕΛΙΖΑ (ΜΑΡΙΛΙΖΑ) ΞΕΝΟΓΙΑΝΝΑΚΟΠΟΥΛΟΥ: Κυρίες και κύριοι συνάδελφοι, πραγματικά, μετά από τις δραματικές εξελίξεις που βλέπουμε να πραγματοποιούνται εις βάρος της «Ολυμπιακής Αεροπορίας», δραματικές εξελίξεις που βλέπουμε ταυτόχρονα σ’ όλους τους κρίσιμους στρατηγικούς τομείς της οικονομίας μας -στον Ο.Τ.Ε., στη Δ.Ε.Η. κ.λπ.-, δραματικές εξελίξεις που αποκαλύπτουν αυτό που προεκλογικά καταγγείλαμε στον ελληνικό λαό και δυστυχώς τώρα επαληθεύεται, δηλαδή, την κρυφή ατζέντα σ’ όλα τα ζητήματα που αφορούν το μέλλον και την προοπτική αυτής της χώρας, θα περιμέναμε σήμερα από τον κύριο Υπουργό -τον οποίο προσωπικά γνωρίζω πολλά χρόνια και τιμώ ως συνάδελφο από το Ευρωπαϊκό Κοινοβούλιο- μια στάση μετριοπάθειας, μία στάση περισσότερο απολογητική προς το Σώμα και προς τον ελληνικό λαό για τις επιλογές σας και λυπάμαι πραγματικά που αυτό δεν συνέβη.
      Αντί αυτού τι είδαμε; Αντί αυτού είδαμε τον Υπουργό Μεταφορών κυριολεκτικά να μας προκαλεί, να προκαλεί τη λογική μας και πάνω απ’ όλα να προκαλεί το λαϊκό, το κοινό αίσθημα. Είδαμε τον Υπουργό Μεταφορών να κινδυνολογεί και πάνω απ’ όλα να μας δηλώνει ότι είναι περήφανος για την αντίληψη που η Κυβέρνησή του υπηρετεί όλα αυτά τα χρόνια, ότι είναι περήφανος για επιλογές οι οποίες συστηματικά απαξίωναν και απαξιώνουν την «Ολυμπιακή Αεροπορία», τις «Ολυμπιακές Αερογραμμές». Επιλογές, κινήσεις και πρωτοβουλίες, όπως οι ερωτήσεις σας, κύριε Υπουργέ, την περίοδο που ήσασταν Ευρωβουλευτής και δυστυχώς και άλλων συναδέλφων της Νέας Δημοκρατίας. Τι κάνατε εκείνη την περίοδο και στο θέμα των «Ολυμπιακών Αερογραμμών» αλλά και σε άλλα κρίσιμα ζητήματα τότε η χώρα μας διεκδικούσε κι έδινε μάχες; Δίνατε, συστηματικά, επιχειρήματα στους ανταγωνιστές, επιχειρήματα σε άλλα συμφέροντα, επιχειρήματα σ’ αυτούς μέσα στην Ευρωπαϊκή Επιτροπή, που ξέρουμε ότι δεν λειτουργεί ουδέτερα και έξω από ανταγωνισμούς και εθνικά συμφέροντα, δίνατε επιχειρήματα για να υπονομευθούν οι προσπάθειες, τότε των ελληνικών κυβερνήσεων, των κυβερνήσεων του ΠΑ.ΣΟ.Κ.. 
      Δυστυχώς, η ίδια τακτική συνεχίστηκε και την περίοδο που ήσασταν Κυβέρνηση. Γιατί αυτά τα τριάμισι χρόνια τι είδαμε; Αναφέρθηκαν προηγουμένως πολύ διεξοδικά οι συνάδελφοι του ΠΑ.ΣΟ.Κ. πάνω σ’ αυτά τα ζητήματα. Αντί, λοιπόν, να προσπαθήσετε να οικοδομήσετε πάνω στο κεκτημένο που σας παρέδωσε η κυβέρνηση του ΠΑ.ΣΟ.Κ. τι κάνατε; Εγώ θα είμαι ειλικρινής και θα πω ότι σαφώς υπήρχαν διαχρονικά προβλήματα και αδυναμίες, αλλά ξέρετε, κύριε Υπουργέ, ποια ήταν η μεγάλη διαφορά ανάμεσα στις κυβερνήσεις του ΠΑ.ΣΟ.Κ. και στη δική σας Κυβέρνηση; Ότι εμείς, σε όποια πρωτοβουλία αναλαμβάναμε είχαμε ένα και μόνο στόχο: Να κρατήσουμε ζωντανό τον εθνικό μας αερομεταφορέα, να πετάει ψηλά η σημαία της Ολυμπιακής!
       Αυτός ήταν ο στόχος μας ακόμη και αν είχαμε προβλήματα, ακόμη και αν πέσαμε σε καιρούς χαλεπούς, όπως ήταν το 2000  μετά την τραγωδία στους δίδυμους πύργους και την συνολική τότε κρίση σε όλη την αεροπορική αγορά διεθνώς. Αντίθετα η δική σας πρόθεση, η δική σας βούληση, εξ αρχής όταν αναλάβατε την Κυβέρνηση, ήταν διαφορετική. Ήταν να κλείσετε τις «Ολυμπιακές Αερογραμμές», ήταν να προκαλέσετε εξελίξεις, οι οποίες στη θέση των «Ολυμπιακών Αερογραμμών» θα έδιναν τα μερίδια αγοράς σε ανταγωνιστές, και εγχώριους και στο εξωτερικό, ώστε να διαμορφώσετε νέες ολιγοπωλιακές καταστάσεις. Και βέβαια αυτήν τη βούληση που και εσείς εκφράζετε, και ο ίδιος ο Πρωθυπουργός ο κ. Καραμανλής εξέφρασε –και θέλω να θυμίσω εδώ στο Σώμα- στη Διεθνή Έκθεση Θεσσαλονίκης το Σεπτέμβριο του 2005, όταν είπε το πρωτάκουστο για Πρωθυπουργό χώρας-μέλους της Ευρωπαϊκής Ένωσης, όταν δίνουμε τη μάχη υποτίθεται για τα εθνικά συμφέροντα και για τον εθνικό αερομεταφορέα, ότι έπρεπε να κλείσει η Ολυμπιακή. Είπε μάλιστα τη χαρακτηριστική φράση «εκκαθάριση εν λειτουργία», μαχαιριά στην καρδιά, δηλαδή, της προσπάθειας για να βρεθεί μια βιώσιμη λύση για την «Ολυμπιακή Αεροπορία». 
      Και φυσικά στη συνέχεια υπήρξε αναδίπλωση, γιατί ήταν πολύ μεγάλη η λαϊκή αντίδραση. Ήταν μια μεγάλη αντίδραση όλης της Αντιπολίτευσης, των εργαζομένων, αλλά πάνω απ’ όλα των πολιτών. Γιατί αυτό που είναι το μεγαλύτερο κεφάλαιο εμπιστοσύνης για την «Ολυμπιακή Αεροπορία» και για το μέλλον της είναι αυτή η συντριπτική στήριξη που έχει από τον ελληνικό λαό, από τους πολίτες, από την κοινωνία, από τον απόδημο ελληνισμό, απ’ όλους τους οικονομικούς φορείς και τους κοινωνικούς φορείς που ξέρουν πραγματικά τι προσφέρει η Ολυμπιακή.
      Και θέσατε το ερώτημα. Χρησιμοποιήσατε κατά τη γνώμη μου ένα άκρως λαϊκιστικό και παραπλανητικό ερώτημα, το οποίο συνηθίζουν πολλοί από την Κυβέρνηση να θέτουν: Πόσο κοστίζει –τάχα- στον Έλληνα φορολογούμενο η διατήρηση των «Ολυμπιακών Αερογραμμών»; Και εγώ θα σας απαντήσω, κύριε Υπουργέ, θέτοντας τρία άλλα ερωτήματα που θα ήθελα εσείς να απαντήσετε σε εμάς και στο Σώμα. Πόσο κοστίζει, κύριε Υπουργέ, κανονικά, όταν φθάσουμε στο σημείο να κλείσουμε τις «Ολυμπιακές Αερογραμμές;» Έχετε διανοηθεί το κόστος το οικονομικό, το αναπτυξιακό, το κοινωνικό που θα επιφέρει μία τέτοια εξέλιξη; Και ο δικός σας σχεδιασμός γι’ αυτό που με τόση περηφάνια μας περιγράφετε μια μικρή εταιρεία συρρικνωμένη, μία εταιρεία η οποία στην πραγματικότητα δεν θα είναι τίποτε άλλο από μία αεροπλοϊα εξελιγμένη με τα χρώματα όπως λέτε της Ολυμπιακής; Πολύ θα θέλαμε να γνωρίζουμε το κόστος, όταν ξέρουμε ότι καθημερινά όλοι οι οικονομικοί φορείς –είδαμε τις αποφάσεις που παίρνει η Αυτοδιοίκηση από τα νησιά μας, είδαμε το Ξενοδοχειακό Επιμελητήριο, είδαμε γενικώς τον οικονομικό κόσμο της χώρας- ο ελληνισμός, ο τουρισμός να αγωνιούν. Θα θέλαμε μία σαφή απάντηση.
      Το δεύτερο ερώτημα: Έχετε ποτέ αναλογιστεί τι έχει προσφέρει η «Ολυμπιακή Αεροπορία» όλα αυτά τα χρόνια; Έχετε ποτέ αναλογιστεί ποιο ήταν το οικονομικό όφελος από τη λειτουργία της; Ποιο κοινωνικό κόστος η ίδια κατέβαλε για να μπορεί αυτά τα πενήντα χρόνια που λειτουργεί, πραγματικά να προσφέρει σε κάθε γωνιά της πατρίδας μας; Έχετε αναλογιστεί ποια είναι η προσφορά της; Και έρχεστε τώρα και προσπαθείτε μ' αυτό το επιχείρημα πάλι να υπονομεύσετε μία πορεία επίλυσης. Και στην πραγματικότητα τι κάνετε; Δίνετε εκ νέου επιχειρήματα στην Ευρωπαϊκή Επιτροπή, σε μία δύσκολη συγκυρία, ότι τάχα υπάρχει επιδότηση της Ολυμπιακής, όταν ξέρετε πολύ καλά ότι δεν υπάρχει ούτε 1 ευρώ που να πηγαίνει από το κράτος στην «Ολυμπιακή Αεροπορία» μέσω του κρατικού προϋπολογισμού.
      Μιλάμε για τις οφειλές του κράτους προς την Ολυμπιακή και, αν θέλετε, επειδή αναφερθήκατε προηγούμενα, πρέπει να ξέρετε ότι ως Υπουργός, οφείλετε να προασπίζετε τις αποφάσεις των ελληνικών δικαστηρίων. Οφείλετε να προασπίσετε την απόφαση της διαιτησίας του Αρείου Πάγου, μια απόφαση η οποία δικαιώνει πραγματικά την Ολυμπιακή, δημιουργεί μια νέα βάση εκκίνησης για τις διαπραγματεύσεις και δίνει και μία νέα δυναμική σε μια υπόθεση που ακόμα είναι ανοικτή, όπως γνωρίζετε πολύ καλά, στο Ευρωπαϊκό Δικαστήριο.
      Ερχόμαστε στο τρίτο ερώτημα και εδώ θα ήθελα να το γενικεύσω, κύριε Υπουργέ, το ερώτημα, γιατί δεν αφορά μόνο την Ολυμπιακή. Έχετε ποτέ αναλογιστεί ποιο είναι το κόστος των επιλογών σας συνολικά, όλη αυτή την περίοδο για τον ελληνικό λαό, για την ανάπτυξη και για την κοινωνική συνοχή; Διότι εσείς καθόσαστε εδώ και μας λέτε πόσα σχολεία -τάχα- θα φτιάχνατε με λαϊκιστικό τρόπο, προκειμένου να μην είχε τη λειτουργία αυτή που έχει η Ολυμπιακή και για το ποιο είναι το κόστος -τάχα- για τους Έλληνες πολίτες.
      Εγώ σας ερωτώ επιτέλους: Έχετε το θάρρος να μας πείτε πόσο κοστίζουν οι δικές σας φοροαπαλλαγές που κάνετε στα μεγάλα συμφέροντα; Πόσο κοστίζει όταν συνεχώς χαρίζετε τα χρέη στους μεγαλοοφειλέτες του Ι.Κ.Α., όταν ταυτόχρονα ασφυκτιά το ασφαλιστικό σύστημα; Πόσα χαρίζετε στις τράπεζες κάθε φορά με χαριστικές ρυθμίσεις, όλα αυτά τα χρόνια;
      Αντί, λοιπόν, να μας θέτετε τέτοια ερωτήματα, κύριε Υπουργέ, θα περιμέναμε να έρθετε εδώ και να μας παρουσιάσετε ένα σχέδιο διαπραγμάτευσης, αφ΄ενός με τις Βρυξέλλες και αφ΄ετέρου, πραγματικά ένα σχέδιο για τη βιωσιμότητα και για το μέλλον των «Ολυμπιακών Αερογραμμών».
      Επειδή ήσασταν ένας καλός Ευρωβουλευτής και έχετε γνώση των ευρωπαϊκών θεμάτων, εγώ δεν θεωρώ ότι εδώ υπάρχει αδυναμία από την πλευρά σας ή από την πλευρά της Κυβέρνησης ή έλλειψη γνώσης. Εδώ, είναι μια συνειδητή επιλογή από την πλευρά της Κυβέρνησης και αυτό εκφράζετε και εσείς ως Υπουργός.
      Έχει δυο διαστάσεις αυτή η επιλογή. Θα λέγαμε ότι η μία είναι γενικότερη, δηλαδή, η ιδεολογική σας τοποθέτηση. Είναι μια τοποθέτηση που θέλει την Ευρωπαϊκή Ένωση και την εσωτερική αγορά να λειτουργεί χωρίς κανόνες -στα αλήθεια- κοινωνικούς, χωρίς κανόνες που προασπίζουν το δημόσιο συμφέρον. Αυτή είναι η πρώτη σας επιλογή, να αξιοποιείτε τις ευρωπαϊκές πολιτικές ως άλλοθι για να εφαρμόζετε μια σκληρή νεοφιλελεύθερη πολιτική στη χώρα μας. Και αυτό το βλέπουμε σε όλα τα μέτωπα, όχι μόνο στην Ολυμπιακή. Το βλέπουμε όσον αφορά τον ευρύτερο δημόσιο τομέα, το βλέπουμε όσον αφορά το ασφαλιστικό, το βλέπουμε σε όλους τους τομείς, όπου επιλέγετε μια λογική μονόδρομου και όχι διαπραγμάτευσης και μάχης στις Βρυξέλλες.
      Το δεύτερο θέμα -και αυτό είναι το πιο κρίσιμο, όσον αφορά το ζήτημα της Ολυμπιακής- είναι ότι πριν δυο εβδομάδες πραγματικά, κύριε Υπουργέ, εκ μέρους της Κυβέρνησης της Νέας Δημοκρατίας, καταθέσατε τα όπλα στις Βρυξέλλες. Καταθέσατε τα όπλα, όταν βγήκατε από τη συνάντηση με τον κ. Μπαρό και δεν είπατε ευθαρσώς ότι βρισκόσαστε στη μέση μιας μάχης που μπορεί να αλλάζει τα δεδομένα. Και σαφώς, η προσφυγή της «RYANAIR» μπορεί να αλλάζει τα δεδομένα.
      Όμως, είναι δυνατόν εσείς, επειδή έρχεται μια προσφυγή η οποία αφορούσε την Ευρωπαϊκή Επιτροπή και μια σειρά άλλους αερομεταφορείς της Ευρώπης, να ερχόσαστε και να λέτε: «Τι να κάνουμε τώρα; Δεν υπάρχει άλλη λύση. Πάμε στα εκβιαστικά διλήμματα. Τώρα απόφαση. Τώρα συρρικνωμένη εταιρεία. Τώρα κλείσιμο γιατί αλλιώς… Τι να κάνουμε; Σηκώνουμε τα χέρια».
      Και τι είδε ο ελληνικός λαός; Είδε στην πραγματικότητα μια Κυβέρνηση, η οποία υιοθέτησε άκριτα όλα τα επιχειρήματα των ανταγωνιστών της «Ολυμπιακής Αεροπορίας». Είδε εσάς, κύριε Υπουργέ, να έρχεστε και να μεταφέρετε, ως αγγελιαφόρος, τις δηλώσεις και τις επιθυμίες του κ. Μπαρό που, όπως ειπώθηκε προηγούμενα, και σχετικής αξιοπιστίας είναι οι παρεμβάσεις του, αλλά από εκεί και πέρα, είναι και απαράδεκτες.
      Εδώ, θέλω να σημειώσω ότι αυτή η περίφημη παρέμβαση του κ. Μπαρό, η οποία δημοσιεύτηκε και σε καθημερινή εφημερίδα εδώ στην Ελλάδα, ήταν μια παρέμβαση, η οποία ξεπέρασε πραγματικά τα όρια που μπορεί ένας Ευρωπαίος Επίτροπος να σέβεται απέναντι στα κράτη-μέλη. Έπρεπε κανονικά εσείς και η Κυβέρνηση να θέσετε θέμα για τη λειτουργία του κ. Μπαρό που μας πρόσβαλε.
      Είχαμε το εξής πρωτάκουστο - έχω φέρει εδώ και τη δήλωση του εκπροσώπου της Ευρωπαϊκής Επιτροπής, που είναι διοικητικός υπάλληλος και υποχρεώθηκε να διορθώσει τον Επίτροπο.
Αυτό επιτρέψτε μου να πω, επειδή έχω εργαστεί πάρα πολλά χρόνια στην Ευρωπαϊκή Επιτροπή, ότι δεν είναι κάτι συνηθισμένο. 
      Και βέβαια, σας διαβάζω δύο σημεία από τη δήλωση του Εκπροσώπου της Ευρωπαϊκής Επιτροπής που λέει: «δεν είναι αρμοδιότητα της Επιτροπής να αποφασίζει ποια λύση θα βρεθεί για την Ολυμπιακή. Το παράδειγμα της «SABENA»  θα μπορούσε να είναι μία πιθανή λύση, αλλά δεν αποκλείουμε άλλες». 
      Και  ως προς το ερώτημα για το ενδεχόμενο η Ολυμπιακή να κλείσει και να λειτουργήσει ξανά, ο κ. Μικέλε Τσερκόνε αρνήθηκε να το σχολιάσει λέγοντας ότι είναι υποθετικό το ερώτημα. 
      Αυτά, λοιπόν, είναι. Ο Εκπρόσωπος της Επιτροπής στάθηκε περισσότερο στο ύψος που θα πρέπει να έχει ως θεματοφύλακας ο κύριος Επίτροπος, αντί να το κάνει η αρμόδια Κυβέρνηση της χώρας μας. 
      Λυπούμαστε γι’ αυτό, κύριε Υπουργέ. Λυπούμαστε πραγματικά, γιατί βλέπουμε σε όλα αυτά τα ζητήματα να μειώνεται η διαπραγματευτική δυνατότητα της Ολυμπιακής, να υπονομεύεται μία προσπάθεια που θα μπορούσε να δώσει μία νέα βιώσιμη προοπτική στην Ολυμπιακή Αεροπορία. Λυπούμαστε πραγματικά, γιατί βλέπουμε να καταστρέφεται ένας στρατηγικός τομέας για τη χώρα μας.
      Όμως, εμείς θα επιμείνουμε. Ακόμα και τώρα θεωρούμε ότι υπάρχει ελπίδα και δυνατότητα. Υπάρχει πεδίο μάχης ανοικτό μπροστά μας. Κι εμείς δεν μπορούμε να δεχτούμε –τώρα, το 2007, που συμπληρώνονται πενήντα χρόνια ζωής, προσφοράς, αναπτυξιακής πορείας των Ολυμπιακών Αερογραμμών- ότι στις μέρες σας θα κλείσει η Ολυμπιακή Αεροπορία και θα συρρικνωθεί σε μία μικρή εταιρεία. 
      Εμείς θεωρούμε –και αυτό είναι το αίτημα της συντριπτικής πλειονότητας του ελληνικού λαού- ότι οφείλετε να δώσετε τη μάχη. Και δεν μας αρκούν τα ευχολόγια και τα ωραία λόγια. Δεν μας αρκεί η διγλωσσία στην οποία μας έχει συνηθίσει η Κυβέρνηση της Νέας Δημοκρατίας. Εμείς ζητούμε από τον ίδιο τον Πρωθυπουργό να πάει να δώσει τη μάχη, όπως κάνουν οι Πρωθυπουργοί στις άλλες χώρες-μέλη της Ευρωπαϊκής Ένωσης, που δεν κάθονται να ακούσουν τι τους λέει ο Επίτροπος, ειδικά, πολύ περισσότερο, όταν υπάρχει εξέλιξη στο Ευρωπαϊκό Δικαστήριο, όταν εκκρεμούν ακόμα δύο προσφυγές, οι οποίες ξέρουμε ότι θα εκδικαστούν στα επόμενα δύο χρόνια. 
      Περιθώριο υπάρχει, αλλά –δυστυχώς- λείπει από την κυβέρνηση η πολιτική βούληση. Όμως, εμείς δηλώνουμε ότι θα δώσουμε τη μάχη και από τη Βουλή και μαζί με τους εργαζόμενους και μαζί με τους πολίτες, ώστε να ανατρέψουμε αυτήν την πρόθεση της Κυβέρνησης, όπως το κάναμε και το 2005, για να μπορέσει σε νέα βάση να διεκδικήσει η χώρα μας μια νέα προοπτική για την Ολυμπιακή Αεροπορία.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ κι εγώ την κ. Ξενογιαννακοπούλου. Επισημαίνω την ηπιότητα του ύφους και το έγκαιρο της περατώσεως της αγορεύσεώς της. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις με θέματα:  «οι Έλληνες στη Διασπορά 15ος-21ος αι» και  «Πρωθυπουργοί και Πρόεδροι της Βουλής της Μεταπολίτευσης», τριάντα εννέα μαθητές και μαθήτριες και τρεις συνοδοί δάσκαλοι από το 34ο  Δημοτικό Σχολείο Πατρών.
      Η Βουλή τους καλωσορίζει και τους εύχεται καλές γιορτές.
      (Χειροκροτήματα απ’ όλες τις πτέρυγες της Βουλής)
      Τώρα, το λόγο έχει ο Κοινοβουλευτικός Εκπρόσωπος της Νέας Δημοκρατίας και πρώην Υπουργός κ. Πάνος Παναγιωτόπουλος, Βουλευτής Β’ Αθηνών.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, μπορεί να ακουστεί ως πολιτική παραδοξότητα, αλλά εγώ ως Κοινοβουλευτικός Εκπρόσωπος της Νέας Δημοκρατίας αισθάνομαι την ανάγκη να ευχαριστήσω τους συναδέλφους, τις κυρίες και τους κυρίους του ΠΑ.ΣΟ.Κ., που έφεραν και σήμερα, και αυτή την Παρασκευή στη Βουλή, τον Υπουργό Μεταφορών κ. Χατζηδάκη.
      Αυτό το κάνω –και το κάνω ειλικρινά, παρ’  όλο που ακούγεται ως πολιτικά παράδοξο- διότι διαπίστωσα και σήμερα ότι όσο περισσότερο μιλάει ο Υπουργός Μεταφορών με τον ορθολογισμό και τον πλούτο επιχειρημάτων και θέσεων που χαρακτηρίζουν το λόγο του, τόσο διαλύεται η σύγχυση που σκοπίμως επιχείρησε να δημιουργήσει το ΠΑ.ΣΟ.Κ. και επιχειρεί να δημιουργήσει γύρω από το θέμα της Ολυμπιακής. 
      Το λέω, κύριε Υπουργέ –θα σας προτρέψω κι εγώ να μιλάτε περισσότερο- γιατί υπάρχει ανάγκη να διαλυθεί η σύγχυση και να ακυρωθεί η προσπάθεια παραπληροφόρησης. Και θα σας πω γιατί. Ήμουν πρόσφατα σε μια εκπομπή του «MEGA», όπου παρουσιάστηκε μια πρόσφατη έρευνα μεγάλης εταιρείας δημοσκοπήσεων. Ένα από τα αποτελέσματα, μία από τις ενδείξεις αυτής της έρευνας ήταν ότι ένα μεγάλο μέρος της κοινής γνώμης ανησυχεί περισσότερο για το θέμα της Ολυμπιακής από ό,τι ανησυχεί για το ασφαλιστικό.
      Αυτό για μένα είναι ευανάγνωστο. Και είναι ευανάγνωστο γιατί μιλώ κρίνοντας από τον εαυτό μου. Προέρχομαι από μία μεταναστευτική οικογένεια, όπως πολλά εκατομμύρια Ελλήνων. Ανήκουμε σ’ ένα έθνος που είναι έθνος μεταναστών είναι έθνος διασποράς. 
    Μέσα στα  όρια του ελλαδικού κράτους, ζούμε περίπου έντεκα εκατομμύρια Έλληνες πολίτες. Ένας άλλος ελληνισμός, ρωμαλέος ελληνισμός που ανθεί, του οποίου η καρδιά χτυπάει για την Ελλάδα, που αγωνιά εξίσου ή ακόμα περισσότερο για τα προβλήματα της πατρίδος, βρίσκεται εκτός των ελλαδικών συνόρων κατεσπαρμένος στις τέσσερις άκρες του κόσμου.
    Η Ολυμπιακή, λοιπόν, με το σήμα της, με τα χρώματά της, με τα αεροπλάνα της, με το προσωπικό της με τη σημαία της μέχρι σήμερα ήταν ο συνδετικός κρίκος του μητροπολιτικού κέντρου, του κέντρου του έθνους μας, της Ελλάδας, του ελληνικού κράτους με τα διάσπαρτα κομμάτια του ελληνισμού. Αυτή είναι η αλήθεια. Όμως, δεν είναι μόνο αυτή η αλήθεια. 
    Η Ολυμπιακή μέσα σε συνθήκες σκληρότατου ανταγωνισμού κατάφερε με το άξιο προσωπικό της, με τη βοήθεια –οι κυβερνήσεις δεν έκαναν μόνο κακό, έκαναν και κακό, πολύ κακό, και του ΠΑ.ΣΟ.Κ. το μεγαλύτερο κακό, αλλά υπήρξε και καλό- των πολιτικών ηγεσιών, με το άνοιγμα γραμμών και χτίζοντας πάνω στα θεμέλια που έθεσε ένας άξιος Έλληνας, ένας διεθνής επιχειρηματίας –και θέλω να ακουστεί αυτό, μιλάω για τον Ωνάση σ’ αυτήν την Αίθουσα, για να αποδίδουμε και τα εύσημα εκεί που πρέπει να τα αποδίδουμε και στον ιδιωτικό τομέα όταν κάνει σωστά τη δουλειά του και προσφέρει στην πατρίδα- έφτασε να είναι μια από τις σημαντικότερες, τις πλέον ανταγωνιστικές και, αν θέλετε, κατέχουσα την πλέον επίζηλη θέση, στην αγορά μεταξύ των υπολοίπων διεθνών αεροπορικών εταιρειών.
    Αν ήθελα να ευχαριστήσω για ένα δεύτερο λόγο τους συναδέλφους του ΠΑ.ΣΟ.Κ. είναι γιατί με τα όσα λένε και επαναλαμβάνουν, συνήθως κάθε Παρασκευή κατά τη διάρκεια του Κοινοβουλευτικού Ελέγχου –είναι το ραντεβού, η συνάντηση της Παρασκευής και προθύμως από την πλευρά της Κυβέρνησης της Νέας Δημοκρατίας προσερχόμεθα- αποδεικνύεται το τεράστιο χάσμα μεταξύ λόγων και έργων, λόγων του σήμερα και έργων του χθες. Λόγων του σήμερα από τα έδρανα της Αντιπολίτευσης και έργων του χθες από τις υπεύθυνες θέσεις, όταν το ΠΑ.ΣΟ.Κ. είχε στα χέρια του το πηδάλιο της διακυβέρνησης του τόπου. 
    Όπως λέει ο λαός μας –και το λένε και στην πατρίδα μου την Αρκαδία- το ΠΑ.ΣΟ.Κ., για να παραφράσω και τη λαϊκή θυμόσοφη παροιμία, το ΠΑ.ΣΟ.Κ. «με τα λόγια χτίζει ανώγια και κατώγια»! Όταν όμως αρχίσουμε να μετράμε τα έργα, «ΠΑ.ΣΟ.Κ. εκτελούνται κατεδαφίσεις», μια προς μια οι ενέργειες των κυβερνήσεων του ΠΑ.ΣΟ.Κ., κυρίες και κύριοι συνάδελφοι, υπονόμευσαν –θέλω να πιστεύω ασυνείδητα, από βαριά αμέλεια και όχι από δόλο, θέλω να υποθέσω και να μείνω εκεί- συστηματικά τον Εθνικό Αερομεταφορέα, την Ολυμπιακή Αεροπορία.
    Μόλις πρόσφατα, ο Υπουργός κ. Κώστας Χατζηδάκης κατέθεσε ορισμένα χαρτιά -τα οποία πρέπει να τα κυκλοφορήσετε, κύριε Υπουργέ, μέσα στην Αίθουσα της Εθνικής Αντιπροσωπείας- για να δούμε όταν η κ. Ντε Παλάθιο ειδοποιούσε τους αρμοδίους Υπουργούς του ΠΑ.ΣΟ.Κ. και τους έλεγε «προσέξτε, υπάρχει κίνδυνος, η νέα εταιρεία που φτιάχτηκε, για να ξεπεραστούν τα προβλήματα της προηγουμένης και τα πρόστιμα τα οποία έχει θέσει η Ευρωπαϊκή Επιτροπή, κινδυνεύει να χαρακτηριστεί διάδοχος της προηγούμενης». Δηλαδή, τους έλεγε «το σχήμα το οποίο προωθείτε, μπορεί να μη σας βοηθήσει να ξεπεράσετε τα εμπόδια». Όταν το Νομικό Συμβούλιο του Κράτους έδινε συγκεκριμένη θέση και συγκεκριμένο στίγμα, οι κυβερνήσεις του ΠΑ.ΣΟ.Κ. εκώφευαν. Αυτή είναι η αλήθεια, αυτή είναι η πραγματικότητα. 
    Κενό λόγων και έργων. Τεράστια απόσταση λόγων και έργων. Καλές προθέσεις; Κακές προθέσεις; Εγώ θα πω καλές προθέσεις. Όμως, στην πολιτική και τη ζωή κρινόμαστε από την πράξη και τα αποτελέσματα των κυβερνήσεων του ΠΑ.ΣΟ.Κ. υπήρξαν καταστρεπτικά για το παρόν και το μέλλον της Ολυμπιακής Αεροπορίας. 
    Και σε ό,τι αφορά αυτές τις κατηγορίες, δηλαδή ότι η Νέα Δημοκρατία δουλεύει για συμφέροντα, έχω πει ξανά σ’ αυτήν την Αίθουσα ότι αυτήν την καραμέλα και αυτήν τη βαρύτατη κατηγορία την απορρίπτουμε με τον πλέον απόλυτο και κατηγορηματικό τρόπο, διότι τα πράγματα είναι ξεκάθαρα. Πότε γιγαντώθηκαν, κυρίες και κύριοι συνάδελφοι, οι ανταγωνιστές της Ολυμπιακής Αεροπορίας; Η συγκεκριμένη εταιρεία, η «AEGEAN» –εγώ δεν φοβάμαι να λέω τα πράγματα με το όνομά τους- πότε γιγαντώθηκε; Γιγαντώθηκε επί των ημερών του ΠΑ.ΣΟ.Κ.; Γιγαντώθηκε επί των ημερών των κυβερνήσεων του ΠΑ.ΣΟ.Κ., κοιτώντας να καταλάβει το χώρο που προθύμως άφηναν οι διοικήσεις της Ολυμπιακής Αεροπορίας, καθώς αυτή περνούσε σε διαδικασία συρρίκνωσης, υπονόμευσης και καταρράκωσης, παρά τη μεγάλη προσπάθεια του προσωπικού της να ξεπεράσει την κρίση; Αυτή είναι η αλήθεια.
      Θα είχε πολύ δημοσιογραφικό ενδιαφέρον, διότι η πολιτική δεν είναι επάγγελμα. Κάποιοι από εδώ –και από τις δύο πτέρυγες- θέλησαν να την κάνουν επάγγελμα. Ξέρετε πολύ καλά τι εννοώ. Και πρέπει να μας δοθεί η ευκαιρία να το ξεπεράσουμε. Να ανατρέψουμε αυτή τη συνταγματική αθλιότητα, το ασυμβίβαστο. 
      Επειδή, λοιπόν, η πολιτική δεν είναι επάγγελμα και εγώ για πολλά χρόνια είμαι επαγγελματίας δημοσιογράφος και δικηγόρος, συνηθίζω να κάνω και ρεπορτάζ. Σας καλώ, λοιπόν, να ψάξετε ποια βαρύγδουπα ονόματα, επί των κυβερνήσεων του ΠΑ.ΣΟ.Κ., μέλη των κυβερνήσεών σας, απέρριπταν κατηγορηματικά την οποιαδήποτε πιθανότητα να ταξιδέψουν με την Ολυμπιακή και προτιμούσαν –εκ συστήματος- ξένες εταιρείες. Επί των ημερών του ΠΑ.ΣΟ.Κ.! Βαρύγδουπα ονόματα, μέλη των τότε κυβερνήσεων προτιμούσαν ξένες εταιρείες! 
      ΘΕΟΧΑΡΗΣ ΤΣΙΟΚΑΣ: Να μας τα πείτε!
      ΠΑΝΟΣ ΠΑΝΑΓΙΩΤΟΠΟΥΛΟΣ: Εγώ, όχι μόνο ταξιδεύω με την Ολυμπιακή, αλλά σας καλώ όλους σας να καλέσουμε απ’ αυτό το Βήμα τον ελληνικό λαό σε αυτές τις γιορτές να προτιμήσουν την Ολυμπιακή Αεροπορία. Είναι η ασφαλέστερη. Είναι μεγάλη εταιρεία. Έχει δυνατότητες μεγάλες και οφείλουμε να εξακολουθούμε να την εμπιστευόμαστε, γιατί είναι η καλύτερη!. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Χαίρομαι ιδιαίτερα, κύριε Χατζηδάκη, γιατί σήμερα ξεκαθαρίσατε –το έχετε επαναλάβει, αλλά έχει σημασία να ακούγεται απ’ αυτό το Βήμα- τα βασικά σημεία από τα οποία η Κυβέρνηση δεν πρόκειται να αποστεί. Αυτοί είναι οι κεντρικοί άξονες της πορείας της Κυβέρνησης: 
      Πρώτον, κατοχύρωση του ονόματος και του σήματος. Η σημαία. 
      Δεύτερον, κατοχύρωση της κάλυψης των νησιών. 
      Τρίτον, κατοχύρωση της κάλυψης των εργαζομένων. 
      Τέταρτον, κατοχύρωση του ότι δεν θα υπάρξει μονοπώλιο. 
      Πέμπτον, τέρμα στη σπατάλη. Οικονομία στην τσέπη του ελληνικού λαού. 
      Με αυτές τις σκέψεις και κάτω απ’ αυτές τις προϋποθέσεις, θέλω, κυρίες και κύριοι συνάδελφοι του ΠΑ.ΣΟ.Κ., να σας καλέσω να είστε κοντά μας σε αυτήν την προσπάθεια. Είναι προσπάθεια εθνική. Είναι προσπάθεια που αφορά τον τουρισμό μας. Είναι προσπάθεια που αφορά την ανάπτυξη του τόπου. Είναι προσπάθεια που αφορά τον κρίκο μεταξύ Ελλήνων που ζουν μέσα στα όρια του ελλαδικού κράτους και ελληνισμού της διασποράς. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΘΕΟΧΑΡΗΣ ΤΣΙΟΚΑΣ: Και τον κύριο Υπουργό να καλέστε στην Ολυμπιακή, κύριε συνάδελφε! 
    ΠΡΟΕΔΡΕΥΩΝ (Αναστάσιος Νεράντζης): Κύριε Τσιόκα, τι σας συμβαίνει σήμερα; Άσχημα ξυπνήσατε; 
    Το λόγο έχει ο Κονοβουλευτικός Εκπρόσωπος του Κ.Κ.Ε. κ. Σπύρος Χαλβατζής. 
    ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, κυρίες και κύριοι συνάδελφοι, δεν υπάρχει δεύτερη γνώμη ότι η Ολυμπιακή Αεροπορία υπονομεύθηκε, συκοφαντήθηκε, απαξιώθηκε και από πάρα πολλές διοικήσεις λεηλατήθηκε στη διαδικασία των προμηθειών και των μισθώσεων. Δεν ήταν τυχαία αυτή η στάση και η συμπεριφορά όλων των Κυβερνήσεων και της Νέας Δημοκρατίας και του ΠΑ.ΣΟ.Κ. Αξιοποιήθηκε η Ολυμπιακή Αεροπορία, όπως και άλλες πρώην Δ.Ε.Κ.Ο., για μικροκομματικά οφέλη και για πελατειακούς λόγους. Σήμερα γίνεται ένα πιο ολοκληρωμένο βήμα, για το οποίο θα μιλήσω παρακάτω. 
    Οι ενοικιάσεις αεροσκαφών είναι απότοκο της γενικότερης πολιτικής που εφαρμόζεται όλα τα προηγούμενα χρόνια. Πράγματι, ξοδεύονται τεράστια ποσά που δεν πιάνουν τόπο. Χάνονται χρήματα από τη λαϊκή περιουσία. 
    Το δεύτερο που θέλω να σημειώσω είναι το εξής: Η αντιμετώπιση των προβλημάτων της Ολυμπιακής δεν είναι θέμα προσωπικό ούτε του κυρίου Χατζηδάκη ούτε του Επιτρόπου της Ευρωπαϊκής Ένωσης κυρίου Μπαρό. Εάν είναι, όπως ειπώθηκε –δεν έχουμε λόγους να αμφιβάλλουμε- ότι ο κ. Μπαρό είναι ένα άθλιο υποκείμενο, πρέπει να το δούμε και να το αντιμετωπίζουμε από το γεγονός ότι εφαρμόζει μια άθλια πολιτική, την πολιτική της Ευρωπαϊκής Ένωσης.
     Το πρόβλημα της Ολυμπιακής είναι βαθύτατα πολιτικό και όχι νομικό. Είναι πρόβλημα της Κυβέρνησης, όπως είναι και η εφαρμογή της πολιτικής της Ευρωπαϊκής Ένωσης, πολιτική με την οποία είστε σύμφωνοι και η Νέα Δημοκρατία και το ΠΑ.ΣΟ.Κ.. 
      Το τρίτο ζήτημα. Εμείς ως Κ.Κ.Ε. θεωρούμε ότι η Κυβέρνηση έχει και σχέδιο και πολιτική. Σήμερα τεμαχίζει, σαλαμοποιεί την εταιρεία και τη διαδικασία. Αυτή η πολιτική ακολουθείται τα τελευταία χρόνια σε όλες τις πρώην Δ.Ε.Κ.Ο.. Υπάρχει το προηγούμενο της Δ.Ε.Η., του Ο.Σ.Ε.. Τεμαχίζονται, εκχωρούνται τμήματά τους σε ιδιώτες, στην πορεία συνολικής ιδιωτικοποίησης. Αυτή η διαδικασία ξεκίνησε εδώ και δέκα χρόνια επί των κυβερνήσεων του κ. Σημίτη. Σήμερα, βέβαια, προωθούνται πιο βίαια, πιο γοργά αυτά τα βήματα.
      Το τέταρτο ζήτημα. Βρισκόμαστε σήμερα μπροστά στη διαδικασία όπου μπαίνουν δυστυχώς τα τελευταία καρφιά στην κάσα της Ολυμπιακής. Προωθείται συστηματικά, μεθοδικά το προσχεδιασμένο έγκλημα που οδηγεί στο κλείσιμο και στην ιδιωτικοποίηση. Θα πάρει μια άλλη ταμπέλα, μια άλλη μικρή επιχείρηση. Γιατί γίνεται αυτό; Ποιος θα ωφεληθεί; Ασφαλώς όχι ο ελληνικός λαός και οι μεταφορές του. Όχι οι εργαζόμενοι στην Ολυμπιακή. Θα ωφεληθεί το μεγάλο κεφάλαιο. Κι αυτό το έγκλημα καθοδηγείται συγκεκριμένα από την Ευρωπαϊκή Ένωση. Η Κυβέρνηση της Νέας Δημοκρατίας ασφαλώς έχει την πρώτη και μεγάλη ευθύνη. Σοβαρές ευθύνες όμως για τη σημερινή κατάσταση έχει και το ΠΑ.ΣΟ.Κ.. 
      Κύριοι Βουλευτές, θα πρέπει να τονίσουμε για άλλη μια φορά ότι είναι παραπλανητική όλη αυτή η δικομματική αντιπαράθεση. Η διαφωνία σας βρίσκεται στα διαδικαστικά, σε διαχειριστικά ζητήματα. Τα προγράμματα εξυγίανσης περιελάμβαναν περικοπές δικαιωμάτων των εργαζομένων στο όνομα, δήθεν, της σωτηρίας της Ολυμπιακής. Δεν έγινε τίποτα. Αλλά να πούμε και ορισμένα πράγματα πιο συγκεκριμένα, που είναι η καρδιά του προβλήματος.
      Ποιος ψήφισε; Ποιος στήριξε τις αποφάσεις της Ευρωπαϊκής Ένωσης για τη λεγόμενη απελευθέρωση του τομέα των αερομεταφορών; Ψήφισε αυτές τις επιλογές η Νέα Δημοκρατία και το ΠΑ.ΣΟ.Κ. Το Κομμουνιστικό Κόμμα Ελλάδας έγκαιρα κατήγγειλε τη λεγόμενη απελευθέρωση. Ειδοποίησε τους εργαζόμενους ότι όλες αυτές οι αποφάσεις οδηγούν στην ιδιωτικοποίηση της Ολυμπιακής και βεβαίως με την ταυτόχρονη αφαίρεση εργασιακών και μισθοδοτικών δικαιωμάτων.
      Ως Κ.Κ.Ε. θεωρούμε ότι η Τεχνική Βάση της Ολυμπιακής, το υψηλό επίπεδο ειδίκευσης, το προσωπικό της, αυτή η μεγάλη περιουσία της, θα πρέπει να σταματήσουν να απαξιώνονται. Οι υποδομές της είναι από τις πρώτες στην Ευρώπη και όχι μόνο. Το προσωπικό της Τεχνικής Βάσης αναγνωρίζεται απ’ όλες τις αεροπορικές εταιρείες. Γιατί, λοιπόν, το οδηγούμε σε απαξίωση; Και οδηγήθηκε αυτό όλα τα τελευταία χρόνια.
      Κατά την άποψή μας, κύριε Πρόεδρε, κύριοι Βουλευτές, η μόνη λύση είναι η διεκδίκηση ενός αποκλειστικά δημόσιου τομέα αερομεταφορών. Είναι απαραίτητη η μονιμοποίηση όλων των εργαζομένων. Είναι απαραίτητη η κατάργηση των ιδιωτικών εταιρειών, η ένταξη των εργαζομένων στον ενιαίο φορέα των εργαζόμενων, σε όλες τις αερομεταφορές. Η ιδιωτικοποίηση με κλείσιμο και επαναλειτουργία μιας μικρής εταιρείας ή η πρόταση για ιδιωτικοποίηση με κάποια συμμετοχή του κράτους, είναι το ίδιο πράγμα.
      Κύριε Υπουργέ, φέρατε για παράδειγμα προηγουμένως τα ΕΛ.ΤΑ. που είναι κερδοφόρα. Και ο Ο.Τ.Ε. είναι κερδοφόρος κι όμως ιδιωτικοποιείται κι αυτός.
      Ειπώθηκαν πάρα πολλά. Είπατε, κύριε Υπουργέ -όχι μόνο σήμερα κι άλλες φορές- ότι με όλη αυτήν τη λειτουργία, με όλη αυτήν τη διαδικασία οι εργαζόμενοι, μόνιμοι και συνταξιούχοι, δεν πρόκειται να χάσουν τη δουλειά τους, ότι όλα τα αεροδρόμια, όλα τα νησιά θα έχουν δρομολόγια. Είναι ανέξοδες αυτές οι διακηρύξεις. Κανείς δεν μπορεί να τις πιστέψει.
      Θα σας έλεγα ότι πριν από δεκαπέντε χρόνια, όταν γινόταν συζήτηση για την άρση του καμποτάζ, υπόσχονταν όλοι οι Υπουργοί ότι δεν θα υπάρξει κανένα πρόβλημα με τα νησιά. Και ως Υπουργός Μεταφορών γνωρίζετε πολύ καλά κάθε πότε πάνε καράβια στις άγονες γραμμές. 
      Στον Ο.Τ.Ε. με τις εθελούσιες εξόδους συντελέστηκε ένα έγκλημα και η συνδικαλιστική ηγεσία της ΟΜΕ-Ο.Τ.Ε. αποδέχθηκε υψηλά μπόνους για τις εθελούσιες αποχωρήσεις και συμφώνησε στην αλλαγή των εργασιακών σχέσεων για τους νεοπροσλαμβανόμενους. Δηλαδή, δεν έκανε τίποτε άλλο, παρά να προδώσει τη νέα βάρδια της εργατικής τάξης, να προδώσουν αυτοί οι ίδιοι τα παιδιά τους. Μήπως και εδώ δεν θα έχουμε μία τέτοια εξέλιξη; Έτσι είναι τα πράγματα. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Τώρα εμείς, κύριε Υπουργέ, θεωρούμε ότι η Κυβέρνησή σας θα πρέπει να πήρε το μήνυμα της κινητοποίησης εκατοντάδων χιλιάδων εργατών και άλλων εργαζόμενων της Τετάρτης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε, σε δώδεκα δευτερόλεπτα. 
      Ξανατονίζουμε ότι όποιος δεν παίρνει υπ’ όψιν του τα λαϊκά εργατικά μηνύματα, αργά ή γρήγορα θα τρίβει τα μάτια του. Εμείς δρούμε στο λαϊκό κίνημα αυτή η ώρα να έρθει πιο γρήγορα και θεωρούμε ότι μόνο με την ανάπτυξη της οργανωμένης εργατικής και λαϊκής πάλης μπορεί να αποτραπεί η ιδιωτικοποίηση, το ξεπούλημα της Ολυμπιακής. Και ως Κ.Κ.Ε. θα συνεχίσουμε δραστήρια να συμμετέχουμε και να στηρίζουμε τις κινητοποιήσεις και τους αγώνες των εργαζομένων. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Χαλβατζή.
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ. κ. Αϊβαλιώτης.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Κυρίες και κύριοι Βουλευτές, -όσοι απέμειναν τέλος πάντων, γιατί νομίζω ότι είμαστε πάρα πολύ λίγοι- φέτος έπρεπε να είναι μία χρονιά γιορτής για την Ολυμπιακή. Μιλάμε για τα πενήντα χρόνια από τότε που οι πέντε κύκλοι βρέθηκαν στον αέρα χάρις στο δαιμόνιο ενός χαρισματικού Μικρασιάτη, ενός Σμυρνιού, του Αριστοτέλη Ωνάση, ο οποίος δημιούργησε την Ολυμπιακή, την έκανε την εταιρεία των πέντε ηπείρων και ακόμα και μετά το θάνατό του υπάρχουν άνθρωποι που ευεργετούνται από τα κληροδοτήματα που άφησε. 
      Να θυμίσω ότι είχε αφήσει υποτροφίες για απόρους. Πηγαίνουν παιδιά και σπουδάζουν στο εξωτερικό, άνθρωποι που δεν θα είχαν ποτέ τη δυνατότητα να σπουδάσουν έξω. Υπάρχουν άνθρωποι που σώζονται, όταν ξέρουμε όλοι ότι υπάρχει το «ΩΝΑΣΕΙΟ ΚΑΡΔΙΟΧΕΙΡΟΥΡΓΙΚΟ ΚΕΝΤΡΟ» στο οποίο πηγαίνουν άνθρωποι, βρίσκουν την υγεία τους, ενώ μέχρι πρόσφατα είχαμε εκροή συναλλάγματος προς το εξωτερικό. Αυτός ήταν ο Αριστοτέλης Ωνάσης και η εταιρεία που δημιούργησε, η Ολυμπιακή, βρίσκεται σήμερα στο όριο της εξαφάνισης. Η Ολυμπιακή, όμως, είναι συνώνυμη της ασφάλειας. Είναι μία ασφαλής, ίσως από τις πιο ασφαλείς, αεροπορικές εταιρείες του κόσμου.
      Ειλικρινά, εκπλήσσομαι από την υποκρισία του ΠΑ.ΣΟ.Κ., το οποίο, αφού ξεχαρβάλωσε την Ολυμπιακή, τακτοποίησε την εκλογική του πελατεία, την «μπούκωσε» με κόσμο, με «ημετέρους» και τη διέλυσε, σήμερα κλαίει για την κατάσταση, την οποία εν πολλοίς το ίδιο δημιούργησε. Βέβαια, δημιούργησε αυτήν την κατάσταση και τη συνέχισε η Νέα Δημοκρατία. 
      Να έρθουμε, λοιπόν, τώρα στις ευθύνες της Νέας Δημοκρατίας.
      Κύριε Υπουργέ, η Ολυμπιακή δεν έχει μόνο τους υπαλλήλους στην Ελλάδα, έχει και τους Έλληνες υπαλλήλους που υπηρετούν στους σταθμούς του εξωτερικού. Εσείς και εγώ έχουμε εξυπηρετηθεί επί χρόνια από τους Έλληνες υπαλλήλους στο Σταθμό των Βρυξελλών, παραδείγματος χάριν. Σε αυτούς τους Έλληνες είχατε πει ότι δεν θα χάσει κανείς τη δουλειά του, αν θυμάμαι από την περασμένη φορά που απαντήσατε σε επίκαιρη ερώτηση και είπατε ότι θα υπάρξουν μετατάξεις, άλλοι θα μείνουν στην Ολυμπιακή και θα υπάρξει εθελούσια έξοδος. 
      Οι υπάλληλοι, οι οποίοι έχουν συμβάσεις ιδιωτικού δικαίου στους σταθμούς του εξωτερικού πού θα βρεθούν; Ξέρω ότι έχετε ευαισθησία και νομίζω ότι θα μου δώσετε μία πειστική απάντηση. 
      Το όνομα «OLYMPIC AIRLINES» ανήκει μόνο στην Ολυμπιακή; Το ρωτάω αυτό, γιατί υπάρχει πληροφόρηση στις Βρυξέλλες ότι η Ολυμπιακή έκανε ένσταση –αναφέρω την πληροφόρηση που έφτασε σε συγκεκριμένη υπηρεσία της Κομισιόν- εναντίον κάποιου τρίτου που ισχυρίζεται ότι το έχει κατοχυρώσει. Ισχύει κάτι τέτοιο; Ελπίζω να μην ισχύει. 
      Μπαίνω κατευθείαν στην ουσία και ρωτάω συγκεκριμένα πράγματα, γιατί νομίζω ότι ο κόσμος δεν θέλει κοκορομαχίες. Aναφέρομαι πιο πολύ στην αντίδραση του ΠΑ.ΣΟ.Κ. και, επαναλαμβάνω, εκπλήσσομαι για το κόμμα που ξεχαρβάλωσε την Ολυμπιακή, στην κυριολεξία. Εκπλήσσομαι για τα κροκοδείλια δάκρυα του ΠΑ.ΣΟ.Κ. σχετικά με την Ολυμπιακή.
      Οι πιλότοι των μισθωμένων αεροσκαφών σήμερα είναι Έλληνες; Είναι ένα ερώτημα. Είναι μισοί-μισοί; Πετάνε ξένοι τα μισθωμένα αεροπλάνα που έχει μισθώσει η Ολυμπιακή; 
      Πραγματικά, παράξενα πράγματα φτάνουν ως πληροφορίες στις Βρυξέλλες. Αναφέρουν ότι η Ολυμπιακή διέθεσε Έλληνες πιλότους πριν δύο χρόνια σε ινδικές εταιρείες και πετούσαν εσωτερικά δρομολόγια στην Ινδία. Θα ήθελα να ξέρω τι έχει γίνει μ’ αυτό.
      Με όλα αυτά που ακούμε διερωτάται κανείς ποιος είναι ο ορίζοντας κλεισίματος της Ολυμπιακής. Αν κάποιος –αυτή είναι η καταγγελία που θα έλεγα- πάει να βγάλει σήμερα εισιτήριο από την Ολυμπιακή στον Καναδά μετά τον Οκτώβριο του 2008 απλά δεν μπορεί να βγάλει εισιτήριο. Το σύστημα τον πετάει έξω. 
      Δεν έχει ακουστεί νομίζω –εκτός αν δεν το παρακολούθησα- το ζήτημα της «ΠΑΝΘΕΟΝ». Τι είναι αυτή η «ΠΑΝΘΕΟΝ»; Υπάρχει αυτή η εταιρεία; Γιατί μαθαίνουμε ότι είναι επτά υπάλληλοι όλοι και όλοι έξι υπάλληλοι λέει και μια καθαρίστρια. Τι συμβαίνει με αυτήν την «ΠΑΝΘΕΟΝ»; Κάνει κάτι; Έχει πτητικό έργο;
      Τι πληρώνει η Ολυμπιακή σε ενοίκια, σε συγκεκριμένες εταιρείες; Και δεν είναι δική σας ευθύνη, εσείς είστε δύο μηνών Υπουργός. Μιλάω για πιο πίσω. Μήπως πληρώνει διπλάσια ενοίκια από την αγορά; Μήπως υπάρχει καθηλωμένο μισθωμένο από την Ολυμπιακή, αεροπλάνο, συγκεκριμένης εταιρείας με ελαττωματικό σύστημα πίεσης στην καμπίνα; Μήπως το 2006 ο ιδιοκτήτης συγκεκριμένης εταιρείας αγόρασε αεροπλάνο κόστους 3,1 εκατομμυρίων ευρώ και το νοίκιασε αμέσως στην Ολυμπιακή με 6,2 εκατομμύρια ευρώ, δηλαδή στο διπλάσιο; 
      Ο διεθνής Τύπος ανέφερε –όποιος μπει στο INTERNET μπορεί να το δει- ότι μια μεγάλη εταιρεία η «QATAR AIRWAYS» έδειξε και μάλιστα με επιστολές της και μάλιστα δύο φορές ενδιαφέρον να αγοράσει την Ολυμπιακή. Έχει ειδοποιηθεί η Κομισιόν και ο κ. Μπαρό γι’ αυτό; 
      Είπατε και σήμερα, αλλά και την προηγούμενη εβδομάδα ότι η Κομισιόν εγγυάται τη σύνδεση των νησιών του Αιγαίου. Έχουμε πρόβλημα με την Τουρκία, έχουμε απομακρυσμένα νησιά που ζουν άνθρωποι, οι οποίοι είναι φτωχοί, είναι δίπλα στο στόμα της Τουρκίας. Ο Οζάλ θυμίζω ότι είχε πει πως το δημογραφικό θα λύσει το πρόβλημα του Αιγαίου. Ελπίζουμε να διαψευστεί ο Οζάλ. Έχουμε ανθρώπους που ζουν πάνω στα νησιά του Αιγαίου γαντζωμένοι και αρνούνται να φύγουν. Χρειάζεται, λοιπόν, αεροπορική συγκοινωνία. Η Κομισιόν εγγυάται ότι θα υπάρχουν πτήσεις προς τα νησιά του Αιγαίου. Έχει καμιά αεροπορική εταιρεία η Κομισιόν; Πώς το εγγυάται; Πώς εγγυάται η Ολυμπιακή ότι αυτοί οι νησιώτες οι οποίοι θέλουν να φτάσουν στο κέντρο, διότι, δυστυχώς, είναι αθηνοκεντρικό το κράτος και όλα πρέπει να περνάνε από την Αθήνα, θα έχουν αεροπλάνο συνεχώς, ανά πάσα στιγμή;
      Άλλη μια ερώτηση. Από τα σαράντα ένα αεροσκάφη, η Ολυμπιακή έχει μόνο δεκαεπτά στην ιδιοκτησία της και τα υπόλοιπα είναι νοικιασμένα; 
      Είπατε κατ’ επανάληψη ότι θέλετε να δημιουργήσετε μια Ολυμπιακή ελεύθερη βαρών. Να δημιουργήσετε και μια Ολυμπιακή ελεύθερη Μπαρό! Όχι μόνο ελεύθερη βαρών, αλλά και ελεύθερη Μπαρό! Τον Μπαρό να μην τον φοβάστε, κύριε Υπουργέ και να μην υποχωρείτε.
      Ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κύριε συνάδελφε. 
      Ο κύριος  Υπουργός έχει το λόγο.
      ΘΕΟΧΑΡΗΣ ΤΣΙΟΚΑΣ: Κυρία Πρόεδρε, θέλω να δευτερολογήσω. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Με συγχωρείτε, κύριε Υπουργέ. Θέλει να δευτερολογήσει ο κ. Τσιόκας. 
      Ορίστε, κύριε Τσιόκα, έχετε το λόγο.
      ΘΕΟΧΑΡΗΣ ΤΣΙΟΚΑΣ: Βέβαια, αν είναι να πάρει το λόγο ο Υπουργός να πει ότι υπαναχωρεί από τις θέσεις του και επιτέλους μιλήσει για ένα επιχειρησιακό πρόγραμμα μέσα από το οποίο η Ολυμπιακή θα βρει το δρόμο της ανασυγκρότησής της είναι ευπρόσδεκτο. 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Έχω μιλήσει ήδη γι’ αυτό.
    ΘΕΟΧΑΡΗΣ ΤΣΙΟΚΑΣ: Από το νόημα των ερωτήσεών σας, κύριε Υπουργέ, που κάνατε ως Ευρωβουλευτής φοβάμαι ότι στο μυαλό σας είναι κατασταλαγμένη η επιλογή της διάλυσης της Ολυμπιακής. Γιατί βλέπω εδώ –και θα το καταθέσω στα Πρακτικά- τρεις από τις επερωτήσεις που έχετε κάνει στην Κομισιόν. Μάλιστα, σε μία απ’ αυτές στις 11 Σεπτεμβρίου 2003 ζητάτε με γραπτή σας παρέμβαση … 
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Την κατέθεσα ήδη. 
    ΘΕΟΧΑΡΗΣ ΤΣΙΟΚΑΣ: Ναι, αλλά καλό είναι να το ξέρει η ελληνική κοινωνία, ο ελληνικός λαός, ότι λειτουργήσατε σε βάρος της Ολυμπιακής. Ζητάτε, λοιπόν, από την Επιτροπή να ενημερωθεί για τη διαδικασία ανασυγκρότησης.
Σε άλλη ερώτησή σας για την επιλογή σαράντα πέντε πιλότων ρωτάτε αν αυτό αντίκειται στη νομοθεσία κ.λπ.. 
      Όλες αυτές οι στάσεις σας δεν είναι ενισχυτικές μιας επιλογής που οδηγεί σ’ ένα επιχειρησιακό σχέδιο για να λειτουργήσει η εταιρεία, αλλά είναι ακριβώς αντίθετες. Στηρίζονται ακριβώς στη λογική της συρρίκνωσής και διάσωσής της. Μάλιστα και τώρα στην ομιλία σας μιλήσατε για «νέο σχήμα» την ίδια ώρα που για την Ολυμπιακή είναι ανοιχτά τα ζητήματα και της πολιτικής διαπραγμάτευσης και της δικαστικής εξέλιξης που εκτιμάμε ότι θα ολοκληρωθούν σε δύο χρόνια. Δεν θέλετε να μιλήσετε για σχέδιο επιχειρησιακής βιωσιμότητας και ανασυγκρότησης ολόκληρου του ομίλου.
      Ταυτόχρονα είναι σε πλήρη αδυναμία πλέον όλος ο πολιτικός σας λόγος γιατί στην ουσία αναφέρεστε σ’ έναν συμψηφισμό χρεών για ποιον άραγε; Για τα ελλείμματα, τα χρέη της Ολυμπιακής ή τις οφειλές; Ο ίδιος ο κ. Μπαρό δέχθηκε ότι οι οφειλές του κράτους προς την Ολυμπιακή είναι νέο δεδομένο και δεν το έχουν συνυπολογίσει. Είναι βάση για να συζητήσετε για την αναγκαιότητα να υπάρξει καινούργιο επιχειρησιακό πρόγραμμα ολόκληρης της Ολυμπιακής και όχι νέο σχήμα. Πάρτε πίσω τη φράση «νέο σχήμα» λοιπόν, και μιλήστε ολοκληρωμένα για ένα νέο επιχειρησιακό σχέδιο που θα δίνει τη δυνατότητα στην Ολυμπιακή να λειτουργήσει και βιώσιμα και ανταγωνιστικά.
      Όσον αφορά την κριτική που κάνατε για το παρελθόν, εμείς σας καλέσαμε εδώ να μας πείτε με βάση αυτό που παραλάβατε ποιο είναι το καινούργιο «λιθαράκι» που θα βάλετε. Εσείς περιδιαβήκατε την EL AL, τη Sabena και σήμερα μας ανακοινώσατε άλλα σχήματα τα οποία πάλι είναι θνησιγενή. Δεν θέλετε να πάρετε σαφή θέση πάνω στην ουσία του προβλήματος που είναι ένα καινούργιο επιχειρησιακό πρόγραμμα, που είναι μία σοβαρή πολιτική διαπραγμάτευση με την Ευρωπαϊκή Ένωση, που χρειάζεται ακόμα και την ενεργοποίηση του Πρωθυπουργού, όπως σας είπε η Κοινοβουλευτική μας Εκπρόσωπος. 
      Όχι μόνο αυτό, αλλά επικαλεσθήκατε και λαθεμένα στοιχεία. Ξέρετε ότι οι Ολυμπιακές Αερογραμμές μείωσαν το πτητικό τους έργο επί των ημερών σας γιατί τις απαξιώσατε. Είχαν 60% μερίδιο αγοράς και στα τριάμισι αυτά χρόνια οι Ολυμπιακές Αερογραμμές περιόρισαν το αντικείμενό τους στο 42%. 
      Δεύτερον, μιλήσατε για τις χρονομισθώσεις και μάλιστα τις «φορτώσατε» στην περίοδο της διακυβέρνησης του ΠΑ.ΣΟ.Κ. ενώ ξέρετε πολύ καλά ότι εκείνη την περίοδο όταν χρησιμοποιούνταν αυτός ο τρόπος γινόταν κατ’ εξαίρεση μία φορά στο ένα ή δύο χρόνια και όταν υπήρχε υπερβολικός φόρτος και η Ολυμπιακή δεν μπορούσε να ανταποκριθεί. Εσείς το κάνατε μόνιμα και εδώ και τριάμισι χρόνια «βάζετε μέσα» την Ολυμπιακή κατά 500.000 δολάρια το μήνα. 
      Είπατε ότι τα ΕΛ.ΤΑ. είναι κερδοφόρα και ότι η Ολυμπιακή δεν είναι κερδοφόρα. Κι εδώ πάλι κάνετε επιλεκτική αναφορά, κύριε Υπουργέ, και το ξέρετε πάρα πολύ καλά. Τα ΕΛ.ΤΑ. δεν ήταν βιώσιμα, επί των ημερών σας έγιναν βιώσιμα γιατί ακολουθήθηκε από το ΠΑ.ΣΟ.Κ. ο άλλος δρόμος που σας προτείνουμε. Οι εργαζόμενοι μαζί με το κράτος έφτιαξαν κοινωνικό συμβόλαιο μέσα από συλλογικές διαπραγματεύσεις και διαμόρφωσαν ένα άλλο σχέδιο, το τήρησαν με ακρίβεια και αυτό είχε σαν αποτέλεσμα την κερδοφορία. Αυτήν την κερδοφορία που έχουν σήμερα τα ΕΛ.ΤΑ. εσείς την απαξιώνετε διότι όπως ξέρετε έχουν μειωμένη κερδοφορία τα τελευταία χρόνια γιατί έχετε εγκαταλείψει μία σειρά από αντικείμενα, που το κοινωνικό συμβόλαιο είχε δεσμεύσει. 
      Γιατί δεν το κάνετε αυτό και στην Ολυμπιακή; Γιατί δεν κάθεστε με τους εργαζόμενους, αξιοποιώντας όλα αυτά τα στοιχεία να δημιουργήσετε τις προϋποθέσεις ανασυγκρότησης; Γιατί δεν μιλάτε για την αναγκαιότητα να υπάρξει ενοποίηση όλων των επιμέρους εταιρειών του ομίλου προκειμένου να υπάρξει μία άλλη σχέση; Γιατί δεν μιλάτε για στρατηγικές συνεργασίες όπως κάνει ο ανταγωνιστής στην Ελλάδα; Αυτά τα αφαιρείτε. Κρατάτε λέτε τους κύκλους, δεν μας λέτε για τα ελικοφόρα, για μία μικρή εταιρεία, δεν μας λέτε ποιος θα πάρει τα «φιλέτα» και λέτε απλώς πώς θα κάνετε τους πιλότους υπάλληλους στο δημόσιο. Αυτό μας λέτε. Αυτό είναι το σχέδιό σας.
      Ε, λοιπόν, εμείς αυτό δεν το δεχόμαστε. Δεν θέλουμε οι πιλότοι να γίνουν υπάλληλοι του δημοσίου. Θέλουμε οι πιλότοι να πετάνε με τα εμπορικά κομμάτια της Ολυμπιακής και η σημαία της Ολυμπιακής και της Ελλάδος και όχι τα οικόσημα των διαφόρων επιχειρηματιών να είναι στους ουρανούς 
      Τέλος, θέλω να σας πω και κάτι άλλο. Η RYANAIR τα έβαλε με την Ευρωπαϊκή Επιτροπή. Αντέδρασαν τα άλλα κράτη-μέλη. Εσείς κρυφτήκατε πίσω από την ένσταση της RYANAIR και λέτε να κλείσουμε την Ολυμπιακή. Η ιστορία της διάλυσης της Ολυμπιακής πρέπει να τελειώνει. Δεν την θέλει ο πολιτικός κόσμος στο ευρύτερο πολιτικό του φάσμα. Δεν την θέλει η κοινωνία. Δεν την θέλουν οι παραγωγικές δυνάμεις. Θέλουν να υπάρχουν υγιείς κανόνες στη λειτουργία των αερομεταφορών με ανταγωνισμό, με πολλές εταιρείες, όπου η Ολυμπιακή μέσα από το βαρύ της όνομα θα λειτουργεί και στην αγορά ως εξυγιαντής υπέρ των συμφερόντων των πολιτών και του ελληνισμού. Αυτό θέλουμε. Θέλουμε η Ολυμπιακή να πετά όπου υπάρχει ελληνισμός.
      Στη βάση αυτή καθίστε και συζητείστε και στην Ελλάδα με τους εργαζόμενους, με τον παραγωγικό κόσμο, εκφράστε ένα επιχειρησιακό σχέδιο σοβαρό και διαπραγματευθείτε  σοβαρά με την Ευρωπαϊκή Ένωση.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Σύσταση  Εθνικού Ταμείου Κοινωνικής Συνοχής και άλλες διατάξεις». 
      Ο κύριος Υπουργός έχει το λόγο για δεκατρία λεπτά. 
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Κυρίες και κύριοι συνάδελφοι, ο κ. Αλαβάνος, ο Πρόεδρος του ΣΥ.ΡΙΖ.Α., που ξέρει και ο ίδιος πόσο βαθιά τον εκτιμώ και πόσα ταξίδια, αν μη τι άλλο, μας συνδέουν και με την Ολυμπιακή και με άλλες αεροπορικές εταιρείες, αναφέρθηκε στα παλιά χρέη της εταιρείας της περιόδου του ΄80. 
      Θα μπορούσα να κάνω κριτική στις κυβερνήσεις του ΠΑ.ΣΟ.Κ γι’ αυτήν την περίοδο. Είναι περιττό να το κάνω, όμως, γιατί το 1994 ρυθμίστηκε αυτή η κατάσταση σε πανευρωπαϊκό επίπεδο, όπως σας είπα, οπότε παρέλκει να μιλάμε γι’ αυτήν την περίοδο. Υπήρξε ρύθμιση το 1994. Μπορέσαμε και επιδοτήσαμε την Ολυμπιακή, όπως και άλλα κράτη τις δικές τους εταιρείες. Η διαφορά μας με άλλα κράτη είναι ότι από εκεί και πέρα εμείς συνεχίσαμε να έχουμε προβλήματα με την Ολυμπιακή, ενώ εν τω μεταξύ  η LUFTHANSA κατέστη κερδοφόρος, η  ΑIR FRANCE  κατέστη κερδοφόρος κ.ο.κ..
      Αυτά τα προβλήματα μαζί με τον κ. Αλαβάνο σε μια περίπτωση τουλάχιστον, όχι με κοινή ερώτηση, αλλά κατά σύμπτωση χρονικά, είχαμε αναδείξει ως Ευρωβουλευτές στο Ευρωπαϊκό Κοινοβούλιο. Θυμάμαι μια ερώτηση το 1998, που αφορούσε στο τότε πρώτο πρόγραμμα εξυγίανσης, το οποίο δεν οδηγήθηκε πουθενά. O κ. Αλαβάνος και εγώ, από διαφορετική αφετηρία ο καθένας μας, θέλαμε να δείξουμε στον ελληνικό λαό ότι είναι μια προσπάθεια χωρίς τέλος, χωρίς αποτέλεσμα. 
      Σε σχέση με την μετεγκατάσταση στα Σπάτα, προφανώς γι’ αυτόν το λόγο επί Νέας Δημοκρατίας οι δύο διοικήσεις των δύο εταιρειών της Ολυμπιακής έκαναν την προσφυγή, η μεν Ολυμπιακή Αεροπορία Υπηρεσίες στο Διαιτητικό Δικαστήριο και η άλλη εταιρεία στο Πρωτοδικείο, όπου αναμένουμε την απόφαση. Περιμένουμε να βγει η απόφαση επί του θέματος αυτού, διότι οι εταιρείες έκριναν –σας είπα επί Νέας Δημοκρατίας και πριν εκπνεύσει η προθεσμία, που το ΠΑ.ΣΟ.Κ θα άφηνε να περάσει έτσι- ότι υπήρχε πρόβλημα. 
      Αλλά θέλω να σημειώσω, κύριε συνάδελφε, ότι ακόμα και αν η Ευρωπαϊκή Επιτροπή έλθει στο τέλος και μας πει ότι δέχεται στο σύνολο τα 835.000.000 ευρώ τα οποία έχει επιδικάσει το Διαιτητικό Δικαστήριο …
      ΠΑΝΑΓΙΩΤΗΣ ΛΑΦΑΖΑΝΗΣ: Με ποιο δικαίωμα το αντίθετο …
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών):  Αφήστε, κύριε Λαφαζάνη.
      Ακόμα και αν το δεχθεί, η Ολυμπιακή Αεροπορία Υπηρεσίες δεν απαντά στο πρόβλημά της, διότι το χρέος συνολικά του ομίλου σάς είπα ότι είναι 2.400.000.000 ευρώ. 
      Ανεξάρτητα από το εάν εγώ συμφωνώ, κύριε Λαφαζάνη, ή διαφωνώ με την Ευρωπαϊκή Επιτροπή, ξέρετε ότι οι επενδυτές δεν θα τοποθετηθούν με βάση τι πιστεύει ο κ. Λαφαζάνης ή ο Χατζηδάκης. 
Θα τοποθετηθούν με βάση το αν υπάρχουν ή όχι εκκρεμότητες με τις Βρυξέλλες. Αυτή είναι η πραγματικότητα και πρέπει να λέμε την αλήθεια στον κόσμο. Το ξέρετε πάρα πολύ καλά. Κανείς επενδυτής δεν θα έρθει να βάλει το κεφάλι του στον ντορβά.
      ΠΑΝΑΓΙΩΤΗΣ ΛΑΦΑΖΑΝΗΣ: Μου επιτρέπετε μια διακοπή;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ναι, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Κατ’ αρχάς, δίνετε επιχειρήματα στην Ευρωπαϊκή Επιτροπή με αυτά που λέτε.
      ΠΡΟΕΔΡΕΥΟΥΣΑ (Έλσα Παπαδημητρίου): Ποιος σας έδωσε το λόγο, κύριε συνάδελφε;
      Κύριε Υπουργέ, μου επιτρέπετε να κάνω εγώ τη δουλειά μου κι εσείς τη δική σας;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, ήθελα απλώς να είμαι ευγενής, για να μη νομίσει ο συνάδελφος…
      ΠΡΟΕΔΡΕΥΟΥΣΑ (Έλσα Παπαδημητρίου): Συνεχίστε το λόγο σας, κύριε Υπουργέ.
      ΠΑΝΑΓΙΩΤΗΣ ΛΑΦΑΖΑΝΗΣ: Επιτρέπει, όμως, ο κύριος Υπουργός.
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, δεν σας επιτρέπω εγώ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Εν πάση περιπτώσει, οι επενδυτές –και το ξέρουν όλοι που έχουν στοιχειώδη επαφή με την αγορά- δεν θα αποφασίσουν με βάση το τι πιστεύω εγώ ή το τι πιστεύει οποιοσδήποτε άλλος, αλλά με βάση το αν υπάρχουν εκκρεμότητες στις Βρυξέλλες. Και αυτό είναι μια αλήθεια που δεν αμφισβητείται.
      Όπως δεν αμφισβητείται ότι η εταιρεία «μπαίνει μέσα», ότι έχει ζημιές. Αλλιώτικα κάποιος θα βρισκόταν, οι εργαζόμενοι, οι πιλότοι, κάποιος θα ερχόταν και θα την αγόραζε. Δεν μπορούμε να ξεχάσουμε τα πάντα μιλώντας σε αυτήν την Αίθουσα.
      Η κ. Ξενογιαννακοπούλου, που επίσης ξέρει πόσο μεγάλη εκτίμηση της έχω προσωπική, παρ’ ότι διαφωνούμε πολιτικά, αναφέρθηκε στο κόστος του να κλείσει η Ολυμπιακή. Μα, πράγματι θα υπάρξει κόστος αν κλείσει η Ολυμπιακή. Μόνο που η Ολυμπιακή δεν θα κλείσει.
      Προσπαθούμε να βρούμε μια υγιή λύση, έτσι ώστε να δημιουργηθεί μια άλλη Ολυμπιακή, με ένα όμως σχέδιο που νομικά θα στέκεται, δεν θα είναι σαν το σχέδιο του κ. Βερελή, όπου δημιουργήθηκε μια εταιρεία ως σαρξ εκ της σαρκός, με αποτέλεσμα να αμφισβητείται από την πρώτη μέρα.
      Και αυτή είναι η διαφορά μας. Ότι εμείς θέλουμε μια τίμια λύση νομικά, ορθή νομική λύση, ενώ εσείς προσπαθώντας να αποφύγετε ένα κάποιο πολιτικό κόστος τότε εν όψει εκλογών, οδηγηθήκατε σε μια λύση, η οποία δεν στεκόταν. Αυτή είναι η πραγματικότητα, κυρία Ξενογιαννακοπούλου.
      Τώρα, το αν καταθέσαμε τα όπλα ή όχι φαίνεται από το γεγονός ότι συνεχίζονται οι διαπραγματεύσεις. Απλώς ανακοίνωσα τι ακριβώς συμβαίνει. Και οι διαπραγματεύσεις συνεχίζονται, είναι σκληρές, και το τι λέει ο κ. Μπαρό αφορά τον ίδιο. Το τι λέει η ελληνική Κυβέρνηση είναι τελείως διακριτό, είναι σαφές, και το έχουμε καταστήσει ξεκάθαρο και στις διαπραγματεύσεις με την Ευρωπαϊκή Επιτροπή και υπερασπιζόμενοι την υπόθεση της Ολυμπιακής στο Δικαστήριο των Ευρωπαϊκών Κοινοτήτων.
      Από κει και πέρα, επειδή μιλήσατε για μένα ως αγγελιοφόρο μηνυμάτων από τις Βρυξέλλες, πρέπει να ξέρετε ότι δεν φταίει ο αγγελιοφόρος, φταίει το μήνυμα. Και το μήνυμα το διαμορφώσατε δυστυχώς κατά βάσιν εσείς, με τις πολιτικές σας τόσα χρόνια, που δεν οδήγησαν πουθενά την Ολυμπιακή, παρά στο να σωρεύει ελλείμματα και προβλήματα.
      Ειπώθηκε και κάτι άλλο, από τον κ. Τσιόκα, που μόλις έφυγε από στην Αίθουσα, για την ερώτηση μου του Σεπτεμβρίου του 2003, που ρωτούσα την Ευρωπαϊκή Επιτροπή αν θεωρεί ότι η καινούργια εταιρεία, οι «Ολυμπιακές Αερογραμμές», είναι διάδοχο σχήμα της προηγούμενης.
      Βεβαίως έκανα αυτήν την ερώτηση και την κατέθεσα στα Πρακτικά. Και ο λόγος που την έκανα αυτήν την ερώτηση, ήταν γιατί είχα πληροφορίες ως Ευρωβουλευτής, που είχα μείνει τότε σχεδόν δέκα χρόνια στις Βρυξέλλες και γνώριζα την κατάσταση μέσα στην Κομισιόν, ότι η Κομισιόν αμφισβητεί τη λύση Βερελή. Και ήθελα να ξέρει ο ελληνικός λαός δια στόματος Κομισιόν ότι η λύση αυτή είναι πιθανό να μη δουλέψει, παρά τους πανηγυρισμούς του κ. Βερελή εκείνης της περιόδου.
      Και δυστυχώς η Ευρωπαϊκή Επιτροπή μάσησε τα λόγια της στην απάντηση. Διότι αν μιλούσε ξεκάθαρα και δεν έστελνε μόνο αυτά τα χαρτιά που σήμερα κατέθεσα και βρήκα στα Αρχεία του Υπουργείου, και μιλούσε ξεκάθαρα στους πολίτες, θα ξέρανε ότι το ΠΑ.ΣΟ.Κ. τότε έφτιαχνε παλάτια στην άμμο. Περί αυτού πρόκειται.
      Τώρα, από κει και πέρα, έρχομαι σε άλλες επιμέρους ερωτήσεις, σχετικά με το εάν, ας πούμε, πράγματι η Κομισιόν μπορεί να εγγυηθεί την κάλυψη των νησιών μας. Βγήκαν επισήμως και το είπαν. Και δεσμεύτηκαν και σε μένα κατ’ ιδίαν ότι θα δουλέψουν για μια νομική λύση, που δεν έχει προηγούμενο βέβαια στην Ευρώπη, γιατί καμμιά άλλη χώρα δεν έχει τη μορφολογία της Ελλάδας, έτσι ώστε να μην υπάρξει ούτε μία μέρα πρόβλημα κάλυψης των νησιών μας. Το δήλωσε ο εκπρόσωπος της Ευρωπαϊκής Επιτροπής.
      Γιατί επιτέλους δεν πιστεύουμε καν τις διαβεβαιώσεις της Ευρωπαϊκής Επιτροπής; Δεν πιστεύουμε τους Έλληνες Υπουργούς. Εντάξει, ανήκουμε σε άλλα κόμματα. Αλλά εδώ υπάρχει με τον επισημότερο τρόπο διαβεβαίωση από τις Βρυξέλλες.
      Σε σχέση με την «ΠΑΝΘΕΟΝ», η «ΠΑΝΘΕΟΝ» έχει δημιουργηθεί ήδη από το 2005, διότι μπορεί να χρησιμεύσει ως νομικό κέλυφος για να δημιουργηθεί η νέα Ολυμπιακή.
      Αυτός είναι και ο λόγος που την κρατάμε εν ζωή. Είναι ένας από τους πιθανούς τρόπους, με τους οποίους μπορούμε να εξασφαλίσουμε την επιβίωση ουσιαστικά της Ολυμπιακής. 
      Η «ΠΑΝΘΕΟΝ» δημιουργήθηκε με 60.000.000 ευρώ μετοχικό κεφάλαιο και σήμερα έχει 62.000.000 ευρώ μετοχικό κεφάλαιο. Είναι μία από τις όχι πολλές –είναι αλήθεια- δημόσιες επιχειρήσεις στην Ελλάδα που δεν μπαίνουν μέσα. Επαναλαμβάνω ότι την κρατάμε εν ζωή, διότι μπορεί να αποδειχθεί χρήσιμη. 
      Σε σχέση με την «QATAR AIRWAYS», θέλω να πω ότι πράγματι η «QATAR AIRWAYS» ενδιαφέρεται και επί των ημερών μου. Θα κουβεντιάσουμε μαζί της, όπως θα κουβεντιάσουμε και με όλους τους άλλους επενδυτές -διότι υπάρχουν πολλοί άλλοι υποψήφιοι επενδυτές- συντεταγμένα και με βάση τους κανόνες που εμείς θα θέσουμε. Μόνο που επαναλαμβάνω ότι όλοι αυτοί οι επενδυτές μέχρι τώρα τρόμαζαν, όταν έβλεπαν ότι μπορεί να κληρονομήσουν τα χρέη του ομίλου. Εκεί είναι το πρόβλημά μας με την αποκρατικοποίηση της Ολυμπιακής. 
      Η Ολυμπιακή δεν είναι καθόλου συγκρίσιμο μέγεθος με τα ΕΛ.ΤΑ. και όχι γιατί δεν ισχύει αυτό που είπα προηγουμένως, ότι δηλαδή τα ΕΛ.ΤΑ. είναι κερδοφόρα. Προφανώς, είναι κερδοφόρα. Όμως, θα πρέπει να ξέρετε ότι τα ΕΛ.ΤΑ. σε ένα πολύ σημαντικό κομμάτι της αγοράς έχουν μονοπωλιακή εκμετάλλευση και θα την έχουν μέχρι το 2013. Με την Ολυμπιακή δεν συμβαίνει αυτό, διότι στις αερομεταφορές έχουμε απελευθερωμένη αγορά και τα πράγματα είναι τελείως διαφορετικά. 
      Εν πάση περιπτώσει, πρέπει να ξέρετε ότι εμείς έχουμε ξεκάθαρη κατεύθυνση με βάση τα πιστεύω μας, με βάση αυτά που ισχύουν στην Ευρωπαϊκή Ένωση και δεν θα προχωρήσουμε με ψευτοπαληκαρισμούς, αλλά με νομικά επιχειρήματα και με ξεκάθαρες θέσεις στη διαπραγμάτευσή μας απέναντι στην Ευρωπαϊκή Επιτροπή. Η βούλησή μας είναι να καταλήξουμε σε μία καθαρή λύση μέσα στο 2008, ξεφεύγοντας από το νομικό κυκεώνα στον οποίο έχουμε μπλέξει εδώ και έντεκα χρόνια, κυκεώνας που δεν οδηγεί πουθενά, παρά μόνο στο να σωρεύει καινούργια ελλείμματα στους φορολογούμενους, σε μία λύση, η οποία πραγματικά θα επιτρέψει να δημιουργηθεί μία άλλη υγιής Ολυμπιακή. Σας είπα τις συντεταγμένες αυτής της λύσης. 
      Πρώτον, θέλουμε -και πιστεύω θα τα καταφέρουμε- να κρατήσουμε το όνομα και το σήμα της εταιρείας.
      Δεύτερον, θα ληφθεί πρόνοια για τους εργαζόμενους, έτσι ώστε κανείς να μη χάσει τη δουλειά του. Θα κάνουμε ειδική διαπραγμάτευση με τους πιλότους, έτσι ώστε να λάβουμε υπ’ όψιν την ιδιαιτερότητα της περίπτωσής τους, γιατί πράγματι υπάρχει.
      Τρίτον, στα νησιά δεν θα υπάρξει κανένα κενό.
      Τέταρτον, δεν θα ανεχθούμε να υπάρχει κανένα μονοπώλιο στην Ελλάδα.
      Πέμπτον, θα τερματισθεί οριστικά αυτή η κατάσταση με τα ελλείμματα και τα χρέη, τα οποία καλύπτουν τελικά οι Έλληνες φορολογούμενοι, όλοι εμείς.
      Αυτή είναι η κατεύθυνσή μας, κυρίες και κύριοι συνάδελφοι, για μια άλλη, υγιή Ολυμπιακή. Και το ερώτημα, το οποίο τίθεται, είναι το εξής: Αφού έχουμε ξεκαθαρίσει ότι αυτές είναι οι προϋποθέσεις με τις οποίες θέλουμε να προχωρήσουμε, αφού δεν θίγονται οι νησιώτες μας, δεν θίγονται οι εργαζόμενοι, δεν θίγονται οι φορολογούμενοι, αφού εξασφαλίζουμε το όνομα και το σήμα της Ολυμπιακής, για ποιο λόγο να παραμείνουμε στο σημερινό άρρωστο και χρεοκοπημένο μοντέλο; Ας μου πει κάποιος, επιτέλους, σε αυτόν τον τόπο γιατί θέλουμε να παραμείνουμε σε αυτό το μοντέλο; Μήπως γιατί φοβόμαστε το καινούργιο; Μήπως γιατί τελικά, ενώ κάποιοι παριστάνουν τους προοδευτικούς, είναι βαθύτατα συντηρητικοί; Η λύση, την οποία θέλουμε να προχωρήσουμε, είναι λύση ευθύνης και ανθρωπιάς. 
      Κυρία Πρόεδρε, θέλω να τελειώσω με μία παρατήρηση, που αφορά τους εργαζόμενους. Ξέρω ότι οι εργαζόμενοι μπορεί να ανησυχούν σε κάποιο βαθμό για το τι θα συμβεί την επόμενη μέρα. Θέλω από αυτό εδώ το Βήμα, με τον πιο κατηγορηματικό τρόπο, να μεταφέρω και τη δική μου εγγύηση, αλλά πάνω από όλα την εγγύηση του Πρωθυπουργού, ότι οι εργαζόμενοι δεν θα θιγούν. Είτε θα απορροφηθούν στη νέα εταιρεία, είτε θα συνεχίσουν να δουλεύουν στην τεχνική βάση και στο ground handling, που πιστεύουμε ότι θα σώσουμε, είτε θα μεταταγούν, είτε θα ενταχθούν σε προγράμματα εθελούσιας εξόδου. Κανένας εργαζόμενος δεν θα θιγεί, κανένας εργαζόμενος δεν θα βρεθεί στο δρόμο. Πώς να σας το πω, κυρίες και κύριοι συνάδελφοι; Προτιμώ να βρεθώ εγώ ο ίδιος στο δρόμο, παρά να πειραχθεί και μία τρίχα από οποιονδήποτε υπάλληλο εργαζόμενο της Ολυμπιακής.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΑΝΑΓΙΩΤΗΣ ΛΑΦΑΖΑΝΗΣ: Πολύ μεγάλα λόγια!
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Ξενογιαννακοπούλου, έχετε το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Ξενογιαννακοπούλου. 
      ΜΑΡΙΑ-ΕΛΙΖΑ (ΜΑΡΙΛΙΖΑ) ΞΕΝΟΓΙΑΝΝΑΚΟΠΟΥΛΟΥ: Κύριοι συνάδελφοι, είναι φανερό ότι υπάρχει μια διαφοροποίηση στην ομιλία του κυρίου Υπουργού, κάτι που δείχνει πόσο σημαντικό πράγμα είναι η κινητοποίηση, η έντονη λαϊκή και κοινωνική αντίδραση. Είναι φανερό λοιπόν, από το λόγο του Υπουργού, ότι αυτές τις δύο εβδομάδες η Κυβέρνηση συνειδητοποίηση ότι δεν θα μπορέσει να προχωρήσει τα σχέδια που διαφανήκαν για το εύκολο κλείσιμο της Ολυμπιακής χωρίς ένα τεράστιο πολιτικό και κοινωνικό κόστος. Αλλά από εκεί και πέρα, κύριε Υπουργέ, πρέπει να πείσετε πραγματικά τον ελληνικό λαό –και αυτό δεν το έχετε κάνει ακόμα- ότι πήρατε το πραγματικό μήνυμα της κοινωνίας. Και νομίζω ότι η στάση της Κυβέρνησης συνολικά δείχνει ότι αυτό το μήνυμα δεν το έχει λάβει, το μήνυμα που έστειλε η παλλαϊκή απεργία την προηγούμενη Τετάρτη, το μήνυμα της μεγάλης κινητοποίησης των εργαζομένων, των επαγγελματιών, των επιστημόνων, των ασφαλισμένων, το μήνυμα της ανασφάλειας, της αγωνίας και της αβεβαιότητας, γιατί φάνηκε η αντίδραση της Κυβέρνησης σ’ αυτό το μήνυμα να είναι μια αντίδραση αυταρχική, μια αντίδραση μονόπλευρη. Είδαμε μέχρι και το περίφημο συνδικαλιστικό της ασφάλειας να ενεργοποιείται ξανά με παράνομες παρακολουθήσεις και συλλήψεις. Δυστυχώς αυτήν τη εβδομάδα η χώρα μας πήγε πίσω σε θλιβερά χρόνια και θλιβερές πρακτικές. Δυστυχώς, συνολικά σε όλους τους τομείς. Το βλέπουμε στον Ο.Τ.Ε., που είναι επίσης ένας τομέας της δικής σας αρμοδιότητας, το βλέπουμε στη Δ.Ε.Η., το βλέπουμε παντού, όπου θίγεται το δημόσιο συμφέρον, υπονομεύεται ο ευρύτερος δημόσιος τομέας, δημιουργούνται πραγματικά προβλήματα ασφυξίας όσον αφορά την καθημερινότητα της ζωής του κάθε Έλληνα πολίτη. Το ίδιο βλέπουμε και στην Ολυμπιακή. Βλέπουμε ένα ευχολόγιο, την απουσία ενός πραγματικού σχεδιασμού και στην πράξη την υπονόμευση κάθε προοπτικής για να υπάρξει στα αλήθεια μια αναπτυξιακή πορεία για τις «Ολυμπιακές Αερογραμμές». Κύριε Υπουργέ, δεν αρκεί εδώ να μας μιλάτε για το τι θα εξασφαλίσετε, γιατί αυτό δηλώνει ηττοπάθεια, γιατί αυτό δηλώνει ότι έχετε πάρει ήδη απόφαση ότι έχετε χάσει το παιχνίδι, ενώ είναι ανοικτό ακόμα, είμαστε σε μάχη. Η διαπραγμάτευση είναι σε εξέλιξη στις Βρυξέλλες. Το ευρωπαϊκό δικαστήριο δεν έχει ακόμα αποφανθεί. Εδώ να κάνω και μία διόρθωση, που τη θεωρώ χρήσιμη, γιατί συνεχίζετε ακόμα και κάνετε Αντιπολίτευση, ενώ έχετε σοβαρότατες ευθύνες αυτά τα τριάμισι χρόνια για την εξέλιξη των «Ολυμπιακών Αερογραμμών». 
      Θέλω εδώ να ξεκαθαρίσω προς το Σώμα ότι η μεγάλη και καθοριστική επιτυχία που ήταν η απόφαση της διαιτησίας του Αρείου Πάγου, ήταν κάτι που βασίστηκε σε μελέτες σοβαρές και αξιόπιστες, οι οποίες πραγματοποιήθηκαν επί κυβερνήσεων του ΠΑ.ΣΟ.Κ..   Αυτά για να ξεκαθαρίζουμε τα πράγματα και να λέμε τα σωστά. 
      Από εκεί και πέρα, λοιπόν, αντί να ερχόμαστε εδώ και να λέμε τι μπορούμε να διασώσουμε, εγώ περιμένω από την υπεύθυνη Κυβέρνηση και τον αρμόδιο Υπουργό να παρουσιάσουν ένα σχέδιο διαπραγμάτευσης και στόχων, ένα σχέδιο που να λέει πώς μπορούμε να προχωρήσουμε μπροστά, κατοχυρώνοντας τον αναπτυξιακό ρόλο των «Ολυμπιακών Αερογραμμών». Πώς μπορούμε να αξιοποιήσουμε τα μεγάλα πλεονεκτήματα που έχουν οι «Ολυμπιακές Αερογραμμές» -και οι οποίες ακριβώς δημιουργούν όλο αυτόν τον ανταγωνισμό των εταιρειών που θέλουν να πάρουν μερίδιο της αγοράς και αμφισβητούν τις «Ολυμπιακές Αερογραμμές» γιατί μιλάμε για μία τεράστια μάχη συμφερόντων, για ένα νέο συσχετισμό δυνάμεων όσον αφορά τις αερομεταφορικές εταιρείες σε όλη την Ευρώπη και τον κόσμο- πως μπορούμε, λοιπόν, να αξιοποιήσουμε τα πλεονεκτήματα ενός ομίλου μέσα από ένα ενιαίο και αποτελεσματικό μάνατζμεντ. Μιλάμε εδώ όχι μόνο για το πτητικό έργο, μιλάμε για την τεχνική βάση που είναι ένα κόσμημα της Ολυμπιακής μαζί με τις εγκαταστάσεις- πώς μπορεί να αξιοποιηθεί -αντί να απαξιώνεται, όπως γίνεται όλο αυτό το διάστημα- και να γίνει πραγματικά ένα αναβαθμισμένο τεχνικό επισκευαστικό κέντρο για όλη τη Μεσόγειο. Πως μπορούμε να αναβαθμίσουμε τις υπηρεσίες των «Ολυμπιακών Αερογραμμών», το έμψυχο δυναμικό που είναι ο μεγάλος πλούτος τελικά των Αερογραμμών, πως μπορούμε πραγματικά να δημιουργήσουμε μια νέα αναπτυξιακή προοπτική.
      Και δεν άκουσα κάτι και θα ήθελα αυτό να διευκρινιστεί. Όταν μιλάτε για την προοπτική του σχεδίου που μας παρουσιάζετε, εδώ πρέπει να είστε σαφής, κύριε Υπουργέ. Δεν μιλάτε για ένα συρρικνωμένο σχήμα μιας μικρής αεροπλοΐας. Δεν είναι αυτό για το οποίο συζητάμε. Εμείς μιλάμε για έναν διεθνή αερομεταφορέα. Εμείς μιλάμε και ζητάμε να υπάρξει πραγματικά το πλαίσιο εκείνο, για να υπάρχει η αντίστοιχη στρατηγική συμμαχία και συνεργασία με έναν εξίσου διεθνή αερομεταφορέα. Μιλάμε για τα slots, μιλάμε για την εξυπηρέτηση του απόδημου ελληνισμού, για τον τουρισμό, μιλάμε για μια εταιρεία που μπορεί πραγματικά να συνεχίζει να πετάει σε όλο τον κόσμο, να μπορεί να έχει προοπτική. 
      Δεν λέμε λοιπόν απλώς πώς θα διασώσουμε ό,τι μπορούμε να διασώσουμε διαμερίζοντας τα ιμάτια των σημερινών “Ολυμπιακών Αερογραμμών”. Εμείς είμαστε σαφείς σε αυτό και πιστεύουμε ότι η μάχη είναι ανοικτή στις Βρυξέλλες. Η Ευρωπαϊκή Επιτροπή δεν είναι απλώς μια επιτροπή που ελέγχει τον ανταγωνισμό. Η Ευρωπαϊκή Επιτροπή έχει ευθύνη -και οφείλουμε να της το θυμίζουμε και οφείλετε και εσείς ως Κυβέρνηση να το διεκδικείτε- να υπερασπίζεται και το δημόσιο συμφέρον μέσα στο πλαίσιο της εσωτερικής αγοράς και να υπερασπίζεται τα συμφέροντα των κρατών-μελών, την κοινωνική τους συνοχή, την ανάπτυξη και την πορεία τους και όχι απλώς να έρχεται και να διευθετεί συμφέροντα και διάφορα lobbies που φαίνεται ότι πιέζουν ασφυκτικά τον κ. Μπαρό και τις υπηρεσίες του. Αυτή λοιπόν είναι η υποχρέωση της ελληνικής Κυβέρνησης, πράγμα που σημαίνει συντεταγμένη μάχη, συντεταγμένη διαπραγμάτευση, ένα σχέδιο που πραγματικά να μπορεί να δώσει μια προοπτική στις «Ολυμπιακές Αερογραμμές». 
      Σε μια τέτοια κατεύθυνση και εμείς να συμπαρασταθούμε. Αλλά δεν πρόκειται όμως με τίποτε να συμπαρασταθούμε και να ανεχθούμε μια πορεία η οποία θα οδηγήσει στο λουκέτο των «Ολυμπιακών Αερογραμμών», θα οδηγήσει σε μια συρρικνωμένη, μικρή εταιρεία που απλώς θα κρατήσει κάποια προσχήματα, για να υπάρχουν επιδοτήσεις, όσον αφορά τις νησιωτικές περιοχές και αυτά που εσείς εν πολλοίς μας περιγράψατε. Άρα λοιπόν, δεν αρκεί μια οποιαδήποτε λύση. Σημασία έχει ποια λύση μας περιγράφετε, ποια λύση διεκδικείτε. 
      Και όσον αφορά τον χρόνο, θα ήθελα να επαναλάβω ότι ο χρόνος υπάρχει. Το θέμα είναι πώς τον αξιοποιούμε και πώς διαπραγματευόμαστε. Και εγώ θέλω να δηλώσω για άλλη μια φορά, από αυτό το Βήμα, ότι το ΠΑ.ΣΟ.Κ. έχει καταθέσει τις προτάσεις του. Ο ίδιος ο Πρόεδρος, ο Γιώργος Παπανδρέου, συναντήθηκε χθες με τους εργαζόμενους και η δέσμευσή μας είναι σαφής: Εμείς αντιδρούμε στο κλείσιμο της Ολυμπιακής. Εμείς θα δώσουμε τη μάχη μαζί με τους εργαζόμενους, μαζί με τους πολίτες που θέλουν μια κραταιά και με μέλλον και με αναπτυξιακή πορεία Ολυμπιακή, για να έχει μέλλον, και πραγματικά πιστεύουμε ότι θα το πετύχουμε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορείτε να τριτολογήσετε. Θέλετε το λόγο;
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 11/15-11-2007 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις ναυλώσεις αεροσκαφών από τις Ολυμπιακές Αερογραμμές.
     Κύριοι συνάδελφοι, έχουν διανεμηθεί τα Πρακτικά της συνεδρίασης της Πέμπτης, 29 Νοεμβρίου 2007  και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά της συνεδρίασης της Πέμπτης 29ης  Νοεμβρίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.58’ λύεται η συνεδρίαση για την Κυριακή 16 Δεκεμβρίου 2007  και ώρα 18.00΄ με αντικείμενο εργασιών του Σώματος, νομοθετική εργασία, μόνη συζήτηση επί του σχεδίου νόμου: «Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών του οικονομικού έτους 2008», σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
Ολομέλεια 14/12/07 	σελ.3

