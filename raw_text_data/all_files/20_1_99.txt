Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΞΒ'

Τετάρτη 20 Ιανουαρίου 1999

 

 

Αθήνα, σήμερα 20 Ιανουαρίου 1999, ημέρα Τετάρτη και ώρα 18.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Δημήτριο Κατσικόπουλο, Βουλευτή Αχαίας, τα ακόλουθα: 

Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Καβάλας κ. ΗΛΙΑΣ ΠΑΠΑΔΟΠΟΥΛΟΣ κατέθεσε αναφορά με την οποία ο Εμπορικός Σύλλογος Καβάλας ζητεί την άμεση αλλαγή της φορολογικής πολιτικής για τις ΜΜΕ. 

2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Α.Πάσχου, ιδιοκτήτρια ενός οθωμανικού διατηρητέου λουτρού στο Βόλο Μαγνησίας ζητεί να ολοκληρωθούν οι διαδικασίες αγοράς του από το Υπ. Πολιτισμού. 

3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αλοννήσου ζητεί την επαναπρόσληψη της νοσηλεύτριας στο Περιφερειακό Ιατρείο της νήσου Αλοννήσου. 

4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Αλοννήσου ζητεί την επαναπρόσληψη της νοσηλεύτριας στο Περιφερειακό Ιατρείο της νήσου Αλοννήσου. 

5) Οι Βουλευτές κύριοι ΑΛΕΞΑΝΔΡΟΣ ΒΟΥΛΓΑΡΗΣ, ΠΑΝΑΓΙΩΤΗΣ Ν. ΚΡΗΤΙΚΟΣ, ΕΥΑΓΓΕΛΟΣ ΣΤΑΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Νομάρχης Μαγνησίας ζητεί την καταβολή των πιστώσεων για την ολοκλήρωση της κατασκευής των νέων σχολικών κτιρίων του Νομού Μαγνησίας. 

6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας ζητεί την καταβολή των πιστώσεων για την ολοκλήρωση της κατασκευής των νέων σχολικών κτιρίων του Νομού Μαγνησίας. 

7) Οι Βουλευτές κύριοι ΓΕΩΡΓΙΟΣ ΣΟΥΡΛΑΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Ναυτικός 'Ομιλος Σκιάθου ζητεί τη λήψη μέτρων για την περιβαλλοντική αναβάθμιση της λίμνης Αγ. Γεωργίου Σκιάθου. 

8) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Ναυτικός 'Ομιλος Σκιάθου ζητεί τη λήψη μέτρων για την περιβαλλοντική αναβάθμιση της λίμνης Αγ.Γεωργίου Σκιάθου. 

9) Ο Βουλευτής Καβάλας κ. ΗΛΙΑΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Αγροτικών Συλλόγων Καβάλας ζητεί τη ρύθμιση των χρεών των αγροτών του Νομού Καβάλας προς την ΑΤΕ. 

10) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Ομοσπονδία Αγροτικών Συλλόγων Καβάλας ζητεί τη ρύθμιση των χρεών των αγροτών του Νομού Καβάλας προς την ΑΤΕ. 

11) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Α. Μουτσινάς, κάτοικος Βόλου Μαγνησίας, ζητεί να ασφαλισθεί από τη σύζυγό του, υπάλληλο του Δημοσίου, για ιατροφαρμακευτική περίθαλψη. 

12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Κ. Κασιούρας, κάτοικος Αλμυρού Μαγνησίας, ζητεί να του εγκριθεί η καταβολή σύνταξης ως αγωνιστού της εθνικής αντίστασης. 

13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Ανεξάρτητος Αγροτικός Σύλλογος Αλμυρού Μαγνησίας καταγγέλλει ως υπέρογκες τις κρατήσεις που υφίστανται οι αγροτικοί συνεταιρισμοί από τις Ενώσεις Γεωργικών Συνεταιρισμών. 

14) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία Ομάδα εκπαιδευτικών ζητούν την απόσπασή τους σε σχολεία του Νομού Λάρισας. 

15) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Κοινότητα Τσαριτσάνης Λάρισας ζητεί να παραμείνει αυτόνομη. 

16) Οι Βουλευτές κύριοι ΙΩΑΝΝΗΣ ΑΡΑΠΗΣ, ΠΑΝΑΓΙΩΤΗΣ Ν. ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Εργατοϋπαλληλικό Κέντρο Σάμου ζητεί την πρόσληψη τεχνικού προσωπικού για τις μονάδες της ΔΕΗ του Νομού Σάμου. 

17) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία το Εργατοϋπαλληλικό Κέντρο Διδυμοτείχου και περιφέρειας ζητεί την έκδοση αδειών για τη λειτουργία του λατομείου Κουφοβούνου. 

18) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία το Βιοτεχνικό Επιμελητήριο Θεσ/νίκης υποβάλλει προτάσεις του επί του κρατικού προϋπολογισμού του 1999. 

19) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Σύνδεσμος Συνταξιούχων Πολιτικών Δημοσίων Υπαλλήλων Αθηνών ζητεί την αύξηση των συντάξεων των πολιτικών συνταξιούχων. 

20) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η Πανελλήνια Ομοσπονδία Εργαζομένων στα διυλιστήρια και χημικές βιομηχανίες ζητεί τα δικαιώματα της NAPC να περιέλθουν στο ελληνικό δημόσιο. 

21) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Σωματείο Συνταξιούχων κύριας ασφαλίσεως δομικών ξυλουργικών εργασιών και επικουρικών ταμείων ζητεί να αυξηθεί το αφορολόγητο όριο για τους συνταξιούχους στα 2 εκατ. 

22) Ο Βουλευτής θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Κοινότητα Ξινού Νερού Φλώρινας καταγγέλλει επεισόδια από ομάδα της "ΧΡΥΣΑΥΓΗΣ" στην περιοχή της. 

23) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η 'Ενωση Ελλήνων Χημικών ζητεί την αύξηση των ωρών διδασκαλίας του μαθήματος της Χημείας στα σχολεία. 

24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Ελληνική Οδοντιατρική Ομοσπονδία ζητεί να μην ισχύσει για τους οδοντιάτρους η αύξηση του συντελεστή μισθωτικής αξίας. 

25) Οι Βουλευτές κύριοι ΣΤΥΛΙΑΝΟΣ ΠΑΠΑΘΕΜΕΛΗΣ, ΠΑΝΑΓΙΩΤΗΣ Ν. ΚΡΗΤΙΚΟΣ, ΠΑΝΑΓΙΩΤΗΣ ΣΓΟΥΡΙΔΗΣ, ΚΥΡΙΑΚΟΣ ΣΠΥΡΙΟΥΝΗΣ, ΛΕΩΝΙΔΑΣ ΛΥΜΠΕΡΑΚΙΔΗΣ, ΑΘΑΝΑΣΙΟΣ ΚΟΝΤΑΞΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Πανελλήνια Ομοσπονδία Θρακικών Σωματείων ζητεί την αναγνώριση της θρακικής γενοκτονίας. 

26) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Εκπαιδευτικών Α/βάθμιας εκπαίδευσης Λακωνικής ζητεί την αλλαγή της μοριοδότησης των σχολείων του Νομού Λακωνίας. 

27) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο 'Επαρχος Τήνου ζητεί να συμπεριληφθούν νομαρχιακοί σύμβουλοι Τήνου στο σώμα εκλεκτόρων που αναδεικνύει τη διοικούσα επιτροπή του Πανελλήνιου Ιερού Ιδρύματος Ευαγγελίστριας Τήνου. 

28) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας ζητεί τη λήψη μέτρων στήριξης των παλιννοστούντων Ελλήνων Ποντίων. 

29) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Ομοσπονδία Ποντιακών Σωματείων Νότιας Ελλάδας ζητεί τη λήψη μέτρων στήριξης των παλιννοστούντων Ελλήνων Ποντίων. 

30) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε δημοσίευμα εφημερίδας στο οποίο ζητείται η λήψη μέτρων προστασίας των βιβλίων της βιβλιοθήκης των "Τριών Ιεραρχών" Βόλου Μαγνησίας. 

31) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων προστασίας των βυζαντινών μνημείων του Νομού Εύβοιας. 

32) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο αναφέρεται στην ανάγκη κατασκευής του Εκκλησιαστικού Συνεδριακού Κέντρου Κέρκυρας. 

33) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας το οποίο αναφέρεται στη μείωση του αγροτικού εισοδήματος. 

34) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο επισημαίνεται η έλλειψη προσωπικού στο Γενικό Νομαρχιακό Νοσοκομείο της Κέρκυρας. 

35) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η αποκατάσταση των ζημιών του οδικού δικτύου του Ποταμού της περιοχής του Δήμου Κερκυραίων. 

36) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Πανελλήνια Ομοσπονδία Λογιστών δηλώνει την αντίθεσή της προς τις ρυθμίσεις που αφορούν στην άσκηση του επαγγέλματος του λογιστή φοροτεχνικού. 

37) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Εργαζομένων Δήμου Ταύρου Αττικής καταγγέλλει τον τρόπο με τον οποίο η κυβέρνηση αντιμετωπίζει το θέμα της Παιδείας. 

38) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Σύνδεσμος Συνταξιούχων ΤΣΑ Αθηνών - Περιχώρων "Ο ΑΓ. ΧΡΙΣΤΟΦΟΡΟΣ" καταγγέλλει τον τρόπο με τον οποίο η κυβέρνηση αντιμετωπίζει το θέμα της Παιδείας. 

39) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανελλήνια Ομοσπονδία Συνταξιούχων ΤΕΒΕ καταγγέλλει τον τρόπο με τον οποίο η κυβέρνηση αντιμετωπίζει το θέμα της Παιδείας. 

40) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Σύλλογος Προσωπικού ΕΥΔΑΠ καταγγέλλει τον τρόπο με τον οποίο η κυβέρνηση αντιμετωπίζει το θέμα της Παιδείας. 

B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2130/10.9.98 ερώτηση δόθηκε με το υπ' αριθμ. 61/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2130/10.9.98 ερώτηση του Βουλευτή κ. Σταύρου Δήμα, σας γνωρίζουμε τα εξής: 

Το Ηραίο Περαχώρας έχει κηρυχθεί ως αρχαιολογικός χώρος (ΥΑ 10771/16.8.1962, ΦΕΚ Β' 305/30.8.62) και η Λίμνη Βουλιαγμένης Λουτρακίου ως τόπος ιδιαίτερου φυσικού κάλλους -σε ακτίνα 200 μ. από την ακτή της Λίμνης και προς την ενδοχώρα (ΥΑ 10744/16.8.62, ΦΕΚ Β' 305/30.8.62). 

Επειδή η αρμόδια Υπηρεσία του ΥΠ.ΠΟ διεπίστωνε καθημερινά τάσεις αλλοίωσης του άμεσου περιβάλλοντος του αρχαιολογικού χώρου του Ηραίου και της Λίμνης Βουλιαγμένης με αυθαίρετες κατασκευές, κίνησε τις διαδικασίες αναθεώρησης της παλιάς κήρυξης του Αρχαιολογικού χώρου Ηραίου Περαχώρας ώστε αυτή να συμπεριλαμβάνει όλη την ευρύτερη περιοχή της χερσονήσου και την περιοχή της Λίμνης Βουλιαγμένης. Με την ΥΠΠΟ/ΑΡΧ/ΑΙ/Φ43/29961/1543/9.7.91 ΦΕΚ Β' 589/29.7.91 κηρύχθηκε ως αρχαιολογικός χώρος η ευρύτερη περιοχή του Ηραίου Περαχώρας - Λίμνη Βουλιαγμένης Ν. Κορινθίας, καθώς εμπεριέχει σημαντικές αρχαιότητες που αποδεικνύουν την συνεχή κατοίκηση της περιοχής από τους προϊστορικούς και τους ρωμαϊκούς χρόνους, σύμφωνα με τοπογραφικό διάγραμμα που συνοδεύει την απόφαση. 

Σχετικά με τον καθορισμό ζωνών προστασίας σημειώνεται ότι μετά τον ν.1890/92 και την προώθηση της ειδικής χωροταξικής μελέτης για τον Κορινθιακό κόλπο (1994) του Υ.ΠΕ.ΧΩ.ΔΕ. και των Ζωνών Οικιστικού Ελέγχου (ΖΟΕ Λουτρακίου Περαχώρας), ο κυρίως επισκέψιμος αρχαιολογικός χώρος και η ευρύτερη περιοχή του αρχαιολογικού χώρου η οποία εκτείνεται ανατολικά του και ως την Λίμνη Βουλιαγμένης, έχει προταθεί ως Ζώνη Α' απολύτου προστασίας Φ6Β/547/25.5.94, Φ6Β/1315-1422/30.3.95 και Φ1/2α/5535/15.11.95 έγγραφα Δ' ΕΠΚΑ προς το Τμήμα Αρχαιολογικών χώρων της ΔΙΠΚΑ. 

Μετά τη λεπτομερή κήρυξη του αρχαιολογικού χώρου Ηραίου Περαχώρας η Δ' ΕΠΚΑ ασκεί ευχερέστερα τον προληπτικό έλεγχο του υπεδάφους για λόγους προστασίας και διάσωσης των τυχόν εμπεριεχομένων αρχαιοτήτων, καθώς και τον μορφολογικό έλεγχο των υπό ανέγερση οικοδομών ελέγχοντας και τους όρους δόμησης, προκειμένου να εμποδιστεί η περαιτέρω αλλοίωση του περιβάλλοντος χώρου. 

Για τον ερευνημένο επισκέψιμο αρχαιολογικό χώρο του Ηραίου Περαχώρας ο οποίος βρίσκεται στον μυχό όρμου στη ΝΑ άκρη της κηρυγμένης χερσονήσου, έχει συνταχθεί μελέτη διαμόρφωσής του από τους αρχιτέκτονες της προγραμματικής σύμβασης ΥΠΠΟ-ΤΑΠΑ-ΔΗΜΟΥ ΛΟΥΤΡΑΚΙΟΥ-ΠΕΡΑΧΩΡΑΣ, η οποία μετά τις διορθώσεις που έγιναν από την Δ' ΕΠΚΑ, θα κατατεθεί τον προσεχή μήνα για έγκριση στο ΚΑΣ. 

Στο πρόγραμμα δράσης της Δ' ΕΠΚΑ για το 1998, στο υποκεφάλαιο "διαμορφώσεις αρχαιολογικών χώρων" εντάχθηκε η τοποθέτηση σύγχρονης περίφραξης και δημιουργίας νέου φυλακείου στον επισκέψιμο αρχαιολογικό χώρο, ώστε να ενταχθεί και αυτός στους οργανωμένους αρχαιολογικούς χώρους με εισιτήριο. 

Στον αρχαιολογικό χώρο του Ηραίου Περαχώρας υπηρετούν 5 αρχαιοφύλακες οι οποίοι ελέγχουν και όλη την ευρύτερη περιοχή Περαχώρας-Λουτρακίου. 'Οταν στις αρχές Αυγούστου ξέσπασε πυρκαγιά στο δάσος που βρίσκεται βόρεια από τη Λίμνη Βουλιαγμένης και σε επαφή ούτε 100 μ. απόσταση από τον ευρύτερο αρχαιολογικό χώρο και κινδύνευσε ο κυρίως αρχαιολογικός χώρος του Ηραίου, οι φύλακες έδρασαν ταχύτατα και αποτελεσματικά και συνέβαλαν ενεργά στη διάνοιξη ζώνης πυροπροστασίας για την αποφυγή προώθησης της φωτιάς και μέσα στον αρχαιολογικό χώρο. Με τον τρόπο αυτό το Ηραίο Περαχώρας απέκτησε ζώνη πυροπροστασίας πλάτους 95 μ. 

Σημειώνεται, τέλος, ότι δεν υπάρχουν ερείπια αρχαίου θεάτρου εντός του κυρίου χώρου ούτε εκτός αυτού. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

2. Στην με αριθμό 1106/13.8.98 ερώτηση δόθηκε με το υπ' αριθμ.λ 59/23.10.98 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση. 

"Σε απάντηση της υπ' αριθμ. 1106/13.8.98 ερώτησης που κατέθεσε στη Βουλή, ο Βουλευτής κ.Δημήτρης Σιούφας παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΕ/ΑΧΕΛΩΟΥ τα εξής: 

1. Οι συμβατικοί χρόνοι περαίωσης των έργων για το Φράγμα Συκιάς είναι η 29.8.2000 και για σήραγγα εκτροπής η 21.3.2001. 

2. Το ποσοστό των εκτελεσθεισών εργασιών του φράγματος Συκιάς εκτιμάται σε 20% περίπου και το ποσό των απορροφήσεων (χωρίς απαλλοτριώσεις) ανέρχεται σε 4,74 δισ. δραχμές. Για τη σήραγγα εκτροπής το ποσοστό εκτελεσθεισών εργασιών εκτιμάται σε 12% περίπου και οι απορροφήσεις (χωρίς απαλλοτριώσεις) ανέρχονται σε 4,07 δισ. δραχμές. 

3. Σε όλα τα έργα και ιδιαίτερα στα μεγάλα, ειδικά και δύσκολα, όπως εν προκειμένω, στην αρχή της κατασκευαστικής τους περιόδου οι ρυθμοί προόδου είναι πάντα μειωμένοι, δοθέντος ότι αφενός μεν τα έργα αυτά δημοπρατούνται με προμελέτες ή οριστικές μελέτες και όχι με μελέτες εφαρμογής και αφετέρου λόγω των δυσκολιών που συναντώνται για την πλήρη και αποδοτική οργάνωση των εργοταξίων τους, λόγω προσβάσεων, απαλλοτριώσεων, συνθηκών εδάφους κλπ. Εν πάση περιπτώσει καταβάλλονται προσπάθειες αύξησης του ρυθμού εκτέλεσής τους και εκτιμάται ότι δεν θα υπάρχει απόκλιση από τα συμβατικά προβλεπόμενα. 

Πάντως ο κρίσιμος χρόνος για την λειτουργία των έργων επηρεάζεται από την ολοκλήρωση των ΥΗΕ της ΔΕΗ, των οποίων η κατασκευή δεν έχει ακόμη αρχίσει. 

Ο Υπουργός 

Κ. ΛΑΛΙΩΤΗΣ" 

3. Στην με αριθμό 2122/10.9.98 ερώτηση δόθηκε με το υπ' αριθμ. 59/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2122/10.9.1998 ερώτηση του Βουλευτή κ. Αναστάσιου Καραμάριου, σας γνωρίζουμε τα εξής: 

Το πρόβλημα της καθυστέρησης στην καταβολή αποζημιώσεων για την συντέλεση απαλλοτριώσεων είναι γνωστό και καταβάλλονται προσπάθειες για την επιτάχυνση των σχετικών ρυθμών. Το όλο πρόβλημα δημιουργείται από το μεγάλο κόστος των υπό απαλλοτρίωση ακινήτων, οφειλόμενο στην αλματώδη αύξηση της τιμής της γης τα τελευταία χρόνια. Για τα ακίνητα πάντως που είναι δεσμευμένα και τελούν υπό απαλλοτρίωση και μέχρι να συντελεστεί η απαλλοτρίωσή τους, καταβάλλεται στους ιδιοκτήτες τους η νόμιμη αποζημίωση για την στέρηση της χρήσεως των ακινήτων. 

Σύμφωνα με το άρθρο 18 παρ. 1 του ΝΔ 727/71 η αποζημίωση των απαλλοτριώσεων ακινήτων καθορίζεται από το Μονομελές Πρωτοδικείο στην περιφέρεια του οποίου βρίσκεται το ακίνητο. 

'Οταν η διαδικασία φθάσει στο στάδιο του καθορισμού τιμής μονάδος το ΥΠ.ΠΟ. Θα κινήσει την σχετική διαδικασία. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

4. Στην με αριθμό 2073/7.9.98 ερώτηση δόθηκε με το υπ' αριθμ. 58/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2073/7.9.1998 ερώτηση των Βουλευτών κυρίων Στρατή Κόρακα και Χαράλαμπου Αγγουράκη, σας γνωρίζουμε τα εξής: 

Κατά μήκος της Καλντέρας της Θήρας έχουν επισημανθεί (κυρίως μετά από καταστροφές που προκάλεσαν οι εργασίες των λατομείων κατά τον προηγούμενο και τον παρόντα αιώνα) θέσεις της Νεολιθικής Εποχής και της Εποχής του Χαλκού (νεκροταφεία, οικισμοί και άλλες εγκαταστάσεις). Στο κεντρικό τμήμα της Καλντέρας που βρίσκεται στα Νότια της κοινότητας των Φηρών (περιοχή γνωστή με το όνομα Φτέλλος όπου λειτουργούσαν τα ορυχεία ΗΦΑΙΣΤΟΣ και ΑΓΕΤ), έχουν ειδικότερα επισημανθεί και ανασκαφεί δύο θέσεις. Από τις ανασκαφές αυτές ήλθαν στο φως "ποιμενική" Υστεροκυκλαδική εγκατάσταση και υπόσκαφα κτίσματα της μετάβασης από την Πρωτοκυκλαδική στην Μεσοκυκλαδική Εποχή. Μία άλλη περιοχή της Καλντέρας που έχει ιδιαίτερη σημασία είναι εκείνη των ορυχείων ΜΕΤΑΞΑ ή ΕΡΜΗΣ στα Νότια κοντά στην κοινότητα του Μεγαλοχωρίου, όπου ανεσκάφη τμήμα ύστερου Μεσοκυκλαδικού οικισμού. 

Μετά από προσπάθειες αρκετών ετών απαγορεύθηκε οριστικά η λατόμευση στην Καλντέρα που προκαλούσε καταστροφές στις αρχαιότητες και είχε και άλλες βλαβερές συνέπειες για τους κατοίκους. Τα λατομεία έκλεισαν στα μέσα της δεκαετίας του '80. Τότε δύο μεγάλες εταιρείες (ΑΓΕΤ, ΜΕΤΑΞΑΣ) που είχαν δικά τους λατομεία, υπέβαλαν αιτήσεις με τις οποίες ζητούσαν να οικοδομήσουν μεγάλα τουριστικά χωριά στις ιδιοκτησίες τους. Οι αιτήσεις τους απορρίφθηκαν από το ΚΑΣ. 

Γενικά από τη δεκαετία του '80 η πολιτική του ΥΠ.ΠΟ (και του Υ.ΠΕ.ΧΩ.ΔΕ) ήταν η απαγόρευση οποιαδήποτε οικοδομικής δραστηριότητας και λατόμευσης στις παραπάνω περιοχές των ορυχείων της Καλντέρας που αποτελούν χαρακτηρισμένους αρχαιολογικούς χώρους (ΥΑ ΥΠΠΟ / ΑΡΧ / Α1 / Φ21/ 46975/1880/4.11.88, ΦΕΚ Β' 833/16.11.88, ΦΕΚ Β' 79/3.2.89, ΥΑ ΥΠΠΟ / ΑΡΧ/Α1/ Φ21/563/18/28.12.89, ΥΠΠΟ / ΑΡΧ/ Α1 Φ21/ 30797/ 1303/21.7.12.88. ΦΕΚ Δ' 139/19.3.90). Το θέμα απασχόλησε για τελευταία φορά το ΚΑΣ στην 32/10.19.89 συνεδρία του κατά την οποία εκφράστηκε η απόφαση για την απαγόρευση οποιασδήποτε οικοδομικής δραστηριότητας και λατόμευσης στους χαρακτηρισμένους αρχαιολογικούς χώρους της Καλντέρας (ΥΑ ΥΠΠΟ / ΑΡΧ/ Α1/ Φ21/563/18/28.12.89). 'Εκτοτε δεν έχουν υποβληθεί αιτήσεις για την οικοδόμηση της Καλντέρας από εταιρείες και άλλους ιδιοκτήτες προς την ΚΑ' ΕΠΚΑ, ενώ κάποιες προσφυγές στο Συμβούλιο της Επικρατείας για αποχαρακτηρισμό των αρχαιολογικών χώρων, τελικώς δεν ευδοκίμησαν. 

Το 1993 η Κοινότητα Φηρών μετά από προτάσεις ενδιαφερομένων ιδιοκτητών απέστειλε προς τις κεντρικές υπηρεσίες του ΥΠ.ΠΟ. και του Υ.ΠΕ.ΧΩ.ΔΕ. καθώς και προς την ΚΑ' ΕΠΚΑ απόφαση του Κοινοτικού Συμβουλίου που αφορά στην αξιοποίηση των ορυχείων Φηρών ΗΦΑΙΣΤΟΣ, με την οποία ζητάται να αποχαρακτηριστούν τα ορυχεία από το ΥΠ.ΠΟ. και το Υ.ΠΕ.ΧΩ.ΔΕ. και να αξιοποιηθούν για την ανέγερση τουριστικών μονάδων, ταυτόχρονα δε να επεκταθούν τα διοικητικά όρια του οικισμού Φηρών, προς το Φτέλλο (1837/Φ.30Α/10.8.93). Η κοινότητα Φηρών επανέρχεται επανειλημμένα στο αίτημά της προς την ΔΙΠΚΑ και την ΚΑ' ΕΠΚΑ θέτοντας σε μία περίπτωση και θέμα αξιοποίησης του ορυχείου ΜΕΤΑΞΑ, το οποίο βρίσκεται μακριά από τα Φηρά και ανήκει στην περιοχή της κοινότητας Μεγαλοχωρίου. 

Τα ζητήματα αυτά αντιμετωπίζονται από τα αρμόδια όργανα στο πλαίσιο της ισχύουσας αρχαιολογικής νομοθεσίας. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

5. Στην με αριθμό 2065/7.9.98 ερώτηση δόθηκε με το υπ' αριθμ. 57/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2065/7.9.1998 ερώτηση του Βουλευτή κ. Ιωάννη Καρακώστα, σας γνωρίζουμε τα εξής: 

1. Τα αρχαιολογικά ευρήματα που προέρχονται από την Αιτωλοακαρνανία και βρίσκονται στις αποθήκες άλλων Μουσείων (Πάτρα, Εθνικό κλπ) θα μεταφερθούν όταν θα υπάρξουν οι κατάλληλοι αποθηκευτικοί και μουσειακοί χώροι στο Νομό. Στους χώρους αυτούς θα είναι δυνατή η έκθεσή τους. Η αγορά των αποθηκών Παπαπέτρου στο Αγρίνιο (και ο σχεδιασμός Μουσείου στο Θέρμο) στοχεύει ακριβώς στη δημιουργία Αρχαιολογικού Μουσείου Αιτωλοακαρνανίας. Η απευθείας εξαγορά των αποθηκών -βιομηχανικό κτιριακό συγκρότημα του 1923 εμβαδού 4.000 τ.μ.- εγκρίθηκε στην 46/1.10.97 Συνεδρία του ΚΑΣ και η σχετική διαδικασία βρίσκεται σε εξέλιξη. 

2. Το ενδεχόμενο δημιουργίας τοπικού αρχαιολογικού γραφείου στο νομό για την εξυπηρέτηση του κοινού, καθώς και η προοπτική το γραφείο αυτό να μετεξελιχθεί σε Εφορεία Αρχαιοτήτων, θα εξεταστεί στο πλαίσιο του υπό επεξεργασία οργανισμού του ΥΠ.ΠΟ. 

Ωστόσο, έχει ήδη συσταθεί άτυπο γραφείο στο Αγρίνιο (οδός Μπαϊμπά 38) με τρεις προς το παρόν υπαλλήλους. Ο χώρος λειτουργεί ως Γραφείο και για το επί συμβάσει επιστημονικό προσωπικό. Το ίδιο έγινε και στην Ναύπακτο, στα νέα Γραφεία που στεγάζουν και τις δύο Εφορείες, όπου εκτός από το μόνιμο φυλακτικό προσωπικό στεγάζεται προς το παρόν και το επί συμβάσει επιστημονικό προσωπικό. Η αναγκαιότητα στελέχωσης και των δύο Γραφείων είναι προφανής. 

3. Το Αρχαιολογικό Μουσείο Αγρινίου ιδρύθηκε και λειτουργεί από τη δεκαετία του '60. Μέσα στο 1998 θα ολοκληρωθεί η επαναπροβολή της αρχαιολογικής έκθεσης (αντικατάσταση προθηκών αναδιαμόρφωση των ενοτήτων εποπτικό υλικό, εξασφάλιση χώρων υποδοχής - προϋπ. 33.000.000 δρχ.). 

4. Εκτός από τα αξιόλογα θέατρα των Οινιάδων Στράτου-Μακύνειας και Πλευρώνας, τα οποία ανασκάφηκαν ή ανασκάπτονται ακόμη, υπάρχει πράγματι πλήθος αρχαίων, παλαιοχριστιανικών και νεώτερων μνημείων. Η αξιοποίησή τους (ένα μέρος έχει προταθεί στο Γ' ΚΠΣ) θα ενταχθεί στον προγραμματισμό του ΥΠ.ΠΟ. 

5. Η αρμόδια 8η ΕΒΑ αναστήλωσε τον βυζαντινό ναό Αγίου Στεφάνου Ριβίου, καθώς και τον Βυζαντινό ναό και τον πύργο του Φρουρίου Αγγελοκάστρου Ν. Αιτωλοακαρνανίας. Πρόσφατα δε, άρχισαν συστηματικές εργασίες στα φρούρια Ναυπάκτου και Βονίτσης, και πρόκειται άμεσα να στερεωθεί ο βυζαντινός πύργος της Κατοχής (πρόγραμμα Β' ΚΠΣ). 

6. Στην πόλη της Ναυπάκτου έγινε ήδη η δημοπρασία για την αποκατάσταση του Τζαμιού Λιμένος, στο οποίο θα εκτεθεί συλλογή βυζαντινών γλυπτών και κεραμικής από τις ανασκαφές οικοπέδων της πόλης. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

6. Στην με αριθμό 2021/4.9.98 ερώτηση δόθηκε με το υπ' αριθμ. 55/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2021/4.9.1998 ερώτηση των Βουλευτών κυρίων Νικολάου Γκατζή και Αχιλλέα Κανταρτζή, σας γνωρίζουμε τα εξής: 

Η τρίκλιτη βασιλική της Αγίας Μαρίνας, κοινότητας Κισσού, επαρχίας Βόλου, είναι ιστορικό διατηρητέο μνημείο (ΥΑ Φ31/59178/5361πε/5.7.1976, ΦΕΚ Β' 699/26.5.1976). Στην ΒΑ γωνία της στοάς που περιβάλλει το ναό, υπάρχει διαμορφωμένος χώρος στον οποίο φυλάσσονται κειμήλια, εικόνες και βιβλία. Η 7η ΕΒΑ έχει πραγματοποιήσει την καταγραφή τους. 

Σχετικά με το θέμα "επισκευής-συντήρησης του Μουσείου Αγ. Μαρίνας Κισσού" και την ένταξη αυτού σε Πρόγραμμα LEADER με προϋπολογισμό 6.000.000 δρχ. -εκ των οποίων 2.500.000 δρχ. θα διατεθούν από την Κοινότητα Κισσού Μαγνησίας- οι αρμόδιες Υπηρεσίες του ΥΠ.ΠΟ. γνωρίζουν ότι πρόκειται για αίτημα της Κοινότητας Κισσού προς την Εταιρεία Ανάπτυξης Πηλίου, φορέα υλοποίησης του Προγράμματος LEADER, με ενδιάμεσο φορέα το Υπουργείο Γεωργίας. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

7. Στην με αριθμό 2378/17.9.98 ερώτηση δόθηκε με το υπ' αριθμ. 65/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2378/17.9.1998 ερώτηση του Βουλευτή κ. Σπήλιου Σπηλιωτόπουλου, σας γνωρίζουμε τα εξής: 

Στην αρχαία Κερύνεια έχουν γίνει συστηματικές ανασκαφές τόσο από την Αγγλική Αρχαιολογική Σχολή (Οικία κλασικών χρόνων), όσο και από την Εφορεία Αρχαιοτήτων (ελληνιστικό Ηρώο, νεκροταφείο αρχαϊκών-κλασικών-ελληνιστικών και ρωμαϊκών χρόνων). Για τα μνημεία της περιοχής υπάρχουν πολλές επιστημονικές δημοσιεύσεις και τελευταία υποστηρίχτηκε διδακτορική διατριβή με θέμα το Ελληνιστικό Ηρώο και το νεκροταφείο της αρχαίας πόλης. 

Το σημαντικότερο μνημείο της αρχαίας πόλης, το Ελληνιστικό Ηρώο, έχει περιφραχθεί και στεγαστεί, ενώ υπάρχει και μόνιμος φύλακας. Ο χώρος είναι επισκέψιμος, καθώς εκτός του παραπάνω μνημείου είναι εν μέρει ορατά και τα τείχη της αρχαίας πόλης, έχουν δε τοποθετηθεί πινακίδες σήμανσης του αρχαιολογικού χώρου. 

Στην περιοχή υπάρχουν, βέβαια πολλά μνημεία και άλλες κατασκευές (όπως ναός, θέατρο, τείχη) τα οποία πρέπει να ανασκαφούν. Για το λόγο αυτό έχουν προταθεί και μελετώνται απαλλοτριώσεις, ώστε να γίνει συστηματική ανασκαφή και η ανάδειξη του αρχαιολογικού χώρου. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

8. Στην με αριθμό 2356/16.9.98 ερώτηση δόθηκε με το υπ' αριθμ. 64/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2356/16.9.1998 ερώτηση του Βουλευτή κ. Αναστάσιου Καραμάριου, σας γνωρίζουμε τα εξής: 

Οι διαδικασίες εξώσεων των μισθωτών από τα ακίνητα στο Μόντε Σμιθ Ρόδου, έχουν κινηθεί παλαιότερα από την ΚΒ' ΕΠΚΑ προκειμένου να αξιοποιηθεί ο χώρος με τη δημιουργία αρχαιολογικού πάρκου, χωρίς να έχει εμπλακεί το ΤΑΠ, το οποίο, άλλωστε, στις τελευταίες αναπροσαρμογές των ενοικίων για τα ακίνητα της Ρόδου που χρησιμοποιούνται ως κατοικίες και ανήκουν διαχειριστικά σε αυτό, δεν προχώρησε στην αναπροσαρμογή των ενοικίων για τα συγκεκριμένα ακίνητα της περιοχής Μόντε Σμίθ μετά τη γνωστοποίηση ότι οι μισθωτές τελούσαν ήδη υπό έξωση. 

Τα ακίνητα στα οποία αναφέρεται ο κύριος Βουλευτής, ανήκουν στο Δήμοσιο και δεν είναι διατηρητέα, λόγω δε της προχειρότητας κατασκευής τους θα πρέπει άμεσα να κατεδαφιστούν, για να αποκατασταθεί ο χώρος, ο οποίος αποτελεί ένα από τα βασικότερα σημεία της υπό διαμόρφωση αρχαιολογικής ζώνης. Για τη ζώνη αυτή έχουν διατεθεί από το ΤΑΠ μεγάλα χρηματικά ποσά για απαλλοτριώσεις, ενώ επίκειται η έγκριση από το ΚΑΣ της μελέτης-πλαισίου (MASTER PLAN), προκειμένου να εγκριθούν κονδύλια για την ανάπλαση του χώρου. 

Είναι λοιπόν ανάγκη τα κτίσματα να εκκενωθούν από τους επί πολλά χρόνια ενοίκους τους, που στεγάστηκαν εκεί σε μία περίοδο με διαφορετικές κοινωνικές και οικονομικές συνθήκες, δεδομένου μάλιστα ότι ορισμένοι από αυτούς δεν κατοικούν μόνιμα εκεί, οι περισσότεροι φέρονται δε να διαθέτουν ακίνητα αλλού. Η συζήτηση της τελευταίας αγωγής έξωσης είχε προσδιοριστεί για μετά τις πρόσφατες εκλογές. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

9. Στην με αριθμό 2198/14.9.98 ερώτηση δόθηκε με το υπ' αριθμ. 63/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2198/14.9.1998 ερώτηση της Βουλευτού κ. Φάνης Πάλλη-Πετραλιά, σας γνωρίζουμε τα εξής: 

1. Η Επιτροπή της ΔΟΕ δεν είναι επιτροπή ελέγχου αλλά συντονιστική επιτροπή. Η Συντονιστική Επιτροπή εξέφρασε την απόλυτη ικανοποίησή της για την μέχρι τώρα πρόοδο και για τον τρόπο με τον οποίο έχει γίνει ο χειρισμός των θεμάτων - κυρίως σε οργανωτικό επίπεδο. 

Η συζήτηση με την Διυπουργική Επιτροπή κινήθηκε γύρω από τα ακόλουθα σημεία: 

- Τη δυνατότητα νομοθετικής ρύθμισης, για τη διαθεσιμότητα και τις τιμές ξενοδοχείων το καλοκαίρι του 2004. 

- Την προώθηση του Ολυμπιακού Λαχείου. 

- Την χρηματοδότηση της Οργανωτικής Επιτροπής μέχρι τη λειτουργία του Ολυμπιακού Λαχείου. 

Η ΔΟΕ κατανοεί ότι μπορεί να προκύψουν επιμέρους αλλαγές ή διευθετήσεις στις χωροθετήσεις των Ολυμπιακών εγκαταστάσεων και ουσιαστικά έχει συμφωνήσει για τη μεταφορά του Ιππικού Κέντρου στο Μαρκόπουλο μόλις η ελληνική πλευρά επιβεβαιώσει τη συμφωνία της στις υποδείξεις του Τεχνικού Συμβούλου της Διεθνούς Ομοσπονδίας. 

2. Μέχρι στιγμής ο προϋπολογισμός κάθε έργου είναι αυτός της Επιτροπής Διεκδίκησης, ενώ το χρονοδιάγραμμα για τον Φεβρουάριο του 1999 είναι ενδεικτικό (η ημερομηνία μπορεί να μεταβληθεί). 

Η διαδικασία κατασκευής των έργων έχει αρχίσει από την περασμένη άνοιξη με τη σύσταση έξι ομάδων εργασίας. Στο τέλος Ιουλίου τα ειδικά Ολυμπιακά έργα ανατέθηκαν στην Α.Ε. "Αθήνα 2004", η οποία προβαίνει σε ενέργειες ώστε να συνεχιστεί η "ωρίμανση" των έργων (προμελέτες, απόκτηση γης, διάφορες άδειες και άλλες πράξεις που είναι απαραίτητες πριν αρχίσουν οι κατασκευές). Αυτή άλλωστε είναι η πιο άχαρη και η πιο κρίσιμη φάση. 

3. Η Εθνική Επιτροπή των Ολυμπιακών Αγώνων του 2004 συνέρχεται σε συνεδρίαση υπό την τακτική της σύνθεση στις 29.10.98 οπότε και θα συζητηθούν όλα τα σχετικά ζητήματα. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

10. Στην με αριθμό 2180/11.9.98 ερώτηση δόθηκε με το υπ' αριθμ. 62/20.10.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην υπ' αριθμ. 2180/11.9.1998 ερώτηση των Βουλευτών κυρίων Στρατή Κόρακα και Χαράλαμπου Αγγουράκη, σας γνωρίζουμε τα εξής: 

1. Το Θέατρο "ΔΟΡΑ ΣΤΡΑΤΟΥ-ΕΛΛΗΝΙΚΟΙ ΧΟΡΟΙ" ιδρύθηκε το 1953. Το Ελληνικό Δημόσιο του παραχώρησε το Θέατρο του Φιλοπάππου για τις παραστάσεις του, καθώς και το διατηρητέο κτίριο επί της οδού Σχολείου 8 στην Πλάκα για να στεγάσει την ιματιοθήκη, τις πολιτιστικές και εν γένει επιστημονικές του δραστηριότητες. 

2. Το Θέατρο είναι το μοναδικό Ελληνικό Σωματείο Χορού που επιχορηγείται την τελευταία πενταετία τακτικά από το ΥΠ.ΠΟ και μάλιστα με συγκριτικά υψηλά χρηματικά ποσά: 

-1994, 37.000.000 δρχ. (για κάλυψη χρεών και λειτουργικών δαπανών) 

-1995, 20.000.000 δρχ. (για λειτουργικές δαπάνες) 

-1996, 20.000.000 δρχ. (για λειτουργικές δαπάνες) 

-1997, 20.000.000 δρχ. (για λειτουργικές δαπάνες) 

-1998, 20.000.000 δρχ. (έχει ενταχθεί στο Πρόγραμμα Δράσης). 

Κατά καιρούς έχει τύχει έκτακτης οικονομικής ενίσχυσης για αγορά εκδόσεων, συμμετοχή σε εκδηλώσεις στην Ελλάδα και στο εξωτερικό κλπ. 

3. Από τον Δεκέμβριο του 1997 άρχισαν επισκευές του κτιρίου που έχει παραχωρηθεί στο Σωματείο οι οποίες προβλέπεται να ολοκληρωθούν στο τέλος του τρέχοντος έτους. 

Επιπλέον η ΔΙΛΑΠ σχεδιάζει την κατάρτιση Προγραμματικής Σύμβασης πενταετούς διάρκειας για τη συντήρηση των αυθεντικών ενδυμασιών του Σωματείου. 

4. Το όλο θέμα λειτουργίας του Θεάτρου πρέπει να τεθεί σε νέες βάσεις και το ΥΠ.ΠΟ μελετά διεξοδικά τα προβλήματα που έχουν ανακύψει, οι παραστάσεις απευθύνονται κυρίως σε τουρίστες και γενικώς σε αλλοδαπούς επισκέπτες της χώρας μας, ο δε αριθμός θεατών μειώνεται σταδιακά, όπως προκύπτει τα στοιχεία πληρότητας του Θεάτρου κλπ. Σε -δεύτερη κατά σειρά- σύσκεψη υπό την προεδρία μου στις 21.10.98 με τη συμμετοχή των εκπροσώπων του Θεάτρου και υπηρεσιακών παραγόντων συμφωνήθηκε να συγκεντρωθούν όλα τα αναλυτικά στοιχεία και να διερευνηθεί η δυνατότητα υπογραφής τριμερούς προγραμματικής σύμβασης με τη συμμετοχή του Θεάτρου, του ΥΠ.ΠΟ. και του ΕΟΤ. 

Σε κάθε περίπτωση και εφόσον συνεχιστούν οι καθημερινές παραστάσεις πρέπει να γίνει προσπάθεια μέσω των τουριστικών δικτύων για τη σημαντική αύξηση του μέσου ημερήσιου αριθμού εισιτηρίων, αλλιώς το όλο εγχείρημα είναι οικονομικά αδιέξοδο. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 21 Ιανουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 431/13.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή, προς τους Υπουργούς Εθνικής Οικονομίας, Εθνικής 'Αμυνας, σχετικά με δημοσιεύματα του Τύπου αναφερόμενα στη διαχείριση των αντισταθμιστικών οφελών από την αγορά αμυντικού εξοπλισμού των Ενόπλων Δυνάμεων κλπ. 

2. Η με αριθμό 435/14.1.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου, προς τον Υφυπουργό Πολιτισμού (Αρμόδιο για θέματα Αθλητισμού), σχετικά με την καθυστέρηση καταβολής της επιχορήγησης του Υπουργείου προς τα Αθλητικά Σωματεία της Μεσσηνίας. 

3. Η με αριθμό 449/18.1.99 επίκαιρη ερώτηση του Βουλευτή του Κομμουνιστικού Κόμματος Ελλαδος κ. Αχιλλέα Κανταρτζή, προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τις προθέσεις της Κυβέρνησης να ικανοποιήσει οικονομικά τις Ποδοσφαιρικές Ανώνυμες Εταιρείες (ΠΑΕ) κλπ. 

4 Η με αριθμό 443/18.1.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη, προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στην Τεχνική Επαγγελματική Εκπαίδευση (ΤΕΕ). 

5. Η με αριθμό 438/18.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου, προς τον Υπουργό Εμπορικής Ναυτιλίας, σχετικά με τη ρύπανση της περιοχής της Πάχης λόγω της επισκευής πλοίων κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής) 

1. Η με αριθμό 437/18.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη, προς τον Υπουργό Γεωργίας, σχετικά με την ενίσχυση του εισοδήματος των αγροτών της Κοινότητας Δασοχωρίου Ξάνθης, λόγω των προβλημάτων στις καλλιέργειες, στην προστατευόμενη από τη συνθήκη RAMSAR περιοχή, στο Δέλτα Νέστου. 

2. Η με αριθμό 427/13.1.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τους Υπουργούς Γεωργίας, Εθνικής Οικονομίας, σχετικά με τη λήψη μέτρων επίλυσης προβλημάτων των κτηνοτρόφων. 

3. Η με αριθμό 450/18.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου, προς τους Υπουργούς Γεωργίας, Εσωτερικών - Δημόσιας Διοίκησης και Αποκέντρωσης, Μακεδονίας - Θράκης, σχετικά με τις καταστροφές που υπέστησαν οι αγρότες του Νομού 'Εβρου από τις βροχοπτώσεις, την καταβολή των αποζημιώσεων κλπ. 

4. Η με αριθμό 442/18.1.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευαγγέλου Αποστόλου, προς την Υπουργό Ανάπτυξης, σχετικά με τη λήψη μέτρων επίλυσης των προβλημάτων της ΛΑΡΚΟ Α.Ε., την προστασία των εργαζομένων κλπ. 

5. Η με αριθμό 440/18.1.99 επίκαιρη ερώτηση της Βουλευτού του Δημοκρατικού Κοινωνικού Κινήματος, κ. Βασιλικής Αράπη-Καραγιάννη, προς τον Υπουργό Εθνικής Οικονομίας, σχετικά με την ικανοποίηση αιτημάτων των μηχανικών του Δημοσίου, την αποτελεσματικότερη εκτέλεση των δημοσίων έργων κλπ. 

ΠΡΟΕΔΡΕΥΩΝ (Απόστολος Κακλαμάνης): Εισερχόμαστε στην συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρωτου κύκλου: 

Πρώτη είναι η με αριθμό 454/28-18.1.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φωτιάδη, προς τον κύριο Πρωθυπουργό, σχετικά με τις ενέργειες της Κυβέρνησης για υλοποίηση των μέτρων πρόληψης και καταστολής των πυρκαγιών κλπ. 

Η επίκαιρη ερώτηση του κ. Φωτιάδη σε περίληψη έχει ως εξής: 

"Κάθε καλοκαίρι στη χώρα μας και ιδιαίτερα στις ευπαθείς περιοχές, σημειώνονται καταστροφικές για τον οικολογικό ιστό πυρκαγιές και χιλιάδες στρέμματα δασικών εκτάσεων αποψιλώνονται. 

Πριν λίγο καιρό η Κυβέρνηση, μετά από σύσκεψη στο γραφείο σας, ανακοίνωσε δέσμη μέτρων για την πρόληψη και καταστολή των πυρκαγιών στο μέλλον, η κοινή γνώμη όμως παραμένει ανήσυχη. 

Ερωτάται ο κύριος Πρωθυπουργός: 

1. Αν τα μέτρα που ανακοινώθηκαν άρχισαν να υλοποιούνται. 

2. Με ποιο τρόπο σκέπτεται η Κυβέρνηση να ευαισθητοποιήσει τους πολίτες σε εθελοντική συμμετοχή στην προσπάθεια πρόληψης και καταστολής των πυρκαγϊών. 

3. Αν θα ληφθούν πρόσθετα μέτρα, θεσμικά ή οργανωτικά, στην ίδια κατεύθυνση". 

Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, τα αρμόδια κυβερνητικά όργανα συνεδρίασαν για να προετοιμάσουν την αντιμετώπιση των πυρκαγιών το καλοκαίρι. 

Πρώτο μέλημα είναι να αυξήσουμε τη δύναμη του Πυροσβεστικού Σώματος και όλων των αρμοδίων οργάνων για την αντιμετώπιση των πυρκαγιών. 

Μέσα στο πλαίσιο αυτό, πρόκειται τον Μάρτιο χίλιοι τριακόσιοι νέοι πυροσβέστες, οι οποίοι βρίσκονται ήδη στη διαδικασία εκπαίδευσης, να αποφοιτήσουν και να αναλάβουν εργασία στο Πυροσβεστικό Σώμα. Επίσης, έχει προχωρήσει η διαδικασία πρόσληψης χιλίων πεντακοσίων μονίμων πυροσβεστών, τεσσάρων χιλιάδων εποχιακών πυροσβεστών και πυροφυλάκων και είκοσι τεσσάρων δασολόγων. Πιστεύουμε ότι ο αριθμός αυτός των πυροσβεστών είναι ικανοποιητικός για την αντιμετώπιση των πυρκαγιών. 

Μετά τον ανθρώπινο παράγοντα έχουμε ενισχύσει και τα μέσα τα οποία βρίσκονται στη διάθεσή μας. Το πρώτο δεκαήμερο του Φεβρουαρίου πρόκειται να παραληφθεί ένα υπερσύγχρονο πυροσβεστικό αεροπλάνο καναδικό και ένα δεύτερο πυροσβεστικό αεροπλάνο καναδικό πρόκειται να έρθει τον Ιούνιο. 'Εχουν γίνει ενέργειες για τη μίσθωση δύο καναδικών πυροσβεστικών αεροσκαφών, τεσσάρων ελικοπτέρων και ενός ρωσικού αεροσκάφους τύπου Ιλιούσιν, το οποίο, όπως ίσως ξέρετε, είναι μεγάλης χωρητικότητας και μπορεί να εργαστεί ιδιαίτερα αποτελεσματικά. Επίσης, είμαστε σε συνεργασία και σε επαφή με άλλες μεσογειακές χώρες οι οποίες θα μας διαθέσουν, όπως πέρσι το καλοκαίρι, σκάφη αν είναι ανάγκη. 

Θέλω επίσης να αναφέρω ότι υλοποιούνται με εντατικούς ρυθμούς τα προγράμματα προμηθειών του Πυροσβεστικού Σώματος και θα διαθέτουμε νέα υδροφόρα πυροσβεστικά οχήματα το καλοκαίρι. 

'Εχουμε ήδη αρκετά αεροπλάνα και πιστεύω ότι οι προσθήκες οι οποίες θα γίνουν, θα είναι ικανοποιητικές για το επόμενο καλοκαίρι. 

Το τρίτο σημείο είναι ένας καλύτερος σχεδιασμός. Για κάθε περιοχή γίνονται ήδη συγκεκριμένα σχέδια για την αντιμετώπιση των πυρκαγιών. 

Το τέταρτο σημείο είναι η λήψη μιας σειράς από θεσμικά μέτρα. Αναφέρω την τακτική αεροφωτογράφηση των δασών, τη σύνταξη δασικών χαρτών σύμφωνα με τον τελευταίο νόμο, τη δημιουργία επιπλέον πυροσβεστικών κλιμακίων τα οποία θα έχουν ευθύνη σε συγκεκριμένες περιοχές. 

Τέλος, προσπαθούμε να κινητοποιήσουμε τον πληθυσμό, να ευαισθητοποιηθούν οι πολίτες ώστε να συμμετάσχουν στην καταπολέμηση των πυρκαγιών. 'Εχουμε προτείνει και συνεργαζόμαστε με τους Οργανισμούς Τοπικής Αυτοδιοίκησης για την υιοθεσία δασών από Οργανισμούς Τοπικής Αυτοδιοίκησης, διάφορους φορείς και περιβαλλοντικές οργανώσεις. 

Πιστεύουμε ότι με την οργάνωση αυτή, η οποία έχει ξεκινήσει ήδη από τώρα, αυτά τα μέτρα προχωρούν, και θα αποδώσουν ικανοποιητικά αποτελέσματα το καλοκαίρι. 

ΠΡΟΕΔΡΟΣ (Απόστολος Κακλαμάνης): Ο κ. Φωτιάδης έχει το λόγο. 

ΠΑΝΑΓΙΩΤΗΣ ΦΩΤΙΑΔΗΣ: Ευχαριστώ, κύριε Πρόεδρε. 

Κύριε Πρόεδρε, κυρίες και κύριοι συνάδελφοι, ως εκπρόσωπος μιας περιφέρειας που έχει επανειλημμένα και τραγικά πληγεί από τις πυρκαγιές, θέλω να ευχαριστήσω τον Πρωθυπουργό για τα μέτρα που εξήγγειλε εδώ και πιστεύω ότι στο μέλλον δεν θα έχουμε πλέον αυτές τις καταστροφές που είχαμε μέχρι σήμερα. 

Δεν είναι μόνο αυτά καθ' εαυτά τα μέτρα των οποίων η υλοποίηση είναι βέβαιο ότι θα βοηθήσει αποτελεσματικά στην πρόληψη, αλλά και την κατάσβεση των πυρκαγιών. Είναι και ο χρόνος που εξαγγέλλονται αυτά τα μέτρα. Επιτέλους θα κάνουμε μία σοβαρή προσπάθεια για να προλάβουμε την κρίση, αντί να αναγκαστούμε να τη διαχειριστούμε. Επιτέλους, αρκετούς μήνες πριν από την καλοκαιρινή περίοδο οργανώνεται η άμυνα απέναντι σε ένα μεγάλο εχθρό, που απειλεί ειδικά το λεκανοπέδιο, όχι μόνο το περιβάλλον, αλλά και την ίδια τη ζωή μας, θα έλεγα τη ζωή του μισού πληθυσμού της πατρίδας μας. 

Κύριε Πρωθυπουργέ, τα χρονικά περιθώρια δεν μου επιτρέπουν να μπω εκτενέστερα στα θέματα, γι' αυτό θα σταθώ κατά κύριο λόγο στην ενεργοποίηση των πολιτών, στην οποία, όπως αντιλαμβάνομαι από την απάντησή σας, δίνετε κι εσείς μία ιδιαίτερη σημασία. 

Η μέχρι σήμερα εμπειρία μου από τη συνεχή παρουσία μου στις πυρκαγιές, αλλά και από τις προσπάθειες αποφυγής ξεσπάσματός τους είναι ότι οι πολίτες μπορούν να αποτελέσουν ένα ιδιαίτερο αποτελεσματικό φύλακα των δασών μας, αρκεί η εθελοντική τους δράση να οργανωθεί καλύτερα, να προμηθευτούν τα κατάλληλα μέσα και να κατοχυρωθούν θεσμικά οι διάφοροι σύλλογοι και φορείς που έχουν ιδρύσει με δική τους πρωτοβουλία. 

Αποτελεί ελπιδοφόρο γεγονός και εκπέμπει ένα αισιόδοξο μήνυμα η απόφαση της Κυβέρνησης, να αναθέσει ένα σημαντικό ρόλο στους πολίτες. Οι πολίτες μπορούν να βοηθήσουν στην πρόληψη και στην έγκαιρη ενημέρωση των αρμοδίων για την εκδήλωση μιας πυρκαγιάς. 

Επίσης, μπορούν οι πολίτες να συμβάλουν στο μέτρο του δυνατού, ακόμη και στις προσπάθειες για την κατάσβεσή τους. Σ' αυτή όμως την περίπτωση τον πρώτο λόγο έχουν τα όργανα της πολιτείας. 

Και έχει διαπιστωθεί μέχρι σήμερα, κύριε Πρόεδρε, ότι ανάμεσα στην πολιτεία και στους πολίτες δεν υπάρχει αυτή η καλή συνεργασία. 'Ομως, ελπίζουμε στο μέλλον να υπάρχει. 

Τέλος, κύριε Πρωθυπουργέ, σας καλώ και σας παρακαλώ να επιβλέψετε προσωπικά την υλοποίηση των σοβαρών μέτρων που εξαγγείλατε, για να μην καεί ούτε ένα στρέμμα δάσους. Γιατί όλοι γνωρίζουμε το πόσο λίγος χρόνος χρειάζεται για να καταστραφεί το δάσος, αλλά και τις δεκαετίες που χρειάζονται για να το ξαναποκτήσουμε. 

Να προσθέσω και κάτι ακόμη, κύριε Πρωθυπουργέ. Το κόστος όλων αυτών των μέτρων που εξαγγείλατε είναι υπολογίσιμο και μπορούμε να το κοστολογήσουμε. 'Ομως οι ζημιές από τις πυρκαγιές είναι αλυσιδωτές και το κόστος τους δεν μπορεί να υπολογισθεί. 

Ευχαριστώ πολύ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 

Κύριοι συνάδελφοι, θα τονίσω κι εγώ, όπως ο συνάδελφος κ. Φωτιάδης, ότι είναι ιδιαίτερα σημαντικό να ενεργοποιηθεί όλη η κοινωνία για την αντιμετώπιση αυτών των φαινομένων στην Ελλάδα. Και σε άλλες χώρες η κατάσβεση των πυρκαγιών βασίζεται στην παρουσία των πολιτών, στη δράση των πολιτών τους μήνες όπου υπάρχει ο κίνδυνος των πυρκαγιών. Κι εμείς πρέπει να αναπτύξουμε την εθελοντική προσφορά και οι Οργανισμοί Τοπικής Αυτοδιοίκησης πρέπει να έχουν συναίσθηση, ότι, αν δεν δώσουν και αυτοί ιδιαίτερη προσοχή, παίρνοντας μέτρα όπως για παράδειγμα για τις χωματερές, αλλά και για την παρακολούθηση των δασών της περιοχής τους, δεν θα μπορέσουν να ελέγξουν το φαινόμενο και είναι προς το συμφέρον όλων μας το φαινόμενο αυτό να ελεγχθεί. Πιστεύω ότι τα μέτρα αυτά είναι ικανοποιητικά, αλλά χρειάζονται συνεχώς περισσότερα και χρειάζεται και συνεχής εγρήγορση. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Δεύτερη είναι η υπ' αριθμ. 446/27-18.1.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικώς με την εγκατάσταση των πυραύλων S-300 στην Κρήτη, την ανατροπή του δόγματος του Ενιαίου Αμυντικού Χώρου κλπ. 

Η επίκαιρη ερώτηση του κ. Σιούφα συνοπτικώς έχει ως εξής: 

"Μετά την απόφαση εγκατάλειψης των S-300, η τουρκική πλευρά διατείνεται προκλητικώς ότι δεν θα επιτρέψει την εγκατάστασή τους ούτε στην Κρήτη και ότι ένα τέτοιο ενδεχόμενο θα μεταφέρει την ένταση στο Αιγαίο. 

Στο μεταξύ -κι ενώ η Κυβέρνηση εξακολουθεί να σιωπά- συγκλονιστικές αποκαλύψεις έρχονται από την Κύπρο, μεταξύ των οποίων του Προέδρου της κυπριακής Βουλής, ο οποίος υποστηρίζει ότι ο Κύπριος Πρόεδρος μετέφερε στο Εθνικό Συμβούλιο της Μεγαλονήσου οκτώ (8) σημεία των θέσεων της ελληνικής Κυβέρνησης που ουσιαστικώς ανατρέπουν το δόγμα του Ενιαίου Αμυντικού Χώρου. 

Κατόπιν τούτων ερωτάται ο Πρωθυπουργός: 

1. Εάν συνειδητοποιεί ότι οι αποφάσεις του δικαιώνουν την αδιαλλαξία και την προκλητικότητα της 'Αγκυρας, και εάν μετά την εθνική ταπείνωση των Ιμίων και των S-300 κατανοεί πόσο αποθρασύνουν τον επεκτατισμό της 'Αγκυρας οι υποχωρήσεις της Κυβέρνησής του. 

2. Εάν έχει υπολογίσει το κόστος που συνεπάγεται η αναξιοπιστία των διακηρύξεών του σε ό,τι αφορά τα εθνικά ζητήματα μας. Υπενθυμίζεται ότι ο ίδιος διεκήρυσσε στις 7-9-1997 στη Διεθνή 'Εκθεση Θεσσαλονίκης ότι στηρίζει την απόφαση εγκατάστασης των S-300, ότι αυτό αποτελεί κυριαρχικό δικαίωμα της Κύπρου, και ότι ισχύει η δέσμευση για το casus belli. 

α. Διαψεύδει ή όχι τον Πρόεδρο της Κυπριακής Δημοκρατίας, τον Πρόεδρο της κυπριακής Βουλής και τον Υπουργό Εξωτερικών της Κύπρου; 

β. Πότε και προς ποίους αναπτύχθηκε για πρώτη φορά η πρόθεση της Κυβέρνησης να εγκαταλείψει την κοινή απόφαση για την εγκατάσταση των S-300; 

γ. Γιατί απορρίπτει την πρόταση που επαναλαμβάνεται από τις πολιτικές δυνάμεις της χώρας για τη συγκρότηση Συμβουλίου Εξωτερικής Πολιτικής με στόχο μια μακροχρόνια εθνική στρατηγική;". 

O κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, κεντρική επιδίωξή μας είναι να αντιμετωπισθεί το πρόβλημα, το οποίο προέρχεται από την κατοχή ενός τμήματος της Κύπρου, από τον τουρκικό στρατό, το λεγόμενο πολιτικό πρόβλημα. 

Τον τελευταίο καιρό, το θέμα των S-300 είχε επισκιάσει το πολιτικό πρόβλημα, το οποίο έπρεπε να επανέλθει στην πρώτη γραμμή. 

Δεύτερη επιδίωξή μας, για να λύσουμε ακριβώς το Κυπριακό, είναι να προχωρήσουν οι ενταξιακές διαπραγματεύσεις στην Ευρωπαϊκή 'Ενωση. Εμείς πιστεύουμε ότι οι διαπραγματεύσεις και κυρίως η ένταξη, είναι ένα μέσο, για να προωθηθεί λύση του Κυπριακού. Η ένταξη αυξάνει τις πιέσεις για τη λύση του Κυπριακού, σύμφωνα με τις αποφάσεις των Ηνωμένων Εθνών και τους κανόνες του Διεθνούς Δικαίου. Σε καμία περίπτωση -είναι η άποψή μας - δεν έπρεπε και δεν πρέπει να σταματήσουν οι ενταξιακές διαπραγματεύσεις, οι οποίες συναντούσαν δυσκολίες λόγω του θέματος των S-300. 

Τρίτο σημείο είναι ο εξοπλισμός, η αμυντική θωράκιση της Κύπρου. Αλλά η αμυντική θωράκιση της Κύπρου δεν είναι αυτοσκοπός. 'Οπως δεν είναι αυτοσκοπός η προμήθεια του ενός ή του άλλου οπλικού συστήματος. Εντάσσονται οι προσπάθειες αυτές μέσα στο ευρύτερο πλαίσιο και εξυπηρετούν τη διπλωματική προσπάθεια για την επίλυση του Κυπριακού. 

Τέταρτο σημείο, το οποίο πρέπει να προσέξουμε, είναι ότι η Τουρκία επιδιώκει την ένταση. Θέλει την ένταση, για να επιρρίψει, με αυτόν τον τρόπο, την ευθύνη για τη μη επίλυση του Κυπριακού -ευθύνη την οποία φέρει απολύτως η ίδια η Τουρκία- στην ελληνική πλευρά. Δήθεν, ότι η ελληνική πλευρά είναι αδιάλλακτη. Δήθεν, ότι η ελληνική πλευρά επιδιώκει, με τον έναν ή τον άλλον τρόπο, να προχωρήσει σε επιθετικές ενέργειες απέναντι στην Τουρκία. 

Ο Πρόεδρος κ. Κληρίδης είχε κάνει την πρόταση για αποστρατικοποίηση του νησιού. Και αυτήν την πρόταση υποστήριξε ολόθερμα η ελληνική πλευρά. 

Εμείς, σε συνάρτηση με όλα τα παραπάνω, πιστεύουμε ότι θα πρέπει να προβούμε σε ενέργειες, οι οποίες θα ωθήσουν τη διεθνή κοινότητα να προχωρήσει στην αποστρατικοποίηση, στη μείωση των εντάσεων του νησιού. Γι' αυτό και ενεργήσαμε, μαζί με την Κυπριακή Δημοκρατία για τη λήψη απόφασης από τα Ηνωμένα 'Εθνη, η οποία αφορά στο θέμα αυτό. Απόφαση των Ηνωμένων Εθνών η οποία, στη μορφή στην οποία πάρθηκε, δεν έχει προηγούμενο. Δεν υπήρξε προηγούμενη απόφαση, η οποία να θίγει τα ίδια θέματα με αυτήν τη μορφή. 

Και δεν υπήρξε δήλωση ή δηλώσεις από τους αρχηγούς των διαφόρων ευρωπαϊκών κρατών και των ΗΠΑ, οι οποίοι να τονίζουν την ανάγκη, να προωθηθεί η λύση του Κυπριακού, να τονίσουν την ανάγκη, να υπάρχει περιορισμός της έντασης στο νησί. 

Η απόφαση για τους S-300 ήταν μία απόφαση, η οποία κατάφερε ώστε η όλη διαδικασία να φέρει πάλι το πολιτικό πρόβλημα στο προσκήνιο, η οποία κατάφερε να άρει τις όποιες αντιρρήσεις για τις ενταξιακές διαπραγματεύσεις της Κύπρου και έτσι, να προωθήσει την επίλυση του Κυπριακού. Και τέλος, έδωσε πρώτη προτεραιότητα στο Κυπριακό, στο ουσιαστικό πολιτικό πρόβλημα σε σχέση με τους S-300. 

Πιστεύουμε ότι θα αξιοποιήσουμε αυτήν τη διαδικασία τους μελλοντικούς μήνες. 

Θέλω τέλος να τονίσω, για να κλείσω, ότι βεβαίως, το δόγμα του Ενιαίου Αμυντικού Χώρου παραμένει αρχή της δικής μας πολιτικής, ότι τα όσα έχουμε αναπτύξει για το casus belli παραμένουν αρχές της δικής μας πολιτικής και η επιδίωξη όλων πρέπει να είναι, μέσα από πίεση στην Τουρκία, με ειρηνικά μέσα να καταφέρουμε να προωθήσουμε τη λύση του προβλήματος. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρωθυπουργέ, δεν απαντήσατε σε κανένα από τα ερωτήματα τα οποία σας ετέθησαν. Επιμένετε και στη σιωπή και στη συσκότιση. 

Αυτό που είναι όμως συγκλονιστικό, κύριε Πρόεδρε, είναι η δικαιολόγηση από την Κυβέρνηση των πράξεών της να είναι χειρότερη από τις ίδιες τις πράξεις. Γιατί γίνεται σαφές ότι εδώ τώρα έχουμε ένα νέο δόγμα και στην πολιτική και στη διπλωματική πρακτική. Δηλαδή, ενώ η Κυβέρνηση διακηρύσσει το δόγμα του Ενιαίου Αμυντικού Χώρου, στην πραγματικότητα εφαρμόζει το δόγμα της περιορισμένης κυριαρχίας. Γιατί μόνο κράτη με περιορισμένη κυριαρχία, κύριε Πρωθυπουργέ, δεν μπορούν να προμηθευτούν και να εγκαταστήσουν οπλικά συστήματα και της ανάγκης αλλά και της αρεσκείας τους. 

Δηλαδή με αυτήν τη λογική, εάν αύριο ζητηθεί να αφοπλιστεί η χώρα, η Κυβέρνηση τι θα κάνει; Δηλώσεις ανεξαρτησίας από τη μια μεριά και πράξεις υποταγής από την άλλη; 

Θέλω ακόμα να σημειώσω, κύριε Πρόεδρε, ότι τον πόλεμο και την καταστροφή τον φέρνει η υποχωρητικότητα και η δουλικότητα στους ξένους, όποιοι και αν είναι αυτοί. Και σεις, κύριε Πρωθυπουργέ, με την υποχωρητικότητά σας τροφοδοτείτε την επεκτατική βουλιμία της 'Αγκυρας. Μακρά είναι η πορεία των υποχωρήσεων: 'Ιμια, γκρίζες ζώνες, η Συμφωνία της Μαδρίτης, η βήμα προς βήμα προσέγγιση, η επιτροπή σοφών, οι S-300. 

O μεγαλύτερος όμως κίνδυνος για τη χώρα, όπως αποδεικνύει η πολιτική σας στην άμυνα, στην εξωτερική πολιτική και την παιδεία, είναι η στενοκεφαλιά με την οποία αντιμετωπίζετε τα πράγματα και αποδεικνύετε ότι είσαστε κυβέρνηση μικρής συνεισφοράς και μεγάλων κινδύνων. 'Αγχεστε να μην υποχωρήσετε στα μικρά και δειλιάζετε να προχωρήσετε στα μεγάλα. Μοιάζετε με κυβέρνηση σε διατεταγμένη αποστολή. Αλλά αυτήν την αποστολή δεν τη γνωρίζει ο ελληνικός λαός, ούτε την ίδια ούτε και γιατί γίνεται. 

Η Νέα Δημοκρατία δεν ανέχεται αυτού του είδους την τακτική στα θέματα της εξωτερικής πολιτικής και θα εξαντλήσει, κύριε Πρόεδρε, όλες τις κοινοβουλευτικές δυνατότητες για να αποτρέψει όλες τις περαιτέρω υποχωρήσεις από την Κυβέρνηση. 

Τέλος, δεν απήντησε ο Πρωθυπουργός στην εκ νέου πρόταση που κάνει η Νέα Δημοκρατία για εθνική συνεννόηση σ' αυτά τα μεγάλα ζητήματα. Γιατί σιωπάτε; Γιατί αρνείσθε; Τι φοβάστε επιτέλους, να υπάρξει εθνική συνεννόηση στα θέματα της εξωτερικής πολιτικής, στα εθνικά και στα μεγάλα; Σας καλούμε για μια φορά ακόμα γι' αυτό το πράγμα. Ο Eλληνισμός δεν έχει περιθώρια άλλων υποχωρήσεων και παραχωρήσεων. 

Σε ό,τι αφορά τα ζητήματα τα οποία είπατε για τους S-300 και γιατί εγκαταλείπονται, για να υποστηριχθεί η ενταξιακή διαδικασία της Κύπρου, προχθές στη Μαδρίτη είπατε ότι αυτό συναντά δυσκολίες. Τι συμβαίνει λοιπόν; Δεν τα γνωρίζατε στις 29 Δεκεμβρίου αυτά τα πράγματα; Σήμερα τα έχετε ανακαλύψει; 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελειώνω, κύριε Πρόεδρε, με την εξής αποστροφή. Πιστεύω ότι ο Πρωθυπουργός απαντώντας στο Μακρυγιάννη και στον Κολοκοτρώνη δεν θα έλεγε αυτά τα οποία είπε σήμερα. 

Θέλω να κλείσω, κύριε Πρωθυπουργέ, με μια ακόμα απάντηση, ότι "η Ελλάδα ανήκει στους 'Ελληνες". Αυτό τουλάχιστον εσείς του ΠΑΣΟΚ δεν θα πρέπει να το ξεχνάτε ποτέ. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Λυπάμαι, γιατί ο κ. Σιούφας επανέρχεται στην ερώτησή του. 

Απέφυγα τον κεντρικό κορμό της ερώτησης, διότι με την ερώτηση αυτή, προσπαθεί να κάνει ο κ. Σιούφας; Προσπαθεί να δείξει ότι ο Πρόεδρος Κληρίδης, ο Πρόεδρος ενός ανεξάρτητου κράτους, ο Πρόεδρος ο εκλεγμένος από τον κυπριακό λαό, δεν παίρνει τις αποφάσεις με βάση τα συμφέροντα του κυπριακού λαού, αλλά παίρνει τις αποφάσεις του υπακούοντας στις εντολές -έστω της Ελλάδος- κάποιου άλλου κράτους. 

Αυτό είναι απαράδεκτο, αυτό μειώνει τον κυπριακό λαό, μειώνει την Κυπριακή Δημοκρατία και είναι πολύ κακή υπηρεσία για το κυπριακό πρόβλημα. Γιατί απλούστατα, δείχνει ότι οι Κύπριοι δεν κάνουν αυτό που θέλουν, η όλη πολιτική καθορίζεται από την Ελλάδα και η ελληνική Κυβέρνηση είναι αρμόδια να παίρνει ή να μην παίρνει αποφάσεις. Δεν είναι έτσι. Ο Πρόεδρος Κληρίδης, μετά από συνεργασία με την ελληνική Κυβέρνηση, πήρε τις αποφάσεις. Ο Πρόεδρος Κληρίδης είναι εκείνος ο οποίος εχάραξε τη γραμμή και το 70% του κυπριακού λαού, αυτό το ποσοστό εκπροσωπούν τα κόμματα τα οποία στηρίζουν αυτήν την απόφαση, είναι εκείνα τα οποία επεκρότησαν την απόφαση αυτή. 

Τι θέλει ο κ. Σιούφας; Θα επιβάλει άλλες αποφάσεις στον κυπριακό λαό από εκείνες που θέλει η ηγεσία του; 

Θα ήθελα να ρωτήσω: Επιτρέπεται στην ελληνική Βουλή να αντλούμε επιχειρήματα από εσωτερικές πολιτικές αναμετρήσεις για μικροκομματική εκμετάλλευση και στην Κύπρο και στην Ελλάδα; 

Νομίζω ότι θα έπρεπε να σταθούμε στο ύψος των περιστάσεων και να επικροτήσουμε αυτήν την προσπάθεια που γίνεται για να αναδείξουμε το Κυπριακό και να προσπαθήσουμε να λύσουμε το Κυπριακό και όχι να κερδίζουμε πόντους με εντυπώσεις, δήθεν ότι γίνεται υποχωρητικότητα, δήθεν ότι δεν προασπιζόμαστε τα εθνικά δικαιώματα. 

Δεν υπερασπίζεστε περισσότερο την πατρίδα απ' ό,τι εμείς, ούτε εσείς έχετε περισσότερο ενδιαφέρον για το έθνος και τον Ελληνισμό από τους υπόλοιπους 'Ελληνες. 'Ολοι οι 'Ελληνες τα ίδια ενδιαφέροντα έχουμε, την ίδια προσπάθεια κάνουμε και αυτό πρέπει να το σεβόσαστε. 

(Χειροκροτήματα από την πτέρυγα του ΠΑ.ΣΟ.Κ.) 

ΔΗΜΗΤΡΙΟΣ ΣΙΟΥΦΑΣ: Τη συμπαράταξη την ανακαλύψατε εσείς, κύριε Πρωθυπουργέ ... 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται διακοπές χωρίς την άδεια του Προέδρου και καμία παρέμβαση. 

Τρίτη είναι η με αριθμό 448/18.1.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς την Υπουργό Ανάπτυξης, σχετικά με τη λήψη μέτρων στήριξης της λειτουργίας και ανάπτυξης της ΛΑΡΚΟ Α.Ε. κλπ. 

Η επίκαιρη ερώτηση έχει ως εξής: 

"Τον άμεσο κίνδυνο της κατάρρευσης, το ξεπούλημα ή το κλείσιμό της αντιμετωπίζει η ΛΑΡΚΟ από την πολιτική που εφαρμόζει η Κυβέρνηση, όπως καταγγέλλουν οι χίλιοι τριακόσιοι πενήντα εργαζόμενοι της επιχείρησης και τα Εργατικά Κέντρα επτά νομών. Ειδικότερα, η Κυβέρνηση θέτει σε περιοδική διαθεσιμότητα όλο το προσωπικό, επιβάλλει "οικειοθελείς" αποχωρήσεις και μειώνει την παραγωγή της επιχείρησης. Ανοίγει έτσι ο δρόμος για το οριστικό κλείσιμο της ΛΑΡΚΟ ή το ξεπούλημά της στο μεγάλο κεφάλαιο, σε αντίθεση με τις δεσμεύσεις της πολιτικής ηγεσίας του Υπουργείου Ανάπτυξης, αλλά και του ίδιου του Πρωθυπουργού για στήριξη της λειτουργίας της ΛΑΡΚΟ. Στην πραγματικότητα, η πολιτική που υλοποιεί η Κυβέρνηση κατ' επιλογήν της Ευρωπαϊκής 'Ενωσης, εξυπηρετεί μόνο τις πολυεθνικές του κλάδου. 

Λύση στα προβλήματα της ΛΑΡΚΟ που να εξυπηρετεί τα συμφέροντα της χώρας μπορεί να δοθεί με την υιοθέτηση των προτάσεων των εργαζομένων που ζητούν: Διαγραφή όλων των πλασματικών χρεών και αποφασιστική στήριξη για να ξεπεραστούν οι πρόσκαιρες οικονομικές δυσκολίες της επιχείρησης. Υλοποίηση επενδυτικού προγράμματος για τον εκσυγχρονισμό των εγκαταστάσεων με στόχο τη μείωση του κόστους και την αύξηση της παραγωγής. Καθετοποίηση της παραγωγής με τη δημιουργία μονάδας ανοξείδωτου χάλυβα σε συνεργασία με την Ελληνική Σιδηροκράματα (ΕΛΣΙ) Μαγνησίας. Ανάκληση της απόφασης για μείωση της παραγωγής και διαθεσιμότητα του προσωπικού. Παραμονή της ΛΑΡΚΟ κάτω από δημόσιο έλεγχο. 

Ερωτάται η κυρία Υπουργός ποια μέτρα θα πάρει η Κυβέρνηση και πότε, ώστε να υλοποιηθούν οι προτάσεις των εργαζομένων για τη στήριξη της λειτουργίας και την ανάπτυξη της ΛΑΡΚΟ;". 

Η Υφυπουργός Ανάπτυξης κ. 'Αννα Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, σε επανειλημμένες επίκαιρες ερωτήσεις, οι οποίες κατετέθησαν από συναδέλφους είχα εξηγήσει στη Βουλή το πρόγραμμα για την ανάπτυξη της επιχείρησης. Το πρόγραμμα αυτό περιελάμβανε την εξυγίανση του Χαρτοφυλακίου, τις ειδικές επενδύσεις, την αναδιάρθρωση της επιχείρησης και την αναζήτηση στρατηγικού επενδυτή, ώστε να μπορέσει να υπάρξει αύξηση του μετοχικού κεφαλαίου και επενδύσεις απαραίτητες για τη λειτουργία της επιχείρησης. 

Το σχέδιο αυτό σε απόλυτη συνεργασία με τα σωματεία των εργαζομένων και με τη διοίκηση της ΛΑΡΚΟ ήταν σε ικανοποιητική πορεία. Είχε γίνει η πρώτη φάση της εξυγίανσης του Χαρτοφυλακίου με διαγραφή είκοσι επτά δισεκατομμυρίων (27.000.000.000) δραχών. Είχαμε πλήρη αναδιάρθρωση της παραγωγής με αύξηση της παραγωγικότητας περισσότερο από 50%. Εγκρίθηκε μία πολύ μεγάλη επένδυση για τη ΛΑΡΚΟ ύψους έξι δισεκατομμυρίων (6.000.000.000) δραχμών, που εξυπηρετούσε περιβαλλοντικά ζητήματα, αλλά προχωρούσε και στη μείωση του κόστους παραγωγής. Είναι σε εξέλιξη η αναζήτηση στρατηγικού επενδυτή μετά από συνεργασία με διεθνείς οίκους. 

Δυστυχώς, όπως είναι γνωστό από πέρσι το Μάιο η τιμή του νικελίου έχει τη μεγαλύτερη κρίση που συνάντησε ποτέ. Η πολύ μεγάλη κρίση στο χώρο έχει σαν αποτέλεσμα η τιμή του κόστους εξόρυξης και παραγωγής να είναι πολύ μεγαλύτερη από την τιμή πώλησης. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Αυτό, λοιπόν, δημιουργεί ένα τεράστιο έλλειμμα στην επιχείρηση, ένα εξαιρετικά μεγάλο πρόβλημα ρευστότητας που είναι πολύ δύσκολο να αντιμετωπισθεί εφόσον σήμερα δεν υπάρχει δυνατότητα κρατικών ενισχύσεων των επιχειρήσεων οι οποίες έχουν τα χαρακτηριστικά βιομηχανιών όπως η ΛΑΡΚΟ. 

Σήμερα η τιμή του νικελίου είναι η χαμηλότερη ιστορικά που υπήρξε ποτέ. 'Ετσι δημιουργείται ένα έλλειμμα της τάξεως των έξι δισεκατομμυρίων(6.000.000.000) δραχμών, που δεν μπορεί να αντιμετωπισθεί από την ίδια την επιχείρηση. Μία αντίστοιχη ιδιωτική επιχείρηση ή θα έπρεπε να κλείσει ή να μειώσει κατά πολύ την παραγωγή της. 

Επειδή η ΛΑΡΚΟ δεν είναι μια μονάδα που αφορά μόνο χίλιους τριακόσιους εργαζόμενους αλλά ένα σύνολο μικρών και μεσαίων επιχειρήσεων σε επτά νομούς της Ελλάδας με εξαιρετικά σημαντική οικονομική δραστηριότητα, προσπαθούμε να διατηρήσουμε σε αυτήν τη δύσκολη περίοδο ανοιχτή τη ΛΑΡΚΟ ώστε όταν θα επέλθει η άνοδος των τιμών να είναι η ΛΑΡΚΟ ανοιχτή και να συνεχίσουμε το εξυγιαντικό πρόγραμμα το οποίο ήταν σε εξέλιξη. 

Τι έχουμε κάνει μέχρι τώρα: Πρώτον υπήρξαν οικειοθελείς αποχωρήσεις με ένα πακέτο κοινωνικών μέτρων που δώσαμε. Πριν από ενάμιση μήνα απεχώρησαν εκατόν πενήντα άτομα από τη ΛΑΡΚΟ. Αποφασίστηκε η κυκλική διαθεσιμότητα του προσωπικού ανα τρίμηνο με το 50% του μισθού και με πλήρη ασφαλιστικά και συνταξιοδοτικά δικαιώματα. Μειώθηκε η παραγωγή της ΛΑΡΚΟ στους δεκαπέντε χιλιάδες τόνους ετησίως. Αναλήφθηκε από τους μετόχους ανά τρίμηνο η κάλυψη των ελλειμμάτων, ενώ κάθε τρίμηνο θα γίνεται επανεξέταση της κατάστασης για να ελέγχουν την πορεία της τιμής του νικελίου. 

Η διαδικασία για την ανεύρεση στρατηγικού επενδυτή είναι σε εξέλιξη. Λήγει στις 26 Φεβρουαρίου. Γνωρίζουμε όμως ότι βρισκόμαστε σε μια εξαιρετικά δύσκολη συγκυρία για να μπορέσουμε να έχουμε μία τέτοιου είδους συνεργασία. 

Υπάρχει και συνεργασία με τα σωματεία για όλη αυτήν την προσπάθεια που γίνεται. Ακόμη υπάρχει συνεργασία και με τον ΟΑΕΔ ώστε με ειδικά προγράμματα να υπάρξει αντιμετώπιση των ιδιαίτερων προβλημάτων των εργαζομένων και των αμοιβών τους . 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Πιστεύω ότι όλοι γνωρίζουμε ότι η ΛΑΡΚΟ είναι μία από τις μεγαλύτερες και στρατηγικής σημασίας επιχειρήσεις στη χώρα μας. Θα έλεγα ότι είναι η μεγαλύτερη στο είδος της και στην Ευρώπη. Για την Ελλάδα ίσως αποτελεί έναν ογκόλιθο το μέγεθός της και η δραστηριότητά της. 

Μια τέτοια επιχείρηση κινδυνεύει σήμερα να κλείσει.'Εχει χίλιους τριακόσιους πενήντα εργαζόμενους που δουλεύουν σε επτά νομούς και τονώνουν την αγορά όλων αυτών των περιοχών. 'Ολοι αυτοί ευρίσκονται σε αγωνία για το τι θα γίνει αύριο. Οι δεσμεύσεις που έχουν δοθεί από τον κύριο Πρωθυπουργό και από την πολιτική ηγεσία του Υπουργείου Ανάπτυξης ότι δεν θα αφήσουν την επιχείρηση αστήρικτη έχουν πέσει στο κενό. 

Κυρία Υφυπουργέ, η επιχείρηση κοντεύει να κλείσει γιατί έχει εγκαταλειφθεί. Καταρρέει μέρα με την ημέρα. Αν πάτε εκεί να δείτε θα τρομάξετε και δεν περάσετε μέσα από το εργοστάσιο. Τα πάντα είναι ετοιμόρροπα. Το προσωπικό δουλεύει με κίνδυνο της ζωής του. Και πέρα από αυτά τι θα γίνει με τα σαράντα δισεκατομμύρια (40.000.000.000) δραχμές σε συνάλλαγμα, κυρία Υφυπουργέ; Ακόμη το προσωπικό ανακαλείται από τις άδειες για να φέρει σε πέρας τις φορτώσεις. Πολλοί εργαζόμενοι δουλεύουν υπερωρίες για να ανταπεξέλθουν στις υποχρεώσεις. Το εργοστάσιο έχει δουλειά. 

Πρέπει δε να σας πω ότι πριν από δέκα ημέρες διπλασιάστηκε ανά τόνο η τιμή του νικελίου. Και εν πάση περιπτώσει αφού η τιμή του νικελίου είναι χαμηλή γιατί δεν εκμεταλλεύεσθε τη δυνατότητα που έχει η χώρα μας μαζί με τα Ε.Λ.Σ.Ι. να παράγουμε σιδηρονικέλιο με το χρώμιο ώστε να βγάλουμε ανοξείδωτο χάλυβα που θα δώσει δυνατότητα μεγαλύτερης ανάπτυξης και εισροής συναλλάγματος; 'Ολα αυτά τα χρόνια είναι στα ύψη η τιμή του ανοξείδωτου χάλυβα; Γιατί, λοιπόν, δεν δίνετε αυτήν τη δυνατότητα έτσι ώστε και χίλιοι ακόμη εργαζόμενοι να δουλέψουν και η οικονομία της χώρας να αναπτυχθεί και να σύρει το χορό και για άλλες επιχειρήσεις; 

ΠΡΟΕΔΡΕΥΩΝ (Λουκάς Αποστολίδης): Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, θέλω να πω για δέκατη ίσως φορά στον κύριο συνάδελφο, ότι η ΛΑΡΚΟ δεν είναι ούτε ΔΕΚΟ, ούτε δημόσια επιχείρηση. Είναι μία βιομηχανία και, όπως κάθε βιομηχανία, η κατάστασή της εξαρτάται από την τιμή του κόστους παραγωγής, από την τιμή πώλησης και από τη ζήτηση. Δεν μπορούμε να λειτουργήσουμε έξω από τη λογική της οικονομίας και της αγοράς. 

Η προσπάθεια, λοιπόν, είναι να στηριχτεί η βιομηχανία αυτή, να αντιμετωπίσει αυτήν τη δύσκολη περίοδο που ελπίζουμε να είναι παροδική. 'Ολες οι αντίστοιχες βιομηχανίες στον κόσμο, δεν είναι πολλές, είναι μόνο δεκατρείς. 'Εχουν κάνει μία βιομηχανική πολιτική με ιδιωτικοοικονομικά κριτήρια, όπου την περίοδο που έχουν τα κέρδη κάνουν αποθεματοποίηση, έχουν στοκ και αντιμετωπίζουν τις δύσκολες περιόδους που το προϊόν τους έχει χαμηλή τιμή. Στη ΛΑΡΚΟ δεν έχει συμβεί αυτό και αυτήν τη δύσκολη στιγμή έχουμε βρει έναν τρόπο να μπορέσουμε να στηρίξουμε την επιχείρηση για να μην κλείσει. 

Επανέρχεσθε συνεχώς, κύριε συνάδελφε, με την ίδια πρόταση για τα θέματα του σιδηροχρωμίου και του ανοξείδωτου χάλυβα. Ξέρετε πολύ καλά, σας έχουμε καταθέσει τις μελέτες που έχουν γίνει για το σιδηροχρώμιο, ότι τα μεταλλεία στη χώρα δεν είναι συμφέροντα, είναι πάρα πολύ υψηλό το κόστος εξόρυξης, γι' αυτό και το σιδηροχρώμιο δεν είναι δυνατόν να είναι ανταγωνιστικό και η επένδυση του ανοξείδωτου χάλυβα προϋποθέτει πάνω από εκατόν πενήντα δισεκατομμύρια επένδυση. 

Το να επανέρχεσθε συνεχώς με απολύτως ανέφικτες προτάσεις, δεν βοηθάτε απολύτως κανένα, πέρα από το βερμπαλισμό στη Βουλή. 

ΝΙΚΟΛΑΟΣ ΓΚΑΤΖΗΣ: Το ύψος της επένδυσης είναι αναχρονιστικό; 

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Γκατζή, επειδή και εμάς μας αφορά εκεί στην περιοχή το θέμα της ΛΑΡΚΟ, οφείλουμε να πούμε ότι η κυρία Υφυπουργός εξαντλεί κάθε προσπάθεια. Να το έχετε υπόψη σας και το λέω μετά λόγου γνώσεως. 

ΝΙΚΟΛΑΟΣ ΓΚΑΤΖΗΣ: Είναι άποψή σας, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Είναι άποψή μου, αλλά αποδεχτείτε και μία διαφορετική άποψη. 

Τέταρτη είναι η με αριθμό 441/18.1.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με την ένταξη των Κλινικών Χημικών, Βιοχημικών και Βιολόγων στο Εθνικό Σύστημα Υγείας (ΕΣΥ) με τη δημιουργία αντίστοιχων επιστημονικών κλάδων. 

Η επίκαιρη ερώτηση σε περίληψη έχει ως εξής: 

Ερωτάται ο κύριος Υπουργός: Εάν προτίθεται να εντάξει στο Εθνικό Σύστημα Υγείας (ΕΣΥ) κλινικούς χημικούς, χημικούς, βιοχημικούς, βιολόγους, με τη δημιουργία αντίστοιχων επιστημονικών κλάδων και βαθμίδων εξέλιξής τους, όπως προβλέπει το άρθρο 42 του ν. 2519/1997, με την επισήμανση ότι από την ψήφιση του εν λόγω νόμου έχει παρέλθει ικανό χρονικό διάστημα". 

Ο κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, πράγματι με το άρθρο 42 του ν. 2519/97, αλλά και με το προηγούμενο άρθρο 41 του ιδίου νόμου και το επόμενο 43, συνιστώνται νέοι κλάδοι εργαζομένων στο ΕΣΥ, κλάδοι κλινικού χημικού, χημικού, βιοχημικού και βιολόγου, αλλά και ψυχολόγου του ΕΣΥ και νοσοκομειακού φυσικού. 

Από το χρόνο που πέρασε μέχρι σήμερα, από τη δημοσίευση του νόμου και από την έλλειψη προετοιμασίας για το θέμα στο Υπουργείο Υγείας, προκύπτει καθαρά ότι προς το παρόν αυτό το θέμα δεν υπήρξε θέμα προτεραιότητας. 

Θέλω να πληροφορήσω τον κύριο συνάδελφο ότι πολύ πρόσφατα, μετά τον τελευταίο ανασχηματισμό και την ανάληψη των καθηκόντων από τη νέα ηγεσία του Υπουργείου, έχει δοθεί εντολή στην αρμόδια υπηρεσία, ώστε σε συνεργασία με επιτροπή ειδικών να ασχοληθούν με το θέμα και να εκπονήσουν σχέδια κανονιστικών αποφάσεων και διαταγμάτων, τα οποία θα θέσουν υπόψη μας, ώστε να ικανοποιηθεί το αίτημα των κλινικών χημικών κατά βάση, οι οποίοι περισσότερο επείγονται από τους άλλους, αλλά και των άλλων ενδιαφερομένων και του συναδέλφου κ. Κουβέλη. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Υφυπουργέ, θέλω να πιστεύω ότι και εσείς έχετε την άποψη, ότι ανεξάρτητα από τις αλλαγές Υπουργών και Υφυπουργών στο Υπουργείο Υγείας πρέπει να υπάρχει μία συνέχεια. Και κάνω την αναφορά στο ζήτημα αυτό, διότι στις 5 Μαίου 1998 ο συνάδελφός σας ο τότε Υφυπουργός, με είχε διαβεβαιώσει ότι είχε συγκροτήσει επιτροπή, η οποία θα επεξεργαζόταν όλα αυτά τα ζητήματα. 'Oπως προκύπτει από τα Πρακτικά, μου έλεγε επί λέξει: "Η επιτροπή η οποία εξετάζει στο πλαίσιο της οργάνωσης των νοσοκομείων και τα θέματα εφαρμογής των διατάξεων του νόμου αυτού, δηλαδή του ν. 2519 και ειδικότερα του άρθρου 44 που προβλέπει την απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, με την οποία συνιστώνται κατά νοσοκομεία οι θέσεις των κλάδων αυτών των άρθρων 40,41,42 και 43". 

Το ερώτημά μου είναι, αυτή η επιτροπή που έλεγε ο τότε Υφυπουργός, λειτούργησε; Και πληροφορούμαι σήμερα, ειλικρινά με έκπληξη, ότι δεν έχει συγκροτηθεί η επιτροπή για να ασχοληθεί με το ζήτημα των κλινικών χημικών, των επιστημόνων, στους οποίους αναφέρεται η επίκαιρη ερώτησή μου. 

Θα σας παρακαλέσω, με την ευθύτητα που σας διακρίνει, να προσδιορίσετε το χρονικό σημείο που θα τελειώσει πια αυτή η υπόθεση! Διότι νομίζω ότι δεν συνιστά υπεύθυνο πολιτικό λόγο η αναφορά γενικώς και αορίστως ότι δεν υπήρξε θέμα προτεραιότητος, όταν μάλιστα έχω τη διαβεβαίωση του τότε Υφυπουργού ότι συγκροτήθηκε επιτροπή, ότι ασχολείται αυτή η επιτροπή με το συγκεκριμένο ζήτημα και έκτοτε έχει περάσει περίπου ένας χρόνος. 

Ειλικρινά, δεν μπορώ να αντιληφθώ πώς το Υπουργείο αντιμετωπίζει το συγκεκριμένο θέμα! 

Τελειώνω, κύριε Πρόεδρε, με την επισήμανση, ότι είμαστε η μόνη χώρα στην Ευρωπαϊκή 'Ενωση που αυτούς τους επιστήμονες δεν τους έχουμε εντάξει στο ΕΣΥ. Και αναφέρομαι σε συγκεκριμένη ένταξη και όχι σε γενική και αόριστη πρόβλεψη, όπως έκανε και ο αρχικός νόμος του ΕΣΥ, αλλά και ο νόμος 1519. Γνωρίζετε ότι η μη ένταξή τους λειτουργεί ως αντικίνητρο, γνωρίζετε ότι η μη ένταξή τους σε συγκεκριμένες βαθμίδες εξέλιξης συνιστά άνιση μεταχείριση και γνωρίζετε ότι επιτέλους είναι θέμα δικαιοσύνης απέναντι σε αυτούς τους επιστήμονες να προχωρήσετε τη συγκεκριμένη ρύθμιση. 

ΠΡΟΕΔΡΕΥΩΝ (Λουκάς Αποστολίδης): Ο κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, θα αρχίσω από την τελευταία σας παρατήρηση, ότι δεν υπάρχει χώρα στην Ευρώπη που να μην έχει εντάξει στο ΕΣΥ αυτούς τους επιστήμονες. 

Θα έλεγα με πολλή ειλικρίνεια και εγώ, ότι δεν υπάρχει και άλλη χώρα στην Ευρώπη που να έχει αυτό το Εθνικό Σύστημα Υγείας που έχουμε εμείς! 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δυστυχώς. Τα χάλια μας δεν τα έχει κανείς! 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, μπορεί να είναι αυτή η άποψή σας, αλλά εγώ απαντώντας στον κ. Κουβέλη, θεώρησα χρέος μου να κάνω αυτόν το σχολιασμό στα όσα είπε. 

Δεύτερον, θέλω να δεχθώ αυτό που λέτε ότι το Υπουργείο και το Κράτος έχει τη συνέχειά του. Αλλά, παρακαλώ να δεχθείτε και εσείς την ειλικρίνεια με την οποία σας απάντησα. 

Αυτό που λέει ο κ. Σκουλάκης αναφέρεται σε μία γενικότερη επιτροπή για την έκδοση των πολλών πράγματι κανονιστικών αποφάσεων και διαταγμάτων που χρειάζονται για να εφαρμοσθεί ο ν. 2519. 

Εγώ αναφέρομαι ιδιαίτερα στο συγκεκριμένο άρθρο. Σας είπα με πολλή ειλικρίνεια ότι αποδεικνύεται -εγώ δεν γνώριζα την απάντηση, δεν με πληροφόρησαν οι υπηρεσίες τι είχε πει το Μάιο του 1998 ο κ. Σκουλάκης, που έπρεπε να το θέσουν υπόψη μου εν πάση περιπτώσει- από το χρόνο που πέρασε από την ψήφιση του νόμου μέχρι σήμερα και από το γεγονός ότι δεν υπήρξε καμία προετοιμασία, τουλάχιστον δεν φαίνεται να υπήρξε, ότι για το Υπουργείο δεν υπήρξε θέμα προτεραιότητος. 

Δεν θεώρησε το Υπουργείο, αφού και άλλες κανονιστικές αποφάσεις και διατάγματα υπολείπονται να εκδοθούν, ότι αυτά είναι τα περισσότερο επείγοντα. Αυτό είναι το θέμα. Σας ανέφερα επίσης ότι αποφασίσαμε με τον κ. Παπαδήμα -όχι διότι θεωρήσαμε ότι οι άλλοι δεν έκαναν καλά τη δουλειά τους, αλλά διότι ετέθη και πάλι το θέμα από τους κλινικούς χημικούς και σε μας -έτσι γίνεται πάντοτε όταν αλλάζουν οι ηγεσίες στα Υπουργεία- και είπαμε στην υπηρεσία να συνεργαστεί με επιτροπή ειδικών και να προχωρήσουμε στην έκδοση αυτών των αποφάσεων και των διαταγμάτων. Αυτά σας είπα. Αυτό είναι η αλήθεια δηλαδή. 

Νομίζω ότι ο χρόνος δεν παίρνει να πούμε περισσότερα επί της ουσίας. 

ΠΡΟΕΔΡΕΥΩΝ (Λουκάς Αποστολίδης): Πέμπτη είναι η με αριθμό 439/18.1.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με την ένταξη του Νομού Αιτωλοακαρνανίας στην Α' Περιφέρεια κοινοτικών ενισχύσεων για το ρύζι κλπ. 

Η επίκαιρη ερώτηση του κ. Τσαφούλια έχει ως εξής: 

"Με έκπληξη και απόγνωση οι παραγωγοί του Νομού Αιτωλοακαρνανίας αντιμετώπισαν την απόφαση για ένταξη του νομού στη Β' Περιφέρεια με αποτέλεσμα να μην εισπράττουν την προβλεπόμενη επιδότηση στο ρύζι. 

Ο Νομός Αιτωλοακαρνανίας από τους μεγαλύτερους της χώρας έχει 70ετή και πλέον παράδοση στην καλλιέργεια ρυζιού που κάλυπτε και καλύπτει αποκλειστικά και μόνο παθογενή εδάφη, στα οποία δεν μπορούσε να καλλιεργηθεί άλλο είδος, ενώ στις βιομηχανίες επεξεργασίας ρυζιού που υπάρχουν, απασχολούνται εκατοντάδες εργαζόμενοι. 

Μετά τα παραπάνω ερωτάται ο κύριος Υπουργός, εάν θα αποδεχθεί το δίκαιο αίτημα των οριζοκαλλιεργητών του νομού και την ένταξή του στην Α' Περιφέρεια προκειμένου οι παραγωγοί να έχουν τη δυνατότητα είσπραξης των προβλεπομένων ενισχύσεων ρυζιού". 

Ο Υφυπουργός Γεωργίας κ. Κωνσταντίνος Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριοι συνάδελφοι, όπως γνωρίζετε, η ενίσχυση του ρυζιού διέπεται από το σχετικό κανονισμό της Ευρωπαϊκής 'Ενωσης. Σύμφωνα, λοιπόν, με τον κανονισμό αυτό, η χώρα χωρίζεται σε δύο περιφέρειες στην Α' και στη Β' με αντίστοιχα στρέμματα η κάθε μία περιφέρεια. 

Από τα στοιχεία τα οποία είχαμε αυτό το χρόνο, η Α' Περιφέρεια φαίνεται ότι ευνοήθηκε σε σχέση με τις ενισχύσεις, ενώ η Β' Περιφέρεια πράγματι όχι μόνο δεν ευνοήθηκε αλλά δεν πήρε καθόλου ενισχύσεις. 'Ετσι προκύπτει ένα πρόβλημα το οποίο το Υπουργείο το βλέπει με πολύ μεγάλη σοβαρότητα. 'Ηδη και άλλοι συνάδελφοι από όλα, θα έλεγα, τα κόμματα έχουν θέσει το θέμα και όχι μόνο για την Αιτωλοακαρνανία αλλά και για την Ημαθία -βλέπω τον κ. Γικόνογλου τώρα μπροστά μου- ... 

ΓΕΩΡΓΙΟΣ ΚΑΡΑΣΜΑΝΗΣ: Και η Πέλλα. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Μάλιστα. Και η Πέλλα. 

Συνεπώς, υπάρχει ένα θέμα το οποίο αντιμετωπίζουμε. Βέβαια θα το δούμε μαζί με τους φορείς τους σχετικούς με τα θέματα του αγροτικού κόσμου. Αλλά η πρόθεσή μας είναι να προτείνουμε μια αναδιάταξη του κανονισμού που διέπει το ρύζι. Υπάρχει αυτή η ευκαιρία για του χρόνου, διότι η Ευρωπαϊκή 'Ενωση απεφάσισε να κάνει αλλαγή του κανονισμού του ρυζιού. Συνεπώς, οι προτάσεις μας θα είναι προς αυτήν την κατεύθυνση την οποία εσείς μας υποδεικνύετε. 

Είναι νωρίς ακόμη να πούμε αν θα υπαχθεί η Αιτωλοακαρνανία στην Α' Περιφέρεια. Είτε θα γίνει αυτό είτε η Β' Περιφέρεια θα έχει περισσότερο αριθμό στρεμμάτων, έτσι ώστε να μην τιμωρείται όπως τιμωρήθηκε στην προκειμένη περίπτωση. 

Ευχαριστώ πολύ. 

ΓΕΩΡΓΙΟΣ ΚΑΡΑΣΜΑΝΗΣ: Εάν βάζατε ρήτρα μεταφοράς στρεμμάτων τι θα κάνατε με τα στρέμματα; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πολύ σωστό. 

ΓΕΩΡΓΙΟΣ ΚΑΡΑΣΜΑΝΗΣ: Δισεκατομμύρια χάνει η Ελλάδα. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Τσαφούλια, έχετε το λόγο. 

ΓΕΩΡΓΙΟΣ ΤΣΑΦΟΥΛΙΑΣ: 'Εχω σχετικά έγγραφα από τους προέδρους των κοινοτήτων -και δεν μου απαγορεύει κανένας να επαναλάβω το αίτημα εάν ξαναέγινε αυτό το πράγμα με επίκαιρη ερώτηση, αυτό δεν απαγορεύεται διότι μου τα στέλνουν από το Νιοχώρι και από την Κατοχή- από τα οποία έγγραφα αποδεικνύεται ότι πράγματι στις περιοχές εκείνες δεν καλλιεργείται τίποτα πέραν του ρυζιού. Δηλαδή, στις περιοχές εκείνες είναι παραδοσιακά παθογενή εδάφη τα οποία τα έκοψαν ή τα κόψατε ή δεν φροντίσατε να μην κοπούν κατά παράβαση οποιασδήποτε λογικής αρχής και κατά παράβαση οποιασδήποτε συνειδησιακής ενέργειας. 

Από το 1946 αυτά τα εδάφη θεωρούνται παραδοσιακά παθογενή εδάφη. 'Εχουν παραχωρηθεί με το χαρακτηρισμό αυτό δέκα χιλιάδες στρέμματα στο Νιοχώρι και επτά με οχτώ χιλιάδες στρέμματα στην Κατοχή και οι άνθρωποι μένουν ανάστατοι. Λένε: "Με ποιο δικαίωμα μας κόψατε εμάς από την Α' Περιφέρεια. Σε άλλες περιπτώσεις μπορούσατε να πείτε ότι αυτά δεν περιλαμβάνονται, ότι στα παθογενή εδάφη δεν περιλαμβάνονται αυτές οι εκτάσεις σε άλλους νομούς και σε άλλες περιοχές. 'Οχι σε μας". 

Επομένως, τι κάνατε εσείς ώστε σ' αυτές τις περιοχές που πράγματι έχουν αδικηθεί και έχουν χαρακτηριστεί εδάφη παραδοσιακά παθογενή να γίνει κάτι το αληθινό, κάτι το πραγματικό; Να πείτε ότι δεν μπορούμε να τα εξαιρέσουμε. 

Ο τρόπος με τον οποίο τα χαρακτηρίσατε δεν είναι μόνο εσφαλμένος αλλά είναι παντελώς αδιάφορος. Επομένως με αυτό το πρόσχημα, ότι κόψαμε από την πρώτη περιφέρεια την Αιτωλοακαρνανία και δεν ξέρουμε τι θα κάνουμε, δεν είναι απάντηση, κύριε Υπουργέ. Σημασία έχει αν πράγματι αυτά είναι παθογενή παραδοσιακά εδάφη και τα κόψατε με παράβαση οποιασδήποτε λογικής νόμου, αγροτικού κανόνος κλπ. Αυτό είναι το θέμα και γι' αυτό διαμαρτύρονται αυτοί οι άνθρωποι και γι' αυτό υπάρχει αυτή η διαφοροποίηση από τις άλλες επίκαιρες ερωτήσεις για το ίδιο θέμα. Δηλαδή ο κ. Βερελής και οι συνάδελφοι από το Αγρίνιο αντί να πάνε να αγωνιστούν για το θέμα αυτό και να δικαιώσουν τους κατοίκους, την εθνική παραγωγή και το σύνολο των αγροτών, τους ενδιαφέρει η πελατειακή σχέση της γέφυρας Ρίου-Αντιρρίου. Εκείνοι έγραψαν στα παλιά τους τα παπούτσια την υπόθεση των αγροτών της Αιτωλοακαρνανίας. Ας πάνε να τα βγάλουν πέρα την άλλη τετραετία. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Επειδή, κύριε Τσαφούλια, αναφέρατε και το όνομα του κ. Βερελή, σας λέω ότι και ο κύριος Υφυπουργός αλλά και όλοι οι υπόλοιποι συνάδελφοι της Αιτωλοακαρνανίας όλων των κομμάτων έχουν ενδιαφερθεί για το θέμα αυτό. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηταν αστοχία της Κυβέρνησης στις Βρυξέλλες. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε, υπάρχει ένα πρόβλημα πράγματι το οποίο το δεχόμαστε. 'Εγινε μία εκτίμηση η οποία δεν προσέγγισε την πραγματικότητα στην εκτίμηση του ρυζιού. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηταν αποτυχία. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το Υπουργείο, επαναλαμβάνω και πάλι με την ευκαιρία της καταθέσεως της επίκαιρης ερώτησης του κ. Τσαφούλια, έχει ήδη ξεκινήσει διαδικασία επανεκτίμησης των στρεμμάτων τα οποία θα μπουν στην Α' και στη Β' Περιφέρεια έτσι ώστε να μην υπάρξουν αδικίες. Και πράγματι υπάρχει η προτεραιότητα -και την αναγνωρίζουμε- των παθογενών εδαφών τα οποία σε μεγάλη έκταση βρίσκονται και στην Αιτωλοακαρνανία. Ευχαριστώ πολύ. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, να σας ενημερώσω. Είναι τεχνικό το θέμα. Τριάντα χιλιάδες... 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, δεν έχετε το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Να ενημερώσω τον κύριο Υπουργό ήθελα, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο. Μπορείτε κατ' ιδίαν να πάρετε τον κύριο Υπουργό και να του εξηγήσετε ό,τι θέλετε, αλλά όχι κατ' αυτόν τον τρόπο. 

Επίκαιρες ερωτήσεις δευτέρου κύκλου: 

Πρώτη είναι η υπ' αριθμόν 432/13.1.1999 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Μεταφορών και Επικοινωνιών, σχετικά με δημοσιεύματα του Τύπου αναφερόμενα στις ελλείψεις των αεροδρομίων σε ραντάρ κ.λπ. 

Η επίκαιρη ερώτηση του κ. Καψή η οποία είναι και αρκετά εκτεταμένη έχει ως εξής: 

"Τις τελευταίες ημέρες ήρθαν στη δημοσιότητα (εφημερίδα "ΒΗΜΑ" 10.1.1999) ιδιαίτερα ανησυχητικές πληροφορίες για τις ελλείψεις των αεροδρομίων μας σε ραντάρ, με άμεσο κίνδυνο υποβάθμισης της χώρας μας στο σύστημα ελέγχου της διεθνούς αεροπλοίας. Επειδή ένα τέτοιο ενδεχόμενο θα έθιγε όχι μόνο τα οικονομικά αλλά και τα εθνικά συμφέροντα της Ελλάδος, με κίνδυνο και οι εσωτερικές ακόμη αεροπορικές συγκοινωνίες να περιέλθουν, εν μέρει τουλάχιστον, στον έλεγχο άλλης χώρας. 

Ερωτάται ο κύριος Υπουργός: 

1. Ποιες είναι οι ελλείψεις σε ραντάρ σύμφωνα με τις υποδείξεις της ΙΑΤΑ, αν υπάρχει προγραμματισμός κάλυψης των ελλείψεων αυτών και ποιο το χρονοδιάγραμμα; 

2. Πού οφείλεται η μεγάλη καθυστέρηση της προμήθειας των οκτώ ραντάρ; Γιατί αγοράσαμε μόνο τρία ραντάρ και μάλιστα παρακολούθησης (monitoring) των αεροσκαφών και όχι και ραντάρ προσέγγισης (approach) πτήσεων; 

3. Οι αλλεπάλληλες κατακυρώσεις και ακυρώσεις προμηθειών οφείλονται μόνο σε γραφειοκρατική ανικανότητα των υπηρεσιών ή υποκρύπτουν και αδιαφανή συμφέροντα και μάλιστα, ως αναφέρεται, μίζες ύψους ενάμισι δισεκατομμυρίου (1.500.000.000); Και υπάρχει η πρόθεση παραπομπής της σκανδαλώδους καθυστέρησης στις δικαστικές αρχές; 

4. Υπάρχουν κατάλληλα εκπαιδευμένοι ελεγκτές εναέριας κυκλοφορίας και αν όχι γιατί;". 

Ο Υπουργός Μεταφορών και Επικοινωνιών κ. Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, με την ερώτηση αυτή πρώτα απ' όλα θα μου επιτρέψετε να σας πω ότι τα ραντάρ δεν αποτελούν στοιχείο του εξοπλισμού του αεροδρομίου. Είναι εργαλείο με το οποίο επιτυγχάνεται μεγαλύτερη αποτελεσματικότητα και αύξηση της χωρητικότητας στο σύστημα της εναέριας κυκλοφορίας της χώρας. Τα ραντάρ διακρίνονται σε ραντάρ προσέγγισης, εκείνα που χρησιμεύουν για την προσγείωση ή την απογείωση του αεροπλάνου και σε ραντάρ διαδρομής, όπως επισημάνατε. 

Τα ραντάρ που πρέπει να υπάρχουν στο χώρο μας, εκείνα που είναι απαραίτητα για τις αερομεταφορές -και έτσι είχαν προγραμματιστεί- είναι τα τέσσερα ραντάρ διαδρομής. Και επίσης, σύμφωνα με τους διεθνείς κανονισμούς, χρειάζονται και ραντάρ προσέγγισης στα αεροδρόμια εκείνα τα οποία έχουν ετήσιες κινήσεις πάνω από τετρακόσιες χιλιάδες. Αυτό σημαίνει ότι ραντάρ προσέγγισης, σύμφωνα με τους κανονισμούς και με τα διεθνή δεδομένα, χρειάζεται το αεροδρόμιο της Αθήνας και μόνο. 

Τώρα τι έχουμε κάνει, τι έχει κάνει η ελληνική πολιτεία. Η ελληνική πολιτεία έχει πρώτα απ'όλα εγκατεστημένο το ραντάρ προσέγγισης στο τερματικό ραντάρ του αεροδρομίου Αθηνών και επίσης έχει ήδη από το 1991 προβεί στην προμήθεια των τεσσάρων ραντάρ διαδρομής, που αποτελούν το βασικό κορμό των ραντάρ διαδρομής που καλύπτουν το χώρο μας. 

Στη συνέχεια, ακριβώς για να έχει μεγαλύτερη πληρότητα η λειτουργία του ραντάρ και η λειτουργία της εναέριας κυκλοφορίας, τον Οκτώβριο του 1995 έγινε η προμήθεια και τεσσάρων άλλων ραντάρ προσέγγισης, πέρα από αυτά που προβλέπουν οι διεθνείς κανόνες και οι διεθνείς οργανισμοί. Είναι τα ραντάρ προσέγγισης Θεσσαλονίκης, Κέρκυρας, Ρόδου και Ηρακλείου, τα οποία πλέον είναι στο στάδιο της ποιοτικής και της ποσοτικής παραλαβής. Αυτά έχουν εγκατασταθεί. Ιδιαίτερα για τα τέσσερα ραντάρ διαδρομής, που σας είπα προηγούμενα, και γι' αυτά, μετά από μακρά πορεία όπου παρουσίαζαν διάφορα προβλήματα και γινόταν σταδιακά η παραλαβή τους, ολοκληρώθηκε η ποσοτική και η ποιοτική παραλαβή τους το Μάρτιο του 1998. Πέραν αυτού, και τον Οκτώβριο του 1998 κάνοντας επέκταση της σύμβασης, γιατί προβλεπόταν ειδική οψιόν στη σύμβαση του 1995 με την οποία προμηθευθήκαμε τα τέσσερα ραντάρ, τα τερματικά διαδρομής, προμηθευτήκαμε και τρία ακόμα ραντάρ διαδρομής με τα οποία καλύπτεται πλήρως ο εναέριος χώρος της Ελλάδας. 

Απ' όλα αυτά προκύπτει ότι δεν υπάρχει έλλειψη σε ραντάρ αυτήν τη στιγμή. 'Εχουν καλυφθεί πλήρως οι ανάγκες πέρα από τα προβλεπόμενα και μάλιστα δεν είναι τρία και οκτώ, είναι δώδεκα τα ραντάρ τα οποία αυτήν τη στιγμή βρίσκονται εγκατεστημένα στην Ελλάδα. Οι προμήθειες δε αυτές, όπως ακούσατε, έγιναν, η μεν πρώτη τον Ιούνιο του 1991, η άλλη τον Οκτώβριο του 1995 και η τελευταία, τον Οκτώβριο του 1998, αποτελεί επέκταση της σύμβασης, άσκηση οψιόν που είχε η ελληνική πολιτεία. Επομένως, η αναφορά σας σε κατακυρώσεις, ακυρώσεις, γραφειοκρατικές ανικανότητες ή άλλες υπόνοιες δεν αναφέρονται στην παρούσα περίοδο. Δεν ξέρω πού μπορεί να αναφέρονται. Δεν έχει υποπέσει στην αντίληψή μου κάτι παρόμοιο, αλλά προφανώς δεν αναφέρεται στην παρούσα χρονική περίοδο οτιδήποτε και εάν εσείς υπαινίσσεστε. 

Τέλος, εάν υπάρχουν εκπαιδευμένοι 'Ελληνες. Πράγματι υπάρχουν οι ελεγκτές εναέριας κυκλοφορίας.'Εχουν μακρά πείρα και στη χρήση των ραντάρ. Πολλοί απ' αυτούς έχουν δεκαετή πείρα στη χρήση του ραντάρ. Αλλά πέραν τούτου, ήδη από την άνοιξη του 1998, δηλαδή μετά την ποσοτική και ποιοτική παραλαβή των ραντάρ διαδρομής, των τεσσάρων βασικών ραντάρ, με τα οποία καλύπτεται ο εναέριος χώρος της Ελλάδας, βρίσκονται σε καθημερινή εκπαίδευση -πέρα από τη θεωρητική που έχουν κάνει- και πρέπει να σας πω ότι έχει ολοκληρωθεί όλη αυτή η εκπαίδευση έτσι ώστε να είμαστε έτοιμοι στο άμεσο μέλλον να λειτουργήσει πλήρως όλο το σύστημα ραντάρ της χώρας και τα τερματικά και τα διαδρομής. 

ΠΡΟΕΔΡΕΥΩΝ (Λουκάς Αποστολίδης): Ο κ. Καψής έχει το λόγο. 

ΓΙΑΝΝΗΣ ΚΑΨΗΣ: Λυπάμαι, κύριε Πρόεδρε και κύριοι συνάδελφοι, γιατί ο κύριος Υπουργός, όχι μόνο παρενόησε την ερώτησή μου, αλλά και παραπλάνησε τον ερωτώντα Βουλευτή ή απεπειράθη. Γεγονός είναι ότι πλην του αεροδρομίου του Ελληνικού σε κανένα άλλο δεν υπάρχει άλλο ραντάρ προσέγγισης. Γεγονός είναι ότι η ΙΑΤΑ μας έχει ζητήσει να έχουμε ραντάρ προσεγγίσεως και σε άλλα αεροδρόμια και αυτά τα ραντάρ δεν έχουν τοποθετηθεί. Είναι γεγονός, κύριε Υπουργέ, ότι προ υμών -αλλά το κράτος έχει συνέχεια- έγιναν πολλοί ελιγμοί περίεργοι, αγοράζουμε ή δεν αγοράζουμε, καταγγέλλουμε ή δεν καταγγέλλουμε τη σύμβαση. Και όταν μία εφημερίδα μιλάει για μίζες, 1,5 δις έχετε τουλάχιστον υποχρέωση να τη διαψεύσετε ή να παραπέμψετε την υπόθεση στον εισαγγελέα, ασχέτως εάν δεν αφορά υμάς, αλλά προηγούμενα χρόνια. 

Εκφράζω από εδώ την απορία μου πως η εισαγγελική αρχή, η οποία επιλεκτικώς δείχνει μεγάλη ευαισθησία και αυστηρότητα, ιδίως όταν πρόκειται να σπιλώσει τη μνήμη του Ανδρέα Παπανδρέου, όταν γράφεται σε εφημερίδα ότι δόθηκαν μίζες ενάμισι δισεκατομμυρίου, δεν επενέβη. 

Θα σας πω και κάτι άλλο. Φοβάμαι, κύριε Υπουργέ, ότι αυτήν τη στιγμή τουλάχιστον δεν υπάρχουν εκπαιδευμένοι ελεγκτές διότι ηρνούντο από το 1988 να εκπαιδευτούν εάν δεν έπαιρναν έκτακτα επιδόματα και τώρα εκπαιδεύονται διότι τους υποσχεθήκατε και θα μας φέρετε αύριο μία τροπολογία με μία φαινομενική αύξηση διακοσίων χιλιάδων (200.000), που στην πραγματικότητα προσεγγίζει τις τετρακοσίες χιλιάδες (400.000) δραχμές. 

'Ετσι αυτήν τη στιγμή παραμένουμε και θα παραμείνουμε και στο μέλλον στα χέρια αυτής της συντεχνίας των εκβιαζόντων υπαλλήλων, ενώ θα έπρεπε να έχετε εκπαιδεύσει διπλάσιο αριθμό ελεγκτών, γιατί όχι μόνο κινδυνεύουν οι αεροσυγκοινωνίες, όχι μόνο ζήσαμε δράματα, όπως το ουκρανικό αεροσκάφος, αλλά θα χάσουμε και τους αεροδιάδρομους του Αιγαίου. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ : Και η Τουρκία επωφελείται, κύριε συνάδελφε. 

ΠΡΟΕΔΡΕΥΩΝ (Λουκάς Αποστολίδης): Θα παρακαλούσα να λείπουν τα σχόλια. 

Ολοκληρώστε, κύριε Καψή. 

ΓΙΑΝΝΗΣ ΚΑΨΗΣ: Κύριε Υπουργέ, δεν έχει σημασία αν ευθύνεσθε εσείς ή δεν ευθύνεσθε. Ευθύνεται το κράτος και η δικαστική εξουσία. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, πρώτα απ' όλα δεν συμμερίζομαι την άποψη που εκφράσατε σχετικά με το ουκρανικό αεροσκάφος, διότι έχει γίνει πόρισμα το οποίο έχει καταδείξει και δεν χρειάζεται να λέμε εμείς πράγματα τα οποία είναι σε αντίθεση με πόρισμα που έγινε κάτω από διεθνείς συνθήκες και με την παρακολούθηση βέβαια και των εμπλεκομένων χωρών. 

Γνωρίζουμε πολύ καλά και έχει καταγραφεί δημοσίως, κύριοι συνάδελφοι, τι αδυναμίες είχε το αεροσκάφος αυτό και πού οφείλεται το ατύχημα. Δεν μπορούμε να λέμε ότι μπορεί να οφείλεται σε αυτό το ζήτημα όταν είναι καταγεγραμμένες οι αδυναμίες του αεροσκάφους που δεν ήταν πλόημο και αφέθηκε να φύγει από την Ουκρανία, όπως επίσης και οι αδυναμίες του πληρώματός του που δεν μπορούσαν να προσανατολιστούν και να χειριστούν το αεροσκάφος. 

'Οσον αφορά τα υπόλοιπα ζητήματα στα οποία αναφερθήκατε, για τα ραντάρ προσέγγισης, θέλω να σας πω ότι λειτουργεί το ραντάρ προσέγγισης του αεροδρομίου της Αθήνας. Τα υπόλοιπα, κύριε συνάδελφε, όπως ξέρετε, από πέρυσι είναι στο στάδιο της ποσοτικής και της ποιοτικής παραλαβής και στην ολοκλήρωση της κατασκευής του είναι το ραντάρ του Ηρακλείου Κρήτης. Επομένως, βρισκόμαστε σε μία διαρκή εξέλιξη. 

'Οσον αφορά τώρα για τα υπόλοιπα, που αναφερθήκατε σε προηγούμενες περιόδους, εγώ δεν έχω κάποιο στοιχείο στα χέρια μου. Τα δημοσιεύματα δεν είναι αρκετά για έναν Υπουργό. Είναι για τον εισαγγελέα και συμμερίζομαι την άποψή σας ότι οι εισαγγελείς πρέπει και με βάση τα δημοσιεύματα ενδεχόμενα να κινούν κάποιες διαδικασίες. Αλλά για έναν Υπουργό δεν είναι αρκετά. Θα πρέπει να έχω συγκεκριμένα στοιχεία και συγκεκριμένα πορίσματα, για να είμαι υποκινητής μιας διαδικασίας την οποία υπαινιχθήκατε. 

Με τα δεδομένα, λοιπόν, που έχω μπροστά μου, μπορώ να σας πω ότι δεν έχουμε ακυρώσεις, δεν έχουμε αναβολές κατακυρώσεων, προωθούνται οι διαδικασίες έτσι όπως είναι σχεδιασμένες. 

Ειδικά δε για την εκπαίδευση των ελεγκτών, σας είπα ότι όχι μόνο έχει γίνει η θεωρητική κατάρτιση των ελεγκτών προκειμένου να χειριστούν αυτά τα ραντάρ, αλλά βρίσκονται για πολύμηνη εκπαίδευση πάνω στα ραντάρ, 12.00' με 18.00' κάθε μέρα. Δηλαδή, αν κατεβείτε, κύριε συνάδελφε, στον πύργο ελέγχου του Ελληνικού αύριο στις 12.00', στις 13.00', στις 14.00' πιστεύω -εκτός αν γίνει κάτι άλλο, το οποίο είτε ηθελημένα είτε αθέλητα ματαιώσει την εικόνα την οποία θέλω να σας δώσω- ότι θα δείτε τους ελεγκτές να κάνουν εκπαίδευση πάνω στη δουλειά, γιατί είναι αρκετά δύσκολη αυτή η δουλειά πάνω στα ραντάρ. 

Οι ελεγκτές θα χρειάζεται πλέον, εκεί που ησχολούντο με περιορισμένο αριθμό αεροπλάνων, τέσσερα, πέντε ή έξι -αυτός ήταν ο αριθμός με τον οποίο μπορούσαν να απασχοληθούν με το παλαιό σύστημα οι ελεγκτές- να ασχολούνται με πολλαπλάσιο αριθμό, γιατί πάνω στην οθόνη θα κινούνται πάρα πολλά αεροπλάνα και θα πρέπει να έχουν μεγάλη εμπειρία για να διαχειριστούν όλη αυτήν την κίνηση. Αυτήν την εμπειρία την αποκτούν σταδιακά με την εκπαίδευση πάνω στο ραντάρ, πάνω στη δουλειά. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η δεύτερη με αριθμό 433/14-1-99 επίκαιρη ερώτηση του Βουλευτή της Νέας Δημοκρατίας κ. Θεόδωρου Πασσαλίδη προς τους Υπουργούς Εθνικής 'Αμυνας, Οικονομικών, σχετικά με την επίλυση του συνταξιοδοτικού προβλήματος των Αξιωματικών του Στρατού, καθώς επίσης και η τρίτη με αριθμό 444/18-1-99 επίκαιρη ερώτηση του Ανεξάρτητου Βουλευτή κ. Αναστασίου Παπαληγούρα προς τους Υπουργούς Εθνικής 'Αμυνας, Εξωτερικών, σχετικά με την πιθανολογούμενη εγκατάσταση των πυραύλων S-300 στην Κρήτη κλπ., αναβάλλονται λόγω κωλύματος του Υπουργού και του κυρίου Υφυπουργού. 

Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

Είχαμε κλείσει χθες τη διαδικασία, λέγοντας ότι απομένουν να πρωτολογήσουν οι συνάδελφοι κ. Κούβελας, κ. Νεράντζης, κ. Παπαφιλίππου, κ. Βυζοβίτης, κ. Γκελεστάθης και ο συνάδελφος κ. Καρασμάνης για πέντε λεπτά. 

Ο κ. Κούβελας έχει το λόγο, για δέκα λεπτά. 

ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, κύριοι συνάδελφοι, η διαδικασία με την οποία συζητούμε δεν επιτρέπει -δυστυχώς- προτάσεις, οι οποίες θα μπορούσαν να βελτιώσουν το νομοσχέδιο. 'Ετσι είμαστε αναγκασμένοι να το κρίνουμε μόνο, είτε να το παινέψουμε είτε να το κατακρίνουμε. 

Η πλευρά σας, κύριε Υπουργέ, δηλαδή το εκσυγχρονιστικό ΠΑ.ΣΟ.Κ., αισθάνεται ότι βρίσκεται με το νομοσχέδιο αυτό ένα βήμα μπροστά εν σχέσει με τα όσα οι συνάδελφοί σας που προηγήθηκαν ημών, έχουν κάνει. Και έχετε ίσως δίκιο σε αυτό. 'Ομως εμείς διαπιστώνουμε ότι είναι αρκετά βήματα πίσω εν σχέσει με εκείνα που παραλάβατε το 1993. 

Η ζωή, κύριε Υπουργέ, οι πολίτες, οι επιχειρήσεις, οι ξένοι οργανισμοί, όσοι συναλλάσσονται με τη Δημόσια Διοίκηση προχωρούν συνήθως με ταχύτητα πυραύλου. Και η Δημόσια Διοίκηση, η οποία υποτίθεται ότι τους συντονίζει στον ελληνικό χώρο, τους εξυπηρετεί, τους ελέγχει ή τουλάχιστον παίζει το ρόλο του διαιτητή, κινείται με ταχύτητα αραμπά. 

Θα αναφερθώ σε ορισμένες χαρακτηριστικές περιπτώσεις, όπου εγώ τουλάχιστον διαπιστώνω οπισθοδρόμηση και εσείς και οι συνάδελφοι θα κρίνετε ποιος έχει δίκιο. Να δούμε πώς αντιμετωπίζετε και δια του παρόντος κώδικα τα μεγάλα προβλήματα της Δημόσιας Διοίκησης. 

Προ τετραετίας, δημιουργήθηκε ο θεσμός του αιρετού νομάρχη και ξαφνικά δεκάδες χιλιάδες δημοσίων υπαλλήλων, οι οποίοι ακόμη εξακολουθούν να ανήκουν στα Υπουργεία, βρέθηκαν στις υπηρεσίες του νέου θεσμού. Για τους υπαλλήλους αυτούς, δεν προβλέπεται τίποτα. Δεν προβλέφθηκε έκτοτε, δεν προβλέφθηκε εν τω μεταξύ και δεν προβλέπεται και τώρα, ούτε ποια θα είναι η υπηρεσιακή κατάστασή τους ούτε ποια θα είναι η εξέλιξή τους ούτε ποιο θα είναι το ασφαλιστικό καθεστώς μέχρι τέλους. Αντιθέτως, προβλέπεται ότι για να μπουν μέσα στο καινούριο σύστημα και να εξελιχθούν, πρέπει να μεταταγούν. Να μεταταγούν πού; Προφανώς στις υπηρεσίες του νομάρχη. 'Αρα, εάν είχαν σχεδιάσει να εξελιχθούν μέσα στο Υπουργείο, τους κόβετε το δρόμο. Και εάν μείνουν στο Υπουργείο, θα εξελιχθούν σύμφωνα με τους άλλους συναδέλφους τους του Υπουργείου; Ποιος θα τους κρίνει στην εξέλιξη; Θα υπηρετούν στο νομάρχη και θα υπάγονται και θα κρίνονται από τον Υπουργό; 

'Ερχομαι στα μεγάλα θέματα της εκπαίδευσης και της μετεκπαίδευσης των υπαλλήλων. Είπατε χθες ότι φροντίζετε όχι μόνο για την εισαγωγική εκπαίδευση, αλλά και για τη συνεχιζόμενη εκπαίδευση, για τη δια βίου εκπαίδευση των δημοσίων υπαλλήλων. 

'Ομως, κύριε Υπουργέ, γνωρίζετε ότι εμείς τα λίγα χρόνια που είχαμε την ευθύνη της διακυβέρνησης της χώρας, εξαπλασιάσαμε τα προγράμματα εκπαίδευσης των υπαλλήλων και δημιουργήσαμε δώδεκα κέντρα στις δώδεκα περιφέρειες για εκπαίδευση επιτόπου των δημοσίων υπαλλήλων. 'Ηρθατε εσείς από το 1993 και εγκαταλείψατε τα προγράμματα και τα συρρικνώσατε περίπου στο ύψος της προ του 1990 εποχής. 

Καταργήσατε τα δώδεκα κέντρα στις περιφέρειες και δεν φροντίσατε να εξασφαλίσετε χρηματοδότηση από την Ευρωπαϊκή 'Ενωση για τη συνέχεια. 

Κύριε Υπουργέ, γνωρίζετε την κατάσταση στην οποία βρίσκεται η πληροφορική; Γιατί πράγματι αυτό εννοούσα, όταν έλεγα ότι οι πολίτες, οι συναλλασσόμενοι, κινούνται με ταχύτητα πυραύλου και εμείς πηγαίνουμε με τον αραμπά. 

Είχαμε ξεκινήσει και προετοιμάσαμε τρία μεγάλα προγράμματα πληροφορικής για τη Δημόσια Διοίκηση. 'Ηταν έτοιμες οι μελέτες, ήταν έτοιμα προς εφαρμογή. Το ένα για την παρακολούθηση των δαπανών του δημοσίου προϋπολογισμού, το άλλο για τη μισθοδοσία των δημοσίων υπαλλήλων και το τρίτο για τα μικρά ασφαλιστικά ταμεία. 

Τι γίνονται αυτά τα προγράμματα; Καθ' όσον ξέρω εγώ δεν έχει προχωρήσει τίποτε απ'αυτά. 

Τα συστήματα πληροφορικής των νοσοκομείων, τα οποία είχαμε προμηθευθεί, βρίσκονται από εξαετίας στις αποθήκες και δεν έχουν μπει στα νοσοκομεία σχετικές εφαρμογές. 

Τέλος, οι μεγάλες προτάσεις που είχαμε ετοιμάσει για στρατηγικά συστήματα πληροφορικής και για στρατηγικά δίκτυα πληροφορικής στη Δημόσια Διοίκηση έμειναν μόνο στο πρόγραμμα, το οποίο φοβάμαι ότι, ούτε το έχετε διαβάσει, κύριε Υπουργέ. Μιλάω για το πρόγραμμα, το οποίο ψηφίσαμε στη Βουλή το 1993 και το οποίο έχει συγκεκριμένες προτάσεις για τη Δημόσια Διοίκηση, τέτοιες που υποτίθεται ότι αναζητούσατε δια του διαλόγου κατά την σύνταξη του Κώδικα και παραπονείσθε ότι δεν έχετε ανταπόκριση από τη Νέα Δημοκρατία. Θα δείτε από αυτά που θα πω παρακάτω, πόσο σεβαστήκατε, όχι τις προτάσεις διαλόγου, αλλά τις πράξεις που με θυσία και με πολιτικό κόστος εμείς κάναμε ως Κυβέρνηση. 

Θα προχωρήσω σε άλλα θέματα, τα οποία είναι αυτονόητο ότι έπρεπε να έχουν εκλείψει από το δημόσιο βίο και είναι αδιανόητο ότι εσείς τα συντηρείτε. 

Είχαμε ψηφίσει μια διάταξη, ώστε μεγάλοι οργανισμοί, οι οποίοι δεν έχουν να κάνουν σε τίποτα με την Αθήνα, να μεταφερθούν στην περιφέρεια, όπου είναι ο φυσικός τους χώρος, όπως παραδείγματος χάρη ο Οργανισμός Καπνού, ο Οργανισμός Βάμβακος, το Ινστιτούτο Αμπέλου, το Ινστιτούτο Δασών και άλλα. 

Εσείς τότε καταψηφίσατε τη διάταξη, γιατί σας πίεζαν οι συνδικαλιστές σας και φυσικά, παρ' όλο που την ψηφίσαμε εμείς, δεν την προωθήσατε και δεν την εφαρμόσατε έκτοτε. 

Σε ό,τι αφορά τώρα ειδικότερα ρυθμίσεις που εμφανίζονται σαν καινούριες για σας, ήθελα να πω ότι δεν είναι καθόλου καινούριες. Να ξεκινήσουμε από το βαθμολόγιο και από την ταλαιπωρία στην οποία υποβάλατε τους δημοσίους υπαλλήλους. 

Υπήρχε ιεραρχία στο δημόσιο, κύριε Υπουργέ, και την καταργήσατε το 1996. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πράγματι εσείς την καταργήσατε. 

ΣΩΤΗΡΙΟΣ ΚΟΥΒΕΛΑΣ: Εμείς πληρώσαμε πολιτικό κόστος για να την ξαναφέρουμε, γιατί άρεσε και σε ορισμένους δικούς μας φίλους αυτό το σύστημα το ξέμπαρκο. 

Και όταν επανήλθατε κύριε Υπουργέ, την ξανακαταργήσατε το έτος 1994. Τώρα έρχεσθε να την επαναφέρετε ως μέτρο εκσυγχρονιστικό και μάλιστα κουτσουρεμένο. Την επαναφέρετε, χωρίς να προβλέπετε σύστημα αξιολόγησης, το οποίο εμείς είχαμε νομοθετήσει και εφαρμόσει. Είχαμε νομοθετήσει λεπτομερές σύστημα αξιολόγησης από αξιολογητές, υπηρεσιακούς παράγοντες, με ασφαλιστικές δικλείδες για προσφυγές, με διαδοχικές προαγωγές των υπαλλήλων, με σύνδεση του βαθμού με καθήκοντα και με προοπτική σύνδεσης του βαθμού με το μισθό. 

'Ολα αυτά δεν υπάρχουν στο καινούριο σύστημά σας. Λέτε απλώς ότι θα ρυθμισθούν με προεδρικό διάταγμα. 

Προχωρούμε στο θέμα των προϊσταμένων. 

Κύριε Υπουργέ, ξαναγυρίζετε στο σύστημα το οποίο εγκαταστήσατε το 1985, διότι τους προϊσταμένους τμημάτων τους θέλετε πάλι επί θητεία, τους θέλετε πάλι διορισμένους από τον Πρωθυπουργό και εφόσον κάνουν δύο τέτοιες θητείες, τότε θα έχουν τις προϋποθέσεις για να γίνουν διευθυντές και γενικοί διευθυντές στο μέλλον. 

Εάν δεν υπηρετήσουν "ευδοκίμως" το ειδικό σας "σύστημα", τότε δεν έχουν καμία τύχη. 

'Οσο για τους εντασσόμενους σήμερα, θέλετε να τους κρίνετε εσείς και το υπηρεσιακό συμβούλιο, το οποίο το ξανακάνατε κομματικό, όπως τη δεκαετία του '80, από ανεξάρτητο που καταφέραμε να το κάνουμε εμείς. 

Κύριε Υπουργέ, είχατε έναν άριστο γενικό διευθυντή στο Υπουργείο σας, τον οποίο θεώρησαν τα όργανά σας ότι έπρεπε να τον καταργήσουν. Σύμφωνα με το καθεστώς του Κώδικα που καθιερώνεται, αυτός δεν θα είναι ούτε καν διευθυντής. Θα γίνει, ίσως διευθυντής, εάν ευδοκήσει το κομματικό συμβούλιο το οποίο καθιερώνετε. Ξαναφέρατε, δηλαδή, στα υπηρεσιακά συμβούλια τους τρεις διοριζόμενους από τον Υπουργό, έναντι δύο που προτείνουν οι εργαζόμενοι. 

Καταργήσατε το δικό μας σύστημα που είχε, ως ασφαλιστική δικλείδα, έναν δικαστικό που και με τη γνώση του και με την αντικειμενικότητα, όσο είναι ανθρωπίνως δυνατόν, εξασφάλιζε την ισορροπία και τη σιγουριά στους υπαλλήλους. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ισορροπούσε πάντως. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΣΩΤΗΡΙΟΣ ΚΟΥΒΕΛΑΣ: Τελειώνω, κύριε Πρόεδρε. 

Κύριε Υπουργέ, ήρθατε και βρήκατε μεταθέσεις που είχαμε νομοθετήσει με αντικειμενικά κριτήρια, με μόρια. Τις καταργήσατε το 1994 και τις καταργήσατε για να μπορέσετε να εφαρμόσετε το δικό σας σύστημα και τις μεταθέσεις κατά βούληση, εν όψει και του εγκλωβισμού κάποιων υπαλλήλων μέσα στις νομαρχίες. 

Το ίδιο κάνατε και για τις μετατάξεις. Είχαμε εξασφαλίσει μετατάξεις με αντικειμενικό σύστημα, με πόνο και με αγωνία. Μία τριμελής επιτροπή υπό τον Αντιπρόεδρο της Κυβερνήσεως, με συμμετοχή του αρμοδίου Υπουργού και του Υπουργού Προεδρίας, διεπίστωνε, εάν περισσεύουν υπάλληλοι και εφόσον περίσσευαν υπάλληλοι σε κάποια υπηρεσία, τότε γινόταν μετάταξη με αντικειμενικά κριτήρια, δηλαδή έφευγαν οι νεότεροι. 

Εσείς το καταργείτε με το νέο σύστημα, το κατάργησε ο κ. Πεπονής και κρατάτε εκείνο το σύστημα, δηλαδή να κάνετε τις μετατάξεις, κατά βούληση. Πώς είναι δυνατόν να το κατορθώσετε και να κάνετε μετατάξεις; Θα αποτύχετε γιατί θα βρείτε αντίδραση στην αυθαιρεσία. 

Κύριε Υπουργέ, η μέθοδος την οποία επιχειρείτε να επαναφέρετε θυμίζει τη μέθοδο του Χότζα. 

Πήγε ένας φτωχός βιοπαλαιστής και ζήτησε από τον Χότζα βοήθεια, γιατί η καλύβα του δεν χωρούσε την οικογένεια του. Του σύστησε ο Χότζας να βάλει μέσα και την κατσίκα. Μα πώς θα χωρέσει η κατσίκα; Βάλτην του λέει. Δύσκολα, απαντά εκείνος. Βάλε μέσα και μία αγελάδα. Πιο δύσκολα. Βάλε και το γάϊδαρο. 

Και αφού έβαλε μέσα όλα τα ζώα της αυλής του, του λέει, τώρα βγάλε την κατσίκα, βγάλε την αγελάδα. 

ΠΡΟΕΔΡΕΥΩΝ (Λουκάς Αποστολίδης): Ούτε η κιβωτός του Νώε να ήταν, κύριε συνάδελφε. 

ΣΩΤΗΡΙΟΣ ΚΟΥΒΕΛΑΣ: Τώρα, του λέει ο Χότζας, αισθάνεσαι πιο καλά; 

Αυτό κάνατε, τα ισοπεδώσατε όλα, τα διαλύσατε όλα και τώρα έρχεστε να μοιράσετε ψυχία. 

Κύριε Υπουργέ, εάν λάβουμε υπόψη και τον τρόπο με τον οποίο γίνεται η κατάταξη, θέλετε να εγκαταστήσετε τον κομματισμό στη Δημόσια Διοίκηση. Συμβούλια ελεγχόμενα από εσάς, προϋποθέσεις ευδοκίμου θητείας υπό το σύστημά σας, γίνονται διευθυντές και γενικοί διευθυντές και εκεί μονιμοποιούνται οι δικοί σας άνθρωποι τώρα που εσείς φεύγετε από την εξουσία. Στην ευχή της Παναγίας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Νεράντζης έχει το λόγο. 

ΑΝΑΣΤΑΣΙΟΣ ΝΕΡΑΝΤΖΗΣ: Κύριοι συνάδελφοι, όποιος στ' αλήθεια νομίζει ότι αρκεί η συγκρότηση μιας επιτροπής από έγκριτους, αν θέλετε, νομικούς για να παραγάγει ένα έργο άρτιο νομοθετικά, αυτός ειλικρινά πλανάται. Τιμούμε και τα μέλη αυτής της επιτροπής που συνέταξε το σχέδιο του κώδικα, τιμούμε και τις γνώσεις τους. 

Δεν είμαι από εκείνους που συλλήβδην και αθρόως παραγράφω και πετάω στα άχρηστα ό,τι υπάρχει σε ένα σχέδιο νόμου. Θα έλεγα ότι υπάρχουν αρκετά σημεία στον κώδικα αυτόν που συζητούμε, με τα οποία εμφανίζεται το κείμενο αυτό να υιοθετεί τις απόψεις της νομολογίας και να αποδέχεται τα κρυσταλλώματα της θεωρίας. Δεν πρόκειται όμως περί αυτού, χρειάζεται πνοή, την οποία δεν έχει αυτός ο κώδικας. Χρειάζεται μια σύλληψη πολιτική, της οποίας στερείται αυτός ο κώδικας και στη συνέχεια θα πρέπει αυτήν την πολιτική σύλληψη να τη μεταφέρουμε στη συντακτική επιτροπή. 

Θα μπορούσα να αναφέρω παραδείγματος χάρη, ως θετικές διατάξεις ότι επιτέλους αναγνωρίζεται και ρητά στο κείμενο του νόμου η ελευθερία της πολιτικής έκφρασης, καθιερώνεται η υποχρέωση παραπομπής στο Ελεγκτικό Συνέδριο του υπαλλήλου ο οποίος εκ δόλου βλάπτει την υπηρεσία. Υπάρχουν και άλλες, επιτυχείς μεν στη σύλληψη, διατάξεις, αλλά όχι και στη διατύπωση, όπως εκείνη που αφορά τη δήλωση που υποχρεώνονται οι υπάλληλοι να υποβάλουν ανά διετία, αλλά υπάρχει ατέλεια ως προς την κύρωση εναντίον όσων βιάζουν αυτήν την υποχρέωση. 

Εκείνο όμως που έχει ιδιαίτερη σημασία είναι ότι πραγματικά δεν πρόκειται περί καινούριου σχεδίου νόμου. Στην ουσία, πρόκειται για μια αναπαλαίωση με επιχρίσματα φθηνής ποιότητας. Γι' αυτό και στην ανακοίνωση που εξέδωσα,ως πρόεδρος της αντίστοιχης ΟΚΕ της Νέας Δημοκρατίας, χαρακτηρίζω αυτόν τον κώδικα σαν ένα μαυσωλείο βαλσαμωμένων διατάξεων, συμπτωμάτων και πτωμάτων, τα οποία άφησε η επέμβαση η ωμή του ΠΑΣΟΚ στη Δημόσια Διοίκηση, κατά τη δεκαετία του 1980. Και για να μη χρησιμοποιώ αποτρόπαια παραδείγματα τύπου μαυσωλείου και πτώματος, θα έλεγα ότι ο κώδικας αυτός μου θυμίζει ένα κοχλιάριο οξειδωμένο, με το οποίο ανακατεύουμε μια σούπα ξυνισμένη. 

Κατ' αρχήν, κύριε Υπουργέ, μου είναι αδιανόητο να συζητούμε δημοσιοϋπαλληλικό κώδικα όταν δεν έχει ολοκληρωτικά τελειώσει το θέμα της διαλύσεως -απορροφήσεως των εκατοντάδων, αχρήστων πια, νομικών προσώπων δημοσίου δικαίου και ασκόπων υπηρεσιών. Θεωρώ ότι είναι αδιανόητο επίσης να κάνουμε συζήτηση για κώδικα δημοσίων υπαλλήλων, όταν δεν έχει λήξει οριστικά το θέμα των μετατάξεων του πλεονάζοντος προσωπικού και το θέμα της οριστικής ρυθμίσεως των σχέσεων των συνδεομένων με το δημόσιο δια σχέσεως αορίστου χρόνου. 

Από την άλλη όμως πλευρά, υπάρχουν και μερικές γενικές παρατηρήσεις, η ψηλάφηση, των οποίων μας οδηγεί σε αρνητική στάση απέναντι στο συζητούμενο νομοσχέδιο. Τα βαθμολογικά κλιμάκια είναι λίγα και είναι απρόσφορα να αποτελέσουν κίνητρο, δια βίου, υπαλληλικού εννοώ, ώστε να προσελκύσουν και να εφελκύσουν το ενδιαφέρον του υπαλλήλου. Από την άλλη μεριά, αποσπάται ο βαθμός από την άσκηση των συγκεκριμένων καθηκόντων και έτσι αυτό το σχέδιο νόμου, στην ουσία, βοηθάει στη δόμηση υπαλλήλων ανευθυνοϋπευθύνων, ευνοεί δηλαδή τον ερασιτεχνισμό. Θα πρέπει να σας πω ότι η περιβόητη επιτροπή Φούλτον, η οποία επεξεργάστηκε το διοικητικό σύστημα της Αγγλίας, κατέληξε στο συμπέρασμα, ότι το κλασικό σύμπτωμα, το κακό της αγγλικής διοίκησης είναι ο ερασιτεχνισμός. Μίλησαν για "philos ophy of the amateur". Αυτός λοιπόν ο ερασιτεχνισμός, ο οποίος δεν είναι θεσμός ξένος και φαινόμενο άσχετο με την υπάρχουσα κατάσταση στην ελληνική Δημόσια Διοίκηση ενθαρρύνεται από το γεγονός ότι ο βαθμός αποσπάται από την άσκηση προκαθορισμένων καθηκόντων. 

Επίσης, η διατήρηση των υπηρεσιακών συμβουλίων είναι πραγματικά μουσειακή και γίνεται ακόμα πιο επικίνδυνη αν αναλογιστεί κανείς ότι τα μη αιρετά μέλη τους τα ορίζει ελευθέρως, θα έλεγα δε και αυθαιρέτως, η διοίκηση. 

Από την άλλη πλευρά, ο διϋπουργικός κλάδος, αντί να προσδιοριστεί, ευθύς εξ' αρχής, από το συζητούμενο σήμερα κώδικα, παραπέμπεται στα προεδρικά διατάγματα, των οποίων η έκδοση, αλλά και το περιεχόμενο ξέρουμε ότι και βραδύνουν, αλλά και πολλές φορές δεν ευστοχούν. 

Τέλος, υπάρχει ένα άλλο πλήθος παρατηρήσεων που αφορά τη μη αξιοποίηση των αποφοίτων από τη Δημόσια Σχολή Διοίκησης κ.λπ. 

'Ολα αυτά όμως τα οποία, στο σύντομο αυτό χρόνο που έχω, αποτελούν μια μικρή και πρόχειρη θα έλεγα σταχυολόγηση, μας πείθουν ότι και με αυτόν τον κώδικα η Κυβέρνηση δεν κάνει τίποτε άλλο, παρά να διαλαλεί την ανεπάρκεια της Δημόσιας Διοίκησης, τη χρεοκοπία στην οποία οι ίδιες οι κυβερνήσεις του ΠΑΣΟΚ οδήγησαν τη Δημόσια Διοίκηση. 

Μια Δημόσια Διοίκηση, θα έλεγα, η οποία τελικά κατά την προσφυή ρήση ενός σπουδαίου δημοσιολόγου, του M. Crozier, δεν μπορεί να διορθώσει ούτε τη συμπεριφορά της, μαθαίνοντας από τα σφάλματά της. Και να σκεφθεί κανείς ότι αυτό το νομοθέτημα το οποίο καθορίζει, κατοχυρώνει και προάγει το στάτους των Ελλήνων δημοσίων υπαλλήλων, θα μπορούσε να αποτελέσει ένα άσηπτο εργαλείο, προκειμένου να γίνει μια βαθιά τομή σ' αυτό το πάσχον σώμα της Δημόσιας Διοίκησης. Και θα πρέπει να καταλήξει κανείς στο ότι, μια που όλοι συμφωνούμε ότι η Δημόσια Διοίκηση αποτελεί εργαλείο ανάπτυξης, μ' έναν τέτοιο κώδικα, δεν μπορούμε να αποκτήσουμε διαβατήριο για την είσοδό μας στην ΟΝΕ. Και πραγματικά, δεν είναι δυνατόν μ' αυτό το νομοθέτημα να προχωρήσουμε ουσιαστικά. 

Είχαμε πολλά ελαφρυντικά, το σημαντικότερο από τα οποία ήταν ότι στην Ελλάδα δεν υπάρχει γνήσια μορφή γραφειοκρατίας. Γιατί, εάν υπήρχε γνήσια μορφή γραφειοκρατίας, τουλάχιστον θα είχαν σημειωθεί και οι θετικές της επιδράσεις οι οποίες ανάγονται στο ότι αυτή θα προϋπέθετε την παράδοση διοικητικής αυτονομίας, συνέχειας και υπευθυνότητας. Στην Ελλάδα, απλώς όλοι δεχόμαστε τις επιπτώσεις μιας χλιαρής και χαλαρής διοίκησης που δυσλειτουργεί, που βάλλει και βάλλεται, που λοιδωρεί και λοιδωρείται, μιας διοίκησης που φθείρει και φθείρεται. 

'Ετσι, λοιπόν, αυτό το σχέδιο νόμου, μας βρίσκει εντελώς αντιθέτους, γιατί στερείται πνοής, αναμασά όλα τα στοιχεία εκείνα τα οποία στην πράξη απεδείχθησαν πλέον ανεπαρκή και εκφράζει εν μέρει ένα τεχνοκρατικό τύπο και μια μορφή τόση και τέτοια, η οποία δεν επιτρέπει οραματισμούς. Θα έπρεπε η Κυβέρνηση στα τέσσερα αυτά χρόνια, να δώσει άλλες οδηγίες στη συντακτική επιτροπή. 

Ο απουσιάζων Υπουργός, ίσως και ο παρών Υφυπουργός, ξέρω ότι έχουν και άλλες αναζητήσεις, εκτός από τα στενά θέματα της πολιτικής. 

Θα τους υπενθυμίσω -και μ' αυτό θα κλείσω, άλλωστε τελειώνει ο χρόνος μου- ένα στίχο του 'Ελιοτ. Λέει ότι στο τέλος των αναζητήσεών μας, κύριε Υπουργέ, θα φτάσουμε εκεί απ'όπου ξεκινήσαμε και θα γνωρίσουμε τον τόπο για πρώτη φορά. 

Φοβάμαι ότι η Κυβέρνησή σας δεν πρόκειται να φτάσει εκεί απ' όπου ξεκίνησε, διότι απλούστατα όσον αφορά τουλάχιστον τον τομέα της Δημόσιας Διοίκησης, δεν μετακινήθηκε καθόλου. Δηλαδή, με άλλα λόγια, τα Κύθηρα, η Δημόσια Διοίκηση, επί των ημερών σας, ποτέ δεν θα τα βρει, διότι το χάσατε το πλοίο της γραμμής. Εμείς και εγώ προσωπικά, είμαστε εναντίον αυτού του σχεδίου νόμου, έτσι όπως μορφοποιήθηκε και ήλθε προς συζήτηση. Ευχαριστώ. 

( Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κυρίες και κύριοι συνάδελφοι, προσωπικά πιστεύω ότι η λειτουργία του δημόσιου τομέα και η Δημόσια Διοίκηση, πάσχουν από νοοτροπίες και καταστάσεις που εμπεδώθηκαν κατά τις δυο τελευταίες δεκαετίες. Γι' αυτήν την κατάσταση ευθύνεται το κόμμα σας, κύριοι του ΠΑΣΟΚ, που διοίκησε τον τόπο την περίοδο αυτή, γιατί ανάγκασε τους κρατικούς λειτουργούς να υποταγούν στο κόμμα και να το υπηρετούν με πάθος και αφοσίωση. Αντάλλαγμα; Η στήριξή τους στην υπηρεσιακή χαλάρωση και την αναποτελεσματικότητα. 

Πιστεύω, λοιπόν, ότι για το καθεστώς που διαμορφώθηκε και παγιοποιήθηκε, ευθύνεται το κόμμα σας, κύριοι συνάδελφοι του ΠΑΣΟΚ. 

Οι δημόσιοι υπάλληλοι όμως ευθύνονται για την έλλειψη αντίστασης και για την πλήρη υποταγή τους στο κόμμα. Λίγοι είναι αυτοί που μπόρεσαν να μείνουν προσηλωμένοι στη δουλειά τους, ανεπηρέαστοι από οποιαδήποτε επιρροή. Λίγοι είναι αυτοί που δεν ενέδωσαν στις πιέσεις και στους εκβιασμούς. 

Για την επικρατούσα κατάσταση σήμερα, της χαμηλής απόδοσης στο δημόσιο τομέα και της μεγάλης ταλαιπωρίας των πολιτών, υπάρχει βέβαια η αυστηρή κριτική και η έντονη διαμαρτυρία του λαού. Τα πυρά των πολιτών, κύριοι συνάδελφοι, στρέφονται εναντίον όλων των δημοσίων υπαλλήλων, επ' αυτών που ευθύνονται και εναντίον των συνετών. Είναι άδικο αυτό όμως για τους συνετούς, γιατί υπάρχουν αξιόλογοι υπάλληλοι στον δημόσιο τομέα. Και ευτυχώς που υπάρχουν αυτοί που άντεξαν και αντέχουν και δεν υποχώρησαν στην απαξίωση. Αυτοί είναι άξιοι κάθε επαίνου, γιατί είναι δύσκολο να είσαι συνετός σε ένα περιβάλλον που κυριαρχεί η χαλάρωση και πολλές φορές η απάθεια. Είναι δύσκολο να αντέξεις όταν δεν αναγνωρίζεται η προσπάθειά σου και η καταξίωσή σου, λόγω μη υποταγής στο κόμμα που διοικεί τον τόπο. 

Γνωρίζουμε όλοι, κύριοι συνάδελφοι, ότι η αξιοκρατία στον δημόσιο τομέα μηδενίστηκε κυριολεκτικά. Αξιολογείται μόνο η κομματική προσήλωση, κύριε Υπουργέ. 

Με βάση αυτά τα συμπεράσματα, τα κραυγαλέα θα έλεγα, ότι το κόμμα που διοικεί τον τόπο δεν πρέπει να επεμβαίνει στη Δημόσια Διοίκηση, όπως και το ότι οι δημόσιοι υπάλληλοι πρέπει να αφήνουν έξω από την πόρτα του γραφείου τους τον κομματικό τους μανδύα, η πολιτική ουδετερότητα των υπαλλήλων είναι αναγκαία κατά την ενάσκηση των καθηκόντων των δημοσίων υπαλλήλων όπως εξ άλλου το καθορίζει και το Σύνταγμά μας. 

Το ερώτημα, κύριοι συνάδελφοι και κύριε Υπουργέ: Το κόμμα σας, το ΠΑ.ΣΟ.Κ. και εσείς προσωπικά, ενστερνίζεστε με ειλικρίνεια αυτές τις αρχές; Εάν ναι, τότε μπορούμε να περιμένουμε κάποια βελτίωση. 'Αλλως, κύριοι συνάδελφοι, είναι άχρηστος ο κάθε νέος κώδικας δημοσίων υπαλλήλων. 

Η εμπειρία μας, όμως, λέει ότι τις συνήθειες και τις τακτικές που εφαρμόζετε, κύριοι συνάδελφοι, εσείς του ΠΑ.ΣΟ.Κ., δεν μπορείτε να τις ξεπεράσετε. Είναι μια πραγματική αδυναμία σας. Εξ άλλου γνωρίζουμε ότι οι δυνάμεις του ΠΑ.ΣΟ.Κ. στηρίζονται σ' αυτήν την τακτική, στο ρουσφέτι και στην υποταγή των υπαλλήλων σ' αυτό. 

Προσπαθείτε να κρατήσετε ανηρτημένη την κομματική ταμπέλα του κάθε δημοσίου υπαλλήλου, γι' αυτό δεν τα ξεκαθαρίζετε τα πράγματα. Λέτε στην εισηγητική έκθεση: Καθιερώνεται το δικαίωμα της ελεύθερης έκφρασης των πολιτικών πεποιθήσεων στους υπαλλήλους του δημοσίου. 

Πού, κύριε Υπουργέ, κατά την ενάσκηση των καθηκόντων των δημοσίων υπαλλήλων; 'Οταν συναλλάσσονται με τον κάθε πολίτη; Αυτό πρέπει να το ξεκαθαρίσετε. Αν δεν το ξεκαθαρίσετε αυτό το πράγμα και τους λέτε όπως αναφέρετε στο νομοσχέδιό σας ότι έχουν απόλυτη ελευθερία να εκφράζονται πολιτικά μέσα στο γραφείο τους, όταν προσπαθούν να εξυπηρετήσουν τους πολίτες που προστρέχουν εκεί, τότε δεν κάνετε τίποτε, κύριε Υπουργέ. Τίποτε. Η εμπειρία η προσωπική μου λέει ότι όλο το κακό το οποίο επήλθε στον δημόσιο τομέα, είναι, αφ ης στιγμής οδηγήσατε τους οπαδούς σας με τους "Ριζοσπάστες" υπό μάλης και με τα χρώματα μέσα στους χώρους εργασίας, μέσα στα εργοστάσια, παντού εκεί που ασκείται Δημόσια Διοίκηση. 

Βεβαίως, κύριε Υπουργέ, στο καφενείο, βεβαίως στο δρόμο, βεβαίως στο σπίτι του με τις παρέες του ο κάθε δημόσιος υπάλληλος έχει και πρέπει να έχει το δικαίωμα, να εκφράζεται και πολιτικά. Κανένας δεν μπορεί να του το στερήσει. 'Οταν, όμως, μπαίνει μέσα στο γραφείο του, τότε χρειάζεται πραγματικά η ουδετερότητα, κύριοι συνάδελφοι. 

Οποιαδήποτε άλλη θέση, κύριε Υπουργέ, για μένα προσωπικά θα οδηγήσει σε χειρότερες καταστάσεις από αυτές τις οποίες είδαμε και από την κατάντια την οποία βλέπουμε σήμερα στο δημόσιο τομέα. 

Ξέρετε, κύριε Υπουργέ, τι συμβαίνει στο δημόσιο και στον ευρύτερο δημόσιο τομέα σήμερα; Εκατοντάδες δημόσιοι υπάλληλοι σε κάθε θέση της ιεραρχίας, βρίσκονται τελείως άχρηστοι, σε ψυγεία, αλλά -προσέξτε- πολλοί εξ αυτών παίρνουν ένα εκατομμύριο (1.000.000) δραχμές μηνιαίως. 'Αλλες φορές δεν πηγαίνουν καθόλου στο γραφείο και άλλες φορές περνάνε να πουν μία "καλημέρα", ένα "γειά σας" και φεύγουν. Εκατοντάδες, κύριε Υπουργέ. Δισεκατομμύρια η σπατάλη του δημοσίου προς αυτήν την κατεύθυνση, διότι πληρώνετε ανθρώπους τους οποίους δεν αξιοποιείτε, δεν τους δίνετε αρμοδιότητα, δεν τους δίνετε δουλειά. 

Και διερωτώμαι κι εγώ προσωπικά: Μα, έχει κανένας δικαίωμα σ' αυτόν τον τόπο επιτέλους να αχρηστεύει τόσο πολύ κόσμο και μάλιστα έμπειρο και ικανό; Ποιος σας έδωσε, κύριε Υπουργέ, το δικαίωμα εσείς να δημιουργήσετε αυτά τα ψυγεία και να αφήνετε υπαλλήλους με μισθό ένα εκατομμύριο (1.000.000) μηνιαίως να φεύγουν και να μην παρουσιάζονται καθόλου στη δουλειά τους; 'Οποτε τους "καπνίσει" πηγαίνουν και εφόσον τους καλέσει και κάποιος. 

Πρωτίστως ποιος σας έδωσε το δικαίωμα να αφαιρείτε τα καθήκοντα από 

δημόσιους υπαλλήλους; Και αναφέρομαι όχι μόνο στο δημόσιο τομέα, αλλά και στον ευρύτερο δημόσιο τομέα. Αυτό τι είναι, κύριε Υπουργέ; Διερωτηθήκατε καμία φορά; 

Ο λόγος για τον οποίο αυτοί οι άνθρωποι δεν προσέφυγαν στο δικαστήριο της Ευρωπαϊκής 'Ενωσης μέχρι σήμερα, είναι απορίας άξιος. Πρέπει ίσως να το κάνουμε εμείς. Διότι σας είπα: Πετάτε δισεκατομμύρια ετησίως, γιατί αχρηστεύσατε πολύ ικανό κόσμο στο δημόσιο και στον ευρύτερο δημόσιο τομέα. 

Πηγαίνετε σε οποιαδήποτε εταιρεία, ακόμη και στα Υπουργεία σας. Διευθυντικά στελέχη τα πετάξατε πέρα, δεν είναι της αρεσκείας σας, δεν είναι του κόμματός σας, τους αφήνετε σε ένα δωμάτιο να κάνουν ό,τι θέλουν, να έρχονται όποτε θέλουν και από εκεί και πέρα λοιπόν, προχωράμε. 

Εάν αυτά δεν τα συνεφέρετε, δεν τα βάλετε σε κάποια τάξη, θα ευθύνεσθε πλήρως. Σας φωνάζουμε: Συμμαζέψτε τις δαπάνες στο δημόσιο τομέα. Συμμαζέψτε τα, διότι πλέον σπαταλώνται πολλά χρήματα. Κοιτάξτε να συνεννοηθείτε με τον κόσμο. 

Δυστυχώς με την ανικανότητα που δείχνετε, κύριε Υπουργέ, μέχρι σήμερα στον τομέα αυτό και με την ανευθυνότητα βέβαια -γιατί θίγετε και την προσωπικότητα του ατόμου- καταστρέφετε τον κόσμο. 

Κι εδώ είναι αυτό το περιβόητο βαθμολόγιο, το οποίο σχετίζεται με αυτό που σας είπα. Γιατί σχετίζεται; Διότι δεν είναι απαραίτητο να είναι πάντοτε κανένας διευθυντικό στέλεχος, διευθυντής, γενικός διευθυντής. Πρέπει όμως να του δώσετε τη δυνατότητα, χωρίς να τον μειώνετε, να τον εκμεταλλευθείτε και να προσφέρει υπηρεσίες σε έναν άλλο παράλληλο τομέα, από τον τομέα του διευθυντή, του γενικού διευθυντή κ.ο.κ. Πώς θα το κάνετε αυτό, κύριε Υπουργέ, με τους τέσσερις βαθμούς που φέρνετε σ' αυτό το νομοσχέδιο, σ' αυτόν τον κώδικα και με τους δύο βαθμούς μόνο για τον διευθυντή και για το γενικό διευθυντή; Μέσα στα τριάντα πέντε χρόνια, αν είναι δυνατόν να δημιουργηθούν οι αναγκαίες προϋποθέσεις επίλυσης αυτών των θεμάτων. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Τελείωσα, κύριε Πρόεδρε. 

Γι' αυτό λέμε ότι ο Κώδικας αυτός και το νομοσχέδιο για την κύρωση δεν μπορεί να ψηφισθεί από εμάς. Δεν τα καταλαβαίνουμε αυτά τα πράγματα. Πάμε από το κακό στο χειρότερο. Και να το καταλάβετε, κύριε Υπουργέ, αυτό. 'Εχουμε κι εμείς κάποια εμπειρία στο δημόσιο και στον ευρύτερο δημόσιο τομέα. 

Το είδαμε με τα μάτια μας. Και είναι κάτι το οποίο αποτελεί καταστροφή για τον τόπο. 

ΠΡΟΕΔΡΕΥΩΝ (Λουκάς Αποστολίδης): Ο κ. Βυζοβίτης έχει το λόγο. 

ΧΡΗΣΤΟΣ ΒΥΖΟΒΙΤΗΣ: Κυρίες και κύριοι συνάδελφοι, δεν θα μπω στη λογική και στον πειρασμό του διαχωρισμού των κυβερνήσεων σε καλές και σε κακές. Αρκετά βομβαρδίσαμε τον ελληνικό λαό με θέσεις, που πάντα επιφυλάσσουν το ρόλο του καλού για κάθε ομιλούντα και το ρόλο του κακού για τον απέναντι. Γι' αυτό και η τοποθέτησή μου θα είναι έξω από τέτοιες αντιπαραθέσεις και θα προσπαθήσω να επικεντρώσω την τοποθέτησή μου στην ουσία του προβλήματος. 

Κυρίες και κύριοι συνάδελφοι, με το σχέδιο νόμου, που καλούμεθα να κυρώσουμε τον "Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις", περιμέναμε ότι θα γίνει μία τόσο σημαντική τομή, ώστε επιτέλους να απογαλακτιστεί η Δημόσια Διοίκηση από την πολιτική εξουσία. Αντί όμως της απογαλάκτισης και με το νέο κώδικα, παραμένει ο στραγγαλιστικός εναγκαλισμός της Δημόσιας Διοίκησης, η οποία, ματαίως, προσπαθεί και θέλει, αλλά δεν μπορεί να τον αποφύγει. 

Εμείς, ο πολιτικός κόσμος γενικότερα, συνεχώς αναφερόμεθα στη Δημόσια Διοίκηση, καταλογίζοντας σε αυτήν την κακοδαιμονία που μαστίζει την ελληνική κοινωνία. Μιλάμε για κακές υπηρεσίες, για έλλειψη παραγωγικότητας και για αναποτελεσματικότητα. Τις πταίει; 

Μήπως οι δημόσιοι υπάλληλοι οι οποίοι, ως επί το πλείστον, διορίστηκαν όχι για να καλύψουν και να υπηρετήσουν τις ανάγκες των υπηρεσιών στις οποίες τοποθετήθηκαν, αλλά για να εξυπηρετήσουν τις πελατειακές σχέσεις των πολιτικών; 

'Η μήπως παραμένει το γεγονός ότι οι Υπουργοί αισθάνονται ικανοποίηση στο να ζητούν και να προσλαμβάνουν όσο περισσότερο προσωπικό μπορούν, λες και ο αριθμός του προσωπικού συσχετίζεται και συνεκτιμάται με το παραγόμενο έργο τόσο ποιοτικά όσο και ποσοτικά; 

Από την άλλη μεριά, κανένας δεν ασχολήθηκε και δεν ασχολείται με τα παρακάτω κύρια ερωτήματα, που θα έπρεπε κάποτε να απαντηθούν. 

Πρώτον: Τι γίνεται με το οργανόγραμμα των υπηρεσιών, κύριε Υπουργέ, σε συνάρτηση βέβαια με την περιγραφή της κάθε θέσεως, το job description, ώστε να προσδιορίζεται και το αναμενόμενο έργο του εργαζόμενου; Και εδώ θα έπρεπε να προσθέσω πως, όταν λέω περιγραφή εργασίας, σαφώς δεν εννοώ την περιγραφή του προσώπου, δηλαδή τις περίφημες φωτογραφικές θέσεις που τόσο εξευτέλισαν και γελοιοποίησαν την αξιοπιστία των πολιτικών. 

Θα πρέπει ακόμη να τονίσω το οξύμωρο σχήμα: Δηλαδή από τη μια μεριά, να υποστηρίζεται ότι ο αριθμός των υπηρετούντων στο δημόσιο είναι υπέρμετρα μεγάλος και από την άλλη μεριά, όλες σχεδόν οι υπηρεσίες να ζητούν νέες προσλήψεις. Και αυτό γιατί; Γιατί ούτε τις πραγματικές ανάγκες γνωρίζουμε ούτε τις δυνατότητες και τις γνώσεις του προσωπικού ποτέ αξιολογήσαμε. 

Να, λοιπόν, ένας λόγος και όχι μόνο, δυσλειτουργίας των δημοσίων υπηρεσιών. 

Δεν ξέρω, κύριε Υπουργέ, κατά πόσο σας ενδιαφέρουν αυτά ή εάν θα θέλατε να μιλήσουμε μόνο για το νομοσχέδιο και απλώς, να αντιπαραταθούμε. Θα σας πω, όμως, παρακάτω και τη δική μου θέση. 

Δεύτερον, συνθήκες εργασίας: 'Ολοι μας, κύριοι συνάδελφοι, έχουμε επισκεφθεί Υπουργεία και υπηρεσίες, όπου οι συνθήκες εργασίας όχι μόνο δεν είναι ανεκτές, αλλά τις περισσότερες φορές είναι απαράδεκτες. 

Λέμε πολλές φορές στους δημόσιους υπαλλήλους ότι θα πρέπει να αποδίδουν όπως οι εργαζόμενοι στον ιδιωτικό τομέα. Κανένας, όμως, δεν τους λέει ότι στον ιδιωτικό τομέα εξασφαλίζονται τέτοιες συνθήκες εργασίας, ώστε με πραγματικό κέφι να εκτελεί ο υπάλληλος την εργασία του. 

Τρίτον, τεχνολογική υποστήριξη. 

Τέταρτον, επιμόρφωση. 

Πέμπτον, βαθμολογική εξέλιξη. 

'Εκτον, αμοιβή, μισθολόγιο. 

Εδώ πλέον με τα όσα παραπάνω ανέφερα τίθεται το καίριο ερώτημα: 'Εχουν εξασφαλισθεί οι προαναφερθείσες προϋποθέσεις, ώστε να συντάξουμε το νέο κώδικα και να υποστηρίξουμε την ανάγκη να τον ψηφίσουμε; 'Οχι, κύριε Υπουργέ, δυστυχώς. 

Εάν πραγματικά θέλετε να κάνετε τομή, ελάτε να κάνουμε το σωστό το βήμα, να ανασυστήσουμε το ΑΣΔΥ, το Ανώτατο Συμβούλιο Δημοσίων Υπαλλήλων. Καταργήθηκε το 1968 και δεν επανασυστάθηκε ποτέ. Βεβαίως εννοούμε ένα σύγχρονο όργανο. Με ενοχλεί η λέξη εκσυγχρονιστικό. Γι' αυτό είπα σύγχρονο και όχι εκσυγχρονιστικό, γιατί αυτή η λέξη έχει λεχθεί πάρα πολύ και έχει παραποιηθεί. 

Να είναι, λοιπόν, αυτό το όργανο αδιάβλητο, ικανό να ανταποκριθεί στις σημερινές ακόμα και στις αυριανές απαιτήσεις. Να αναθέσουμε στο ΑΣΔΥ τα αφορώντα στους δημοσίους υπαλλήλους, δηλαδή την προκήρυξη του διαγωνισμού πρόσληψης, μέχρι τη μετάθεση, την εξέλιξη, την προαγωγή κλπ. 

Δεν θέλετε όμως τομές, κύριε Υπουργέ, γιατί αν τις θέλατε, θα είχατε ανασυστήσει το ΑΣΔΥ. Βεβαίως εδώ τίθεται ένα άλλο ερώτημα. Αν γίνει αυτό, στη συνέχεια φοβάμαι ότι το επόμενο θα είναι να καταργήσουμε το Υπουργείο Προεδρίας γιατί δεν θα έχει πλέον λόγο υπάρξεως. Αυτό πρέπει να ομολογήσω ότι κανένας Υπουργός Προεδρίας, σε καμία κυβέρνηση, δεν το θέλησε και δεν το θέλει, κύριε Υπουργέ. 

Κύριοι συνάδελφοι, φέρνουμε τακτικά σαν παράδειγμα προς μίμηση τη Δημόσια Διοίκηση στη Γαλλία, στην Ιταλία και στις άλλες χώρες. Μα εκεί δεν υπάρχει το καπέλωμα της Δημόσιας Διοίκησης από την πολιτική εξουσία. Εκεί δεν παρεμβαίνει κανείς που να επηρεάζει και να διαμορφώνει την υπηρεσιακή κατάσταση του υπαλλήλου. 

Τέλος, κύριοι συνάδελφοι, κατά καιρούς πολύς λόγος γίνεται για τη μονιμότητα των δημοσίων υπαλλήλων του άρθρου 103 του Συντάγματος. Κανείς δεν θέλει την άρση της μονιμότητας των ήδη υπηρετούντων. Μας δόθηκε, όμως η ευκαιρία στις προτάσεις για την αναθεώρηση των διατάξεων του Συντάγματος να κάνουμε τη διάκριση ότι από τις αναθεωρήσεις του σχετικού άρθρου οι νεοδιοριζόμενοι δεν θα έχουν τη συνταγματική μονιμότητα, όπως αυτή ορίζεται, εκλαμβάνεται και λειτουργεί σήμερα. Θα έχουν, όμως, την προστασία που τους παρέχει η εργατικότητά τους, η παραγωγικότητά τους, το ήθος και η ικανότητά τους, κάτι που συμβαίνει σε όλες σχεδόν τις χώρες. Δυστυχώς όμως και αυτήν την ευκαιρία τη θυσιάσαμε στο βωμό του κομματικού κόστους. 

Με τα όσα παραπάνω σας εξέθεσα διερωτώμαι: Γιατί να ψηφίσω το νέο κώδικα; Τι θα αλλάξει; Σε τι θα συμβάλει στην αναδιάρθρωση των δημοσίων υπηρεσίων; Σε τίποτα. Απλώς θα συντηρήσει μια απαράδεκτη κατάσταση που όλοι την αναγνωρίζουμε, αλλά δεν προσπαθούμε ή δεν θέλουμε να αλλάξουμε γι' αυτό και δεν ψηφίζω τον κώδικα. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κυρίες και κύριοι συνάδελφοι, και με το υπό συζήτηση νομοσχέδιο αποδεικνύεται για μία ακόμη φορά η προχειρότητα με την οποία η Κυβέρνηση των "εκσυγχρονιστών" Υπουργών του ΠΑΣΟΚ επιχειρούν τη νομοθετική πρωτοβουλία τους στην Εθνική Αντιπροσωπεία. 

Η επιτροπή για τη σύνταξη του νέου κώδικα συνεστήθη με απόφαση του Υπουργού στις 21 Απριλίου του 1994. Τώρα όμως με το από 14 Ιανουαρίου 1999 πρακτικό της επιτροπής αυτής, γίνονται πολλές διορθώσεις, συμπληρώσεις, τροποποιήσεις και πάει λέγοντας. 'Ετσι για μια ακόμη φορά η ίδια η επιτροπή αποδεικνύει πώς συνέταξε το κείμενο του κώδικα. 

Πρόεδροι της επιτροπής αυτής διετέλεσαν τέσσεροι γενικοί γραμματείς του Υπουργείου Εσωτερικών, Δημόσιας Διοίκησης και Αποκέντρωσης. Τέσσερις, μέσα σε τέσσερα χρόνια και καταλαβαίνετε τι σημασία έχει αυτό. 

Το σημερινό γενικό γραμματέα του Υπουργείου, ο οποίος είναι ο τελευταίος πρόεδρος της επιτροπής αυτής, δεν έχω την τιμή να τον γνωρίζω προσωπικά, αλλά από το βιογραφικό του σημείωμα διαπιστώνεται ότι δεν έχει καμία απολύτως σχέση με το αντικείμενο της Δημόσιας Διοίκησης. Εν τούτοις, ήταν ο πρόεδρος, ο επικεφαλής της επιτροπής που συνέταξε το κείμενο αυτό και γνωρίζουμε όλοι ποιας βασικής σημασίας είναι η λειτουργία της Δημόσιας Διοίκησης. 

Κύριοι συνάδελφοι, ο κώδικας έχει ημερομηνία σύνταξης 23 Ιουνίου 1998. Αυθημερόν κατετέθη στη Βουλή. Στη Διαρκή Επιτροπή Δημόσιας Διοίκησης, Δημόσιας Τάξης και Δικαιοσύνης συζητήθηκε στις 4 και 5 Νοεμβρίου 1998. Χθες, 19 Ιανουαρίου 1999 εισήχθη στην Ολομέλεια της Βουλής και το συζητούμε και σήμερα το νομοσχέδιο αυτό. Δεν καταλαβαίνουμε γιατί αυτή η βιασύνη. Δηλαδή από την παρέλευση τόσων πολλών μηνών κατέστη αναγκαίο να περάσει μόνο σε δύο συνεδριάσεις στη Βουλή το νομοσχέδιο αυτό, ώστε να μη δοθεί η ευκαιρία στους συναδέλφους που ήθελαν, να αναπτύξουν τις απόψεις τους και να κάνουν τις παρατηρήσεις τους, να εγγραφούν για να πάρουν το λόγο; Αυτό δεν έχει άλλη ερμηνεία, παρά μόνο την άσκηση αυτής της τυραννίας της Πλειοψηφίας η οποία μεθοδεύει και τη νομοθετική εργασία στην Εθνική Αντιπροσωπεία. 

Προϋπόθεση οποιασδήποτε ανάπτυξης ασφαλώς και ιδιαίτερα της οικονομικής είναι η σωστή λειτουργία της Δημόσιας Διοίκησης. Στο υπό συζήτηση νομοσχέδιο δεν υπάρχουν όμως οι δύο προϋποθέσεις που είναι βασικές η θεσμοθετημένη σωστή Δημόσια Διοίκηση, αλλά και για τη σωστή λειτουργία της. 

Με τον υπό συζήτηση κώδικα δεν θεσμοθετείται κανένα βασικό πλαίσιο για την σωστή λειτουργία της Δημόσιας Διοίκησης. Αναφέρω ενδεικτικά τα εξής. Ο υπό συζήτηση κώδικας είναι μία νέα κωδικοποίηση των ξεπερασμένων διατάξεων που ισχύουν σήμερα, χωρίς καμία καινοτομία και σύγχρονη οργάνωση της υπαλληλικής ιεραρχίας, όπως υπάρχει σε άλλα ευρωπαϊκά κράτη. Οι προβλεπόμενοι πέντε βαθμοί ασφαλώς είναι οι ελάχιστοι που θα έπρεπε να θεσμοθετηθούν. Εμείς αναφέραμε κατ'επανάληψη ότι θα έπρεπε να είναι τουλάχιστον δώδεκα βαθμοί, ώστε να δίδεται η ευκαιρία μέσα στο άνοιγμα της σταδιοδρομίας των δημοσίων υπαλλήλων να επιδεικνύουν την εργατικότητά τους, την ικανότητά τους και την άμιλλα που πρέπει να υπάρχει για να ανεβαίνουν τα σκαλιά της ιεραρχίας. Περιοριζόμενοι σε πέντε βαθμούς, ασφαλώς δεν μπορούν να λειτουργήσουν οι προϋποθέσεις αυτές. 

Η σύχρονη λειτουργία της Δημόσιας Διοίκησης ασφαλώς πρέπει να προβλέπει τα αντικειμενικά κριτήρια με τα οποία θα μεταχειρίζονται οι υπάλληλοι σε όλη την εξέλιξή τους, με βασική προϋπόθεση, βεβαίως, την εφαρμογή της αξιοκρατίας. Αυτοί οι θεσμοί απουσιάζουν παντελώς από τις διατάξεις του υπό συζήτηση κώδικα. 

Αντί να συστήσετε, κύριοι Υπουργοί της Κυβέρνησης των "εκσυγχρονιστών" του κυρίου Σημίτη, μια ανεξάρτητη διοικητική αρχή, η οποία να εγγυάται την εξέλιξη των δημοσίων υπαλλήλων από κάθε πλευρά, ώστε να υπάρξει μια σωστή λειτουργία της Δημόσιας Διοίκησης, εσείς περιοριστήκατε στα γνωστά σας τερτίπια των κομματικών θεσμών, με τη θεσμοθέτηση όλων αυτών των απαράδεκτων διατάξεων που θα διέπουν τη λειτουργία των υπηρεσιακών συμβουλίων, τα οποία τόσο πολύ έχουμε ζήσει, ώστε θα έπρεπε να είναι παρελθόν πλέον για τη Δημόσια Διοίκηση. 

Υποβαθμίζετε απαράδεκτα το θεσμό της Εθνικής Σχολής Δημόσιας Διοίκησης, αφού αγνοείτε τη συμβολή της στην οργάνωση και στη στελέχωση της Δημόσιας Διοίκησης. Δεν καταργήσατε δημόσιες υπηρεσίες και νομικά πρόσωπα Δημοσίου Δικαίου που κατ'επανάληψη με βαρύγδουπες δηλώσεις σας, δημόσια, σε διάφορες περιπτώσεις είπατε ότι επιτέλους θα κάνετε την εκκαθάριση των κρατικών υπηρεσιών και των άλλων υπηρεσιών των νομικών προσώπων δημοσίου δικαίου, αλλά μέχρι στιγμής βέβαια δεν έχει γίνει τίποτε απολύτως. 

Και η εισαγωγή του θεσμού του "πόθεν έσχες" όπως επιχειρείται, ασφαλώς τα αντίθετα αποτελέσματα θα έχει, πέραν της μομφής που διατυπώνεται έμμεσα κατά του συνόλου των δημοσίων υπαλλήλων, που στη συντριπτική τους πλειοψηφία, εύορκα, με ικανότητα και εντιμότητα ασκούν τα καθήκοντά τους. Βεβαίως μέσα σε ένα τόσο μεγάλο αριθμό δημοσίων υπαλλήλων ασφαλώς θα υπάρχουν και μερικοί, οι οποίοι "πατάνε" τον όρκο τους. 'Ομως η συντριπτική πλειοψηφία των δημοσίων υπαλλήλων δεν πρέπει να τυγχάνει αυτής της μεταχείρισης εκ μέρους της Κυβερνήσεώς σας. 

Το ερώτημα, μετά απ'όλα αυτά που παρουσιάζεται, είναι γιατί δεν θελήσατε να έχετε ένα διάλογο διακομματικό, ώστε όλα τα κόμματα να εκφέρουν την άποψή τους για τη σωστή συγκρότηση αυτού του κώδικα, για να είναι κοινά αποδεκτός και σωστός στη θεσμοθέτησή του και στη λειτουργία του; Περιοριστήκατε σε μια κομματική επιτροπή εννέα προσώπων γνωστής παρουσίας, τα οποία βεβαίως θέλησαν να μεταφέρουν το κομματικό τους πάθος και στη λειτουργία της Δημόσιας Διοίκησης και στη μεταχείριση των δημοσίων υπαλλήλων. 

Τώρα, όμως, τα τελευταία πέντε χρόνια που βρίσκεστε στην εξουσία, μετά τις εκλογές του Οκτωβρίου του 1993, θελήσατε να επανέλθετε στα χρόνια 1981-1989, όταν με το μολυσμένο πολιτικά σύνθημα της "καμένης γης" εφαρμόσατε μια απαράδεκτη πολιτική τακτική, λες και είχατε καταλάβει τη Δημόσια Διοίκηση άλλου κράτους. Θα θυμάστε το όργιο που έγινε στη μεταχείριση των δημοσίων υπαλλήλων, με τη λειτουργία των "ψυγείων", όρο που ο λαός καθιέρωσε για τον παραγκωνισμό των δημοσίων υπαλλήλων. Γνωρίζετε ποιές είναι οι επιπτώσεις αυτής της κατάστασης, όχι μόνο στη Δημόσια Διοίκηση, αλλά και γενικότερα στη λειτουργία της κοινωνίας μας. Τώρα πάλι την ίδια τακτική ακολουθείτε. 

Στο Υπουργείο Μεταφορών και Επικοινωνιών, κύριε Υφυπουργέ, πολλοί ικανότατοι υπάλληλοι και έντιμοι, οι οποίοι μέσα σε ένα μεγάλο άνοιγμα χρόνου είχαν ανεβεί τις βαθμίδες της ιεραρχίας, βρίσκονται σήμερα σε αυτά τα λεγόμενα "ψυγεία" στα δύο κτίρια της λεωφόρου Συγγρού. Οι άνθρωποι αυτοί δεν μπορούν να έχουν άλλη λύση, παρά να υφίστανται αυτήν την ταπείνωση, αυτήν την απαράδεκτη μεταχείριση εναντίον της αξιοπρέπειάς τους από την Κυβέρνησή σας, παίρνοντας τις αποδοχές τους χωρίς να προσφέρουν καμία υπηρεσία στο δημόσιο. Αν θέλετε, επειδή έχω εδώ τον πίνακα, μπορώ να σας αναφέρω και ονόματα για να δείτε τη μεταχείριση που η λεγόμενη Κυβέρνηση των "εκσυγχρονιστών" του κυρίου Σημίτη εφαρμόζει και στον τομέα του Υπουργείου Μεταφορών και Επικοινωνιών. 

Δεν υπάρχει καμία αμφιβολία ότι το συμπέρασμα είναι ένα: 'Εχουμε σήμερα τη χειρότερη Δημόσια Διοίκηση από συστάσεως του ελληνικού κράτους. Η μεγάλη προσπάθεια που έγινε σε αυτόν τον τομέα από το 1990 μέχρι το 1993 ανετράπη με μία διάταξη που περάσατε στην Εθνική Αντιπροσωπεία, λες και επρόκειτο αυτομάτως, να αποκαταστήσετε μία Δημόσια Διοίκηση, η οποία θα μπορούσε να φανεί αντάξια των περιστάσεων και των απαιτήσεων που υπάρχουν σήμερα στη λειτουργία της εθνικής μας οικονομίας. 

'Εχετε εκατοντάδες ειδικούς συμβούλους, αλλά και μη ειδικούς συμβούλους. 'Εχετε καθιερώσει από μία ομάδα διοικήσεως σε κάθε τομέα του δημοσίου, σε κάθε υπουργείο. Αυτοί είναι "οικονομισάριοι". Λυπάμαι, αλλά πρέπει να αναφέρω στη Βουλή ότι ήταν ανεπάγγελτοι μέχρι της τοποθετήσεώς τους σε αυτές τις θέσεις. Αυτοί είναι η νομενκλατούρα των υπουργών του κυρίου Σημίτη και όχι των στελεχών του ΠΑ.ΣΟ.Κ. Είναι αυτοί που κατ'αυτόν τον απαράδεκτο τρόπο έχουν συμπεριφερθεί κατά των δημοσίων υπαλλήλων και γενικότερα κατά της Δημόσιας Διοίκησης. 

Κύριε Πρόεδρε, παρακολουθούμε και πάλι σήμερα αυτό το απαράδεκτο φαινόμενο της τακτικής των Υπουργών της Κυβέρνησης του ΠΑΣΟΚ. Μόλις τώρα μας διανεμήθηκαν τρεις τροπολογίες, για το υπό συζήτηση νομοσχέδιο, πέραν των τροπολογιών που είχαν κατατεθεί, μέχρι σήμερα, από τους Υπουργούς της Κυβέρνησης. Αυτήν την απαράδεκτη τακτική, κατ' επανάληψη, ο Πρόεδρος της Βουλής, στην προσπάθειά του για την αναβάθμιση των εργασιών του Σώματος, είπε ότι θα μπορούσε να την εξουδετερώσει. 'Ομως βλέπουμε ότι αυτό το απαράδεκτο φαινόμενο συνεχίζεται, καθώς και η περιφρονητική τακτική της Κυβέρνησης του κυρίου Σημίτη προς την Εθνική Αντιπροσωπεία. 

Κύριε Πρόεδρε, τελειώνοντας θέλω να επισημάνω την απουσία του κυρίου Υπουργού Εσωτερικών, Δημόσιας Διοίκησης και Αποκέντρωσης από την Εθνική Αντιπροσωπεία, κατά τη συζήτηση αυτού του νομοσχεδιου, που κατά την άποψή του, ήταν τόσο κεφαλαιώδους σημασίας και είχε υποστηρίξει ότι θα βελτίωνε τα πράγματα κατά πολύ στη Δημόσια Διοίκηση. 

Βεβαίως, δεν υποτιμώ την παρουσία του κυρίου Υφυπουργού Δημόσιας Διοίκησης, αλλά όφειλε ο Υπουργός, αντί άλλης οποιασδήποτε απασχολήσεώς του, να είναι σήμερα εδώ, στην Εθνική Αντιπροσωπεία και να παρακολουθεί τη συζήτηση. Οποιαδήποτε άλλη απασχόλησή του σε δημόσιες σχέσεις, νομίζω ότι δεν έπρεπε να του αφαιρέσει τη δυνατότητα να βρίσκεται σήμερα εδώ. 

ΠΡΟΕΔΡΕΥΩΝ (Λουκάς Αποστολίδης): Τελειώστε, κύριε Γκελεστάθη. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, προχθές, κατά την έναρξη της συζητήσεως για την πρόταση δυσπιστίας της παρατάξεώς μας, προς τον Υπουργό Εθνικής Παιδείας και Θρησκευμάτων, ο κύριος Υπουργός Εσωτερικών πήρε το λόγο, εδώ, για να εκφράσει το κομματικό του πάθος, εναντίον της παρατάξεώς μας, λες και επιτελούσε κανένα ύψιστο καθήκον. Σήμερα, όμως, που έπρεπε να είναι εδώ και να παρακολουθεί τη συζήτησή μας και να ανταποκρίνεται στις ομιλίες μας, απουσιάζει κατά τρόπο απαράδεκτο. 

ΠΡΟΕΔΡΕΥΩΝ (Λουκάς Αποστολίδης): Κύριε Γκελεστάθη, παρακαλώ τελειώστε. 'Εχετε πάρει παραπάνω τέσσερα λεπτά από την ομιλία σας και μιλάτε για θέματα, που δεν αφορούν το νομοσχέδιο. 

ΝΙΚΟΛΑΟΣ ΓΚΕΛΕΣΤΑΘΗΣ: 'Εχετε δίκιο, κύριε Πρόεδρε, πέρασα το χρόνο μου κατά τρία λεπτά, αλλά δεν υπάρχουν άλλοι συνάδελφοι, για να πάρουν το λόγο. 

ΠΡΟΕΔΡΕΥΩΝ (Λουκάς Αποστολίδης): Υπάρχουν κι άλλοι συνάδελφοι. Θα πάμε μακριά, θα πάμε μέχρι τις δώδεκα, κύριε Γκελεστάθη. 

ΝΙΚΟΛΑΟΣ ΓΚΕΛΕΣΤΑΘΗΣ: Ολοκληρώνω τη φράση μου, κύριε Πρόεδρε, επισημαίνοντας την απαράδεκτη τακτική του κυρίου Υπουργού Εσωτερικών να συμπεριφέρεται περιφρονητικά και προς τα πεπραγμένα των προηγούμενων κυβερνήσεων του ΠΑΣΟΚ, δηλαδή των προεδρικών στελεχών του κόμματός του και αυτό αποδεικνύει την απαράδεκτη πολιτική τακτική του. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εσωτερικών κ. Σταύρος Μπένος έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θέλω να πω στον αγαπητό συνάδελφο ότι ο κύριος Υπουργός απουσιάζει στο εξωτερικό. Είναι στην Αλβανία και πρέπει να ξέρει πως διαφορετικά θα ήταν οπωσδήποτε παρών. 

Κατά τα άλλα, για τις τροπολογίες που είπε, πρόκειται για διατάξεις ρυθμιστικές, που αφορούν ένα συγκεκριμένο άρθρο του νομοσχεδίου, που προέρχεται και από προτάσεις όλων των πτερύγων της Βουλής. 

ΠΡΟΕΔΡΕΥΩΝ (Λουκάς Αποστολίδης): Ο κ. Καρασμάνης. Απών. 

Ο κ. Καρατζαφέρης έχει το λόγο για πέντε λεπτά και αυτό ακριβώς με την έγκριση του Σώματος, διότι χθες ο κ. Καρατζαφέρης δεν συμπεριελήφθη, όπως και ο κ. Καρασμάνης, να μιλήσουν επί πεντάλεπτο. 

Ορίστε, κύριε Καρατζαφέρη. 

ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, και μόνο ότι μας φέρνετε μια κύρωση ενός νόμου και δεν μας φέρνετε ένα νομοσχέδιο, που να περιλαμβάνει όλα αυτά τα πράγματα, δηλαδή μας περιορίζετε σε ένα "ναι" ή ένα "όχι", σε ένα μαύρο ή σε ένα λευκό, μη δίνοντας τη δυνατότητα να επέλθουν οι οποιεσδήποτε βελτιώσεις και τροποποιήσεις, νομίζω ότι αυτό αποδυναμώνει την οποιαδήποτε επιχειρηματολογία σας. 

Εν πάση περιπτώσει, πρέπει να σταθούμε για λίγο σε ορισμένα πράγματα, που έρχονται μέσα απ' αυτήν την κύρωση. 

Η ένταξη ενός υπαλλήλου στο δημόσιο είναι μία στιγμιαία διαδικασία ή είναι διαρκείας; Γιατί, για την ένταξη χρειάζεται να περάσει μέσα από το ΑΣΕΠ, ενώ για την πορεία των τριανταπέντε χρόνων του στο δημόσιο, αυτός που τον ελέγχει, είναι αυτός που ορίζεται και προσδιορίζεται από τον Υπουργό του κάθε Υπουργείου. 

Επομένως, λοιπόν, έχουμε μία -αν θέλετε- απόλυτη ανακολουθία. Για να ενταχθεί κάποιος στο δημόσιο, πρέπει να περάσει από μία ανεξάρτητη αρχή, το ΑΣΕΠ, ενώ εν συνεχεία η πορεία του μέσα στο δημόσιο περνά ασφαλώς μόνο από την έγκριση του Υπουργού. 

Τι σημαίνει αυτό, κύριε Πρόεδρε; Σημαίνει το εξής απλό πράγμα ότι εφόσον δεν ελέγχεται κάποιος, ο οποίος μπαίνει στο δημόσιο για την κομματική του ταυτότητα, αυτομάτως εσείς του λέτε και του προσδιορίζετε την πορεία, την εξέλιξη του μέσα στο δημόσιο μόνο και μόνο αν είναι αρεστός στην Κυβέρνηση. Διότι περί αυτού πρόκειται. Στους πέντε έχετε τους τρεις, ενδεχομένως και τους παραπάνω από την ΑΔΕΔΥ, την οποία ελέγχετε -αν θέλετε- σαν Πλειοψηφία. 'Ετσι ο οποιοσδήποτε έρχεται στο δημόσιο για να προσφέρει τις υπηρεσίες του, είναι αναγκασμένος να υποκύψει στα δικά σας κελεύσματα, να υποκύψει στις δικές σας ορέξεις, διαφορετικά εκτελείται. 

Αυτό είναι το μήνυμα το οποίο βγαίνει μέσα από αυτήν την κύρωση την οποία μας φέρατε. 

Επιμένετε για επτά βαθμούς της εξέλιξης. 

Θα ήθελα να σας ρωτήσω, για ποιο λόγο στο δημόσιο επτά, ενώ σε όλες τις άλλες εκφράσεις του δημοσίου βίου είναι περισσότεροι από εννέα; 

Πάρτε το Στρατό. Ο Στρατός από τον πρώτο βαθμό, από το λοχία, μέχρι το στρατηγό, έχει δώδεκα βαθμούς. Πάρτε τα Σώματα Ασφαλεία, το ίδιο. Πάρτε το Δικαστικό Σώμα, από τον Ειρηνοδίκη μέχρι τον Πρόεδρο του Αρείου Πάγου. Εκεί, λοιπόν, γιατί η πολιτεία έχει τόσους βαθμούς; Γιατί η πολιτεία έχει πεισθεί για την αναγκαιότητα τόσων βαθμών και μάλιστα σε χώρους όπου η καριέρα ενός στρατιωτικού φερ' ειπείν δεν φθάνει ποτέ στα τριάντα πέντε χρόνια, γιατί αποστρατεύεται ή φεύγει στα είκοσι τέσσερα με είκοσι πέντε χρόνια. 

Εδώ, κάποιον, ο οποίος καλείται να υπηρετήσει την πατρίδα τριάντα πέντε χρόνια, γιατί πρέπει να τον περιορίσουμε σε αυτά τα επτά σκαλοπάτια, σε αυτές τις επτά βαθμίδες της εξέλιξης; 

Αφήστε που είναι και λίγο περίεργο σε κάποιες συλλήψεις του αυτό το σχέδιο νόμου της κύρωσης. 

Σας παραπέμπω σε εκείνο το σημείο που προβλέπεται στην περίπτωση επιβολής ενός δυσμενούς μέτρου χωρίς προηγούμενη ακρόαση του ενδιαφερομένου. Δηλαδή μπορούμε να δικάζουμε και να καταδικάζουμε τον οποιονδήποτε χωρίς να απολογείται. 

Πώς το εισάγετε μέσα, κύριε Υπουργέ, πώς το φέρνετε; Δηλαδή σε έκτακτες ανάγκες -που κρίνει πάλι το δικό σας λεγόμενο υπηρεσιακό συμβούλιο- δεν καλείται καν κάποιος να απολογηθεί για κάτι και δέχεται επί της κεφαλής του οποιαδήποτε ποινή έχει επιλέξει ο Υπουργός μέσω των δικών του ανθρώπων! 

Θα έλεγα ότι είναι ιδιαίτερα σκληρό όλο το νομοσχέδιο. Πιστεύω ότι τροφοδοτείτε όλους εκείνους που λένε ότι είστε μία αυταρχική Κυβέρνηση, και ότι με επιχειρήματα προσπαθείτε να φιμώσετε το δημόσιο υπάλληλο. 

Εάν θέλετε να βρείτε άλλους τρόπους για απόδοση, για παραγωγικότητα, είμαστε έτοιμοι να σας βοηθήσουμε, όχι όμως ο δημόσιος υπάλληλος να αισθάνεται ότι πλήρως ελέγχεται, 100% από τη διάθεσή του να ανήκει στο κυβερνών κόμμα. 

Αυτό είναι ένα σπουδαίο θέμα το οποίο νομίζω ότι δεν μπορούμε να το προσπεράσουμε. Στην ουσία φυλακίζεται ο δημόσιος υπάλληλος. Εδώ μέσα σε αυτήν την κύρωση δεν μπορεί να γίνει διαφορετικά, γι'αυτό νομίζω ότι πρέπει να βρούμε τρόπο να απεγκλωβιστεί. Γιατί ναι μεν σήμερα μπορεί να είστε εσείς Υπουργός και να έχετε καλές διαθέσεις, δεν είναι όμως σίγουρο ότι και ο επόμενος Υπουργός θα έχει το ίδιο καλές διαθέσεις. Δεν μπορεί να αισθάνεται όμηρος, φυλακισμένος ο δημόσιος υπάλληλος! Αυτή η Δημόσια Διοίκηση, η οποία πάσχει όσο πάσχει -και το διαπιστώνουμε καθημερινά- μετά την κύρωση αυτού του σχεδίου νόμου θα πάσχει ακόμα περισσότερο, γιατί ένας άνθρωπος, ο οποίος δεν μπορεί να συλλογίζεται ελεύθερα, δεν μπορεί και να αποδώσει καλύτερα. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των πρωτολογιών. 'Οσοι συνάδελφοι θέλουν, να δευτερολογήσουν. 'Εχει δηλώσει ότι θέλει να δευτερολογήσει ο κ. Σπυριούνης. 

Να ξεκινήσουμε καλύτερα από τους εισηγητές. 

Ο κ. Τσιλίκας έχει το λόγο. 

ΧΡΗΣΤΟΣ ΒΥΖΟΒΙΤΗΣ: Δεν θα μιλήσει πρώτα ο κύριος Υπουργός; 

ΠΡΟΕΔΡΕΥΩΝ (Λουκάς Αποστολίδης): Ας ακούσει πρώτα εσάς ο κύριος Υπουργός και μετά θα μιλήσει. Μίλησε τριάντα λεπτά! Θα δευτερολογήσει, όπως συνηθίζεται, ο κύριος Υπουργός, αφού ακούσει και τις δικές σας δευτερολογίες. 

ΧΡΗΣΤΟΣ ΒΥΖΟΒΙΤΗΣ: Και θα τριτολογήσουμε και εμείς, κλπ. 

ΠΡΟΕΔΡΕΥΩΝ (Λουκάς Αποστολίδης): Εάν θέλετε, πάμε και σε τριτολογίες, κύριε συνάδελφε! Δεν υπάρχει πρόβλημα. Θα εφαρμόσουμε τον Κανονισμό. 

Ορίστε, κύριε Τσιλίκα, έχετε το λόγο. 

ΒΑΣΙΛΕΙΟΣ ΤΣΙΛΙΚΑΣ: Κύριε Πρόεδρε, παρακολούθησα με ιδιαίτερη προσοχή τις αγορεύσεις όλων των συναδέλφων και λυπάμαι που θα πω ότι στη συντριπτική τους πλειοψηφία εξαντλήθηκαν σε γενικόλογες παρατηρήσεις, που αφορούν γενικότερα την κατάσταση στη Δημόσια Διοίκηση σήμερα, παρά στις συγκεκριμένες αρχές και τη φιλοσοφία που διέπει το σχέδιο νόμου για το νέο Δημοσιοϋπαλληλικό Κώδικα. 

Κύριε Πρόεδρε, κυρίες και κύριοι συνάδελφοι, υπήρξαν ακραίες τοποθετήσεις, οι οποίες κάθε άλλο παρά απεικονίζουν σε ορισμένες περιπτώσεις καλή προαίρεση κρίσης ενός σχεδίου νόμου που αφορά κώδικα για την κατάσταση του πολιτικού προσωπικού, των υπαλλήλων του δημοσίου και των νομικών προσώπων δημοσίου δικαίου. Αναφέρομαι κυρίως στις περιπτώσεις της κριτικής για τα κεφάλαια που αφορούν στη θέσπιση διατάξεων για τις συνδικαλιστικές ελευθερίες, το δικαίωμα έκφρασης, την κατοχύρωση του δικαιώματος απεργίας και σχετικά σε ό,τι αφορά στο δικαίωμα του συνεταιρίζεσθαι και συνδικαλίζεσθαι. 

Δεν θα τοποθετηθώ σ' αυτό το θέμα, σε ό,τι με αφορά προσωπικά. Θα διαβάσω απλά τη θέση αυτών που κυρίως αφορά ο παρών κώδικας, της εκτελεστικής επιτροπής της ΑΔΕΔΥ, η οποία εκπροσωπήθηκε στην επιτροπή κατάρτισης του κώδικα με δύο στελέχη της. 

Λέει για τα συγκεκριμένα ζητήματα η ΑΔΕΔΥ: "Παρά τις επιφυλάξεις μας που αφορούν στο βαθμολόγιο και επιμέρους θέματα, το νέο πλαίσιο των δικαιωμάτων-υποχρεώσεων, έχει αναμφισβήτητα θετικά χαρακτηριστικά. Το γεγονός ότι η λογική του κώδικα στηρίζεται στο θεσμό της μονιμότητας του δημοσίου υπαλλήλου ως όρο για την τήρηση της νομιμότητας και της ανεξαρτησίας των δημοσίων υπηρεσιών στη λειτουργία τους υπέρ του κοινωνικού συνόλου σε συνδυασμό με το ότι στο νέο κώδικα ενσωματώνονται αλλαγές που έχουν συντελεστεί κυρίως μετά τη Μεταπολίτευση είτε λόγω της ωρίμανσης των συνθηκών είτε λόγω των αγώνων και των κατακτήσεων του συνδικαλιστικού κινήματος, αποτελεί μια θετική εξέλιξη, καθώς μάλιστα σε αρκετές περιπτώσεις και στα όρια του υφισταμένου νομοθετικού και συνταγματικού πλαισίου κατοχυρώνει και διευρύνει ατομικά και συλλογικά δικαιώματα των δημοσίων υπαλλήλων". 

Σαφέστατη η θετική τοποθέτηση των, αποκλειστικά, ενδιαφερομένων στο συγκεκριμένο σκέλος. 

Κύριε Πρόεδρε, σε σημαντικές διατάξεις του παρόντος κώδικα έχουν επέλθει σημαντικές καινοτομίες, οι οποίες προφανώς ουδεμία σχέση έχουν με το πλαίσιο του αντίστοιχου κώδικα το 1951. Υπάρχουν τεράστιες διαφορές και οι τροποποιήσεις έχουν άμεση σχέση με την ελληνική πραγματικότητα σήμερα και την ανταγωνιστική θέση της χώρας εν όψει του 2000, στα πλαίσια της συμμετοχής μας στην Ευρωπαϊκή 'Ενωση. 

Και βεβαίως δεν κρύβω ότι δεν μπορώ να διανοηθώ σε τι ενόχλησε το συνάδελφο εισηγητή της Μειοψηφίας η αναφορά μου στην ιστορική πραγματικότητα κάτω από τις συνθήκες με τις οποίες στην ουσία καταρτίστηκε και λειτούργησε ο κώδικας του 1951. Ουδείς αρνείται την ιστορία και βεβαίως η αναφορά μου είχε καθαρά χαρακτήρα συγκριτικής σχέσης. 

Πολύς λόγος έγινε, κύριε Πρόεδρε, κυρίες και κύριοι συνάδελφοι, για το σύστημα του βαθμολογίου ή για το σύστημα της κινητικότητας. Εδώ θα πω το εξής χαρακτηριστικό και είμαι σαφής. 'Οταν μιλάω για γενικόλογες τοποθετήσεις συναδέλφων χωρίς συγκεκριμένη αναφορά στις διατάξεις του κώδικα. Θα σας πω ένα συγκεκριμένο παράδειγμα: Ο συνάδελφος ο κ. Κούβελας αναφέρθηκε και κατεδίκασε εντόνως το σύστημα των μετατάξεων των δημοσίων υπαλλήλων στον παρόντα κώδικα. Και βεβαίως έκανε την αναφορά συγκριτικά με το αντίστοιχο σχέδιο νόμου για τις μετατάξεις του προσωπικού επί υπουργίας του. Και τονίζω κατηγορηματικά ότι ο συγκεκριμένος κώδικας δεν αναφέρεται σε πλαίσιο μετατάξεων από Υπουργείο σε Υπουργείο, από νομικό πρόσωπο σε νομικό πρόσωπο. Αναφέρεται σε ένα γενικό πλαίσιο μετατάξεων στο ίδιο Υπουργείο ή στο ίδιο νομικό πρόσωπο από κλάδο σε κλάδο ή από κλάδο σε κλάδο ανώτερης κατηγορίας. 

Σε ό,τι αφορά στο βαθμολόγιο, μου κάνει εντύπωση η εμμονή και η αναφορά στην πανάκεια της δωδεκάβαθμης κλίμακας, μιας αντίστοιχης κλίμακας που υπήρχε και στον κώδικα του 1951, χωρίς βεβαίως να επισημαίνεται ότι η αναγκαιότητα της κλίμακας αυτής στηριζόταν στο ότι υπήρχε σύνδεση βαθμού και μισθού. Η αποσύνδεση αυτής της σχέσης αναμφισβήτητα δεν δημιουργεί κανένα πρόβλημα και σε ό,τι αφορά στην εξέλιξη των υπαλλήλων δεν δημιουργεί κανένα μειονέκτημα. 

Θέλω να τονίσω επίσης ότι στο ζήτημα της κινητής και πάγιας ιεραρχίας και στο βαθμό του προϊσταμένου τμήματος που κατά τον Κοινοβουλευτικό Εκπρόσωπο της Νέας Δημοκρατίας αποτελεί την κακοδαιμονία σε σχέση με την πάγια ιεραρχία, με δύο θητείες ο προϊστάμενος τμήματος στην ουσία καθίσταται μόνιμος προϊστάμενος τμήματος. Αλίμονο αν στις σημερινές συνθήκες εξέλιξης των δημοσίων υπαλλήλων δεν μπορεί να κριθεί για μία δεύτερη αναγκαία τριετία ένας προϊστάμενος τμήματος σε ένα δημόσιο φορέα οπουδήποτε και αν υπηρετεί. 

Συνοψίζοντας, κυρίες και κύριοι συνάδελφοι, θέλω να τονίσω ότι το θέμα των υπηρεσιακών συμβουλίων δεν πρέπει να αντιμετωπίζεται στο επίπεδο του συσχετισμού με υποκρισία και στρουθοκαμηλισμό. Πρέπει να καταστεί σαφές ότι όπου υπάρχουν κριτήρια σωστά προαγωγικής εξέλιξης, τα οποία προβλέπονται, όταν υπάρχει σύστημα αξιολόγησης αντικειμενικό και αξιοκρατικό, δεν είναι το τρία-δύο εκείνο το οποίο θα αποτελέσει το εφαλτήριο της κομματικής παρέμβασης στη διοίκηση. Να μη γελιόμαστε. Αν δεν δημιουργήσουμε εμείς οι ίδιοι μια νέα κουλτούρα στο χώρο της διοίκησης, δεν πρόκειται ποτέ, οποιεσδήποτε και αν είναι οι αριθμητικές σ' αυτό το σημείο συγκρίσεις, να μπορέσουμε να πετύχουμε την ακομμάτιστη λειτουργία. 

Επιτρέψτε μου τελειώνοντας να πω σ' αυτό το σημείο ότι στο παρελθόν με την ιδιότητά μου ως Προέδρου του Σώματος Ελεγκτών Δημόσιας Διοίκησης είχα την ευκαιρία παρακολουθώντας χιλιάδες υποθέσεις που προέρχονταν από διαμαρτυρίες και καταγγελίες στο δημόσιο να διαπιστώσω ότι καθόλου δεν επηρέασε την κομματική παρέμβαση, όπου αυτή είχε λόγο σκοπιμότητας, σε καμία υπόθεση του δημοσίου, αυτός ο συσχετισμός, άσχετα πού ετοποθετείτο πολιτικά ή κομματικά το ένα, τα τρία ή τα πέντε μέλη του υπηρεσιακού συμβουλίου. 

Ολοκληρώνοντας, κύριε Πρόεδρε, θέλω να τονίσω ότι το παρόν σχέδιο -για να αποκαταστήσουμε και την πραγματικότητα- είναι αποτέλεσμα επεξεργασίας μιας επιτροπής κυρίως επιστημονικής στην οποία πολλοί αναφέρονται αλλά ουδείς αναφέρεται στην ουσία. Η επιτροπή δεν ήταν διορισμένων κομματικών εγκαθέτων, όπως ορισμένοι συνάδελφοι επεχείρησαν να παρουσιάσουν. 'Ηταν επιτροπή στελεχών του Συμβουλίου της Επικρατείας που προτάθηκαν από το Συμβούλιο Επικρατείας, καθηγητών περιφανών του Δημοσίου Δικαίου και της διοικητικής επιστήμης που προτάθηκαν από τα πανεπιστήμιά των και περιφανών επίσης δημοσίων υπαλλήλων στο ανώτατο επίπεδο, αυτό του Γενικού Διευθυντή. Και βεβαίως η παρουσία εκεί του Γενικού Γραμματέα ουδεμία είχε δυνατότητα ούτε παρελκυστικής αν θέλετε τακτικής ούτε επηρεασμού με δεδομένο μάλιστα ότι στην επιτροπή μετείχαν και δύο εκλεγμένοι αιρετοί εκπρόσωποι της ΑΔΕΔΥ με τους οποίους μπορώ να πω ότι υπήρξε άριστη συνεργασία αφού επέδειξαν πνεύμα απόλυτης συνεννόησης. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κανταρτζή, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, προηγείται ο κ. Φούσας. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Φούσα, έχετε το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μην αγνοείτε την 'Ηπειρο, κύριε Πρόεδρε! 

ΠΡΟΕΔΡΕΥΩΝ (Λουκάς Αποστολίδης): Σε καμία περίπτωση. Εξάλλου στην κεντρική Ελλάδα και στη Στερεά Ελλάδα όπως ξέρετε, κύριε συνάδελφε, στεριώνουν όλα τα πράγματα. Ολόκληρη η Ελλάδα στεριώνει εκεί! 

Ορίστε, κύριε Φούσα, έχετε το λόγο. 

ΑΝΤΩΝΙΟΣ ΦΟΥΣΑΣ: 'Οταν έχουμε και καλούς συνηγόρους τότε είναι ακόμα καλύτερα! 

Κύριε Πρόεδρε, κυρίες και κύριοι συνάδελφοι. 'Εκανα μία αναφορά κατά την πρωτολογία μου στις θέσεις του Γενικού Συμβουλίου της ΑΔΕΔΥ και είπα τότε ότι πράγματι σε πολλά σημεία η ΑΔΕΔΥ διαφωνεί. Είδα και τον εισηγητή σήμερα αλλά και τον Υπουργό χθες με μία εμμονή να θέλουν να αντικρούσουν αυτήν τη γενική μου τοποθέτηση, αλλά θα μου επιτραπεί να κάνω χρήση της απόφασης της ΑΔΕΔΥ σε λίγα μόνο σημεία για να καταδειχθεί ότι πέραν της μονιμότητας των Δ.Υ. στην οποία αναφέρεται η ΑΔΕΔΥ -και στην οποία και ο εισηγητής σήμερα αναφέρθηκε με ιδιαίτερη έμφαση και για την οποία πολλά μπορεί κανείς να συζητήσει αλλά δεν είναι του παρόντος- θα έλεγα ότι πράγματι κανείς πολλά μπορεί να διαπιστώσει στην απόφαση αυτή της ΑΔΕΔΥ. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ). 

Παραδείγματος χάρη στη σελίδα 2 αναφέρει η ΑΔΕΔΥ: "Ο Κώδικας πρέπει να αποτελέσει αντικείμενο συζήτησης στη διακομματική επιτροπή για τη Δημόσια Διοίκηση". 'Αρα, λοιπόν, αναφέρει ότι αυτό δεν έγινε. Ποιος έχει αντίρρηση ότι σαφώς έπρεπε να προηγηθεί η συζήτηση; 

Μία δεύτερη πρόταση-παρατήρηση της ΑΔΕΔΥ: "Το προτεινόμενο νομοσχέδιο του Υπαλληλικού Κώδικα, βαθμολογικό σύστημα μαζί με τις σχετικές διατάξεις για τα κριτήρια επιλογής των προϊσταμένων καθώς και τον τρόπο ένταξης των υπηρετούντων υπαλλήλων στους νέους βαθμούς, θα αναπαράγει νοσηρά φαινόμενα". Επαναλαμβάνω θα αναπαράγει νοσηρά φαινόμενα. 

Αυτό είναι σε κείμενο της ΑΔΕΔΥ. 

Τρίτη παρατήρηση της ΑΔΕΔΥ. Οι μεταβατικές διατάξεις προβλέπουν ουσιαστικά αυτοδίκαια σχεδόν κατάταξη των νυν ασκούντων διευθυντικά καθήκοντα στους νέους πάγιους βαθμούς, με αποτέλεσμα οι όποιες αδικίες του παρελθόντος να μονιμοποιηθούν και να στερούνται του δικαιώματος ικανοί υπάλληλοι, που αδικήθηκαν από ένα προβληματικό σύστημα επιλογής, να κριθούν για την ένταξή τους στο νέο βαθμολογικό σύστημα. 

ΒΑΣΙΛΕΙΟΣ ΤΣΙΛΙΚΑΣ: Δεν ισχύει, τροποποιήθηκε, κύριε συνάδελφε. 

ΑΝΤΩΝΙΟΣ ΦΟΥΣΑΣ: Βεβαίως και ισχύει. 

Μία τέταρτη παρατήρηση. Τα κριτήρια επιλογής των προϊσταμένων και σύνταξης των πινάκων προακτέων εξακολουθούν να είναι γενικόλογα, αστάθμητα και να βρίσκονται σε κοινό παρονομαστή με τα σημερινά καθοριζόμενα. 'Ετσι, σαφέστατα, τα προβλήματα των αυθαιρεσιών -αναφέρει η ΑΔΕΔΥ- της ευνοιοκρατίας θα διαιωνιστούν με πολλαπλές επιζήμιες επιπτώσεις, δεδομένου ότι η επιτροπή εισηγείται σύστημα πάγιας ιεραρχίας. 

Πέμπτη παρατήρηση. Η κατηγορηματική συγκρότηση των υπηρεσιακών συμβουλίων θα δημιουργήσει προβλήματα, αλλά και συσπειρώσεις συντεχνιακού χαρακτήρα στο εσωτερικό της διοίκησης κλπ. 

'Εκτη παρατήρηση. Με βάση όλα τα προηγούμενα είναι προφανές ότι η ΑΔΕΔΥ δεν είναι δυνατόν να αποδεχθεί ένα βαθμολόγιο με αυτά τα χαρακτηριστικά. Το βαθμολόγιο δε, όπως είναι γνωστό, είναι το βασικότερο θέμα που απασχολεί την ΑΔΕΔΥ, αλλά και τον κώδικα και βεβαίως έχει και ορισμένες προτάσεις. 

Επαναλαμβάνω ότι αυτός ο κώδικας ασφαλώς είναι πρόχειρος, ασφαλώς είναι αναχρονιστικός, ασφαλώς έχει αναχρονιστικές διατάξεις και βεβαίως δεν είναι σύγχρονος, δεν κάνει τη βαθιά τομή που χρειάζεται στον τομέα των δημοσίων υπαλλήλων. 

Τώρα, κύριε Πρόεδρε, θα ήθελα να αναφερθώ σε μερικά ειδικότερα θέματα. 

Κύριε Υπουργέ, θα επιμείνω στο άρθρο 28, διότι θεωρώ ότι είναι το πρώτο και το πλέον σπουδαίο που έπρεπε να γίνει. Δεν υπήρχε. 'Αρχισε σιγά σιγά να γίνεται ορθώς, αλλά όπως θεσμοθετείται είναι τελείως αναποτελεσματικό. 

Και επειδή είπατε εχθές ότι ρωτήσατε την επιτροπή σας, ακούστε και τις δικές μου παρατηρήσεις. 

Πράγματι στην πρώτη παράγραφο του άρθρου 28 αναφέρεστε σε ποιους έχουν υποχρέωση να καταθέτουν τέτοιες δηλώσεις. Και, εν πάση περιπτώσει, είναι η πρώτη δήλωση, όποιος προσλαμβάνεται ή όταν γίνεται έγγαμος ή για τα παιδιά. Συμφωνούμε στην πρώτη παράγραφο. 

Η δεύτερη παρατήρηση. Πού υποβάλλεται αυτή η δήλωση; Πώς ελέγχεται αυτή η δήλωση; 'Οπως είναι γνωστό -και το ξέρουμε όλοι μας αυτό- έχει θεσπιστεί μία γενική διάταξη, η οποία ρυθμίζει και είναι το άρθρο 24 του ν. 2429, όπου προβλέπει ότι όλες οι δηλώσεις διαβιβάζονται προς έλεγχο στον Αντεισαγγελέα του Αρείου Πάγου. Σας είπα και χθες -και το επαναλαμβάνω- ότι μέχρι σήμερα υπάρχουν δώδεκα χιλιάδες κρατικοί λειτουργοί που υποβάλλουν δήλωση στον Εισαγγελέα του Αρείου Πάγου, σαράντα δύο χιλιάδες αστυνομικοί και τώρα προστίθενται άλλοι εκατόν πενήντα χιλιάδες δημόσιοι υπάλληλοι. Μου είπατε χθες ότι ο έλεγχος πλέον δεν θα γίνεται από τον Αντεισαγγελέα του Αρείου Πάγου και όπου θα διαπιστώνονται παραβάσεις, θα διαβιβάζονται στον Αντεισαγγελέα του Αρείου Πάγου. Κάνετε δύο λάθη. Πρώτον. Θέλετε πράγματι να μην ισχύει η διάταξη αυτή του άρθρου 24 του νόμου 2429, που ισχύει για όλους; Και η σχετική ρύθμιση για τους αστυνομικούς σε αυτήν τη διάταξη παραπέμπει. Θέλετε να κάνετε μία εκτροπή από τη γενική ρύθμιση και να πείτε πως οι εκατόν πενήντα χιλιάδες δημόσιοι υπάλληλοι δεν θα ελέγχονται για το "πόθεν έσχες" κατά τον ίδιο τρόπο; Να το ξέρουμε αυτό. Εγώ πάντως επαναλαμβάνω ότι πρέπει να είναι ο ίδιος τρόπος. Και αν μεν το καταλάβατε πως εκ των πραγμάτων δεν μπορούν να ελεγχθούν από τον Αντεισαγγελέα και με το μηχανισμό και τις δυνατότητες και την υποδομή την οποία έχει εκείνος να ασκεί στον έλεγχο αυτό, θα είναι οπωσδήποτε αναποτελεσματικός ο έλεγχος. 

Δειλά δειλά στην επιτροπή μας είπατε ότι και ο δειγματοληπτικός έλεγχος μπορεί να είναι αποτελεσματικός, στον οποίο βέβαια και δεν συμφωνώ. 

Εάν, λοιπόν, θέλετε να διαφοροποιηθείτε από το νόμο αυτό πείτε το, αν και το είπατε χθες. Εάν δεν θέλετε πείτε μας πώς θα γίνεται ο έλεγχος. 

Δείτε όμως τι άλλο λάθος έχετε. Πράγματι στην ίδια διάταξη αναφέρεται -και μάλιστα είναι πολύ κακοφτιαγμένο, δηλαδή οι άνθρωποι που το συνέταξαν φαίνεται ότι δεν είχαν και νομικές γνώσεις- ότι εάν πράγματι διαπιστωθούν "σοβαρές ενδείξεις" τότε μόνο θα αποστέλλεται προς έλεγχο, προκειμένου προφανώς να ασκηθεί μία ποινική δίωξη. 

Πρέπει να σας πω ότι, προκειμένου να ασκηθεί ποινική δίωξη, δεν χρειάζονται σοβαρές ενδείξεις. Σοβαρές ενδείξεις χρειάζονται μόνο όταν πρόκειται για παραπομπή. Δηλαδή εδώ θα φθάσετε στο σημείο -δεν ξέρω τι ερμηνείες μπορεί να γίνουν- ώστε μόνο με υπόνοιες ενοχής δεν θα μπορείτε πλέον να τις παραπέμπετε στον εισαγγελέα, αφού θα θέλετε "επαρκείς ενδείξεις". Αλλά η φάση των επαρκών ενδείξεων είναι η μεσαία. Είναι πρώτα οι υπόνοιες για τη δίωξη, μετά οι επαρκείς ενδείξεις για την παραπομπή και τέλος η βεβαιότητα για την καταδίκη. 

'Αρα, λοιπόν, εδώ έχετε ένα μεγάλο πρόβλημα στα δύο σημεία τα οποία είχα την τιμή να σας αναφέρω. Προσέξτε, σας παρακαλώ πολύ, έχω τη γνώμη ότι είναι ένα μεγάλο θέμα και εάν μεν θέλετε να διαφοροποιηθείτε από τη γενική διάταξη να το πείτε αυτό, άλλως θα πρέπει να τονίσω πως δεν θα έχετε αποτέλεσμα. 

Θέλω επίσης να παρατηρήσω ότι το βαθμολόγιο το εξηγήσαμε. Εγώ θέλω να σας πω πως οι δύο συν πέντε βαθμοί, όπως τους προβλέπετε εσείς, θα δημιουργήσουν εκ των πραγμάτων πρόβλημα στο να μην επιδιώκει ο υπάλληλος να εξελιχθεί και να αποδίδει. Φοβάμαι ότι θα δημιουργηθεί μια τελμάτωση, όσον αφορά τη προσπάθεια του υπαλλήλου. Και αυτό συνδέεται επίσης με τον τρόπο της αξιοκρατίας που και γι'αυτό δεν μας δώσατε μία επαρκή εξήγηση. 

Εμείς, κύριε Υπουργέ και κυρίες και κύριοι συνάδελφοι, ασφαλώς θέλουμε ένα νέο, σύγχρονο, προοδευτικό, δημοκρατικό, φιλελεύθερο δημοσιοϋπαλληλικό Κώδικα. Τον θέλουμε. Αλλά όπως έχει σήμερα, όπως σχεδιάστηκε, όπως συγκροτήθηκε και όπως συζητήθηκε γενικότερα στους αρμόδιους, αλλά ιδίως με τις παρατηρήσεις τις οποίες έχει η ΑΔΕΔΥ, βρισκόμαστε στην πολύ δύσκολη θέση να σας πούμε ότι δεν μπορούμε και στη φάση αυτή να ψηφίσουμε αυτόν τον κώδικα και εκ του λόγου ότι και εάν θέλατε ακόμη να κάνετε τροποποιήσεις δεν μπορείτε με τον τρόπο που εισάγεται προς συζήτηση. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Φούσα. 

Κύριοι συνάδελφοι, μόλις πληροφορήθηκα ότι εξερράγη εμπρηστικός μηχανισμός στο πολιτικό γραφείο του Προέδρου της Βουλής. 

Δεν μπορώ παρά από τη θέση αυτή να καταδικάσω, όπως και όλοι σας, τέτοιες ενέργειες που στρέφονται ενάντια στη δημοκρατία και στον πολιτικό κόσμο. 

ΚΥΡΙΑΚΟΣ ΣΠΥΡΙΟΥΝΗΣ: Είναι φασισμός. 

ΑΛΕΞΑΝΔΡΟΣ ΠΑΠΑΔΟΓΓΟΝΑΣ: Να εκφράσετε τη θέση της Βουλής. 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι και τη δική μας. 

ΠΡΟΕΔΡΕΥΩΝ (Παναγιώτης Σγουρίδης): Τη θέση της Βουλής εξέφρασα και όλων μας. 

ΚΥΡΙΑΚΟΣ ΣΠΥΡΙΟΥΝΗΣ: Φασισμός είναι και καλλιεργείται αυτός ο φασισμός. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Εκανε παραινέσεις στους μαθητές ο κύριος Πρόεδρος και είχε το δικαίωμα να τους κάνει. 

ΠΡΟΕΔΡΕΥΩΝ (Παναγιώτης Σγουρίδης): Πιστεύω και εγώ ότι εξαυτού του λόγου έγινε αυτή η ενέργεια. 

Ο κ. Κανταρτζής, έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Φυσικά και καταδικάζουμε, κύριε Πρόεδρε, τέτοιου είδους ενέργειες, όπως έχουμε κάνει άλλωστε και στο παρελθόν. 

Βεβαίως δημιουργούνται ερωτηματικά και τα οποία πληθαίνουν για το πώς γίνεται οι μηχανισμοί αυτοί, οι οποίοι κινούν αυτά τα νήματα, να παραμένουν ανενόχλητοι και να προχωρούν σε τέτοιου είδους ενέργειες. 

'Οσον αφορά τον κώδικα δημοσίων υπαλλήλων, χθες στην τοποθέτησή μας αναφερθήκαμε σε πολλά στοιχεία, όσο βέβαια ήταν αυτό δυνατόν, στα πλαίσια του περιορισμένου χρόνου, γιατί δεν ξεχνάμε ότι μιλάμε για έναν κώδικα που αποτελείται από 172 άρθρα και αναδείξαμε τα βασικά, κατά τη γνώμη μας, στοιχεία. Στοιχεία που επιβεβαιώνουν ότι πρόθεση της Κυβέρνησης είναι να διαμορφωθεί ένας τέτοιος Δημοσιοϋπαλληλικός Κώδικας που θα εξασφαλίζει, με ανανεωμένο φυσικά το οπλοστάσιό του, τη συνέχιση της ίδιας πολιτικής που γνωρίσαμε μέχρι σήμερα. Της πολιτικής, δηλαδή, που θέλει τη Δημόσια Διοίκηση μηχανισμό εξυπηρέτησης των συμφερόντων της ολιγαρχίας, του μεγάλου κεφαλαίου. 

Αναφέρθηκε και πάλι χθες ο κύριος Υπουργός -και όχι μόνο χθες, επανειλημμένα το ακούμε το τελευταίο διάστημα όλο και πιο πολύ- στην ανάγκη για την αποτελεσματική λειτουργία της Δημόσιας Διοίκησης. 

Πραγματικά γεννιέται ένα ερώτημα: Για ποια αποτελεσματική λειτουργία της Δημόσιας Διοίκησης μιλάει η Κυβέρνηση και οι κυρίαρχες σήμερα πολιτικές δυνάμεις, όταν έχουν καθηλώσει τις προσλήψεις των δημοσίων υπαλλήλων και οδηγούν κυριολεκτικά στο ξαρμάτωμα ολόκληρων δημοσίων υπηρεσιών; Με τι προσωπικό θα μπορέσουν να λειτουργήσουν, για να προσφέρουν τις υπηρεσίες που πρέπει να προσφέρουν στους πολίτες; Και δεν εννοώ αυτές που ξέραμε μέχρι σήμερα, αλλά αναβαθμισμένες. Πάρτε για παράδειγμα τα νοσοκομεία με τις ελλείψεις των νοσοκομειακών γιατρών. Δείτε την εκπαίδευση με τις ελλείψεις του εκπαιδευτικού προσωπικού. Δείτε όλους τους τομείς, έναν-έναν, στη Δημόσια Διοίκηση. 

Είναι γνωστό ότι ο προγραμματισμός στον οποίο αναφέρθηκε ο κύριος Υπουργός, είναι ένας προγραμματισμός προσλήψεων, κομμένος και ραμμένος στις επιταγές της ΟΝΕ. Χάριν του προγράμματος σύγκλισης, έχουμε πέντε αποχωρήσεις και μία πρόσληψη. Αυτός είναι ο γενικός κανόνας, ο οποίος έχει θεσπιστεί όσον αφορά τις προσλήψεις και φυσικά τα λέει όλα. 

'Εγινε και γίνεται συζήτηση για τις λεγόμενες αναδιαρθρώσεις, που προωθούνται στην Ευρωπαϊκή 'Ενωση, που θα πρέπει να κοιταχτούν από το πρίσμα της ανταγωνιστικότητας και από τη σχέση κόστους και όφελους. Πραγματικά οι αναφορές αυτές δεν μπορούν παρά να μας βάζουν σε ανησυχία. Και μας βάζουν σε ανησυχία για τον εξής πολύ απλό λόγο: Δεν έχουμε μόνο τις ιδιωτικοποιήσεις, το ξεπούλημα της δημόσιας περιουσίας, αλλά έχουμε και τη διάλυση των δημοσίων υπηρεσιών. 

Τι εννοούν όταν λένε ότι θα πρέπει να δούμε την αποδοτικότητα στη βάση του κόστους-όφελους; Μας το λένε οι θεωρητικοί του νεοφιλελευθερισμού, που τις επιταγές τους υλοποιούν κεντροαριστερές και κεντροδεξιές κυβερνήσεις. Τι έλεγε χαρακτηριστικά ένας απ'αυτούς; Αξίζει να δαπανούμε τόσα εκατομμύρια, για να παρατείνουμε τη ζωή του αρρώστου για πέντε μήνες ή για ένα χρόνο; Να, σε τι ανατριχιαστικά συμπεράσματα μας οδηγεί αυτή η αρχή, την οποία προωθούν οι κυρίαρχες πολιτικές δυνάμεις και στην Ευρωπαϊκή 'Ενωση. 

Δεν ξεχνάμε άλλωστε αυτό που συζητήθηκε κατ' επανάληψη τις προηγούμενες ημέρες. Στη βάση του κόστους-όφελους προωθεί και η Κυβέρνηση του εκσυγχρονιστή Τόνι Μπλαιρ την εκπαιδευτική του μεταρρύθμιση, που λέει να κλείσουν τα σχολεία που δεν έχουν σωστά αποτελέσματα. Και βρέθηκαν και Βουλευτές του κυβερνητικού κόμματος να καλούν την Κυβέρνηση να προχωρήσει με θάρρος σε τέτοιους είδους πρωτοβουλίες, δηλαδή να μη μείνει σχολείο για σχολείο στην ύπαιθρο, στις λαϊκές γειτονιές, αν προωθηθούν αυτά τα μέτρα. 

Για να εξυπηρετηθούν αυτές ακριβώς οι αλλαγές, προωθείται και η ελαστικοποίηση στις σχέσεις εργασίας και οι αναφορές στο Δημοσιοϋπαλληλικό Κώδικα για το ωράριο, σε αντίθεση με τον προηγούμενο κώδικα, ο οποίος έβαζε ένα ανώτατο όριο στο ωράριο απασχόλησης των δημοσίων υπαλλήλων. Δεν είναι τυχαία αυτή η αλλαγή σε σύγκριση με τον προηγούμενο κώδικα. 

Μίλησε ο κύριος Υπουργός για συλλογικές συμβάσεις, αλλά στον κώδικα περί δημοσίων υπαλλήλων δεν αναφέρονται, κύριοι συνάδελφοι, συλλογικές συμβάσεις. Ο όρος "συλλογικές συμβάσεις" έχει αντικατασταθεί από τις συλλογικές διαπραγματεύσεις. Καταλαβαίνετε ότι άλλο είναι το ένα και άλλο είναι το άλλο. 

Συλλογικές διαπραγματεύσεις θα πει να καθόμαστε να συζητάμε και μπορούμε βέβαια να συζητάμε με τις ώρες. Αυτό άλλωστε σε ένα βαθμό γινόταν και τώρα, χωρίς την ψήφιση ειδικού νόμου για την εισοδηματική πολιτική. 

Το ερώτημα είναι αν θα υπογραφούν συμβάσεις, αν θα καταλήξουμε σε συμβάσεις που θα αναφέρονται στις συνθήκες εργασίας, στους όρους απασχόλησης, στην αμοιβή των εργαζομένων. Εδώ μας βάζει σε ανησυχία η αλλαγή αυτή, η οποία επισημαίνεται στον κώδικα. 

Μιλάει η Κυβέρνηση για αξιοκρατία. Μα, για ποια αξιοκρατία αλήθεια μιλά; Αν θέλει την καθιέρωση της αξιοκρατίας, δεν έχει παρά να κάνει ένα απλό πράγμα, αυτό που κατ'επανάληψη έχουμε ζητήσει, να καθιερώσει αντικειμενικά μετρήσιμα κριτήρια τέτοια, που να μην επιδέχονται αμφισβήτηση, έτσι ώστε το Α' να είναι Α' και το Β' να είναι Β', να μην μπορούν οι έσχατοι να έσονται πρώτοι για να εξυπηρετηθούν οι "ημέτεροι", να εξυπηρετηθούν οι πελατειακές σχέσεις και οι ρουσφετολογικοί σκοποί. 

Οι αποσπάσεις, οι μετατάξεις παραμένουν και θα συνεχίσουν να γίνονται είτε με ρουσφετολογικά κριτήρια, για να τακτοποιηθούν οι υμέτεροι είτε για λόγους εκδικητικούς. 

Κυρίως όμως, κύριοι συνάδελφοι, θα ήθελα να σταθώ σε ένα βασικό, κατά τη γνώμη μας, θέμα το οποίο θέσαμε χθες και για το οποίο δεν ακούστηκε κουβέντα από τα άλλα κόμματα. Και αναφέρομαι στο μεγάλο ζήτημα του αυταρχισμού, ο οποίος διαπνέει το νέο Δημοσιοϋπαλληλικό Κώδικα. 

Παρά τα ποικίλα σχόλια που ακούστηκαν, κανένας δεν μπήκε στον κόπο να μας απαντήσει ποιος και με ποια κριτήρια θα κρίνει την αφοσίωση στην πατρίδα, ποιος και με ποια κριτήρια θα κρίνει το αν ο δημόσιος υπάλληλος είναι άξιος κοινής εμπιστοσύνης, που δεν είναι απλές διακηρύξεις, αλλά έχουν και έννομες συνέπειες. Μπορούν να οδηγήσουν στην απόλυση του δημοσίου υπαλλήλου. 

Και δεν μας ξενίζει ότι δεν πήραμε απάντηση για τα κριτήρια αυτά, για τον απλούστατο λόγο ότι τέτοια κριτήρια δεν υπήρχαν και δεν υπάρχουν. 'Εχουμε άλλωστε την πικρή εμπειρία από το πώς εφαρμόσθηκαν αυτές οι διατάξεις τις προηγούμενες δεκαετίες, που οδήγησαν σε ένα πραγματικό πογκρόμ, σε μία εκκαθάριση του δημόσιου μηχανισμού, των δημοσίων υπηρεσιών από εκείνους που είχαν το θάρρος να αντισταθούν. Και γι'αυτό ακριβώς το λόγο παραμένουν αυτές οι διατάξεις, για να μπορούν να επιβάλουν στους δημοσίους υπαλλήλους ένα καθεστώς αυταρχισμού με άβουλα όργανα για την εξυπηρέτηση της αντιλαϊκής πολιτικής. 

Και κοιτάξτε να δείτε τι συνέβη. Πριν ακόμα ολοκληρώσουμε αναφορές μας, είχαμε το σημερινό περιστατικό. Η σύζυγος του πρώην Κοινοβουλευτικού μας Εκπροσώπου, εκλεγμένη νομαρχιακή σύμβουλος στη Λάρισα, διώκεται πειθαρχικά, γιατί συμπαραστάθηκε στον αγώνα των μαθητών -να σημειωθεί ότι και η ίδια έχει παιδιά στο γυμνάσιο και το λύκειο- με πρόσχημα κάποιους τυπικούς λόγους, αλλά και γιατί χαρακτήρισε τις σε βάρος της ενέργειες του προϊσταμένου της υπηρεσίας της ότι δείχνουν πολιτική εμπάθεια και μεθοδεύεται η παραπομπή της στο Πειθαρχικό. 

Καταλαβαίνετε, λοιπόν, κύριε Υπουργέ, πού οδηγούν αυτές οι διατάξεις, οι οποίες περιέχονται στο Δημοσιοϋπαλληλικό Κώδικα; Πρέπει να πάρετε τις ευθύνες σας και εσείς και εκείνοι, οι οποίοι σιωπούν και ανέχονται τέτοιου είδους αντιδημοκρατικές διατάξεις. 

Εμείς βεβαίως καταψηφίζουμε το Δημοσιοϋπαλληλικό Κώδικα, σημειώνοντας ακόμα ότι οι τροποποιήσεις, οι οποίες επιφέρονται στο αρχικό κείμενο, δεν αλλάζουν ουσιαστικά σε τίποτα το αρχικό του περιεχόμενο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Πρόεδρε, αν παίρνω το λόγο είναι, πρώτον, γιατί θέλω απερίφραστα να καταδικάσω τη βομβιστική ενέργεια στο γραφείο του Προέδρου της Βουλής. 

Κύριοι συνάδελφοι, αυτή η βόμβα αφορά όλους μας, αφορά τη λειτουργία του δημοκρατικού πολιτεύματος και νομίζω ότι είμαστε απόλυτα σύμφωνοι ότι τέτοιες ενέργειες επιχειρούν να εκτρέψουν -ανεπιτυχώς βέβαια- τη λειτουργία του δημοκρατικού μας πολιτεύματος. 

Δεύτερον, σε ό,τι αφορά τη δίωξη που γίνεται σε βάρος της συζύγου του τέως Κοινοβουλευτικού Εκπροσώπου του Κομμουνιστικού Κόμματος Ελλάδος, της κ. Σκυλλάκου, είναι επίσης αμέριστη η συμπαράστασή μας. Αλλά τούτο -θέλω να πω στο συνάδελφο και φίλο, τον Αχιλλέα Κανταρτζή- δεν έχει καμία σχέση με τη συνέπεια που πρέπει να επιδεικνύει ο δημόσιος υπάλληλος στην πιστή τήρηση των κανόνων της δημοκρατίας, που βεβαιότατα πρέπει συνεχώς να διευρύνεται. Και νομίζω ότι και ο παρών Υφυπουργός δεν έχει καμία αντίρρηση επ' αυτού. 

Ο τρίτος λόγος για τον οποίο παίρνω το λόγο, είναι γιατί θέλω για άλλη μια φορά να αναφερθώ στην εξής επισήμανση, κύριε Υφυπουργέ. 

Σας εύχομαι τα υπηρεσιακά συμβούλια να υπηρετήσουν αυτό που θέλετε, αλλά ο τρόπος με τον οποίο τα συγκροτείτε, βεβαιωθείτε ότι, δυνάμει τουλάχιστον, έχουν τη δυνατότητα περαιτέρω αναπαραγωγής του κομματισμού στο χώρο της Δημόσιας Διοίκησης. 

Φυλαχθείτε από αυτόν τον κομματισμό -όλοι μας πρέπει να φυλαχθούμε- διότι η λογική "έρχονται οι γαλάζιοι, διώχνουν τους πράσινους, έρχονται οι πράσινοι, διώχνουν τους γαλάζιους" είναι βέβαιο ότι δεν υπηρετεί μία ορθή αντίληψη για τη Δημόσια Διοίκηση. 

Και το τέταρτο που ήθελα να επισημάνω, κύριε Πρόεδρε -και τελειώνω με αυτό- είναι το περίφημο θέμα του βαθμολογίου. 

Δεν αντιμετωπίζεται ορθά, κύριε Υφυπουργέ, και ξέρετε την καλοπιστία μου απέναντι στην προσπάθεια που γίνεται με τον παρόντα κώδικα. Δεν υπηρετεί την αποτελεσματική διάρθρωση και εξέλιξη της Δημόσιας Διοίκησης ιδιαίτερα σήμερα, που στην καινούρια, σκληρή όσο και ενδιαφέρουσα ευρωπαϊκή πραγματικότητα η Δημόσια Διοίκηση καλείται να επιτελέσει ένα σημαντικό ρόλο. 

Εύχομαι να μην διαπιστώσετε το πόσο ακριβής και αληθής ήταν ο λόγος του Συνασπισμού. Σφάλλετε, όμως, με όλα αυτά. Δεν κάνατε βαθιές τομές με το Δημοσιοϋπαλληλικό Κώδικα και "οι καιροί ου μενετοί". 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κουβέλη. 

Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Πράγματι δεν είναι δυνατό να εννοήσει κανείς ότι αυτό το σύστημα λειτουργίας του δημοσίου βίου της χώρας μας, που καθιερώνεται με το Δημοσιοϋπαλληλικό Κώδικα, είναι πράγματι αντικειμενικό, δίκαιο, ικανό να παράγει αποτελέσματα για τη διοίκηση του κράτους, ικανά να ανταπεξέλθουν στον αιώνα που έρχεται. 

Η αντικειμενικότητα, σαν προσδιοριστικό χαρακτηριστικό στοιχείο της λειτουργίας του Δημοσιοϋπαλληλικού Κώδικα, λείπει. Εκτός από την αντικειμενικότητα, ο τρόπος με τον οποίο δημιουργείται η σύνδεση της λειτουργίας των δημοσίων υπαλλήλων με τον Υπουργό την κάνει εντονότερα ασφυκτική και εναγκαλισμένη και λιγότερο απομακρυσμένη και αντικειμενική. 

Δεν καθιερώνεται απελευθέρωση της λειτουργίας της εξάρτησης του εκπροσώπου της Κυβέρνησης με τον υπάλληλο που προσπαθεί και θα πρέπει να προσπαθεί να κάνει τη δουλειά του, γιατί ο τρόπος του βαθμολογίου και της προαγωγής είναι τέτοιος που έχει σχέση με το λόγο του Υπουργού. 

'Ελεγε ο Γέρος της Δημοκρατίας, ο Γεώργιος Παπανδρέου, σε άλλη περίπτωση ότι "οι καταγόμενοι από τον σχίνον και τον άγριον πριόλιθον και οι έχοντες την σφραγίδα της πνευματικής δωρεάς πρέπει να βρουν ανοιχτόν τον δρόμον της μεγάλης ευδοκίμησης". 

Με το Δημοσιοϋπαλληλικό Κώδικα οι ικανοί δημόσιοι υπάλληλοι δεν θα βρουν ανοιχτό το δρόμο της μεγάλης ευδοκίμησης, οποιαδήποτε αυξημένα πνευματικά προσόντα μπορεί να έχουν απέναντι των άλλων που προάγονται. 

Είναι η κοινή συνείδηση του δημοσιοϋπαλληλικού κόσμου ότι ο ορίζοντας για την κατάκτηση του μεγαλυτέρου βαθμού και της προαγωγής δεν είναι ελεύθερος, είναι νεφελωμένος. Αυτό το αίσθημα το οποίο έχει καλλιεργηθεί στο δημοσιοϋπαλληλικό κόσμο αποτελεί εμπόδιο για την καλή λειτουργία του δημοσίου βίου της χώρας. 

Πιστεύεται ότι οι μέχρι τώρα διευθυντικές θέσεις που έχουν καλυφθεί είναι από την ιεραρχία και έχουν καλυφθεί με τον τρόπο της κομματικής λειτουργίας είτε από τον συνδικαλιστικό φορέα είτε από την διάθεση του Υπουργού. Διότι και ο συνδικαλιστικός φορέας και ο Υπουργός ανήκουν στην ίδια κυβερνητική παράταξη, στην ίδια κομματική παράταξη. Αυτοί οι άνθρωποι οι οποίοι έχουν τοποθετηθεί στις θέσεις, θα αποτελέσουν το διευθυντικό σώμα της άλλης κυβέρνησης. 

Επομένως αυτοί οι οποίοι έχουν επιλεγεί, ανεξάρτητα των πνευματικών τους προσόντων, των ικανοτήτων και δεξιοτήτων, θα αποτελέσουν τον κύριο μοχλό της λειτουργίας της διοίκησης, που δεν θα είναι εκείνος που πρέπει. Διότι έπρεπε να κριθούν όλοι -και οι προηγούμενοι- και οι καλύτεροι να πάρουν το προβάδισμα. Αυτό δεν γίνεται. Τα κριτήρια επιλογής δεν είναι αντικειμενικά ούτε μετρήσιμα. Τα κριτήρια επιλογής είναι συγκεχυμένα, και είναι κριτήρια που λειτουργούν κάτω από τον έλεγχο του Υπουργού. 

Επομένως για ποια αντικειμενική Δημόσια Διοίκηση, μη εξαρτημένη από την Κυβέρνηση και από τον Υπουργό μιλάμε; 

Ο τρόπος της συγκροτήσεως των υπηρεσιακών συμβουλίων είναι τρόπος δηλωτικός, ότι οι άνθρωποι αυτοί διορίζονται από τον Υπουργό. Επομένως ο δημοσιοϋπαλληλικός κόσμος, γνωρίζει ότι τα υπηρεσιακά συμβούλια που θα καθορίσουν την τύχη του, τη σταδιοδρομία και το ψωμί του είναι εκείνα που έχουν πηγή, νερομάνα τον Υπουργό, είναι εκείνα που έχουν ανθρώπους του Υπουργού, του κόμματος, της κυβέρνησης, του συνδικαλιστικού χώρου που πρόσκειται στην κυβέρνηση. 

Διαμαρτύρονται στο συνδικαλιστικό κόσμο ότι είναι λίγοι, ότι είναι η μειοψηφία, αφού και αυτή η μειοψηφία ανήκει πάλι στο ΠΑΣΟΚ ή αύριο το πρωί μπορεί να ανήκει στη Νέα Δημοκρατία, αν είναι κυβέρνηση. Επομένως γιατί λέμε ότι αυτοί οι άνθρωποι θα κριθούν από ανεπηρέαστα υπηρεσιακά συμβούλια; 'Οταν λέμε διευθυντής κοινής αποδοχής, δεν υπάρχει σύστημα επιλογής του διευθυντού της κοινής αποδοχής. Δεν υπάρχει ηθικό, δίκαιο ικανό, μετρήσιμο, με αρχές αντικειμενικότητας, σύστημα επιλογής του διευθυντού της κοινής αποδοχής. 

Επομένως ο διευθυντής της κοινής αποδοχής είναι διευθυντής του κυβερνώντος κόμματος. Είναι διευθυντής του Υπουργού και ως εκ τούτου δεν υπάρχει αντικειμενικότητα. Με αυτά τα δεδομένα σε ένα κράτος που είναι χρεοκοπημένο από απόψεως ύπαρξης διοίκησης, δεν είναι δυνατό να δίνουμε ζωή. Του δίνουμε κομματικοποίηση, δίνουμε φόβο λειτουργίας στο δημοσιοϋπαλληλικό κόσμο και τον καλούμε να ενταχθεί κάτω από το φόβο σε ένα σύστημα κυβερνητικής λειτουργίας, το οποίο θα ελέγχεται κάθετα από την εκάστοτε κυβέρνηση. 

Με αυτά τα δεδομένα, δεν είναι δυνατό να προοδεύσουν οι καλύτεροι, να πάνε μπροστά και οι χειρότεροι να πάνε πίσω. Με ένα τέτοιο φθαρμένο διοικητικό σύστημα, επηρεασμένο από την κομματική εξάρτηση, αιρέτω το κράτος και τέτοιο κράτος θα αποτελέσει τον εμπαιγμό της λειτουργίας. Δεν είναι καθιέρωση συστήματος, για την ανάδειξη των καλυτέρων, για διοικητικό μηχανισμό που θα προσφέρει υπηρεσίες στο έθνος και αύξηση του ακαθαρίστου εθνικού προϊόντος. Γι' αυτό το λόγο το καταψηφίζουμε και επιμένουμε ότι δεν εξυπηρετεί τα συμφέροντα του έθνους. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Τσαφούλια. 

Το λόγο έχει ο κ. Βεζδρεβάνης, μετά το κ. Σπυριούνης και μετά, αν θέλει, ο κύριος Υπουργός να πει κάτι και οι Κοινοβουλευτικοί Εκπρόσωποι. 

Ορίστε, έχετε το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, κύριοι συνάδελφοι, δευτερολογούμε χωρίς να ακούσουμε τον κύριο Υπουργό. Ο κύριος Υπουργός δεν άφησε να ακούσει προηγουμένως τους Βουλευτές, μίλησε και στη συνέχεια εμείς δευτερολογούμε, χωρίς να τον ακούσουμε. Δεν είναι διαδικασία αυτή. 

Εν πάση περιπτώσει, κύριοι συνάδελφοι, επειδή η διαδικασία της ψηφίσεως του κώδικος δεν επιτρέπει καμιά μεταβολή, δεν έχει ιδιαίτερο λόγο και η συζήτηση. Η Πλειοψηφία αποφασισμένη να ψηφίσει τον κώδικα, θα τον ψηφίσει. Εμείς δηλώσαμε γιατί δεν τον ψηφίζουμε και, όπως θα είδατε, κύριε Υπουργέ, στην χθεσινή μου ομιλία, εγώ δεν παρέλειψα να αναφέρω και πέντε θετικά σημεία, τα οποία υπάρχουν στον κώδικα. Γιατί; Γιατί δεν θέλω να αδικώ. 

Θέλω όμως, μια διευκρίνιση έστω και τώρα. Στο άρθρο 28 προβλέπετε τη δήλωση για τα περιουσιακά στοιχεία των δημοσίων υπαλλήλων. Εγώ από του Βήματος, είπα ορθώς. Διαβάζοντας όμως, τη διαδικασία, δεν βλέπω καμιά δυνατότητα εφαρμογής αυτής της διατάξεως που είναι σπουδαία. 

Πείτε μας, λοιπόν, πώς θα υλοποιηθεί αυτή η διάταξη, στις σαράντα δυο χιλιάδες αστυνομικών και στις δώδεκα χιλιάδες κρατικών λειτουργών, Βουλευτών κλπ., όπως και στις άλλες εκατόν τριάντα και ποιος ξέρει πόσες άλλες χιλιάδες, γιατί ειλικρινά όσες φορές θελήσαμε να μάθουμε πόσοι δουλεύουν στο ελληνικό δημόσιο, δεν μπορέσαμε να μάθουμε ποτέ, πόσοι είναι τελικά οι δημόσιοι υπάλληλοι και οι υπάλληλοι των δημοσίου χαρακτήρος οργανισμών που έχουν και αυτοί πάρει ήδη τη δημοσιοϋπαλληλική ιδιότητα. 

Αυτές, λοιπόν, οι χιλιάδες, κύριε Υπουργέ, πώς θα εξεταστούν, ούτως ώστε να έχει περιεχόμενο η διάταξη, την οποία θέσατε; Επειδή μέχρι στιγμής τέτοια εξήγηση δεν πήραμε, θα παρακαλούσα να έχουμε μια εξήγηση. Σ' αυτό το σημείο ήθελα να σταθώ και μόνον, γιατί ψηφίζονται νόμοι που δεν τυγχάνουν εφαρμογής ή δεν μπορούν εν προκειμένω να τυγχάνουν εφαρμογής, διότι υπάρχουν και νόμοι που δεν θέλουμε να τους εφαρμόσουμε. Δεν είναι πρωτόγνωρο αυτό. Η σημερινή Κυβέρνηση έχει ψηφίσει τα δυο τελευταία χρόνια δεκάδες νόμους που είναι σήμερα ανενεργοί. 

Γιατί; Γιατί εξηρτήθησαν από την έκδοση κάποιων υπουργικών αποφάσεων ή από κάποια προεδρικά διατάγματα, τα οποία δεν εξεδόθησαν μέχρι σήμερα ακόμη. 

Κύριε Υπουργέ, εν πάση περιπτώσει, δώστε μια εξήγηση. Αυτή η διάταξη θα τύχει εφαρμογής και με τις επιμέρους διατάξεις που έχετε στο άρθρο 28 δίδεται η λύση; Δίδεται η ευχέρεια να εφαρμοστεί; Γιατί για μένα, ορθώς τη βάλατε. Και το επαναλαμβάνω για τρίτη φορά. Θα πρέπει επιτέλους και οι δημόσιοι υπάλληλοι να δίδουν λόγο το πώς απέκτησαν όσα απέκτησαν, γιατί στη χώρα μας αυτήν τη στιγμή βάλλεται φερ'ειπείν ο πολιτικός κόσμος που έχει μπει στη γυάλα και κάποιοι άλλοι, οι οποίοι δημιουργούν τεράστιες περιουσίες δεν δίνουν πουθενά λόγο. 

Καλά το κάνετε, δώστε όμως τη δυνατότητα να εφαρμοστεί η διάταξη. Καθ'ον τρόπο την έχετε δεν εφαρμόζεται, αλλά ούτε μπορείτε να τη μεταβάλλετε πλέον, αφού τη φέρατε σε κώδικα. Δώστε μας μια εξήγηση, έστω για τη φιλολογική πλέον συζήτηση, γιατί στην Αίθουσα χθες και σήμερα μόνο φιλολογική συζήτηση μπορούμε να πούμε ότι κάνουμε, αφού δεν δώσατε την ευχέρεια στα κόμματα να μετάσχουν της επιτροπής καταρτίσεως του κώδικος, ώστε να είχε προληφθεί κάποια παρατήρηση ορθή που μπορούσε να διατυπωθεί και από την πλευρά των άλλων κομμάτων πλην του κυβερνητικού. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης: Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θεωρώ βασική την προσπάθεια να διαμορφώσουμε μια ανάλογη προς τον επιδιωκόμενο σκοπό ατμόσφαιρα στο χώρο των δημοσίων υπαλλήλων. Είναι βασικό για την αποκομματικοποίηση να υπάρχει διάθεση, να υπάρχει βούληση, να υπάρξει κοινή δράση, να πετύχουμε αυτό τον βασικό παράγοντα. Πιστεύω ότι με τον κώδικα, εκφράζεται μια βαθιά προσπάθεια της Κυβέρνησης να πατάξει ή να περιορίσει, κύριε Κουβέλη, στο ελάχιστο δυνατό αυτήν την περιρρέουσα νοοτροπία, τη διαιωνιζόμενη και την κληροδοτούμενη από μέρα σε μέρα νοοτροπία του κομματισμού. 

Το δεύτερο στοιχείο είναι η αξιοκρατία. 

Το τρίτο στοιχείο και είναι σημαντικό, είναι η μέριμνα που πρέπει το κράτος να δείχνει για την οικογένεια των δημοσίων υπαλλήλων. Και η μέριμνα να περιλαμβάνει δυο βασικούς κλάδους. Την υλική προστασία τους, την υλική τους στήριξη και την ηθική περιφρούρησή τους, την ηθική τους κατοχύρωση. Χρειάζεται μεγάλη προσπάθεια. Δεν είναι δυνατό, κύριε Υπουργέ, από τη μια μέρα στην άλλη να γίνουν αυτά τα πράγματα. Και ασφαλώς δεν είμαι ρομαντικός να πιστεύω ότι πατάτε ένα κουμπί και όλα αυτά εμπεδώνονται μέσα σ'ένα κλίμα που όλοι θα θέλαμε να επικρατεί. 'Οταν λέμε "ο αναμάρτητος πρώτος τον λίθον βαλέτω", αναμάρτητος δεν υπάρχει σ'αυτήν την Αίθουσα για την πτώση της Δημόσιας Διοίκησης, που είναι θέμα συστήματος και όχι προσώπων. Προσθέτω ότι προερχόμενος από τον δημοσιοϋπαλληλικό κλάδο, συνεργάστηκα με υπαλλήλους υψηλής αντίληψης, ευθύνης, συνέπειας και απόδοσης. 

Το τέταρτο θέμα, κύριε Πρόεδρε, είναι, επαναλαμβάνω, ο αποκομματισμός, αξιοκρατία, μέριμνα και το τελευταίο είναι ο έλεγχος. Ο έλεγχος θα πρέπει να είναι δίκαιος, θα πρέπει να επιμερίζεται αναλόγως προς τη βαρύτητα της πράξεως, θα πρέπει να είναι ο έλεγχος με σοβαρότητα, με ευθύνη, θα πρέπει να είναι αμετανόητος. 

ΠΡΟΕΔΡΕΥΩΝ (Παναγιώτης Σγουρίδης): Κλείστε το κινητό σας, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Συγγνώμη, κύριε Πρόεδρε, επειδή όμως τρώμε όλες τις ώρες μας εδώ μέσα, θα απομονωθούμε εντελώς αν δεν χρησιμοποιούμε και αυτά τα μέσα του τραγικού πολιτισμού μας. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά αν βάλουμε κουρτίνα ηλεκτρονική και δεν πιάνει κανένα τηλέφωνο μέσα εδώ, κάτι θα κάνουμε. 

ΚΥΡΙΑΚΟΣ ΣΠΥΡΙΟΥΝΗΣ: Είμαστε σκαπανείς εδώ, μέρα-νύχτα. Το οφείλουμε στο λαό μας, στην Πατρίδα. 

'Ετυχε, κύριοι συνάδελφοι, κύριε Παυλόπουλε, που σας τιμώ ιδιαίτατα, ο κώδικας άτυχης υποδοχής. Σαφώς σαν ανθρώπινο δημιούργημα μπορεί να μην είναι τέλειο. Εμπεριέχει, όμως, ακριβώς αυτήν τη βαθιά βούληση, τη βαθιά θέληση να τεθεί επιτέλους μια βάση, ένα πλαίσιο. 

Το δεύτερο στοιχείο. 'Εχει τέσσερις βασικές προϋποθέσεις που απετέλεσαν τη βάση καταρτισμού. Την εκμετάλλευση της ενδιαμέσως αποκτηθείσας εμπειρίας, την νομολογία, όπως αυτή μορφοποιείται στις ενδιάμεσες αποφάσεις, το συγκριτικό στοιχείο σχετικά με το τι ισχύει στις άλλες χώρες και τέλος την ανάγκη της ανταγωνιστικής διαμόρφωσης των ικανοτήτων της Δημόσιας Διοίκησης για να μπορεί η πατρίδα μας με προμαχώνα ακριβώς, με προμάχο τη Δημόσια Διοίκηση να διεκδικήσει τη θέση της στο πέτρινο ανταγωνιστικό περιβάλλον της Ευρωπαϊκής 'Ενωσης και εκείθεν της παγκοσμιοποιημένης ατμόσφαιρας. 

'Ενα άλλο στοιχείο είναι το εξής. Εισάγονται καινοτομίες. Είναι καινοτομία η διαδικασία του ν. 2190/94, κύριοι συνάδελφοι. Να μια προσπάθεια να πληγεί ο κομματισμός και να διαμορφωθεί μια διοίκηση ανεξάρτητη από τα καπελώματα των κομμάτων, όταν δικαιώνεται η αρχή της αξιοκρατίας με τις διαδικασίες του 2190. Είναι καινοτομία ότι εμπεριέχονται στις υποχρεώσεις του υπαλλήλου διατάξεις που του θεμελιώνουν του κύρος, του εξασφαλίζουν την απόδοσή του κλπ. Είναι σημαντικό ότι μπαίνουν στα δικαιώματα του υπαλλήλου σημαντικές καινοτόμες διατάξεις. 

Ελέγχεται ο τρόπος συμπεριφοράς του υπαλλήλου, ώστε να υπηρετείται ο λαός. Και είναι σημαντικό αυτό. Είναι το κέντρο, ο πυρήνας της υπαλληλικής αποστολής, η υπηρέτηση του λαού. Και το δεύτερο στοιχείο είναι ότι αυτό είναι και συνταγματική επιταγή σύμφωνα με το άρθρο 103 του Συντάγματος, να εκφράζεται η κρατική θέληση. Δεν μπορεί να είναι ανεξάρτητη η Δημόσια Διοίκηση. Η Δημόσια Διοίκηση εκφράζει το περιεχόμενο της κρατικής βούλησης και πρέπει να είναι εκφραστής και εκτελεστής ο δημόσιος υπάλληλος αυτής της κρατικής θέλησης. 

Είναι σημαντικότατο ότι επιτέλους κατοχυρώνει πρώτα την ηθική και το κύρος όλων των δημοσίων υπαλλήλων που πολλές φορές πλήττονται αδίκως και πετροβολώνται υπερβαλόντως. 

Υπάρχει και υποχρέωση δήλωσης περιουσιακής κατάστασης. Και μόνο αυτή η υποχρέωση αποτελεί έναν ανασταλτικό παράγοντα και δημιουργεί μια ηθική βάση αντίληψης για το δημόσιο υπάλληλο. 

Θέλω, λοιπόν, να πω ότι ο συνδυασμός του επαίνου, της μέριμνας και του ελέγχου διαμορφώνουν τον τριαδικό παράγοντα που είναι προϋπόθεση για την επιτέλεση της αποστολής της Δημόσιας Διοίκησης και της ανύψωσής της στο επίπεδο που επιθυμεί και δικαιούται ο ελληνικός λαός. Ψηφίζω επί της αρχής τον κώδικα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης) Κύριε Υπουργέ, θέλετε να λάβετε το λόγο; 
ΣΤΑΥΡΟΣ ΜΠΕΝΟΣ (Υφυπουργός Εσωτερικών Δημόσιας Διοίκησης και Αποκέντρωσης): 'Οχι κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρία και κύριοι συνάδελφοι, αν και περιττεύει, νομίζω, η συζήτηση πάνω σε επιμέρους λεπτομέρειες λόγω της διαδικασίας του κώδικα, θα ήθελα πριν απ' όλα -και αν είναι δυνατόν κύριε Πρόεδρε, στο σημείο αυτό να μου αφαιρεθεί ο χρόνος- να πω ότι από πλευράς Νέας Δημοκρατίας, εκφράζω εκτός από την οδύνη και τον αποτροπιασμό για την τρομοκρατική ενέργεια κατά του γραφείου του Προέδρου του Σώματος. Επιτρέψτε μου να πω ότι τέτοιες πράξεις πλήττουν το πολιτικό σύστημα και να επισημάνω ότι πρέπει να προβληματιστούν και όλοι εκείνοι οι οποίοι άκριτα καταφέρονται εναντίον και του πολιτικού κόσμου και του Κοινοβουλίου με κρίσεις οι οποίες, εκτός από το ότι είναι εξωπραγματικές, θίγουν τον ίδιο τον πυρήνα της δημοκρατίας, αν συλλογιστεί κανείς το ρόλο του Κοινοβουλίου. 

Πρέπει να είμαστε ιδιαίτερα προσεκτικοί, σε ό,τι αφορά την κριτική που ασκείται στο ρόλο και το έργο και του Κοινοβουλίου και των Βουλευτών. 

Επιτρέψτε μου, κύριε Πρόεδρε και κυρίες και κύριοι συνάδελφοι, να επισημάνω ορισμένα πράγματα, παρά το γεγονός ότι τα πράγματα αυτά δεν πρόκειται να εισακουστούν από τη στιγμή κατά την οποία η διαδικασία είναι αυτή που είναι. 

Πρώτα-πρώτα, κύριε Υπουργέ -και το λέω για όλους μας, αλλά το λέω και για την Κυβέρνηση- πρέπει να θυμηθούμε ότι η διαδικασία των κωδίκων έχει θεσπισθεί από το Σύνταγμα κυρίως για νομοθετήματα, τα οποία δεν άπτονται άσκησης γενικότερης πολιτικής. 

Ο συντακτικός νομοθέτης, αλλά και ο νομοθέτης του Κανονισμού της Βουλής, ήθελε τους κώδικες να ψηφίζονται με αυτήν τη διαδικασία, όταν πρόκειται για νομοθετήματα εμβέλειας όπως ο Αστικός Κώδικας, όπως ο Κώδικας Πολιτικής Δικονομίας, όπως ο Ποινικός Κώδικας, ο Κώδικας Ποινικής Δικονομίας, ο Κώδικας Διοικητικής Δικονομίας, που πρόκειται να έλθει και ελπίζω κάποια στιγμή να έλθει, γιατί; Γιατί μέσα από αυτά δεν εκφράζεται κάποια συγκεκριμένη πολιτική, αλλά είναι τεχνικά ζητήματα, τα οποία πρέπει να έχουν μία ενότητα. Το 1951 είναι αλήθεια ότι το όλο ζήτημα ήλθε με τη διαδικασία των κωδίκων, και έκτοτε συνεχίστηκε αυτή η διαδικασία για το θέμα των πολιτικών-διοικητικών υπαλλήλων. 'Ομως το 1951 ήρθε με τη διαδικασία του κώδικα, γιατί ήταν η πρώτη φορά που θεσπιζόταν ένα τέτοιο νομοθέτημα. Και ο κώδικας αυτός ήταν ιδιαιτέρως περιορισμένος σε συγκεκριμένα θέματα. Δεν είμαι βέβαιος αν θα ήταν σωστό, να εμμείνουμε, ιδίως σε θέματα που αφορούν τους δημοσίους υπαλλήλους στη διαδικασία του κώδικα. Διότι να που καταλήγουμε. Με κάποιες τολμηρές τομές θα μπορούσαμε αυτό το νομοθέτημα να το περάσουμε ομόφωνα, όπως το κάναμε και με τον Κώδικα Διοικητικής Διαδικασίας, γιατί το επέτρεψε και η δική σας θέληση και η δική μας σύμπραξη. Το ίδιο θα μπορούσε να γίνει και με τον κώδικα που αφορά τους δημοσίους υπαλλήλους. Δεν γίνεται, όμως, γιατί στην ουσία αυτήν τη στιγμή δεν μπορούμε να κάνουμε καμία συζήτηση που να αφορά το βάθος των ρυθμίσεων που εισάγονται στα επί μέρους άρθρα. 'Αρα η επί των άρθρων λεγόμενη συζήτηση, είναι για το θεαθήναι τοις ανθρώποις. Στην ουσία αφορά τις μεταβατικές διατάξεις. Και εγώ δεν θέλω να εμμείνω στις μεταβατικές διατάξεις. 

Θέλω να σας κάνω μία έκκληση μονάχα σε ό,τι αφορά την εφαρμογή των επιμέρους διατάξεων. Πρώτα-πρώτα έχετε ορισμένες εξουσιοδοτήσεις μέσα στον κώδικα. 'Εχετε π.χ. εξουσιοδοτήσεις σε ό,τι αφορά το διϋπουργικό κλάδο και έχετε εξουσιοδοτήσεις σε ό,τι αφορά το διάταγμα για την αξιολόγηση. Θα παρακαλούσα πολύ στη Βουλή να δεσμευθείτε χρονικά ποιος είναι ο ορίζοντας στον οποίο βλέπετε την έκδοση αυτών των δύο διαταγμάτων και ιδίως του διατάγματος το οποίο αφορά την εισαγωγή του διϋπουργικού κλάδου, ο οποίος είναι χρησιμότατος. Και θα πρέπει να υπάρξει ο διϋπουργικός κλάδος και θα σας παρακαλέσω εκτός από το χρόνο, σε ό,τι αφορά την έκδοσή του, να δεσμευθείτε και ως προς τον τρόπο με τον οποίο οι υπάλληλοι αυτού του κλάδου θα προσλαμβάνονται και θα εξελίσσονται. Και εδώ θα πρέπει τουλάχιστον να κάνετε την τομή να παίξει σημαντικό ρόλο όχι μόνο για την εισαγωγή, αλλά γενικότερα, για την προαγωγή, η Εθνική Σχολή Δημόσιας Διοίκησης. 

Δεύτερον, σε ό,τι αφορά την αξιολόγηση: Και εδώ θα πρέπει να δεσμευθείτε στη Βουλή και σε ό,τι αφορά το χρόνο και σε ό,τι αφορά τα κριτήρια γιατί η εξουσιοδότηση την οποία δίνετε είναι ιδιαιτέρως ευρεία. 

Θα καταλήξω λέγοντάς σας πως ό,τι και αν κάνουμε με αυτόν τον κώδικα, δεν πρόκειται να αποδώσει τίποτε απολύτως, εάν συνεχίσει να υπάρχει το καθεστώς των υπηρεσιακών συμβουλίων το οποίο ξέρουμε σήμερα. 

Αντιλαμβάνομαι ότι η Κυβέρνηση δεσμεύθηκε με τον κώδικα αυτόν και δεν γίνεται να τον πάρει πίσω έτσι όπως ήρθαν τα πράγματα. Αλλά θα παρακαλέσω πολύ να δεσμευθείτε μέσα σ' αυτήν τη Βουλή, γιατί μετά τις εκλογές θα έχουμε την τελική φάση Αναθεώρησης του Συντάγματος. Και εκεί, όπως γνωρίζετε, υπάρχει πρόταση για τη συνταγματική κατοχύρωση του ΑΣΕΠ. 

Είναι μία μεγάλη ευκαιρία, κυρίες και κύριοι συνάδελφοι, κύριοι Υπουργοί, να δεσμευθεί και το ΠΑ.ΣΟ.Κ. όποια είναι κυβέρνηση, σύμφωνα με τη βούληση του Ελληνικού Λαού, ότι αυτή η αναθεώρηση θα αφορά τη συνταγματική κατοχύρωση του ΑΣΕΠ, όχι μόνο ως οργάνου για την αντικειμενική κρίση σε ό,τι αφορά τις προσλήψεις, αλλά ως οργάνου, το οποίο θα μπορεί να ελέγχει περαιτέρω και το θέμα των προαγωγών και το πειθαρχικό τουλάχιστον ως δευτεροβάθμιο όργανο. Αυτό θα ήταν μία μεγάλη τομή. Πράγματι, τα υπηρεσιακά συμβούλια, όπως και να τα κάνουμε, δεν πρόκειται να αποδώσουν. Χρειάζεται μία ανεξάρτητη διοικητική αρχή. 

Δεν είμαι φανατικός, -εσείς, κύριε Υπουργέ, το ξέρετε- των ανεξάρτητων διοικητικών αρχών που αποτελούν ένα είδος έκρηξης του κρατικού μηχανισμού σε ορισμένες περιπτώσεις. Και είναι αλήθεια ότι τις έχουμε πολλαπλασιάσει υπέρμετρα. 

Ειδικά όμως σε ορισμένα θέματα -και εδώ θα εμμείνω ότι αυτό είναι βασικό στοιχείο της ελληνικής Δημόσιας Διοίκησης- και ειδικά σε ό,τι αφορά το θέμα του Εθνικού Συμβουλίου Δημόσιας Διοίκησης, πρέπει να δεσμευθούμε στο Σύνταγμα ότι πρέπει να υπάρχει. Και πρέπει να είναι εκείνη η ανεξάρτητη διοικητική αρχή που θα εισαγάγει το σύστημα των αντικειμενικών κρίσεων και σε ό,τι αφορά τις προαγωγές και σε ό,τι αφορά την εν γένει εξέλιξη των δημοσίων υπαλλήλων. 

Aφού δεν μπορούμε τουλάχιστον στο σημείο αυτό να κάνουμε οποιαδήποτε επέμβαση στο περιεχόμενο των επιμέρους διατάξεων, γιατί το Σύνταγμα και ο Κανονισμός της Βουλής δεν μας το επιτρέπουν, τουλάχιστον ως πολιτική δύναμη τώρα, ως Κυβέρνηση, ή όπου αλλού σας επιλέξει ο Ελληνικός Λαός αργότερα, ας δεσμευθείτε και σε ό,τι αφορά την έκδοση των διοικητικών πράξεων, των κανονιστικών, αλλά ιδίως ως προς την ανάγκη του να συμφωνήσουμε όλοι για την ύπαρξη μιας ανεξάρτητης διοικητικής αρχής, η οποία θα συμβάλει στη δημιουργία των προϋποθέσεων αντικειμενικής εξέλιξης των δημοσίων υπαλλήλων και κατοχύρωσης της αξιοκρατίας στη Δημόσια Διοίκηση. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κι εμείς ευχαριστούμε, κύριε Παυλόπουλε. 

Ο κύριος Υπουργός έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κατ' αρχήν, κύριε Πρόεδρε, αγαπητοί συνάδελφοι, αισθάνομαι κι εγώ την ανάγκη, σαν μέλος της Κυβέρνησης να εκφράσω τον αποτροπιασμό μου γι' αυτήν την τρομοκρατική ενέργεια σε βάρος του Προέδρου του Σώματος, που όπως πριν είπε ο κ. Παυλόπουλος και άλλοι συνάδελφοι, πλήττει τον πυρήνα της πολιτικής ζωής και της δημοκρατίας σε μια στιγμή που βάλλεται η ουσία της πολιτικής και της δημοκρατίας. 

Κατά τα άλλα, σε ό,τι έχει σχέση με τη συζήτηση, έχω να πω τα εξής. Ξέρετε, αγαπητοί συνάδελφοι, ότι είμαι από εκείνους που πιστεύουν βαθύτατα στις συγκλίσεις. Βαθύτατα. Αυτό φαίνεται άλλωστε από το γεγονός ότι με όλες τις υπουργικές μου ιδιότητες από έξι, επτά νομοσχέδια, που είχα την τιμή να υπερασπιστώ για λογαριασμό της Κυβέρνησης, τα πέντε, νομίζω, πέρασαν ομόφωνα. 

Ακούγοντας όλες τις αγορεύσεις αυτό το διήμερο, βλέποντας τους εαυτούς μας, όταν κοιτάζουμε προς το μέλλον και χρησιμοποιούμε το παρελθόν μόνο ως διδαχή και ως μνήμη, είναι καταπληκτικές οι στιγμές του Κοινοβουλίου. 'Οταν δεν κάνουμε το σφάλμα να αναμετρηθούμε με τις πράξεις του παρελθόντος και μένουμε εκεί, τότε πραγματικά τα πράγματα πηγαίνουν δεκαετίες πίσω. 

Ο λόγος μόλις πριν του συναδέλφου κ. Παυλόπουλου, ήταν μία φωνή από το μέλλον. Δεν μπορώ λοιπόν να μην ανταποκριθώ. 

(Χειροκροτήματα από την πτέρυγα του ΠΑ.ΣΟ.Κ.) 

Και δεν μπορώ να μην ανταποκριθώ σε όλα αυτά που είπατε για τον κώδικα, για τη σημερινή διαδικασία. Είδατε ότι μέσα σε ένα πεντάλεπτο συμφωνήσαμε για τον Κώδικα Διοικητικής Διαδικασίας. Και είμαι βέβαιος -κι εδώ κάνω την αυτοκριτική μου, αγαπητοί συνάδελφοι- ότι αν είχαμε ακολουθήσει την ίδια διαδικασία και σ' αυτόν τον κώδικα, ίσως είχαμε σήμερα ομοφωνία. Γιατί ειλικρινά, αν απομονώσουμε όλους αυτούς τους διαξιφισμούς από το παρελθόν, νομίζω ότι ελάχιστα είναι τα σημεία που μας χωρίζουν ή που υπάρχουν παρεξηγήσεις, που θα μπορούσαν να διευκρινισθούν. 

Θα φέρω μόνο ένα παράδειγμα, το θέμα της βαθμολογικής κλίμακας που θέσατε, το οποίο μας έχει απασχολήσει πάρα πολύ. Μάλιστα κάνατε και μία σύγκριση με τον παλιό κώδικα που προέβλεπε έντεκα ή δώδεκα βαθμούς και τώρα οι βαθμοί αυτοί είναι επτά. Μιλήσατε για το κίνητρο της εξέλιξης, που πρέπει να είναι ένα κίνητρο σταθερό και μόνιμο μέχρι το πέρας της ζωής του δημοσίου υπαλλήλου. Δεν νομίζω ότι αυτή η αρχή παραβιάζεται με την κλίμακα τη σημερινή, γιατί ο διευθυντής, αν ακώλυτα εξελιχθεί, χρειάζεται είκοσι χρόνια, ο δε γενικός διευθυντής χρειάζεται είκοσι πέντε χρόνια. 

ΑΝΤΩΝΙΟΣ ΦΟΥΣΑΣ: Δεκαπέντε χρόνια διευθυντής. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεκαπέντε χρόνια διευθυντής, αγαπητέ συνάδελφε, με την προοπτική να γίνει γενικός διευθυντής. Και λέω, ακώλυτα, σε μια συνεχή, αδιατάρακτη εξέλιξη. 

Θα μου πείτε ότι αυτές οι επτά κλίμακες μέσα από ένα διάλογο θα μπορούσαν να γίνουν οκτώ ή εννέα. Ναι. Να, λοιπόν, πού θα μπορούσε να βρεθεί το σημείο της σύγκλισης. Γι' αυτό μιλώ για σημείο σύγκλισης. 

'Οταν μιλήσατε για αρμοδιότητες, είμαι βέβαιος -ένα άλλο σημείο το οποίο είπατε ότι είναι καθοριστικό στο πλαίσιο του κώδικα- προφανώς θα εννοούσατε όχι την απεμπόληση της αρμοδιότητας της πολιτικής αρχής, αλλά προφανώς θα μιλούσατε... 

ΠΡΟΚΟΠΗΣ ΠΑΥΛΟΠΟΥΛΟΣ: Για εκτελεστικές αρμοδιότητες. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τέτοιες, λοιπόν, έχουν σκιωδώς νομοθετηθεί με την πρόθεση της περιγραφής θέσεων εργασίας σε όλες τις οργανικές μονάδες... 

ΠΡΟΚΟΠΗΣ ΠΑΥΛΟΠΟΥΛΟΣ: Στους οργανισμούς. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι. Και ήδη σκοπεύουμε να το κάνουμε. Θα μπορούσαμε να το ενδυναμώσουμε ακόμη περισσότερο μέσα στον κώδικα. 

Αναφέρω δύο σημεία στα οποία σταθήκατε και δώσατε πολύ μεγάλο βάρος, για να δείξω πόσο πολύ θα μπορούσαμε να πλησιάσουμε. Ας είναι. Νομίζω ότι χάθηκε μια ευκαιρία να ψηφίσουμε ένα σημαντικό νομοθέτημα ομόφωνα. Ας πάρουμε ένα δίδαγμα όλοι απ' αυτό, όταν μπορούμε τέτοια πράγματα να τα προλαβαίνουμε. 

Σε ό,τι έχει σχέση με το άλλο που είπατε, αγαπητέ συνάδελφε, για τα δύο σημεία, θα σας δώσω ευθύς αμέσως μία απάντηση. Χαίρομαι ειλικρινά που το ΑΣΕΠ -αν και με ένα τρόπο εντελώς ταραχώδη ψηφίστηκε και όχι με συναίνεση ευρεία στο Σώμα- σήμερα περιβάλλεται από μία ευρεία συναίνεση. Αυτό φαίνεται απ' όλες τις πλευρές του Κοινοβουλίου. 

Εμείς είμαστε ευτυχείς όταν ακούμε προτάσεις που διευρύνουν αυτό το ρόλο. Οι προτάσεις έρχονται σε ανοικτά αυτιά, αγαπητέ συνάδελφε. Σας είπα τις επιφυλάξεις μας για τις ανεξάρτητες αρχές, πλην όμως θέλω να σημειώσετε ότι στο θέμα των προσλήψεων το θέμα έχει επιλυθεί ως προς την αξιοκρατία, στο θέμα των μεταθέσεων επίσης. Παραμένει ανοικτό το θέμα των αποσπάσεων και των μετατάξεων που θα το δούμε μαζί διακομματικά, πώς αυτό θα ρυθμιστεί. Θα είναι το ΑΣΕΠ η αρχή αυτή, θα είναι άλλος τρόπος; Πάντως είμαστε ανοικτοί να το συζητήσουμε. Και βεβαίως τα προεδρικά διατάγματα που είναι εννέα τον αριθμό -σημειώσατε εσείς τα πιο σημαντικά προεδρικά διατάγματα που είναι για τους διυπουργικούς κλάδους και για την αξιολόγηση- αυτά μπορούμε να δεσμευθούμε ότι θα τα ολοκληρώσουμε μέχρι το τέλος του φετινού έτους. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Κηρύσσεται περαιωμένη η συζήτηση... 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο για μισό λεπτό. 

ΠΡΟΕΔΡΕΥΩΝ (Παναγιώτης Σγουρίδης): Κανονικά δεν έχετε δικαίωμα, αλλά θα σας δώσω το λόγο για δύο λεπτά. 

ΑΧΙΛΛΕΥΣ ΚΑΝΤΑΡΤΖΗΣ: Δεν θα χρειαστούν δύο λεπτά. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Ακούω επανειλημμένα από τον κύριο Υπουργό να λέει ότι ψηφίσαμε τα νομοσχέδια ομόφωνα. Προσπαθώ να σκεφθώ και πιέζω τη μνήμη μου να θυμηθεί ποια ήταν τα νομοσχέδια τα οποία ψηφίστηκαν ομόφωνα. Προφανώς θα εννοεί τα νομοσχέδια, τα οποία ψηφίστηκαν με συναίνεση ή με ευρεία συναίνεση από το κόμμα της Αξιωματικής Αντιπολίτευσης, τη Νέα Δημοκρατία. 

'Οσον αφορά τον Κώδικα Διοικητικής Διαδικασίας, για τον οποίο αναφέρθηκε ο κ. Παυλόπουλος προηγουμένως, εμείς μένουμε στο παρόν, δεν τον ψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Θα ήμουν ευτυχής, κύριε Κανταρτζή, εάν πράγματι μέσα σε αυτήν την Αίθουσα ψηφίζαμε ομόφωνα τα νομοσχέδια, κάποια από τα νομοσχέδια. Θα ήμουν ευτυχής. 

NIKOΛΑΟΣ ΓΚΑΤΖΗΣ: Και εμείς θα το θέλαμε. 

ΠΡΟΕΔΡΕΥΩΝ (Παναγιώτης Σγουρίδης): 'Αρα, λοιπόν, το να εναντιωθούμε, έστω και εκ παραδρομής στο ότι ο Υπουργός είπε δηλαδή ότι ψηφίστηκαν νομοσχέδια ομόφωνα, αυτό δεν σημαίνει τίποτε. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι κακό, αγαπητέ συνάδελφε, να ψηφίζουμε ομόφωνα τα νομοσχέδια; 

ΠΡΟΕΔΡΕΥΩΝ (Παναγιώτης Σγουρίδης): Σαφώς και δεν είναι κακό, κύριε Υπουργέ. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να σας θυμίσω, λοιπόν, τρία που έρχονται τώρα στο μυαλό μου. 'Οταν ήμουν στο Υπουργείο Πολιτισμού, το νομοσχέδιο για τις τιμητικές συντάξεις ψηφίστηκε ομόφωνα. Με τη σημερινή μου ιδιότητα πέρσι, πριν από ένα χρόνο και κάτι, το νομοσχέδιο για την επέκταση του καθεστώτος των προσλήψεων το ψηφίσαμε ομόφωνα. 

ΑΧΙΛΛΕΥΣ ΚΑΝΤΑΡΤΖΗΣ: Δεν ψηφίστηκε ομόφωνα. 

ΠΡΟΕΔΡΕΥΩΝ (Παναγιώτης Σγουρίδης): 'Οχι, αυτό δεν ψηφίστηκε ομόφωνα, αλλά αυτό δεν σημαίνει τίποτα. 

Κηρύσσεται περαιωμένη η συζήτηση επί της αρχής του σχεδίου νόμου: "Κύρωση Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

Ερωτάται το Σώμα: Γίνεται δεκτό το σχέδιο νόμου επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το σχέδιο νόμου του Υπουργείου Εσωτερικών Δημόσιας Διοίκησης και Αποκέντρωσης "Κύρωση Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις", έγινε δεκτό επί της αρχής κατά πλειοψηφία. 

Εισερχόμαστε στην ψήφιση του άρθρου πρώτου. 

Ερωτάται το Σώμα: Γίνεται δεκτό το άρθρο πρώτο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο πρώτο έγινε δεκτό κατά πλειοψηφία. 

Εισερχόμαστε στην ψήφιση του άρθρου δεύτερου, όπως αυτό έχει τροποποιηθεί. 'Εχουν διανεμηθεί οι τροποποιήσεις αυτές του δεύτερου άρθρου από τον κύριο Υπουργό και παρακαλώ να ενσωματωθούν και στα Πρακτικά. 

(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος καταθέτει στα Πρακτικά την τροποποίηση του δευτέρου άρθρου, η οποία έχει ως εξής: 

T Ρ Ο Π Ο Π Ο Ι Η Σ Η

του 'Αρθρου δεύτερου

του νομοσχεδίου για την

"Κύρωση Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων ΝΠΔΔ και άλλες διατάξεις" 

'Αρθρο δεύτερο

Μεταβατικές διατάξεις

1. Στο τελευταίο εδάφιο της παρ. 1 όπως διαμορφώθηκε στη Διαρκή Επιτροπή, οι λέξεις "που πλεονάζει" αντικαθίστανται με τις λέξεις "στον κατεχόμενο βαθμό". 

2. Μετά το δεύτερο εδάφιο της υπό νέα αρίθμηση παρ. 5 προστίθενται τρία εδάφια που έχουν ως εξής: 

"Στην περίπτωση αυτή προσαυξάνεται ο συνολικός χρόνος της πραγματικής δημόσιας υπηρεσίας τους κατά το χρόνο που απαιτείται για τη συμπλήρωση τριάντα πέντε (35) ετών πραγματικής υπηρεσίας και όχι περισσότερο από δύο έτη. Αν δεν επιλέξουν την αποχώρησή τους από την υπηρεσία εφαρμόζονται οι διατάξεις των δύο τελευταίων εδαφίων της παρ. 8 του άρθρου 82 του παρόντος Κώδικα. 

Οι κατά τη δημοσίευση του παρόντος νόμου προϊστάμενοι διευθύνσεων που κατέχουν τη θέση αυτή, κατ' εφαρμογή των διατάξεων του τέταρτου ή πέμπτου εδαφίου της παρ. 2 του άρθρου 36 του ν. 2190/1994, κατατάσσονται αυτοδικαίως στο βαθμό του διευθυντή". 

3. Στο τελευταίο εδάφιο της υπό νέας αρίθμησης παρ. 5 η φράση "εντός έξι (6) μηνών από την έναρξη ισχύος του παρόντος" αντικαθίσταται από την φράση "μέχρι 31 Δεκεμβρίου 1999". 

4. Στην υπό νέα αρίθμηση παρ. 7 η φράση "της προηγούμενης παραγράφου 6" γίνεται "της προηγούμενης παραγράφου 5". 

Στο τελευταίο εδάφιο της υπό νέας αρίθμησης παρ. 8 η φράση "με επιφύλαξη των διατάξεων των δύο τελευταίων εδαφίων της παρ. 6 του παρόντος άρθρου" γίνεται "με την επιφύλαξη των διατάξεων των τριών τελευταίων εδαφίων της παρ. 5 του παρόντος άρθρου". 

Στο πρώτο εδάφιο της παρ. 13 η φράση "σύμφωνα με τις διατάξεις της προηγούμενης παρ. 6" γίνεται "σύμφωνα με τις διατάξεις της προηγούμενης παρ. 5". 

Στο πρώτο και δεύτερο εδάφιο της παρ. 19 οι φράσεις "που έχουν τις προϋποθέσεις της παρ. 10 του παρόντος άρθρου" γίνονται "που έχουν τις προϋποθέσεις της παρ. 9 του παρόντος άρθρου". 

5. Στην υπό νέα ρύθμιση προστίθενται τα ακόλουθα δύο εδάφια: 

"Αν συνεπεία αναδιοργάνωσης καταργηθεί οργανική μονάδα Γενικής Διεύθυνσης ή Διεύθυνσης οι προϊστάμενοι με βαθμό Γενικού Δ/ντή ή Διευθυντή, αντίστοιχα, που δεν ασκούν εφεξής, καθήκοντα Προϊσταμένου, διατηρούν το βαθμό και τις αποδοχές τους και καταλαμβάνουν αυτοδικαίως προσωποπαγείς θέσεις, οι οποίες προέρχονται από τη μετατροπή των θέσεων που κατείχαν και ασκούν τα καθήκοντα που ορίζονται με απόφαση του οικείου Υπουργού ή του οργάνου Διοίκησης του οικείου Νομικού Προσώπου Δημοσίου Δικαίου. 

Αν κενωθούν ή συσταθούν αντίστοιχες θέσεις του βαθμού και του κλάδου τους, καταλαμβάνουν αυτοδικαίως τις θέσεις αυτές και με τη σειρά που καθορίζει το αρμόδιο Υπηρεσιακό Συμβούλιο, σε περίπτωση που δεν επαρκούν για όλους". 

Ο Υφυπουργός

Εσωτερικών, Δημ. Διοίκησης & Αποκέντρωσης

ΣΤΑΥΡΟΣ ΜΠΕΝΟΣ")

ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς που θέλει επί του άρθρου αυτού το λόγο; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να πω κάτι για το άρθρο δεύτερο. 

Πέραν των γραπτών αλλαγών που σας διένειμα πριν από δύο ώρες περίπου, υπάρχει και μία άλλη που θα τη θέσω στην κρίση του Σώματος. Δεν πρόλαβα να συνεννοηθώ με όλους τους συναδέλφους, έχω συνεννοηθεί όμως με τους περισσότερους. Να σας πω τι αφορά στην ουσία του και αν συμφωνήσουμε στην ουσία να σας το αναγνώσω. Διαφορετικά να μην το αναγνώσω. 

Αφορά τους διευθυντές που είναι ΔΕ σε ορισμένες διοικητικές μονάδες. Αφορά κυρίως το ΙΚΑ και είναι είκοσι με τριάντα τον αριθμό. Είναι σήμερα διευθυντές, αλλά δεν είναι ΠΕ, είναι ΔΕ και θέλουμε να τους δώσουμε τη δυνατότητα με τις νέες διαδικασίες να κριθούν ισοτίμως με τους συναδέλφους τους, τους ΠΕ. Περί αυτού πρόκειται. Εάν συμφωνεί το Σώμα να το διαβάσω. Αν δεν συμφωνεί να μην το διαβάσω. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Συμφωνείτε, κύριε Φούσα; 

ΑΝΤΩΝΙΟΣ ΦΟΥΣΑΣ: Θα ήθελα να κάνω μία παρατήρηση, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φούσα, έχετε το λόγο. 

ΑΝΤΩΝΙΟΣ ΦΟΥΣΑΣ: Και εγώ συμφωνώ -και μάλλον το εισηγηθήκαμε- και θα ήθελα να αιτιολογήσω το γιατί. 

Πράγματι αυτοί οι υπάλληλοι οι οποίοι είναι ΔΕ ασκούν καθήκοντα διευθυντού σήμερα. Δεν μας ενδιαφέρει πώς επελέγησαν. Θεωρώ ότι είναι τελείως άδικο με μία διάταξη σήμερα να τους πούμε "κύριοι, εσείς είστε άχρηστοι να ασκείτε τα καθήκοντα αυτά". Δεν λέμε ότι θα τα ασκούν και στο μέλλον, λέμε ότι θα κριθούν και αυτοί. 'Ετσι δεν είναι; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι. 

ΑΝΤΩΝΙΟΣ ΦΟΥΣΑΣ: Θα μπορούν και εκείνοι να κριθούν όπως και οι άλλοι. 

ΠΡΟΕΔΡΕΥΩΝ (Παναγιώτης Σγουρίδης): Ισοτίμως. 

ΑΝΤΩΝΙΟΣ ΦΟΥΣΑΣ: Να κριθούν και αυτοί ισοτίμως. Κάτω από αυτήν την έννοια και εμείς ασφαλώς το ψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Θέλετε το λόγο, κύριε Κανταρτζή; 

ΑΧΙΛΛΕΥΣ ΚΑΝΤΑΡΤΖΗΣ: 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, νομίζω ότι δεν διαφωνεί το Σώμα. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Να αναγνώσω τη διάταξη τότε: "Οι κατά τη δημοσίευση του παρόντος υπάλληλοι της κατηγορίας ΔΕ που κατέχουν θέση προϊσταμένου διεύθυνσης έχουν δικαίωμα να κρίνονται για προαγωγή στο βαθμό του διευθυντή μαζί με τους υπαλλήλους της κατηγορίας ΠΕ ή και ΤΕ. Σε περίπτωση προαγωγής τους η θέση λογίζεται ότι ανήκει στον οικείο κλάδο της κατηγορίας ΔΕ μέχρις ότου κενωθεί." 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, μήπως πρέπει, για να είναι σε αρμονία με το άρθρο 79, παράγραφος 8, να μιλάμε για τους υπαλλήλους των περιφερειακών υπηρεσιών και των νομικών προσώπων δημοσίου δικαίου; Γιατί αυτό λέει εκεί. Παρακαλώ να το δείτε. Δηλαδή, για να είναι σύμφωνα με το άρθρο, του οποίου εισάγουμε παρέκκλιση, 79, παράγραφος 8, έχω την εντύπωση ότι πρέπει να μιλάμε για τους υπαλλήλους των περιφερειακών υπηρεσιών και των νομικών προσώπων δημοσίου δικαίου. Δηλαδή για όλα τα νομικά πρόσωπα δημοσίου δικαίου, αλλά για τις περιφερειακές υπηρεσίες του δημοσίου και όχι για τις κεντρικές υπηρεσίες. 

ΠΡΟΕΔΡΕΥΩΝ (Παναγιώτης Σγουρίδης): Εάν θέλει περισσότερη μελέτη, κύριε Υπουργέ... 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημοσίας Διοίκησης και Αποκέντρωσης: Ναι, θέλει περισσότερη μελέτη. Θα έλεγα, να το αφήσουμε απόψε, να το δούμε νηφάλια και να το φέρουμε ίσως σε ένα άλλο νομοσχέδιο του Υπουργείου κάποια άλλη στιγμή. Να το αφήσουμε, αγαπητοί συνάδελφοι, για να μη δημιουργηθούν εμπλοκές και με άλλες κατηγορίες δημοσίων υπαλλήλων. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

ΠΡΟΚΟΠΗΣ ΠΑΥΛΟΠΟΥΛΟΣ: Αν μου επιτρέπετε, κύριε Πρόεδρε. Να μη θεωρήσει ο κύριος Υπουργός ότι η αιτία είναι η μεταβολή που επισημαίνω στην τροπολογία, που δημιουργεί το πρόβλημα. Κάθε άλλο. Εγώ τη δέχομαι, όπως την πρότεινε στην αρχή. Εγώ δεν θα επιμείνω σε αυτό. Εγώ θέλω να συζητηθεί τώρα. Και η Νέα Δημοκρατία προτείνει "ναι" στην περίπτωση αυτήν και με την πρόταση που έκανε ο κύριος Υπουργός. Του το είπα, γιατί ίσως θα διευκόλυνε τα πράγματα. Αλλά και όπως την εισηγήθηκε, εμείς την ψηφίζουμε. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημοσίας Διοίκησης και Αποκέντρωσης): Ακούστε. Εκφράσθηκε η βούληση και της Νέας Δημοκρατίας και η δική μας. Δεν θα ήθελα, όμως, να διακινδυνεύσουμε, σε ένα πολύ μικρό χρονικό διάστημα, να κάνουμε μία ρύθμιση που θα έχει ενδεχομένως αλυσιδωτά αρνητικά αποτελέσματα. 

Εάν συμφωνούμε, θα το φέρουμε σε επόμενο νομοσχέδιο, αφού το δούμε νηφάλια όλες οι πολιτικές δυνάμεις. 

Μια άλλη μικρή αλλαγή, που θα ήθελα να κάνω είναι για την ισχύ των διατάξεων. Αντί για τέσσερις μήνες στο τέλος, να γίνει δύο μήνες. 

ΠΡΟΕΔΡΕΥΩΝ (Παναγιώτης Σγουρίδης): Αυτή η αλλαγή είναι στο ακροτελεύτιο άρθρο, κύριε Υπουργέ; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημοσίας Διοίκησης και Αποκέντρωσης): Μάλιστα, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Ερωτάται το Σώμα: Γίνεται δεκτό το άρθρο δεύτερο, όπως αυτό τροποποιήθηκε από τον κύριο Υπουργό, με τις τροποποιήσεις που έχουν διανεμηθεί και έχουν κατατεθεί στα Πρακτικά; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΤΩΝΙΟΣ ΦΟΥΣΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δεύτερο έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 

Πριν ψηφισθεί το ακροτελεύτιο άρθρο, θα ήθελα να σας πω, κύριοι συνάδελφοι, ότι υπάρχουν δύο τροπολογίες υπουργικές. Η μία είναι η με γενικό αριθμό 2341 και ειδικό 209, κατατεθείσα στις 18.1.1999, για τον τρόπο εκπροσώπησης των συνδέσμων των δήμων και κοινοτήτων στα όργανα της TEΔΚ και της ΚΕΔΚΕ και η άλλη είναι η με γενικό αριθμό 2347 και ειδικό 212, για την επέκταση διατάξεων του κώδικα στο μόνιμο προσωπικό των ΟΤΑ. 

ΣΤΑΥΡΟΣ ΜΠΕΝΟΣ (Υφυπουργός Εσωτερικων Δημοσίας Διοίκησης και Αποκέντρωσης): Τη μία τροπολογία θα την αναπτύξει ο κ. Φλωρίδης και την άλλη εγώ. 

ΠΡΟΕΔΡΕΥΩΝ (Παναγιώτης Σγουρίδης): Πριν όμως, εισέλθουμε στη συζήτηση αυτών των τροπολογιών, κύριε Υπουργέ, θα ήθελα να ερωτήσω. Υπάρχουν και τρεις τροπολογίες Βουλευτών δύο εμπρόθεσμες και μία εκπρόθεσμη. Θα κάνετε καμία από αυτές δεκτή; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημοσίας Διοίκησης και Αποκέντρωσης): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Πάντως, όποιος συνάδελφος θέλει να αναπτύξει την τροπολογία του, έχει το δικαίωμα να το κάνει, εκτός της εκπροθέσμου. 

Ο Υφυπουργός Δημοσίας Διοίκησης και Αποκέντρωσης κ. Γεώργιος Φλωρίδης έχει το λόγο, για να την τροπολογία με γενικό αριθμό 2341 και ειδικό 209. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημοσίας Διοίκησης και Αποκέντρωσης): Κυρίες και κύριοι συνάδελφοι, με το πρόγραμμα "ΚΑΠΟΔΙΣΤΡΙΑΣ" και τις συνενώσεις των κοινοτήτων σε δήμους, στις περισσότερες των περιπτώσεων, έχουμε οδηγηθεί στην ταύτιση της χωρικής εκπροσώπησης των συνδέσμων με τους καινούριους δήμους. 'Ετσι λοιπόν, οι νέοι δήμοι υπεισέρχονται σε όλες τις λειτουργίες που ασκούσαν οι σύνδεσμοι. 

Με αυτήν την εξέλιξη, στα συλλογικά όργανα της Τοπικής Αυτοδιοίκησης θεωρούμε ότι πρέπει πλέον να εκπροσωπούνται οι δήμοι όχι οι σύνδεσμοι, οι εναπομείναντες εν πάσει περιπτώσει. Αλλά και γι'αυτούς που έχουν απομείνει πρέπει να πούμε ότι η δια των συνδέσμων εκπροσώπηση συνιστά σε πολλές περιπτώσεις διπλή εκπροσώπηση των ιδίων δήμων, στο ίδιο όργανο. Επομένως, αυτό το αντιμετωπίζουμε με βάση την καινούρια κατάσταση που έχει δημιουργηθεί και οι συνελεύσεις των τοπικών ενώσεων δήμων και κοινοτήτων θα συγκροτούνται μόνο από εκπροσώπους των δήμων και όχι των συνδέσμων. 

ΑΝΤΩΝΙΟΣ ΦΟΥΣΑΣ: Και των κοινοτήτων; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Και των κοινοτήτων. Βεβαίως, οι κοινότητες συνεχίζουν να εκπροσωπούνται κανονικά. Απλώς, δεν θα εκπροσωπούνται πλέον στη γενική συνέλευση της ΤΕΔΚ μόνο οι σύνδεσμοι. 

ΠΡΟΕΔΡΕΥΩΝ (Παναγιώτης Σγουρίδης): Οι σύνδεσμοι κοινοτήτων έγιναν δήμοι. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι κοινότητες εκπροσωπούνται πλέον με έναν εκπρόσωπο, με τον πρόεδρο της κοινότητας. 

ΠΡΟΕΔΡΕΥΩΝ (Παναγιώτης Σγουρίδης): Υπάρχει κάποιος που θέλει το λόγο επί της τροπολογίας αυτής; Ο κ. Φούσας, ο κ. Κανταρτζής και μετά ο κ. Παυλόπουλος ως Κοινοβουλευτικός Εκπρόσωπος. 

Ο κ. Φούσας έχει το λόγο. 

ΑΝΤΩΝΙΟΣ ΦΟΥΣΑΣ: Δύο λέξεις μόνο. Παρά το γεγονός ότι εκ πρώτης όψεως φαίνεται ότι θέλει να προσαρμοστεί το θέμα αυτό στα νέα δεδομένα με τον "ΚΑΠΟΔΙΣΤΡΙΑ" και παρά το γεγονός ότι το κόμμα μας έχει διατυπώσει τις θέσεις του για τον "ΚΑΠΟΔΙΣΤΡΙΑ", έχω τη γνώμη ότι μάλλον προβλήματα θα δημιουργηθούν, όπως έχει το κείμενο αυτό. Για παράδειγμα, δεν λαμβάνονται υπόψη οι πληθυσμοί κάθε δήμου και δημιουργούνται και άλλα προβλήματα. Θεωρούμε ότι είναι πρόχειρο, μάλλον, όπως είναι διατυπωμένο. Εκ του λόγου αυτού, σε συνδυασμό με τη συνολική μας αντίθετη τοποθέτηση για τον κώδικα, δυστυχώς είμαστε υποχρεωμένοι να είμαστε αντίθετοι. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής, έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Φαίνεται ότι η Κυβέρνηση αντιλήφθηκε έγκαιρα ότι μέσα από την εκπροσώπηση και μέσω των συνδέσμων είχαμε διπλή εκπροσώπηση και αλλοιωνόταν η σύνθεση. Το θυμήθηκε, βεβαίως, τώρα που έχουν καταργηθεί οι σύνδεσμοι μετά από την αναγκαστική συνένωση. 

Κατ'αρχήν, δεν έχουμε αντίρρηση όσον αφορά την κατάργηση της εκπροσώπησης μέσω των συνδέσμων, γιατί όπως προανέφερα, οδηγούσε σε αλλοίωση της σύνθεσης των δευτεροβάθμιων και τριτοβάθμιων οργανώσεων, αφού είχαμε διπλή εκπροσώπηση. Το ζήτημα όμως δεν είναι εκεί. Το ζήτημα είναι με ποιο τρόπο θα ρυθμιστεί η εκπροσώπηση των δήμων και των κοινοτήτων που υπάρχουν στις τοπικές ενώσεις και στην κεντρική ένωση. 

Γιατί κύριε Υπουργέ, αφήνετε και πάλι σε προεδρικό διάταγμα και γιατί δεν φέρνετε νόμο για να συζητήσουμε στη Βουλή τον τρόπο εκλογής των αντιπροσώπων; Το βάζετε σε προεδρικό διάταγμα για να μπορέσετε, βέβαια, να αποφύγετε τη συζήτηση στη Βουλή και να καθιερώσετε και πάλι μέσα από προεδρικά διατάγματα ένα καλπονοθευτικό εκλογικό σύστημα. 

Επανειλημμένα, το κόμμα μας έχει καταθέσει συγκεκριμένη πρόταση. Θα θέλαμε να υιοθετούνταν η πρόταση αυτή και να ψηφιστεί με νόμο από τη Βουλή. Ποιον τρόπο υποδείξαμε -και εμμένουμε σε αυτό- για την εκλογή των αντιπροσώπων των δήμων και των κοινοτήτων για τις τοπικές ενώσεις; Πρώτον, θα πρέπει να υπάρχει ένας ελάχιστος σταθερός αριθμός κατά δήμο ή κοινότητα που να εξασφαλίζει την αντιπροσώπευση όλων των πρωτοβάθμιων Οργανισμών Τοπικής Αυτοδιοίκησης. Δεύτερον, θα πρέπει να υπάρχει ένας επιπλέον αριθμός που θα καθορίζεται με πληθυσμιακά κριτήρια και όχι σαν αυτά που σκοπεύετε να περάσετε μέσα από τα προεδρικά διατάγματα, όπως δείχνουν οι πληροφορίες που έχουν δημοσιευθεί, που θα μπορούσαν να οδηγήσουν και οδηγούν σε αλλοίωση της σύνθεσης. Για παράδειγμα τους ίδιους εκπροσώπους έχει ένας δήμος πέντε χιλιάδων κατοίκων με ένα δήμο τριάντα χιλιάδων κατοίκων. Να, γιατί λέμε ότι θα πρέπει να υπάρχει ο επιπλέον αριθμός που θα καθορίζεται με πληθυσμιακά κριτήρια. 

Τρίτο ζήτημα και το πιο σημαντικό, το εκλογικό σύστημα. Με ποιο τρόπο θα γίνει η εκλογή των αντιπροσώπων; Αυτό το οποίο υπήρχε και στο οποίο επιμένετε είναι να εκλέγονται τέσσερις από τη πλειοψηφία και τρείς από τη μειοψηφία. 'Εχουμε ένα πλειψηφικό ουσιαστικά σύστημα. Η πρότασή μας είναι σαφής και καθαρή: Εκλογή των αντιπροσώπων με απλή αναλογική, με βάση τα ποσοστά που έλαβαν οι συνδυασμοί την πρώτη Κυριακή των δημοτικών εκλογών. 

Αυτό είναι το ποσοστό που μας δείχνει τη θέληση του λαού. Με βάση αυτό το ποσοστό να γίνεται και η κατανομή των αντιπροσώπων. Να γιατί θέλετε να τα πάτε σε προεδρικά διατάγματα. Για να ξαναβάλετε από την πίσω πόρτα καλπονοθευτικά εκλογικά συστήματα. Εμείς καταψηφίζουμε αυτήν την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Ανεξαρτήτως της τυπικότητας της τροπολογίας η οποία είναι άνευ ουσίας στην προκειμένη περίπτωση διότι έτσι πρέπει να γίνει ύστερα από αυτά, η αυτοκρατορική εμφάνιση με τα προεδρικά διατάγματα για να εκπροσωπηθούν οι ΤΕΔΚ, οι κοινότητες και οι δήμοι, μας βρίσκει τελείως αντιθέτους διότι πρόκειται για αντιδημοκρατικό τρόπο λειτουργίας με τον οποίο παίρνουν τεχνητά τις πλειοψηφίες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα να παρακαλέσω τον κύριο Υπουργό πριν λήξει αυτή η συνεδρίαση να δεσμευθεί, ότι στο πρώτο νομοσχέδιο αρμοδιότητος του Υπουργείου του θα έρθει η τροπολογία -μιλάω για την προηγούμενη σχετικά με την κατηγορία ΔΕ- και ότι θα κινείται προς την ίδια κατεύθυνση για την οποία μιλήσαμε σήμερα. Συμφωνήσαμε κάτι και πρέπει να το τηρήσουμε.Αν το Υπουργείο θέλει να σκεφθεί το θέμα μπορεί να το κάνει. 'Ομως η πολιτική δέσμευση μέσα στη Βουλή ισχύει και ως προς το χρονοδιάγραμμα, που θα είναι στο επόμενο νομοσχέδιο μέσα στο Φεβρουάριο, και ως προς την τακτική, δηλαδή ότι θα υπάρξει ρύθμιση προς αυτήν την κατεύθυνση. 

Ως προς την τροπολογία την οποία συζητάμε τώρα θέλω να πω, ότι η Νέα Δημοκρατία δεν συμφωνεί διότι τόσο σοβαρά ζητήματα δεν πρέπει να ρυθμίζονται με εξουσιοδοτήσεις. Θεωρώ απαράδεκτο να ψηφίζουμε κώδικα Δημοσίων Υπαλλήλων και να μπαίνει σε αυτόν θέμα που σχετίζεται με εξουσιοδότηση εκπροσώπησης στις τοπικές ενώσεις. Δεν σέβεσθε πια ούτε την διαδικασία. 

Εδώ παρατηρείται το εξής οξύμωρο: Δεν βάζουμε τροπολογίες που ανήκουν στο περιεχόμενο του νόμου γιατί θέλουμε να τις σκεφθούμε και δεχόμεθα μια άσχετη εξουσιοδότηση. Παρακαλώ να αποσυρθεί αυτή η τροπολογία. 

Είναι σοβαρά πράγματα αυτά; Δεν συζητάμε την ουσία των διατάξεων του κώδικα και καθόμαστε και δίνουμε εξουσιοδοτήσεις για τέτοια θέματα; Αυτά όσον αφορά τη διαδικασία. 

Επί της ουσίας τώρα δεν έχουμε καμία εμπιστοσύνη στο τρόπο με τον οποίο ρυθμίζει αυτά τα θέματα η Κυβέρνηση.'Εχουμε την πικρή εμπειρία του τρόπου με τον οποίο ρυθμίστηκε το θέμα των ΤΕΔΚ. Εκεί παρατηρήθηκε το εξης καταπληκτικό φαινόμενο: Επειδή δεν λαμβάνεται υπόψη η δημοκρατική αρχή του πληθυσμιακού κριτηρίου βλέπουμε ένα δήμο, όπως ο Δήμος Κορίνθου με τριάντα πέντε χιλιάδες κατοίκους να έχει λιγότερους εκπροσώπους ή ίσους με το Δήμο Σικυώνος ο οποίος έχει τους μισούς και λιγότερους κατοίκους, μόνο και μόνο επειδή λόγω των αναγκαστικών συνενώσεων έχει περισσότερους δημοτικούς συμβούλους. Είναι αυτό εφαρμογή της δημοκρατικής αρχής και της αρχής της λαϊκής κυριαρχίας; Είναι τρόπος ρύθμισης των θεμάτων της Tοπικής Aυτοδιοίκησης ή εξακολουθούμε να παίζουμε μικροκομματικά παιχνίδια; 

Μέχρι τώρα, κύριε Υφυπουργέ Δημόσιας Διοίκησης και Αποκέντρωσης, τηρήσαμε χαμηλούς τόνους παρά τις αντιρρήσεις μας. 'Ομως αυτή η τροπολογία δεν έχει καμία θέση σ' αυτόν τον κώδικα ούτε και στο πνεύμα που διέπνεε την όλη συζήτηση που είχαμε εδώ. Είναι μια διαδικασία που απέχει πόρρω από εκείνα που το Σύνταγμα και ο Κανονισμός της Βουλής απαιτούν για έναν κώδικα. Είναι μια εξουσιοδότηση που έχει την ίδια σκοπιμότητα που έκρυβε και η προηγούμενη για την οποία είχαμε κάνει συγκεκριμένες παραστάσεις. Δεν πρόκειται να τη δεχθούμε. Αν όμως την ψηφίσετε αφού έχετε την Pλειοψηφία, ας είστε ειλικρινής με τον εαυτόν σας και να πείτε, για να αποτελεί έναν oδηγό για την εφαρμογή και την επεξεργασία από το Συμβούλιο της Επικρατείας, ότι ο τρόπος με τον οποίο θα καθορίζονται οι εκπρόσωποι θα είναι σύμφωνος με το πληθυσμιακό κριτήριο και τη δημοκρατική αρχή. Πέστε αυτές τις λέξεις, αν δεν τις φοβάσθε. Ελπίζω ως πάλαι ποτέ σοσιαλιστικό κίνημα να μην τις φοβάσθε. Να πείτε αυτές τις λέξεις για να ξέρουμε και εμείς τι γίνεται. Δεν δεχόμαστε την τροπολογία ακριβώς γιατί έχουμε αντίρρηση για τον τρόπο με τον οποίο την εισάγετε. 

ΠΡΟΕΔΡΕΥΩΝ(Παναγιώτης Σγουρίδης): Ο κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Νομίζω ότι μεγεθύνεται ένα πολύ απλό θέμα. Το θέμα που αντιμετωπίζουμε σήμερα έχει ως αφετηρία του το άρθρο 16 παράγραφος 3 του ν.2539/97 που προβλέπει, ότι την εκτέλεση του σκοπού για τον οποίο είχαν συσταθεί οι σύνδεσμοι δήμων και κοινοτήτων αναλαμβάνουν οι δήμοι. 

Αυτό αυτομάτως σημαίνει -και πιστεύω ο κ. Παυλόπουλος το αντιλαμβάνεται, διότι και νομικό πνεύμα έχει και πολιτικό αισθητήριο πολύ καλό- ότι καταργούνται εν τοις πράγμασι οι σύνδεσμοι δήμων και κοινοτήτων. Αυτή είναι η έννοια της διάταξης. Και πηγαίνω και πιο πέρα ώστε να δούμε ποια είναι η σκοπιμότητα της ύπαρξης συνδέσμων, όταν δημιουργούμε τους ισχυρούς ΟΤΑ, που προβλέπει ήδη ο "ΚΑΠΟΔΙΣΤΡΙΑΣ". 

Συνεπώς, να ξεκινήσουμε από τη διάταξη αυτή που προβλέπει, επαναλαμβάνω, την κατάργηση των συνδέσμων. Πείτε μου εσείς, αφού καταργούνται, πώς είναι δυνατόν να συμμετέχουν στις συνελεύσεις της Τοπικής Ενωσης Δήμων και Κοινοτήτων; Και γιατί να είστε με την καχυποψία ότι η Κυβέρνηση επιδιώκει φαλκίδευση και αλλοίωση του εκλογικού αποτελέσματος, άραγε, πώς θα το πετύχει αυτό; 'Εχει υπολογίσει ποιοι είναι οι σύνδεσμοι και ποιοι είναι οι δήμοι και οι κοινότητες που μετέχουν και άρα θα καταργήσουμε τους ήδη καταργημένους και έτσι θα έχουμε το επιθυμητό εκλογικό αποτέλεσμα; 

'Εχω την αίσθηση ότι είναι υπερβολικές οι ανησυχίες και θεωρώ πως αυτή η ρύθμιση δεν είναι τίποτα περισσότερο παρά μία αυτονόητη ρύθμιση, που προέρχεται από την ήδη γενομένη κατάργηση των συνδέσμων. Αν εν πάση περιπτώσει υπάρχει κάποια απορία, είναι αυτή του πώς είναι δυνατό να εκπροσωπούνται και να συμμετέχουν στη συνέλευση της ΤΕΔΚ οι ήδη καταργηθέντες σύνδεσμοι. Παρακαλώ να απαντηθεί αυτό το ερώτημα και μετά βλέπουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίδης έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, επιτρέψτε μου να πω ότι η διάταξη αυτή δεν εισάγεται ως εξουσιοδοτική το πρώτον. Αυτή η διάταξη περιλαμβάνεται ως εξουσιοδοτική στο ν.2503/97. Είναι στο άρθρο 9, παράγραφος 4. Απλώς από τη διάταξη του άρθρου 9 του ν.2503/97 αφαιρούμε τη λέξη "σύνδεσμοι" και η υπόλοιπη διάταξη παραμένει ως έχει. 'Ηρθε εδώ για να υπάρξει ένας εναρμονισμός της νέας κατάστασης με την εκπροσώπηση που πρέπει να ισχύσει. 

'Οσον αφορά το περιεχόμενο του διατάγματος νομίζω σας είναι γνωστό και δεν είναι από δημοσιεύματα. Το διάταγμα εστάλη στην ΚΕΔΚΕ προκειμένου να εκφράσει την κατά νόμο άποψή της και αυτή εξέφρασε την απόλυτη συμφωνία της ομόφωνα στο σχέδιο διατάγματος που έχουμε στείλει. 

'Οσον αφορά την εκπροσώπηση πρέπει να πω ότι υιοθετήθηκαν όλες οι αποφάσεις των συνεδρίων της ΚΕΔΚΕ, που μιλάνε για αναλογικότητα στην εκπροσώπηση και όχι με το πλειοψηφικό που ίσχυε προηγουμένως. Κατά συνέπεια τα βήματα είναι προς την κατεύθυνση, όπως τα προσδιορίζει η αυτοδιοίκηση με τα συνέδριά της. 

Κύριε Πρόεδρε, θέλω να συμπληρώσω στην τροπολογία ότι, η ισχύς του παρόντος άρθρου αρχίζει από τη δημοσίευση του νόμου αυτού στην Εφημερίδα της Κυβερνήσεως και το κάνω αυτό γιατί η ισχύς όλου του κώδικα αρχίζει δύο μήνες μετά τη δημοσίευση και αυτό πρέπει να προσδιοριστεί ειδικά. 

ΠΡΟΕΔΡΕΥΩΝ (Παναγιώτης Σγουρίδης): Είναι κατανοητό για τους λόγους που προτείνεται αυτή η τροποποίηση. 

Ορίστε, κύριε Παυλόπουλε. Πιστεύω ότι επί της ουσίας δεν διαφωνείτε, διαφωνείτε για τον τρόπο. 

ΠΡΟΚΟΠΗΣ ΠΑΥΛΟΠΟΥΛΟΣ: Τώρα είναι που ανησυχώ, κύριε Πρόεδρε, περισσότερο. 

ΠΡΟΕΔΡΕΥΩΝ (Παναγιώτης Σγουρίδης): Γιατί; 

ΠΡΟΚΟΠΗΣ ΠΑΥΛΟΠΟΥΛΟΣ: Γιατί δύο τινά συμβαίνουν: 'Η οι υπηρεσίες του Υπουργείου δεν έχουν νομοτεχνική αντίληψη ή κάτι κρύβεται πίσω. Αν σκοπός του κυρίου Υπουργού είναι να διατηρήσουμε την εξουσιοδότηση όπως είχε, και απλώς να τροποποιηθεί η σχετική νομοθεσία, μόνο και μόνο για να μη μετέχουν οι σύνδεσμοι, τότε δεν αντιλαμβάνομαι πώς είναι δυνατό να επαναλαμβάνεται ολόκληρη η εξουσιοδότηση, ενώ θα μπορούσε να γινόταν κάτι απλούστερο. Εδώ τι πάτε να κάνετε; Εάν είναι ο στόχος αυτός που λέει ο κύριος Υπουργός, θα ήταν πολύ απλούστερο να πει ότι με προεδρικά διατάγματα ή το προεδρικό διάταγμα που προβλέπεται από τις διατάξεις του άρθρου 9 παράγραφος 4 του ν.2503/97, είναι δυνατόν να τροποποιηθεί με νέο διάταγμα -το λέω χονδρικά αυτήν τη στιγμή- χωρίς τη συμμετοχή των συνδέσμων των δήμων και κοινοτήτων. Είναι ανάγκη να επαναλάβει ολόκληρη τη διατύπωση; Γιατί; 

Δεύτερον, αφού μας δίνεται η ευκαιρία και έχουμε την πικρή εμπειρία, θα λέγαμε ότι αν ήταν αυτός ο στόχος, ας έλεγε ότι θα έπρεπε να τροποποιηθεί το ήδη ισχύον διάταγμα, που έχει εκδοθεί, με τη μη συμμετοχή των συνδέσμων. Γιατί επαναλαμβάνει την εξουσιοδότηση ολόκληρη, που είναι δεδομένη; Είναι ισχύουσα εξουσιοδότηση η εξουσιόδητη του ν.2503/97. Και το απλούστερο: Ξέρετε το πρόβλημα που δημιουργήθηκε. Είπε ο κ. Τζανής προηγουμένως, "μα ξέρουμε την πλειοψηφία και ξέρουμε πώς διαμορφώνονται". 

Κύριε Τζανή, σας επαναλαμβάνω -και το παράδειγμα είναι απλό και απτό: Γνωρίζετε, παραδείγματος χάρη, ότι σύμφωνα με τον "ΚΑΠΟΔΙΣΤΡΙΑ" έχει περισσότερους δημοτικούς συμβούλους, επειδή προέρχεται από συνένωση, ο Δήμος Συκιώνος, ο οποίος με δεκαέξι χιλιάδες κατοίκους έχει περίπου τριάντα δύο δημοτικούς συμβούλους, από την Κόρινθο, που με τριάντα έξι χιλιάδες κατοίκους έχει είκοσι εννέα δημοτικούς συμβούλους; Και ξέρετε ότι και οι δύο εκλέγουν δύο εκπροσώπους για την τοπική ένωση; 

Είναι αυτό δημοκρατική αρχή; Λέγεται αυτό δημοκρατική αρχή, να έχουν ίσους εκπροσώπους και να μην λαμβάνεται καθόλου υπόψη το πληθυσμιακό κριτήριο; 

Δύο τινά, λοιπόν: Εάν θέλετε να το αφήσετε όπως είναι, πέστε μόνο ότι τροποποιείται η ισχύουσα νομοθεσία, μόνο καθ'ον μέτρον δεν μετέχουν οι σύνδεσμοι και επέρχονται ως εκ τούτου οι αναγκαίες μεταβολές μόνο ως προς αυτό το σημείο. Αν θέλετε, όμως, να είσθε ακόμα πιο εκσυγχρονιστές και προοδευτικοί, τι φοβάσθε να βάλετε, αφού επαναλαμβάνετε όλη την εξουσιοδότηση, ότι εφεξής όλα τα θέματα τα οποία σχετίζονται με την ανάδειξη των εκπροσώπων θα λαμβάνουν υπόψη τη δημοκρατική αρχή και το πληθυσμιακό κριτήριο. Βάλτε το, τι το φοβάσθε; Τόσο κακό είναι; Είναι ένας οδηγός εφαρμογής και ερμηνείας. 

Εάν νομίζετε ότι είναι περιττό και δεν αξίζει τίποτα παραπάνω, βάλτε το για να καταλαγιάσετε τους δικούς μας φόβους! 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: 'Οσον αφορά το περιεχόμενο της τροπολογίας, είναι σαφές ότι δεν αφορά μόνο τη συμμετοχή των συνδέσμων στις τοπικές ενώσεις δήμων και κοινοτήτων, αλλά αφορά και την εξουσιοδοτική διάταξη να ρυθμιστεί με προεδρικό διάταγμα. Επισημάνθηκε άλλωστε και από τον κ. Παυλόπουλο, να μην επαναλάβω τα ίδια πράγματα. 

Για την ομόφωνη πρόταση της ΚΕΔΚΕ, για την οποία έκανε λόγο προηγουμένως ο κύριος Υφυπουργός, θα πρέπει να επισημάνουμε ότι στην ΚΕΔΚΕ δεν εκπροσωπούνται όλα τα κόμματα. Είναι γνωστό ότι το Κ.Κ.Ε δεν έχει εκπροσώπηση, οι παρατάξεις οι οποίες υποστηρίζονται από το κόμμα μας δεν έχουν εκπροσώπηση στην ΚΕΔΚΕ, συνεπώς δεν μπορείτε να επικαλείσθε ομόφωνες αποφάσεις για να θολώνετε τα νερά. 

Το πλέον σημαντικό είναι, ότι οι προτάσεις αυτές δεν διαμορφώθηκαν μετά από συζήτηση στα δημοτικά και κοινοτικά συμβούλια. 'Ηταν μία τοποθέτηση της ΚΕΔΚΕ και τίποτε περισσότερο. 

Εμείς επιμένουμε στην καταψήφιση αυτής της τροπολογίας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, με όσο απλά λόγια μπορώ να χρησιμοποιήσω, θα πω το εξής: 

Υπάρχει ένας νόμος που δίνει εξουσιοδότηση στον Υπουργό για την έκδοση προεδρικού διατάγματος για τη ρύθμιση του θέματος των εκλογών των Τοπικών Ενώσεων Δήμων και Κοινοτήτων. 'Ενα είναι αυτό. 

Στη συγκεκριμένη διάταξη του νόμου η εξουσιοδότηση που δινόταν στον Υπουργό ήταν για να ρυθμίσει το θέμα της συμμετοχής των δήμων και κοινοτήτων και των συνδέσμων στις εκλογές της ΚΕΔΚΕ. 'Οπως με νόμο δίνεται εξουσιοδότηση, με νόμο μπορεί να τροποποιηθεί. Είναι σαφές! 

Ο νόμος, λοιπόν, έρχεται και τροποποιεί. Ο νομοθέτης δεν κάνει τίποτε περισσότερο, παρά να δίνει την εξουσιοδότηση τον Υπουργό προσαρμοσμένη στη νέα πραγματικότητα που προέκυψε μετά την κατάργηση των αυνδέσμων δήμων και κοινοτήτων. 

Ειλικρινά εγώ δεν μπορώ να αντιληφθώ όλη αυτήν τη συζήτηση περί νοθείας κλπ. Καταργήθηκαν οι σύνδεσμοι δήμων και κοινοτήτων -αυτό δεν αμφισβητείται- δόθηκε εξουσιοδότηση για την έγκριση προεδρικού διατάγματος, όπου περιλαμβάνονταν και οι φράσεις "Σύνδεσμοι Δήμων και Κοινοτήτων". Αυτό δεν μπορεί να αλλάξει παρά μόνο με τροποποίηση της ίδιας της διάταξης του νόμου. 

'Εχω την αίσθηση ότι η καχυποψία είναι υπερβολική και αδικαιολόγητη! 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θέλω να πω τίποτε, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 2341 και ειδικό 209. 

Ερωτάται το Σώμα: Γίνεται δεκτή η τροπολογία με γενικό αριθμό 2341 και ειδικό 209, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2341 και ειδικό 209 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρον. 

Εισερχόμαστε στην τροπολογία με γενικό αριθμό 2347 και ειδικό 212. 

Ο κύριος Υφυπουργός έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι ένα θέμα στο οποίο είχαν αναφερθεί πολλοί συνάδελφοι κατά τη διάρκεια της συζήτησης στην επιτροπή για το Δημοσιοϋπαλληλικό Κώδικα, δηλαδή του ενδεχομένου της επέκτασης των ευεργετικών διατάξεών του και στους εργαζόμενους της Τοπικής Αυτοδιοίκησης. Περί αυτού πρόκειται, αγαπητοί συνάδελφοι. Επεκτείνουμε τις διατάξεις του κώδικα και στους εργαζόμενους της Τοπικής Αυτοδιοίκησης. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το κόστος ποιος θα το αναλάβει; 

ΠΡΟΕΔΡΕΥΩΝ (Παναγιώτης Σγουρίδης): Κύριε Πρόεδρε, θέλετε το λόγο; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θέλω απλώς να πω, κύριε Πρόεδρε, ότι πολύ εύκολα εμείς εδώ μέσα επεκτείνουμε διατάξεις ευεργετικές, αλλά είναι ουσιαστικά φαλιρισμένοι, πτωχευμένοι οι δήμοι και η Κυβέρνηση εφόσον θέλει να κάνει τέτοιες γενναιόδωρες πράξεις, πρέπει να είναι έτοιμη να χρηματοδοτήσει και την Τοπική Αυτοδιοίκηση! 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κανταρτζή, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κατ' αρχήν, όσον αφορά την ίδια τη διαδικασία θα ήθελα να κάνω μια παρατήρηση: Είναι απαράδεκτο η Κυβέρνηση να αιφνιδιάζει με μια τροπολογία η οποία κατατέθηκε τώρα το απόγευμα, ενώ το σχετικό νομοσχέδιο έχει περάσει από τη Διαρκή Επιτροπή της Βουλής περισσότερο από δύο μήνες. Αυτό είναι ένα καθαρά διαδικαστικό θέμα. 

Το δεύτερο ζήτημα το οποίο θέλουμε να επισημάνουμε: Δεν είναι ασφαλώς έτσι τα πράγματα όπως επεχείρησε να τα παρουσιάσει ο κύριος Υπουργός. Είναι γεγονός ότι ευεργετικές διατάξεις οι οποίες περιέχονται στον Κώδικα Δημοσίων Υπαλλήλων για τις οποίες έχουμε αναφερθεί και αναφερόμαστε στις άδειες, επεκτείνονται και στους υπαλλήλους των ΟΤΑ. Είναι ένα αίτημα για το οποίο χρόνια πάλεψαν και αγωνίστηκαν για να μπορέσουν να διευρύνουν τα δικαιώματά τους. 

Εάν η τροπολογία η οποία καταθέσατε σταματούσε εδώ, δεν θα είχαμε καμία αντίρρηση να την ψηφίζαμε. Θα την ψηφίζαμε. Δεν θα είχαμε αντίρρηση να την ψηφίσουμε, ακόμη και με την εξουσιοδοτική διάταξη που υπάρχει στο τέλος για την κωδικοποίηση της νομοθεσίας σε ένα ενιαίο κείμενο. 

'Ομως, δεν είναι μόνο αυτό, κύριε Υπουργέ. Με τη δεύτερη παράγραφο -όχι αριθμητικά, γιατί δεν έχει αριθμούς- δίνεται η δυνατότητα με προεδρικό διάταγμα να επεκταθούν οι διατάξεις του Κώδικα περί Δημοσίων Υπαλλήλων εν όλω ή εν μέρει και στους υπαλλήλους των ΟΤΑ. Δηλαδή, με άλλα λόγια, το αυταρχικό πλαίσιο το οποίο υπάρχει στο Δημοσιοϋπαλληλικό Κώδικα ο οποίος ψηφίστηκε, να επεκταθεί και στους υπαλλήλους των ΟΤΑ. Και έρχεσθε και το επιχειρείτε αυτό με ένα αιφνιδιασμό την τελευταία στιγμή κυριολεκτικά, που θα έχει σαν αποτέλεσμα οι εργαζόμενοι στους τομείς αυτούς να μην πάρουν κυριολεκτικά χαμπάρι τις αλλαγές που επέρχονται. 

Ολοκληρώνω λέγοντας: Εάν απαλείψετε αυτήν την τροποποίηση που λέει για επέκταση με προεδρικό διάταγμα του συνόλου των διατάξεων ή εν μέρει και στους υπαλλήλους των Οργανισμών Τοπικής Αυτοδιοίκησης, θα την ψηφίσουμε. Εάν επιμείνετε, θα την καταψηφίσουμε. 

Να σας πω και το άλλο, κύριε Υπουργέ. 'Εχετε δύο μήνες για την έναρξη της ισχύος του νόμου αυτού. Γιατί απ' ό,τι άκουσα προηγουμένως τον κύριο Υφυπουργό κάνετε τροποποίηση και αντί να ισχύσει ο νόμος εντός τεσσάρων μηνών, θα ισχύσει εντός δύο μηνών. Γιατί δεν τα φέρνετε αυτά -αναφέρομαι στη δεύτερη παράγραφο για την οποία έγινε συζήτηση- με ένα νόμο, να καθήσουμε να συζητήσουμε τι πρέπει και τι δεν πρέπει να επεκταθεί και τα φέρνετε τώρα εσπευσμένα; 

Επαναλαμβάνω, λέγοντας για μια ακόμη φορά ότι εάν απαλείψετε αυτήν την παράγραφο, εμείς θα την ψηφίσουμε, γιατί δεν έχουμε αντίρρηση για την επέκταση των ευεργετικών διατάξεων των διευρυμένων ας το πω δικαιωμάτων, όσον αφορά τις άδειες και τα άλλα ζητήματα. Αν όμως επιμείνετε να ψηφιστεί όπως είναι, εμείς θα την καταψηφίσουμε. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πρόεδρε, έχετε το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το πρόβλημα των υπαλλήλων των ΟΤΑ, κυρίες και κύριοι συνάδελφοι, είναι μέγα. Υποτίθεται -και λέω "υποτίθεται" με πλήρη συνείδηση της εννοίας του "υποτίθεται"- ότι σταματήσαμε το χορό των προσλήψεων στο στενότερο και τον ευρύτερο δημόσιο τομέα με τον περίφημο νόμο που πήρε το όνομα "νόμος Πεπονή". Η πραγματικότητα δεν είναι αυτή αλλά υποτίθεται εν πάση περιπτώσει ότι εκεί σταματήσαμε. 

Στην Τοπική Αυτοδιοίκηση κανείς δεν γνωρίζει τον αριθμό των υπαλλήλων και κανένα όριο δεν υπάρχει. Και είναι πτωχευμένοι οι δήμοι της Ελλάδος σήμερα και έχουν τρομακτικό οικονομικό πρόβλημα και έρχεται η Βουλή των Ελλήνων με περισσή ευκολία και διευκολύνει τη συνέχιση μιας πολιτικής η οποία θα οδηγήσει με μαθηματική βεβαιότητα σε αδιέξοδα. 

Οι υπάλληλοι της Τοπικής Αυτοδιοίκησης επιβαρύνουν όντως την Τοπική Αυτοδιοίκηση. Αλλά ας σημειώνω προς ενημέρωση των κυρίων Υπουργών, οι οποίοι μπορεί ίσως να μην το γνωρίζουν ή να μην το συνειδητοποιούν, ότι τις συντάξεις των υπαλλήλων Τοπικής Αυτοδιοίκησης σε τελική ανάλυση τις πληρώνει το κράτος. Κατά συνέπεια, τελικά επιβαρύνεται το κράτος. Πού θα πάει αυτό το κράτος, κύριε Πρόεδρε; 

Γι' αυτό εγώ δεν έχω καμία αντίρρηση -ψηφίστε τη διάταξη αυτή, ευεργετική είναι- και δεν θέλω να αποτελέσω εμπόδιο. Θέλω απλώς να σημάνω τον κώδωνα του κινδύνου, διότι εδώ μέσα νομοθετούμε σαν όλα να πήγαιναν λαμπρά στον καλύτερο δυνατό κόσμο και δεν αναμετρούμε τις οικονομικές συνέπειες των αποφάσεων που παίρνουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, να εξηγήσω το λόγο για τον οποίο η Νέα Δημοκρατία δέχεται αυτή τη διάταξη με την τροποποίηση που εισάγεται. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα κι εγώ τη δέχομαι, δεν έχω αντίρρηση. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το άκουσα. Απλώς και μόνο να τονίσω το εξής. Ο λόγος για τον οποίο γίνεται αυτή η επέκταση είναι οι εξής: Με αποφάσεις των διοικητικών δικαστηρίων και ιδίως του Συμβουλίου της Επικρατείας, ύστερα από προσφυγές, πάμπολλες διατάξεις του Υπαλληλικού Κώδικα και άλλες διατάξεις περί δημοσίων υπαλλήλων, επειδή θεωρεί το Συμβούλιο Επικρατείας ότι είναι ομοειδείς οι ρυθμίσεις και οι θέσεις, επεκτείνονται με δικαστικές αποφάσεις απλώς και μόνο, με αποτέλεσμα να χρειάζεται ύστερα από τη δικαστική απόφαση και διοικητική πράξη. Εμείς δεχόμαστε αυτήν τη ρύθμιση στο μέτρο που έρχεται... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και αυτό είναι κακό κύριε Παυλόπουλε. Δεν μπορεί το Συμβούλιο Επικρατείας και η δικαστική εξουσία να αποφασίζει για τέτοια πράγματα. Και αυτό είναι αδυναμία του ελληνικού κράτους. 

ΠΡΟΕΔΡΕΥΩΝ (Παναγιώτης Σγουρίδης): Πολλά δεινά εσυσσώρευσε στο κράτος το Συμβούλιο Επικρατείας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το φορτώνουμε. Γι αυτό και το Σύνταγμα έπρεπε να προβλέπει περί όλων αυτών. 

ΠΡΟΚΟΠΗΣ ΠΑΥΛΟΠΟΥΛΟΣ: Χαίρομαι που λέτε αυτό το πράγμα, γιατί ανήκω σε εκείνους που δημοσία έχουν πει ότι τελευταία η νομολογία των δικαστηρίων και ιδίως του Συμβουλίου της Επικρατείας δεν περιορίζεται μόνο στην εκδίκαση διοικητικών διαφορών, αλλά στην ουσία ασκεί νομοθετική πολιτική. Και κατόπιν τούτου χαίρομαι. Αλλά πάντως αυτό είναι μία πραγματικότητα. 

ΠΡΟΕΔΡΕΥΩΝ (Παναγιώτης Σγουρίδης): Συσσώρευσε δεινά. 

ΠΡΟΚΟΠΗΣ ΠΑΥΛΟΠΟΥΛΟΣ: Και δεν κάνω το συνήγορο του Υπουργείου. Προηγουμένως μπορεί να έκανα και το δικηγόρο του διαβόλου. Το ζήτημα είναι ότι είναι μία υπαρκτή πραγματικότητα, την οποία δεν μπορούμε να αγνοήσουμε, με αποτέλεσμα να βγαίνουν οι αποφάσεις, να ρυθμίζονται μόνο για εκείνους έναντι των οποίων εφαρμόζονται οι αποφάσεις, δηλαδή τους λίγους ευνοημένους, επειδή πήγαν στο Συμβούλιο Επικρατείας, και να μην ισχύει για όλους. 

Γι αυτό την ψηφίζουμε. Και κατά τούτο δεν θα συμφωνήσω με τον κ. Κανταρτζή και το ΚΚΕ. Διότι ο λόγος για τον οποίον εκδίδεται προεδρικό διάταγμα είναι γιατί χρειάζεται η προσαρμογή αυτή να γίνει σταδιακά, έτσι ώστε ορισμένες διατάξεις του Υπαλληλικού Κώδικα να μπορούν να επεκταθούν και στους ΟΤΑ. Η πλήρης εξίσωση των πάντων θα σήμαινε ότι τα πάντα μεταφέρονται από τη μία κατηγορία στην άλλη, ανεξάρτητα από την ισότητα και αν θέλετε και από την ομοιότητα των καταστάσεων στη μία και στην άλλη πλευρά. 

Θυμίζω ότι το άρθρο 4 παράγραφος 1 του Συντάγματος θεωρεί την αρχή της ισότητας ως ίση μεταχείριση ουσιωδώς όμοιων καταστάσεων, αλλά και, αντιστοίχως, ως άνιση μεταχείριση ουσιωδώς ανόμοιων καταστάσεων. Αν το επεκτείνουμε οικεί και ως έτυχε και δεν υπάρχει αυτή η εξουσιοδότηση για να μπορεί να σταθμίζει τα πράγματα, ενδεχομένως θα μπορούσαμε να φθάσουμε σε ανισότητες που θα οδηγούσαν σε αντίστροφο αποτέλεσμα. 

Με αυτήν την έννοια η Νέα Δημοκρατία ψηφίζει υπέρ της διάταξης αυτής και της σχετικής τροπολογίας. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, για να κλείσετε. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δύο λόγια μόνο, κύριε Πρόεδρε. 

Θα ήθελα κατ' αρχήν να πω στο συνάδελφο του ΚΚΕ ότι αυτή η ρύθμιση γίνεται, προκειμένου οι πιο ευεργετικές διατάξεις που κι εσείς το δεχθήκατε, που ισχύουν για τους δημοσίους υπαλλήλους, να ισχύσουν και για τους εργαζόμενους της Τοπικής Αυτοδιοίκησης. 

Κατά τα άλλα, δεν θα ήθελα να πω περισσότερα από αυτά που είπε ο κ. Παυλόπουλος. Απλώς είχα σκοπό να πω αυτά που είπε για το διαδικαστικό μέρος και δεν θέλω να τον επαναλάβω. 

Γι' αυτά που είπε ο Πρόεδρος κ. Μητσοτάκης θέλω να διευκρινίσω τα εξής. Κατ' αρχήν, αγαπητέ Πρόεδρε, το θέμα των προσλήψεων και του ελέγχου των προσλήψεων έχει επεκταθεί όχι μόνο στους δήμους, αλλά και στις δημοτικές επιχειρήσεις. Υπάρχει πια σοβαρός προγραμματισμός και έλεγχος και στις προσλήψεις της Τοπικής Αυτοδιοίκησης. Και οι διατάξεις που επεκτείνουμε στην αυτοδιοίκηση δεν αφορούν δαπάνες του κράτους, αναφέρονται σε θέματα εκπαίδευσης, αδειών, ηθικών αμοιβών και κατά τα άλλα δίδεται μια εξουσιοδότηση για να προσαρμοστούν οι υπόλοιπες διατάξεις του κώδικα και για τους εργαζόμενους της Τοπικής Αυτοδιοίκησης. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κανταρτζή. 

ΑΧΙΛΛΕΥΣ ΚΑΝΤΑΡΤΖΗΣ: Είπα προηγουμένως -και θα το επαναλάβω- ότι δεν έχουμε αντίρρηση να διευρυνθούν τα δικαιώματα των εργαζομένων και γι αυτό επανέλαβα ότι θα το ψηφίζαμε αν περιοριζόταν στην πρώτη παράγραφο. 'Ομως εδώ δεν είναι ότι θα επεκτείνετε εσείς τις ευεργετικές διατάξεις, θα τους φορτώσετε όλο το αυταρχικό πλαίσιο. Να φέρετε νόμο, κύριε Υπουργέ, στον οποίο να λέτε τι ακριβώς θέλετε να επεκτείνετε και να καθήσουμε να το συζητήσουμε. Χρόνος υπάρχει μπροστά μας. Να φέρετε ένα νόμο. Γιατί αυτή η γενική εξουσιοδοτική διάταξη με προεδρικό διάταγμα το οποίο θα μπορεί να εναρμονίσει όλη γενικά τη νομοθεσία, χωρίς μάλιστα συζήτηση της Βουλής; Γι αυτό εμμένουμε στη θέση που διατυπώσαμε στην αρχή. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή, τα καλά να τα δώσουμε, τα άσχημα να τα αφήσουμε. 

ΑΧΙΛΛΕΥΣ ΚΑΝΤΑΡΤΖΗΣ: Καταψηφίσαμε και το Δημοσιοϋπαλληλικό Κώδικα, μην το ξεχνάτε. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 2347 και ειδικό 212 και ερωτάται το Σώμα: Γίνεται δεκτή η τροπολογία αυτή; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2347 και ειδικό 212 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρον. 

Υπάρχει κανείς εκ των κυρίων συναδέλφων που θέλει να αναπτύξει την τροπολογία του; Ο κ. Χαϊτίδης. 

Θα συζητηθεί η τροπολογία με γενικό αριθμό 2340 και ειδικό 208. 

Εκ των προτέρων έχει δηλώσει ο κύριος Υπουργός ότι δεν θα κάνει δεκτή καμία τροπολογία αλλά έχετε δικαίωμα να την αναπτύξετε. 

Ορίστε, κύριε Χαϊτίδη. 

ΕΥΓΕΝΙΟΣ ΧΑΪΤΙΔΗΣ: Στο Δήμο Σερρών υπήρχε η δυνατότητα με βάση το ν. 2527/97 ο οποίος ως γνωστόν τροποποιεί το ν. 2190, να μονιμοποιηθούν τριάντα δύο υπάλληλοι, οι οποίοι εργαζόνταν με συμβάσεις ορισμένου χρόνου μέχρι την ισχύ του ν. 2527, δηλαδή μέχρι τον Ιούλιο του 1997. Για λόγους που δεν είναι του παρόντος να αναπτύξω, οι υπάλληλοι αυτοί δεν μονιμοποιήθηκαν, με αποτέλεσμα στις 31.12.1998, τριάντα δύο από τους πενήντα περίπου υπαλλήλους της υπηρεσίας αυτής απελύθησαν. Αυτό, κύριε Υπουργέ και αγαπητοί συνάδελφοι, δεν δημιουργεί μόνο ένα τεράστιο κοινωνικό πρόβλημα, αλλά διέλυσε μία υπηρεσία η οποία επέβλεπε την κατασκευή ενός τεράστιου αποχετευτικού έργου, με αποτέλεσμα να κινδυνεύει ο δήμος να εκτεθεί και έναντι της Ευρωπαϊκής Ενώσεως γιατί δεν θα μπορέσει να απορροφήσει εγκαίρως τις σχετικές πιστώσεις. Συγχρόνως εγκυμονούνται κίνδυνοι δυστυχημάτων, διότι υπάρχουν τάφροι ανοικτές, υπάρχουν έργα ημιτελή, αλλά και η πόλις των Σερρών, ο Δήμος των Σερρών θα χάσει ένα τεράστιο και βασικό έργο υποδομής. 

Για όλους αυτούς τους λόγους -και παρακαλώ σημειώστε αυτό που θα πω- υπάρχει ομόφωνη απόφαση του σημερινού δημοτικού συμβουλίου και μάλιστα αύριο υπάρχει μία συνάντηση του δημάρχου και των Βουλευτών του νομού με τον Υπουργό Εσωτερικών, προκειμένου να υποστηρίζουντη νομοθετική ρύθμιση, με βάση την οποία θα μπορούσαν αυτοί οι τριάντα δύο υπάλληλοι να μονιμοποιηθούν, αφού είχαν τη δυνατότητα, αλλά για λόγους που δεν θέλω να αναπτύξω, δεν είχαν εγκαίρως μονιμοποιηθεί. 

Γι' αυτούς τους λόγους παρακαλώ να γίνει δεκτή η τροπολογία ή αν όπως μου υποσχέθηκε προηγουμένως ο Υφυπουργός κ. Φλωρίδης, έχουμε τη διαβεβαίωση του Υπουργείου ότι θα δει με ευνοϊκό μάτι αυτό το αίτημα, το οποίο βλέπετε ότι είναι ομόφωνο, του νομού και του δήμου, εγώ δέχομαι να αποσύρω την τροπολογία και να την επαναφέρω μετά δεκαπέντε μέρες όταν, όπως πληροφορούμαι, θα κατατεθεί ένα νομοσχέδιο του Υπουργείου Εσωτερικών που θα αναφέρεται σε νέα τροποποίηση του ν. 2190. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Θέλετε να πείτε τίποτα, κύριε Υπουργέ; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Θέλετε να θέσω σε ψηφοφορία την τροπολογία, κύριε Χαϊτίδη; 

ΕΥΓΕΝΙΟΣ ΧΑΪΤΙΔΗΣ: Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Οι αποδεχόμενοι την τροπολογία να εγερθούν. 

(Εγείρονται οι Βουλευτές της Νέας Δημοκρατίας) 

Προφανώς ηγέρθησαν οι ολιγότεροι. 

Συνεπώς, η τροπολογία με γενικό αριθμό 2340 και ειδικό 208 απορρίπτεται. 

Εισερχόμαστε στην ψήφιση του ακροτελευτίου άρθρου, όπως αυτό τροποποιήθηκε από τον κύριο Υπουργό. 

Ερωτάται το Σώμα: Γίνεται δεκτό το ακροτελεύτιο άρθρο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία. 

Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις" έγινε δεκτό επί της αρχής και επί των άρθρων κατά πλειοψηφία. Η ψήφισή του στο σύνολο αναβάλλεται για άλλη συνεδρίαση". 

Συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομικών: "Διαρρυθμίσεις στη φορολογία των αυτοκινήτων οχημάτων και άλλες διατάξεις". 

Κύριοι συνάδελφοι, εκκρεμούν προς ψήφιση τέσσερις τροπολογίες των οποίων η συζήτηση έχει περαιωθεί. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): 'Εχει περαιωθεί η συζήτηση, κύριε Υπουργέ. 

ΓΕΩΡΓΙΟΣ ΔΡΥΣ (Υφυπουργός Οικονομικών): Μισό λεπτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Μισό λεπτό σε τι; Σε περαιωμένη συζήτηση; Θα προσθέσετε ή θα αφαιρέσετε τίποτε; 

ΓΕΩΡΓΙΟΣ ΔΡΥΣ (Υφυπουργός Οικονομικών): Θέλω να κάνω μία προσθήκη. 

ΠΡΟΕΔΡΕΥΩΝ (Παναγιώτης Σγουρίδης): Μα, τότε ανοίγουμε συζήτηση. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Δρυ, έχει κηρυχθεί περαιωμένη η συζήτηση. Εφόσον όμως, οι συνάδελφοι Βουλευτές δέχονται να σας ακούσουν, να μιλήσετε. 

Το Σώμα συμφωνεί; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε. 

Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, στην τροπολογία με γενικό αριθμό 2311 και ειδικό 741, στην παράγραφο 6, θέλω να κάνω μία διατύπωση η οποία είναι ακριβέστερη και πληρέστερη, διότι όπως είναι διατυπωμένη δημιουργεί θέματα ερμηνείας. 

'Ερχομαι στην παράγραφο 6, λοιπόν, την οποία επαναδιατυπώνω ως εξής: "Στο άρθρο 14 του ν. 2601/1998 (ΦΕΚ 81 Α') προστίθεται παράγραφος 18, που έχει ως εξής: 

"18. Οι διατάξεις των άρθρων 15 και 16 του ν. 1892/1990 (ΦΕΚ 101 Α') εξακολουθούν να ισχύουν για τις παραγωγικές επενδύσεις του άρθρου 1 του ίδιου νόμου που έχουν πραγματοποιηθεί, καθώς και στις επενδύσεις που έχουν υπαχθεί στις διατάξεις του ν. 1892/1990, μέχρι την έναρξη ισχύος των διατάξεων του παρόντος". 

(Στο σημείο αυτό ο Υπουργός Οικονομικών κ. Γεώργιος Δρυς καταθέτει για τα Πρακτικά την προαναφερθείσα επαναδιατύπωση, η οποία έχει ως εξής: "Στην τροπολογία με α.α. Γενικό 2311 και Ειδικό 741 η παράγραφος 6 να επαναδιατυπωθεί ως εξής; 

6. Στο άρθρο 14 του ν. 2601/1988 (Φ.Ε.Κ. 81 Α') προστίθεται παράγραφος 18, που έχει ως εξής: 

"18. Οι διατάξεις των άρθρων 15 και 16 του ν. 1892/1990 (Φ.Ε.Κ. 101 Α') εξακολουθούν να ισχύουν για τις παραγωγικές επενδύσεις του άρθρου 1 του ίδιου νόμου που έχουν πραγματοποιηθεί, καθώς και στις επενδύσεις που έχουν υπαχθεί στις διατάξεις του ν. 1892/90, μέχρι την έναρξη των διατάξεων του παρόντος"). 

ΠΡΟΕΔΡΕΥΩΝ (Παναγιώτης Σγουρίδης): Συμφωνείτε, κύριοι συνάδελφοι; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε. 

Εισερχόμαστε στην ψήφιση των τροπολογιών. 

Ερωτάται το Σώμα: Γίνεται δεκτή η τροπολογία με γενικό αριθμό 2309 και ειδικό 739, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2309 και ειδικό 739 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο. 

Ερωτάται το Σώμα: Γίνεται δεκτή η τροπολογία με γενικό αριθμό 2310 και ειδικό 740, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2310 και ειδικό 740 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο. 

Ερωτάται το Σώμα: Γίνεται δεκτή η τροπολογία με γενικό αριθμό 2311 και ειδικό 741, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2311 και ειδικό 741 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο. 

Ερωτάται το Σώμα: Γίνεται δεκτή η τροπολογία με γενικό αριθμό 2322 και ειδικό 748, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2322 και ειδικό 748 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο. 

Εισερχόμαστε στη συζήτηση της τροπολογίας με γενικό αριθμό 2319 και ειδικό 745, για τον εκσυγχρονισμό συστήματος και αναβάθμισης υπηρεσιών εναέριας κυκλοφορίας. 

Ο κύριος Υπουργός έχει το λόγο για τρία λεπτά. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, είναι μία τροπολογία με την οποία πραγματικά λύνεται το πρόβλημα της εναέριας κυκλοφορίας στη χώρα μας. 

Ξέρουμε ότι έχουμε ένα απαρχαιωμένο σύστημα που δημιουργεί τεράστιες καθυστερήσεις και πρόβλημα στον εναέριο χώρο της Νοτιοανατολικής Ευρώπης, με σοβαρές ζημιές για τους αερομεταφορείς, με απώλειες εσόδων για τη χώρα και με άλλες πιέσεις οι οποίες ασκούνται και τις οποίες γνωρίζουμε όλοι μας. 

Ταυτόχρονα έχει εγκατασταθεί ένα υπερσύγχρονο σύστημα και παρελήφθη ήδη πλήρως το Μάρτιο του 1998. 'Εχει γίνει η εκπαίδευση και χρειάζεται να γίνει η μετάπτωση κάτω από τις καινούριες συνθήκες εργασίας, που είναι εντελώς διαφορετικές από τις υφιστάμενες. 

'Εχει γίνει συζήτηση με την EUROCONTROL, με την ΙΑΤΑ, με την Ευρωπαϊκή Επιτροπή για όλο αυτό το ζήτημα. Ακριβώς επειδή εμείς έχουμε χαμηλές υπηρεσίες, έχουμε και χαμηλό κόστος και οι μονάδες οι οποίες πληρώνονται ως τέλη διαδρομής και οι οποίες είναι πλήρως ανταποδοτικές, είναι πολύ χαμηλές και δεν ανταποκρίνονται βέβαια σε αυτά που ισχύουν σ' όλη την Ευρώπη. 

Μετά από συζήτηση που έγινε, οι διεθνείς φορείς, η EUROCONTROL κατ'εξοχήν, συμφωνεί να υπάρξει μία αύξηση των τελών διαδρομής υπό την προϋπόθεση ότι αυτά, επειδή ακριβώς είναι ανταποδοτικά, να ανταποκρίνονται σε κίνητρα βελτίωσης των παρεχομένων υπηρεσιών από τις υπηρεσίες εναέριας κυκλοφορίας. Ακριβώς αυτά δίδονται, εφόσον επιτευχθούν συγκεκριμένοι στόχοι, τους οποίους βάζει η EUROCONTROL ετήσια, έτσι ώστε να είναι διασφαλισμένη η ομαλή λειτουργία της εναέριας κυκλοφορίας της χώρας. 

Τώρα, ακριβώς επειδή υπάρχει η πλήρης αυτή ανταποδοτικότητα, θα μου επιτρέψετε να κάνω δύο διευκρινίσεις στο κείμενο, που σας έχω δώσει. Στην παράγραφο 3, στην υποπαράγραφο γ', στοιχείο 6, μετά τη λέξη "AFDN" προστίθεται η φράση "αμιγώς αεροναυτικών επικοινωνιών". 

Επίσης, η δεύτερη διευκρίνιση είναι ότι στην παράγραφο 3, στην υποπαράγραφο δ', στοιχείο 15, μετά τις λέξεις "κλάδους ΤΕ" προστίθεται η φράση "εισέτι προσαυξανόμενο για τους ΠΕ-ΤΕ κατά επιπλέον 40%, για τους κατόχους πτυχίου επιμελητού πτήσεων με πραγματική απασχόληση σε θέσεις εργασίας, εποπτείας και διαχείρισης των χώρων αεροστάθμευσης των αεροδρομίων, τουλάχιστον των αυτών φυλακων ως της υποπαραγράφου γ', ομοίως προγραμματισμένων, αποδεικνυομένων και πιστοποιουμένων". 

Σε όλες αυτές τις περιπτώσεις θα υπάρχει πιστοποίηση ότι πραγματικά επιτεύχθηκαν οι συγκεκριμένοι στόχοι, αντιμετωπίσθηκαν οι καθυστερήσεις, επιτεύχθηκαν οι διαδρομές, που πρέπει να γίνουν ετήσια από τους ελληνικούς χώρους εναέριας κυκλοφορίας και βέβαια υπό αυτούς τους όρους και μόνο είναι επιτρεπτή η αύξηση των τελών διαδρομής κατά μονάδα, η οποία θα δώσει τη δυνατότητα και να παρασχεθούν αυτά τα κίνητρα, αλλά θα παρασχεθούν ταυτόχρονα και σημαντικά δημόσια έσοδα στον κρατικό προϋπολογισμό. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τι ποσοστό επί του συνόλου των τελών διαδρομών είναι αυτό το οποίο δίδεται στους υπαλλήλους; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, τα τέλη σήμερα είναι τα κατώτερα της Ευρώπης. Είμαστε γύρω στα δεκατρία ECU κατά μονάδα και θα υπάρξει μια αύξηση για να πάμε περίπου στα επτά ECU κατά μονάδα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν είμαι ιδιαίτερα ευτυχής με αυτήν την τροπολογία η οποία προτείνεται, αλλά φοβούμαι ότι είναι κατάσταση ανάγκης. 

Το πρόβλημα των ραντάρ και του εναερίου χώρου του Αιγαίου συνεζητήθη επ' ευκαιρία μιας ερωτήσεως προηγουμένως, την οποία απηύθυνε ο κ. Καψής προς τον Υπουργό Μεταφορών και Επικοινωνιών. Είναι δραματική η κατάσταση στο Αιγαίο και αυτό έχει και εθνικές προεκτάσεις. 

Γνωρίζουμε και πρόσφατα γράφτηκε και στον Τύπο ότι η τουρκική πλευρά επωφελείται, για να διεκδικήσει πλέον έλεγχο και στο Αιγαίο λόγω ελληνικής αδυναμίας, η οποία οφείλεται σε πολλές αμαρτίες, αλλά οφείλεται και εν πολλοίς στο προσωπικό, για το οποίο σήμερα μιλάμε. Πολύ φοβούμαι ότι η λύση αυτή, λύση ανάγκης, δεν είναι δυνατό να αποφευχθεί. 

Θέλω μόνο να ελπίζω, κύριε Υπουργέ, ότι έστω με αυτήν την τελευταία θυσία, την οποία θα κάνει το ελληνικό κράτος, θα μπει κάποια τάξη σ' αυτήν την υπηρεσία, η οποία έχει πολύ ταλαιπωρήσει τον ελληνικό λαό και έχει πολύ βλάψει τα ελληνικά συμφέροντα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Συμφωνούμε, κύριε Πρόεδρε. Αναφέρομαι σ' αυτά που είπε ο κ. Μητσοτάκης. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Κύριε Πρόεδρε, όντας γνωστή η κατάσταση στην οποία βρίσκεται σήμερα η Ολυμπιακή από πλευράς λειτουργίας, προσφοράς υπηρεσιών, αλλά και εικόνας γενικότερης τόσο στην Ελλάδα, όσο και στους ξένους και παρά τις προσπάθειες οι οποίες καταβλήθηκαν μέχρι τώρα, για να ενισχύσουμε αυτόν τον αερομεταφορέα, να τον βελτιώσουμε, να τον κάνουμε ανταγωνιστικό και παρά το υψηλό κόστος που μέχρι τώρα έχει προσφερθεί γι' αυτήν την αναβάθμιση, τα αποτελέσματα δεν είναι θετικά. 

Η τροπολογία που φέρνει ο κύριος Υπουργός, μας βρίσκει σύμφωνους διότι, όπως ανέφερε και ο κ. Μητσοτάκης, είναι μία ενέργεια ανάγκης που θα αποτελέσει κίνητρο κατ' αρχήν, για το προσωπικό εναέριας κυκλοφορίας, αλλά και για τη δυνατότητα επιμόρφωσης αυτών των ανθρώπων, ώστε να ανταποκριθούν στα καινούρια καθήκοντά τους. 

'Ενα άλλο στοιχείο που προσφέρει αυτή η τροπολογία, είναι ότι δίνει τη δυνατότητα συμπληρωματικών επενδυτικών επεμβάσεων, οι οποίες θα εκσυγχρονίσουν το υφιστάμενο σύστημα και θα βοηθήσουν την καλύτερη λειτουργία του νέου αεροδρομίου, το οποίο γίνεται. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Σκρέκα. 

Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Τουλάχιστον απ' ό,τι έχουμε πληροφορηθεί, κύριε Πρόεδρε, το σύστημα το έχει προμηθευτεί η ΥΠΑ από το 1996. Αν είναι έτσι, δεν ξέρουμε γιατί μέχρι σήμερα δεν λειτουργεί. 

Εδώ θα θέλαμε να πούμε ότι είναι τεράστιες οι ευθύνες όλων των μέχρι σήμερα κυβερνήσεων από το γεγονός, ότι δεν έχουν πάρει όλα τα μέτρα και δίνουμε το δικαίωμα σήμερα στην Τουρκία να διεκδικεί μέρος του ελληνικού εναέριου χώρου, προβάλλοντας μάλιστα και διεθνώς την απαίτηση ότι έχει και τη δυνατότητα και τα μέσα, για να μπορέσει να ικανοποιήσει και να καλύψει αυτόν το χώρο, που εμείς έως σήμερα αδυνατούμε. Δυστυχώς, η Τουρκία έχει αυτά τα μέσα, αλλά εμείς καθυστερούμε και δεν ξέρω πώς μπορεί να δικαιολογηθεί η ευθύνη που έχουν οι μέχρι σήμερα κυβερνήσεις και που συγκεκριμένα μπαίνουν τα ερωτηματικά στην παράγραφο 2 της εισηγητικής έκθεσης. 

Επίσης θα διαφωνήσουμε, κύριε Πρόεδρε, με την εισοδηματική πολιτική, που ακολουθεί σήμερα η Κυβέρνηση στην αντιμετώπιση αυτού του μεγάλου προβλήματος. Δεν είναι δυνατόν να χωρίζουμε τους εργαζόμενους και να φέρνουμε σε αντιπαράθεση τη μία ομάδα με την άλλη, τη μία συντεχνία με την άλλη, όπως θέλετε ονομάστε τις -εμείς θα πούμε τις ειδικότητες της ίδιας υπηρεσίας με την άλλη- όταν κάθονται μάλιστα και στο ίδιο γραφείο ή εργάζονται στον ίδιο χώρο και ο ένας να παίρνει σε επιδόματα μία αύξηση 44%, ο άλλος 6% και άλλοι να μην παίρνουν καθόλου. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είναι έτσι. 

ΝΙΚΟΛΑΟΣ ΓΚΑΤΖΗΣ: 'Ετσι είναι. Αν διαβάσετε τις διατάξεις, που υπάρχουν από πίσω, κύριε Μητσοτάκη ... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα ποσοστά του κλάδου είναι επί του συνόλου του ποσού και όχι επί ατομικής βάσεως. 

ΝΙΚΟΛΑΟΣ ΓΚΑΤΖΗΣ: Επί ατομικής πηγαίνει. Μιλάει για κατηγορίες... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Του ποσού που θα μαζευτεί. 

ΝΙΚΟΛΑΟΣ ΓΚΑΤΖΗΣ: Λέει, παραδείγματος χάρη, ότι οι ελεγκτές εναέριας κυκλοφορίας θα πάρουν 44%, οι ηλεκτρονικοί 17%, οι τηλεπικοινωνιακοί 6% και όλες οι άλλες κατηγορίες από 0% έως 23%. 'Εχει παραγράφους μέσα που 
αναφέρονται συγκεκριμένα. 

Είμαστε αντίθετοι με αυτήν την πολιτική. Κατά την άποψή μας, η αντιπαράθεση αυτή διευκολύνει, κύριε Πρόεδρε, στο να αγνοήσουν το πάγιο αίτημα που είχε σήμερα και η ομοσπονδία, αλλά και όλα τα σωματεία των εργαζομένων στην Ολυμπιακή Αεροπορία, που μιλούσαν για ΥΠΑ ελληνική και δημόσια. 

Κύριε Υπουργέ, έχετε δρομολογήσει να πουλήσετε και την υπηρεσία αυτή. Εμείς είμαστε αντίθετοι. Θέλουμε πραγματικά και καλύτερες υπηρεσίες και τις εθνικές ανάγκες και τον εναέριο χώρο να καλύψουμε. Να δοθούν τα χρήματα, τα οποία πρέπει και για άλλη προμήθεια, αν χρειαστεί, πέρα απ' αυτήν την οποία έχετε κάνει και πληρώσαμε κάπου δεκαπέντε δισεκατομμύρια (15.000.000.000). Θα πρέπει όμως, να μείνει ελληνική και να μην υπάρχει αυτή η αντιπαράθεση, την οποία θέλετε να καλλιεργήσετε, για να περάσει ο στόχος του τι θα πάρω εγώ και όχι αν η υπηρεσία θα μείνει πραγματικά στο ελληνικό δημόσιο. Εμείς, κύριε Πρόεδρε, καταψηφίζουμε την τροπολογία αυτήν. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πρέπει να δώσουμε λύση όντως στο πρόβλημα, ένα πρόβλημα που μας έχει εκθέσει απέναντι σε διεθνείς οργανισμούς. Είναι γνωστά και τα γεγονότα, που έχουμε ζήσει την τελευταία περίοδο. 

Βέβαια, εμείς επανειλημμένα έχουμε ενοχλήσει την ηγεσία του Υπουργείου για την καθυστέρηση και υπάρχει ευθύνη για την καθυστέρηση αυτή και σε σας, κύριε Υπουργέ. Είναι μία διαδικασία, η οποία τουλάχιστον από το 1996 έπρεπε να είχε τελειώσει. Αλλά πρέπει να το ομολογήσουμε εμείς τουλάχιστον ότι υπάρχει ευθύνη και έναντι αυτών που με τη συγκεκριμένη τροπολογία ειδικά ευνοούνται σκανδαλωδώς. 

Δεν είναι δική μας η άποψη αυτή. Είναι η άποψη της Ομοσπονδίας Συλλόγων Υπηρεσίας Πολιτικής Αεροπορίας, η οποία λέει τα εξής: "Με την εν λόγω τροπολογία παρέχονται σκανδαλώδεις οικονομικές παροχές σε συγκεκριμένους υπαλλήλους, οι οποίοι είναι μέρος του όλου συστήματος ελέγχου της εναέριας κυκλοφορίας". 

Μάλιστα η σχετική ανακοίνωση αναφέρει παρακάτω: "Πώς θα δεχθεί άραγε να δουλέψει ένας εργαζόμενος, όταν ο διπλανός του θα παίρνει τριακόσιες έως τετρακόσιες χιλιάδες (300.000-400.000) δραχμές παραπάνω το μήνα;". 

'Οταν υπάρχουν εργαζόμενοι που έχουν ουσιαστικά το ίδιο αντικείμενο, δεν μπορεί ο ένας να είναι της τάξης του 44% και ο άλλος της τάξης του 17%. 

Επιπλέον υπάρχει και ένα άλλο πάρα πολύ σοβαρό θέμα που έχει σχέση με την εισοδηματική πολιτική. Δεν είναι δυνατόν σε μία περίοδο που μιλάμε για εισοδηματική πολιτική της τάξης του 2% να δίνουμε τέτοιες αυξήσεις. Θα πείτε ότι αυτά δεν προέρχονται από τον κρατικό προϋπολογισμό. Το θέμα είναι όμως, μήπως θα μπορούσε μέρος των εσόδων αυτών να χρησιμοποιηθεί για καλύτερες υπηρεσίες, για την επιπλέον αναβάθμιση του συστήματος εναέριας κυκλοφορίας, για να λύσουμε επιτέλους ένα πρόβλημα που χρόνια μας έχει εκθέσει απέναντι στη διεθνή κοινωνία. 

ΠΡΟΕΔΡΕΥΩΝ (Παναγιώτης Σγουρίδης): Επομένως την καταψηφίζετε και εσείς. 

Ο κ.Ακριτίδης έχει το λόγο. 

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, όπως εξηγήθηκε και από τον κύριο Υπουργό, αλλά καταγράφεται και στην εισηγητική έκθεση, οι στόχοι αυτής της ρύθμισης είναι συγκεκριμένοι. Είναι η ενεργοποίηση και η αύξηση της παραγωγικότητας του προσωπικού που πρόκειται να χειριστεί ένα σύστημα υψηλής τεχνολογίας και κρίσιμης σημασίας και απόδοσης για τις αερομεταφορές, μία λειτουργία που ξεπερνά τα όρια της χώρας, που συνδέεται με το πλέγμα των διεθνών μεταφορών και ευρύτερα πέραν των μεταφορών, με το πλέγμα των σχέσεων και των πολιτικών υποχρεώσεων που η χώρα έχει στο διεθνή χώρο. 

Δεν μπορούμε, λοιπόν, να δούμε τις παροχές που δίδει με το κριτήριο της εισοδηματικής πολιτικής που εφαρμόζεται εν γένει, ούτε μπορούμε να τις συγκρίνουμε με τη μία κατηγορία εργαζομένων, γιατί απλούστατα θα πω και εγώ ότι οι πιλότοι φερ'ειπείν γενικά των αερομεταφορών έχουν μισθολόγια πολύ υψηλότερα από τα μισθολόγια αυτών που δουλεύουν στο έδαφος ή άλλων διοικητικών υπαλλήλων κ.ο.κ. 

Επίσης, εκείνο το οποίο γνωρίζουμε και αποδεχόμαστε είναι ότι άτομα που εργάζονται σε νευραλγικούς τομείς, στο ιδιωτικό τομέα για παράδειγμα, στελέχη, μάνατζερς επιχειρήσεων, πρέπει να αμείβονται. Οι διαχειριστές κρίσιμων τομέων, λειτουργιών ενός τέτοιου υψηλού συστήματος, με υψηλή ευθύνη δεν μπορεί να μην αμείβονται. 

Αυτό φαντάζομαι ότι ήταν και ο λόγος για τον οποίο και το EUROSTAT και άλλοι διεθνείς οργανισμοί το ενέκριναν, σε συνδυασμό, όπως τόνισε και ο Υπουργός, με το στόχο που πρόκειται να εξυπηρετηθεί. 

Εκείνο το οποίο εμείς, ως Βουλή, θα πρέπει να δούμε είναι, αν με τις ρυθμίσεις αυτές που δεν βαρύνουν τον κρατικό προϋπολογισμό, που ανήκουν σε ανταποδοτικά τέλη, εξασφαλίζουμε υπεύθυνη, υψηλού επιπέδου λειτουργία. Αυτό έχουμε κυρίως ανάγκη. Ο στόχος θα πρέπει να είναι αυτός και μακάρι να δούμε και σε άλλες περιπτώσεις -πάρα πολλές περιπτώσεις εργαζομένων-αν θα πρέπει, υπό το ίδιο πρίσμα και με το ίδιο σκεπτικό να τις αντιμετωπίσουμε. 

Γνωρίζω ότι η Βουλή αυτό πράττει. 'Εχουμε μιλήσει για αξιωματικούς, έχουμε μιλήσει για άλλους εργαζόμενους. Αν και εκεί βρεθούν οι πόροι θα πρέπει και εκεί να κάνουμε το ίδιο. 

Θα κλείσω, λέγοντας ότι είναι πολύ θετικό το γεγονός ότι ένα ποσοστό αυτών των ανταποδοτικών πόρων πηγαίνει για έρευνα, για γενικότερη αναβάθμιση αυτού του χώρου, για μελέτες κ.ο.κ. 

Νομίζω λοιπόν ότι χωρίς καμία επιφύλαξη, θα πρέπει να αποδεχθούμε αυτήν την εισήγηση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε μου επιτρέπετε; 'Αμα τελειώσουν οι κύριοι συνάδελφοι, θα ήθελα να πω δύο λέξεις. 

ΛΕΩΝΙΔΑΣ ΤΖΑΝΗΣ: Και εγώ θα ήθελα το λόγο, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει ζητήσει το λόγο, μετά ο κ.Βεζδρεβάνης και θα κλείσετε εσείς, κύριε Τζανή. Στη συνέχεια θα μιλήσει ο κύριος Υπουργός και ο κ.Μητσοτάκης έχει ζητήσει το λόγο για να δευτερολογήσει. 

Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Δεν μπορώ να μην εκφράσω τη βαθιά μου στενοχώρια και λύπη για την τροπολογία αυτή. Προκαλεί το κοινό αίσθημα. Θρίαμβος εκβιασμών. 

Είναι προκλητική η τροπολογία, κύριε Υπουργέ. 'Οταν με εβδομήντα χιλιάδες (70.000) σύνταξη σέρνονται τα γερόντια έξω στους δρόμους -είμαστε σοσιαλιστική Κυβέρνηση- δεν μπορείτε να δίνετε επίδομα 40%, τη στιγμή μάλιστα που το σύνολο των υπαλλήλων θα πάρει 2,5% όλο το χρόνο. Τους προκαλεί. 

Noμίζω, ότι αυτές οι διαφοροποιήσεις είναι εκρηκτικές και ότι προκαλούν το κοινό αίσθημα. Μας εκθέτουν στον δοκιμαζόμενο λαός μας. 

Σαν απόστρατος αξιωματικός δε, να μεταφέρω την πικρία του σώματος, για την κατάντια των αποδοχών τους. Στο σύνολο των αξιωματικών, που δεν δίνετε ένα επίδομα πέντε χιλιάδων, ώστε να πάρουν τις αποδοχές που έπαιρναν πέρσι, αυτά προκαλούν απογοητεύσεις που σε κρίσιμες καταστάσεις πληρώνονται. Πλήττεται το ηθικό τους. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Ανάλογα με αυτά που δίνουμε, έχουμε και ανάλογες ένοπλες δυνάμεις. 

ΚΥΡΙΑΚΟΣ ΣΠΥΡΙΟΥΝΗΣ: 'Οταν, λοιπόν, γίνονται τέτοια πράγματα, όταν προς τιμή της Κυβέρνησης, το σύνολο της πατρίδας ακολουθεί μια βαρύτατη λιτότητα, για να πετύχουμε τους στρατηγικούς στόχους, δεν επιτρέπεται να έρχεσθε εδώ και να φέρετε μια τέτοια τροπολογία. Τι θα πει ανταποδοτικά; Δεν είναι έσοδα της πατρίδας από μια προσφορά υπηρεσίας; Να πάμε να βελτιώσουμε το γενικό σύστημα, τους μηχανισμούς, τις εγκαταστάσεις, την τεχνολογία, την εκπαίδευση. Να κάνουν εκπαίδευση και να πάρουν το προβλεπόμενο επίδομα εκπαίδευσης. 'Οχι υποταγή στους εκβιασμούς. 

Δεν μπορώ να καταλάβω δηλαδή, όταν είναι εντεταλμένα όργανα σε μια υπηρεσία οφείλουν ένα συγκεκριμένο έργο. Γιατί αλλάζει η τεχνολογία, αλλάζει ο χρόνος υπηρεσίας τους; Θα πληρωθούν με το προβλεπόμενο επίδομα. Τι αλλάζει δηλαδή; Δεν καταλαβαίνω. 'Οταν είναι υπάλληλος για να προσφέρει μια άλφα κατηγορία υπηρεσίας, αν άλλαξε το μηχάνημα που θα χειριστεί ή δεν άλλαξε δεν διαφοροποιείται το οφειλόμενο έργο. Δημιουργούνται θέματα υγείας; Θέματα ανέσεως εργασίας; Θα πάρουν τα αντίστοιχα επιδόματα. Να έρθουμε όμως, ξαφνικά και να πούμε, ξέρεις 40% εσύ, τι είμαστε; Τόσο γεμάτα είναι τα ταμεία μας; Είναι απαράδεκτο. Πλήττεται και η πολιτική μας και το αίσθημα δικαίου. 

Καταψηφίζω την τροπολογία και με πίκρα μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, τελικώς η πολιτεία δέχθηκε τον απαράδεκτο εκβιασμό. 'Εναν εκβιασμό, ο οποίος στοίχισε στη χώρα δισεκατομμύρια δραχμές και το υπέστημεν όλοι οι 'Ελληνες, το υπέστη ο ελληνικός τουρισμός, το υπέστη η ελληνική οικονομία και η ελληνική κοινωνία. 

Κύριε Υπουργέ, εγώ θα ψηφίσω την τροπολογία, μόνον με την εξήγηση που έδωσε ο Πρόεδρος κ. Μητσοτάκης. Δεν τα έχω καλά με τη συνείδησή μου αυτήν την ώρα, αλλά, ως λύση ανάγκης, θα τη δεχθώ. 

Θέλω, όμως, ειλικρινά να ρωτήσω: Αυτές οι παχυλές προσφορές που δίδονται προς εκβιαστές, θα πιάσουν τόπο; 'Εχετε συνεννοηθεί, ότι τουλάχιστον δεν θα επαναλάβουν αυτές τις αθλιότητες που ζήσαμε τόσο καιρό; 

Αυτό είναι το ερώτημά μου, κύριε Υπουργέ και επαναλαμβάνω, μόνο με το σκεπτικό της αιτιολόγησης που έκανε ο Πρόεδρος κ. Μητσοτάκης, ψηφίζω την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο. 

ΛΕΩΝΙΔΑΣ ΤΖΑΝΗΣ: Κύριε Πρόεδρε, έχω την εντύπωση ότι μπερδεύουμε κάπως τα πράγματα. Κανείς δεν είναι λιγότερο ή περισσότερο ευαίσθητος σε ό,τι αφορά τα προβλήματα κοινωνικών ομάδων που πραγματικά υπάρχουν τέτοια. 'Εχω την αίσθηση, ότι δεν μπορούμε να τα ικανοποιήσουμε μέσα απ' αυτόν το λογαριασμό, τον οποίο αφορά η συγκεκριμένη τροπολογία. Αν θα μπορούσε να γίνει, θα ήμουν και εγώ απ' αυτούς που θα υποστήριζα κάτι τέτοιο. 

Το δεύτερο που έχω να επισημάνω, είναι ότι πραγματικά υπάρχει μια εικόνα δυσμενής για τη χώρα, σε ό,τι αφορά το FIR Αθηνών, σε ό,τι αφορά τις καθυστερήσεις στις πτήσεις των δρομολογίων. Αυτά τα γνωρίζουμε όλοι. 

Υπάρχουν δυο τρόποι για να βελτιωθεί αυτή η εικόνα. Ο ένας τρόπος είναι η πρόσληψη προσωπικού και η ενίσχυση της χρήσης των μηχανημάτων που ήδη έχουν παραγγελθεί, πράγμα που δεν μπορεί να γίνει παρά μόνο με τις γνωστές διαδικασίες και που προγραμματίζεται έως το 2000, οπότε θα είναι έτοιμο και το αεροδρόμιο των Σπάτων. 

Ο δεύτερος τρόπος είναι να δοθούν κίνητρα στους ήδη απασχολουμένους. Θα προσθέσω και εγώ και θα ζητήσω από τον Υπουργό να μεταφέρει το μήνυμα όπου δει. Εγώ δεν πιστεύω ότι η τροπολογία είναι προϊόν εκβιασμού, αν το πίστευα δεν θα την ψήφιζα, κύριε Υπουργέ, σας το λέω καθαρά. Ας μεταφερθεί, όμως, το μήνυμα, εκεί όπου πρέπει, ότι αυτή η εκβιαστική πολιτική ορισμένων τάξεων και ορισμένων επαγγελματικών ομάδων που εξευτελίζει διεθνώς τη χώρα, που θέτει σε κίνδυνο τα ύψιστα συμφέροντά της, που δημιουργεί μια άσχημη εικόνα για τον τουρισμό, που ταλαιπωρεί αφάνταστα ανθρώπους που αντιμετωπίζονται ως ζώα, δεν θα συνεχιστεί, γιατί αν συνεχιστεί.... 

ΠΡΟΕΔΡΕΥΩΝ (Παναγιώτης Σγουρίδης): Και ζημιώνει την Ολυμπιακή Αεροπορία. 

ΛΕΩΝΙΔΑΣ ΤΖΑΝΗΣ: Αυτό είναι η αμέσως επόμενη συνέπεια. Γιατί αν -και αυτό το μήνυμα να πάει εκεί- συνε- χιστεί αυτή η εικόνα, η Βουλή δεν θα μείνει με σταυρωμένα τα χέρια. 

Αυτό, κύριε Υπουργέ, θα ήθελα να το μεταφέρετε, γιατί χρόνια τώρα υφιστάμεθα ένα εξευτελισμό όλοι μαζί. Και ως πολιτικοί και ως πολιτικό σύστημα και ως λαός και ως χώρα. Είναι βασικό σας μέλημα και δικό μας μέλημα και παρακαλώ να μεταφέρετε το μήνυμα εκεί που πρέπει. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπάρχει αμφιβολία ότι η Βουλή εκφράζει το αίσθημα του Ελληνικού Λαού επί του θέματος αυτού. 'Οταν μίλησα προηγουμένως, υπήρξα πολύ προσεκτικός στις διατυπώσεις μου. 

Θα ήθελα να πληροφορήσω τη Βουλή, ότι το 1991 ήμουν Πρωθυπουργός τότε με δική μου προσωπική σκληρή παρέμβαση πετύχαμε επιτέλους να λύσουμε το πρόβλημα της παραγγελίας των ραντάρ, για να καλύψουμε το Αιγαίο. Το 1991. Ακόμη δεν έχουν λειτουργήσει τα ραντάρ. Είναι μεγάλη υπόθεση, πολλές οι αμαρτίες, μπορεί να φταίμε όλοι μας, αλλά εν πάση περιπτώσει εν πολλοίς, φταίει και το πρόβλημα, το οποίο σήμερα έχουμε. 

Δεν υπάρχει καμία αμφιβολία, κύριοι συνάδελφοι, οτι νομοθετούμε υπό πίεση. Αλλά πρέπει να το δεχθούμε. Δεν συμφωνώ με τον κ.Ακριτίδη, μόνο εις ο,τι αφορά τον τρόπο με τον οποίο ειδυλλιακά περίπου παρουσίασε αυτήν την τροπολογία. Τα ποσοστά δεν είναι όπως τα φαντάστηκαν ορισμένοι συνάδελφοι, ποσοστά αυξήσεως. Κατά κατηγορίες προσωπικού μοιράζεται το σύνολο του ποσού, το οποίο δεν ξέρουμε πόσο είναι. Η μια κατηγορία παίρνει το 44%, η άλλη το λιγότερο, και η τρίτη κατηγορία παίρνει το εναπομείναν 23%. Διεμοιράσαντο τα ιμάτια του κράτους στην ουσία οι κατηγορίες αυτών των υπαλλήλων. Και δεν υπάρχει καμία αμφιβολία, κύριοι της Κυβερνήσεως ότι θα το δείτε μπροστά σας αύριο αυτό, διότι υπάρχουν και πάρα πολλές άλλες κατηγορίες υπαλλήλων, οι οποίοι και τη δυνατότητα να πιέσουν έχουν και ίσως και περισσότερα δικαιώματα. Αλλά, παρά ταύτα, επιμένω στην άποψη ότι εκεί που έχουν φθάσει σήμερα τα πράγματα, είναι ανάγκη να υπηρετήσουμε την εθνική υπόθεση εάν έστω παραδεχτούμε την ανάγκη και υποκύψουμε στην πίεση η οποία ασκείται -δεν θέλω να μιλήσω για εκβιασμό- αλλά είναι προφανές ότι ενεργεί η Κυβέρνηση υπό πίεση- με την ελπίδα μόνο, κύριε Υπουργέ -και εγώ θέλω να την εκφράσω- ότι πράγματι θα τελειώσουμε. 'Οτι από δω και πέρα, δεν θα συνεχιστεί αυτό το καθεστώς κάθε τρεις και λίγο να βγαίνει ένα καινούριο αίτημα και ότι επιτέλους θα μπορέσει να λυθεί αυτό το πρόβλημα, το οποίο επαναλαμβάνω έχει και εθνικές διαστάσεις επικίνδυνες. Γι'αυτό ακριβώς νομίζω ότι πρέπει να λυθεί απόψε και να τελειώνουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, νομίζω ότι πρέπει να ξεκαθαρίσει επειδή ακριβώς επλέκεται και με τις διάφορες πιέσεις της Τουρκίας, αν πράγματι ουσιαστικά απειλείται ο εναέριος χώρος της Ελλάδας προς ανατολάς. Και η πραγματικότητα είναι ότι ουσιαστικά δεν απειλείται, διότι ακριβώς είναι κατοχυρωμένος και με τις διεθνείς συνθήκες, αλλά και με το γεγονός ακόμη ότι στη θέση των ραντάρ που δεν λειτουργούν της Πολιτικής Αεροπορίας -και πρέπει να λειτουργήσουν βέβαια- λειτουργούν τα ραντάρ της Πολεμικής Αεροπορίας. Αλλά παρ'όλα αυτά, πρέπει να ομολογήσουμε ότι εκμεταλλευόμενη η Τουρκία ακριβώς τις αδυναμίες που υπάρχουν, προσπαθεί να δημιουργήσει ζήτημα εκεί που ξέρουμε όλοι ότι δεν υπάρχει ζήτημα. 

'Ομως, θα πρέπει να λεχθεί επίσης, ότι εφόσον τεθεί σε λειτουργία αυτό το σύστημα και το οποίο είναι έτοιμο να λειτουργήσει, έχει γίνει η εκπαίδευση του ανθρώπινου δυναμικού και πλέον μπορούμε να ξεκινήσουμε παρασάγγας θα απέχει το σύστημα της Τουρκίας, όπως και πολλών άλλων χωρών της Ευρώπης, με αυτό το οποίο θα έχουμε εμείς στη χώρα μας. Θα είναι το πλέον σύγχρονο που θα υπάρχει στον ευρωπαϊκό χώρο. 

Και τέλος να συμπληρώσω όσον αφορά τη φύση αυτής της αποζημίωσης, είναι καθαρά ανταποδοτική. Μόνον εφόσον υπάρχει ανταπόδοση μπορεί να αυξηθεί το τέλος διαδρομής και γι'αυτό συνδέεται άμεσα με τις υπηρεσίες της εναέριας κυκλοφορίας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τα τέλη των τελωνειακών ήταν ανταποδοτικά. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Και ακριβώς αυτή η σύνδεση με τις εναέριες κυκλοφορίες, η ανταποδοτικότητα αυτή η οποία δημιουργεί και την αύξηση του τέλους διαδρομής που είναι έσοδα για το ελληνικό κράτος, δημιουργεί την ανάγκη να ρυθμιστεί έτσι όπως ρυθμίζεται με την τροπολογία αυτή, το ζήτημα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, δεν θα μιλούσα αν δεν έπαιρνε το λόγο ο κ. Τζανής. Για να μη μένουν εντυπώσεις, γνωρίζουμε όλοι τι συμβαίνει αυτήν τη στιγμή π.χ. στην Ολυμπιακή Αεροπορία. Να μην ξεχνάμε όμως ένα πράγμα. 'Οτι η ρίζα του κακού ξεκίνησε, για να μην τίθενται τα θέματα σε βάρος μόνο εκείνων που φαίνεται να τα δημιουργούν αυτήν τη στιγμή, όταν ακριβώς η Κυβέρνηση με δική της ευθύνη -και θα θυμάται κανείς την περιπέτεια της παραίτησης του κ. Καστανίδη και τα γεγονότα που μεσολάβησαν τότε -ήταν η πρώτη που παραβίασε- για λόγους που ξέρουμε και υποκύπτοντας όχι μόνο σε πιέσεις συνδικαλιστικών ηγεσιών, αλλά ενδεχομένως και σε εκπλήρωση υποχρεώσεων συνεδριακών του ΠΑ.ΣΟ.Κ.- το πρόγραμμα που η ίδια είχε επιλέξει σχετικά με την εξυγίανση και το οποίο είχε εγκρίνει η Ευρωπαϊκή 'Ενωση. Εκείνη που ήρξατο χειρών αδίκων στη συγκεκριμένη περίπτωση και ενέδωσε σε πιέσεις ήταν η ίδια η Κυβέρνηση. Αν αυτήν τη στιγμή εισπράττει τα επίχειρα της κακίας της πολιτικώς, είναι δικό της θέμα. Θα ήταν δε αποκλειστικά δικό της θέμα εάν δεν εταλαιπωρείτο το σύνολο του Ελληνικού Λαού που ταξιδεύει και βεβαίως αν δεν πήγαινε, όπως πηγαίνει, ο εθνικός αερομεταφορέας. Οι ευθύνες όμως είναι επιμερισμένες και η ρίζα του κακού ανήκει αλλού και όλοι την ξέρουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Θα ήθελα να πω κύριε Πρόεδρε, ότι δεν είναι τα μόνα επιδόματα που παραχωρούνται και μάλιστα κατά τέτοιο τρόπο στην ΥΠΑ. Στο τέλος του 1995, αρχές 1996 κύριε Υπουργέ, δόθηκαν και άλλα επιδόματα. Και εφθασαν οι υπάλληλοι, ιδιαίτερα αυτοί, δηλαδή οι ελεγκτές της εναέριας κυκλοφορίας -που παίρνουν σήμερα το 44% το οποίο προτείνετε και σεις να πάρουν- να παίρνουν τριακόσιες χιλιάδες μισθό και πεντακόσιες χιλιάδες ως επιδόματα, άλλοι δε να παίρνουν τριάντα χιλιάδες και σαράντα χιλιάδες δραχμές, με αποτέλεσμα να δημιουργηθεί μεταξύ των εργαζομένων ένα μίσος όταν είναι στο ίδιο γραφείο, κάνουν σχεδόν την ίδια εργασία και από την άλλη να υπάρχουν αυτές οι διαφορές. Και εδώ, κύριε Μητσοτάκη, πρέπει να πω ότι αν αυτά τα ανταποδοτικά ήταν επί του μισθού, θα ήταν πολύ λιγότερα απ' αυτά τα οποία θα πάρουν σήμερα. Δηλαδή, το 44% στις τριακόσιες χιλιάδες είναι κάτω από εκατόν πενήντα χιλιάδες δραχμές. Αντίθετα είναι επί όλου του ποσού και δυστυχώς τα βγάζει από τον κορβανά το δημόσιο για να πληρώσει τα ανταποδοτικά που υποχρεωνόμαστε να δώσουμε σε άλλες χώρες, γιατί αυτά θα έχουν σπαταληθεί κατ' αυτόν τον τρόπο. 

Εμείς, κύριε Υπουργέ, είμαστε αντίθετοι με αυτήν την εισοδηματική πολιτική. Θα πρέπει οι υπάλληλοι να πάρουν τις κανονικές τους αυξήσεις, να ζουν αξιοπρεπώς και να ικανοποιούν τις ανάγκες τους και όχι να ισχύσει αυτή η πολιτική που θέλετε να εφαρμόσετε με τα επιδόματα και να έρχεται μια υπηρεσία και να καταφέρεται εναντίον της άλλης από τη στιγμή που θα υπάρχουν αυτές οι διαφοροποιήσεις, με αποτέλεσμα να καταστρέφεται και η ομόνοια μεταξύ των υπαλλήλων, αλλά και η συναδελφικότητα, που είναι απαραίτητα στοιχεία για να πάει μπροστά μια επιχείρηση. 

Εμείς κύριε Υπουργέ, πιστεύουμε ότι έχει ήδη δρομολογηθεί να δώσετε και αυτήν την υπηρεσία στους ιδιώτες. Λέγεται από τους εργαζόμενους ότι θα δοθεί σε δυο εταιρείες αυτή η υπηρεσία, θα κάνετε και μια αεροναυτιλία και θα τελειώσει έτσι η υπόθεση. Αυτό μάλιστα σας βοηθάει στην εισοδηματική σας πολιτική, γιατί δεν θα βρείτε εκεί τους εργαζόμενους αποφασισμένους και ενωμένους να δώσουν τη μάχη για μια ΥΠΑ ελληνική και δημόσια. 

Πριν τελειώσω θα πω και το εξής. Κύριε Υπουργέ, το 1996, όταν προμηθευθήκαμε αυτά τα ραντάρ, στείλατε δυστυχώς μια ομάδα ανθρώπων της εναέριας κυκλοφορίας να εκπαιδευθούν πάνω σ' αυτά. Απ' ό,τι λένε οι ίδιοι οι εργαζόμενοι, ήταν μεγάλης ηλικίας και δεν μπόρεσαν οι άνθρωποι να προσαρμοστούν στο νέο σύστημα και γύρισαν πίσω, με αποτέλεσμα να έχουμε τη σημερινή κατάσταση. 

ΠΡΟΕΔΡΕΥΩΝ (Παναγιώτης Σγουρίδης): Δεν μπόρεσαν να προσγειωθούν! Πού να προσγειώσουν αεροπλάνα! 

ΝΙΚΟΛΑΟΣ ΓΚΑΤΖΗΣ: Δεν μπόρεσαν να προσαρμοστούν στη νέα τεχνολογία, κύριε Πρόεδρε. Καταλαβαίνετε τι λέγω. Σήμερα δε κάνετε πάλι την ίδια πολιτική, διότι και τότε δώσατε αυτά τα λεφτά. Εμείς δεν είμαστε αντίθετοι να μην αμείβονται καλά οι εργαζόμενοι. 'Οχι όμως με αυτό τον τρόπο, με τα επιδόματα, με την πολιτική του διαίρει και βασίλευε με απώτερο σκοπό να περάσει και αυτή η υπηρεσία στους ιδιώτες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, είναι γεγονός ότι τουλάχιστον τα δυο τελευταία χρόνια υπάρχει μια διαμάχη μεταξύ του συγκεκριμένου κλάδου εργαζομένων των ελεγκτών εναέριας κυκλοφορίας και της Κυβέρνησης σχετικά με την εγκατάσταση, λειτουργία του συστήματος ελέγχου εναέριας κυκλοφορίας, αν θα γίνουν προσλήψεις, πότε θα γίνουν, αν θα γίνει η εκπαίδευση του απαραίτητου προσωπικού κλπ. 

Και είναι γεγονός, κύριε Υπουργέ, να το παραδεχθείτε, ότι από τις πιέσεις της συγκεκριμένης αυτής συντεχνίας, φθάσαμε σήμερα να νομοθετούμε μια τροπολογία η οποία, αν μη τι άλλο, αυτό που προβλέπεται να εξασφαλίσει είναι αυτό που λέει η ανακοίνωση του ΣΟΣΥΠΑ, που έχει αρχίσει πλέον μια διαμάχη μεταξύ των υπαλλήλων της ίδιας ουσιαστικά υπηρεσίας. Και καταλαβαίνετε τι επιπτώσεις μπορεί να έχει αυτό. Κι εμείς ειλικρινά φοβόμαστε ότι δεν θα έχετε αυτά τα αποτελέσματα που λέτε ότι θα υπάρχουν το ερχόμενο καλοκαίρι με τέτοιες πολιτικές. Και γι' αυτόν το λόγο δεν στηρίζουμε τη συγκεκριμένη τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζανή, έχετε το λόγο. 

ΛΕΩΝΙΔΑΣ ΤΖΑΝΗΣ: Μία διόρθωση, κύριε Πρόεδρε. Ο κ. Παυλόπουλος αναφέρθηκε στην Ολυμπιακή Αεροπορία. Είναι γνωστό ότι η Υπηρεσία Πολιτικής Αεροπορίας δεν έχει σχέση με την Ολυμπιακή Αεροπορία. Κι αυτό γιατί έγινε ιδιαίτερη αναφορά στον τρόπο που έγινε η συζήτηση του νομοσχεδίου για την Ολυμπιακή Αεροπορία, στις αμφιταλαντεύσεις της Κυβέρνησης και γενικά σε θέματα που δεν έχουν να κάνουν με την ΥΠΑ. 

Δεύτερον, η φιλοσοφία του Κ.Κ.Ε. είναι γνωστή, όλοι να παίρνουν, αν είναι δυνατόν, δέκα φορές πάνω από τον προϋπολογισμό. 

Θέλω όμως να εκφράσω την ευχή να φτάσουμε κάποια στιγμή στον ευρύτερο δημόσιο τομέα, να αμείβονται οι υπάλληλοι ανάλογα με την παραγωγικότητα και την αποδοτικότητά τους. Να δείτε πόσο ωραία θα είναι τα πράγματα τότε. Ας σκεφθούμε λιγάκι, σχετικά μ' αυτήν την ισοπεδωτική αντίληψη, ότι οι εργαζόμενοι έχουν πάντα δίκιο. Οι εργαζόμενοι έχουν δίκιο διότι θέλουν ένα κομμάτι ψωμί. Αλλά δεν μπορεί να δικαιούται να τρώει το ίδιο κομμάτι ψωμί αυτός που δουλεύει με εκείνον που κάθεται. Αυτήν την αντίληψη ας την υιοθετήσουμε, για να δείτε πόσο καλύτερα θα είναι τα πράγματα. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε το λόγο; 

ΓΕΩΡΓΙΟΣ ΔΡΥΣ (Υφυπουργός Οικονομικών): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας αυτής. 

Ερωτάται το Σώμα γίνεται δεκτή η τροπολογία με γενικό αριθμό 2319 και ειδικό 745, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2319 και ειδικό 745, έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε,... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε. Είστε τόσα χρόνια εδώ μέσα και πρέπει να ξέρετε ότι υπάρχει μία διαδικασία. 

Κύριε Υπουργέ, από τις εμπρόθεσμες τροπολογίες των Βουλευτών, θα κάνετε κάποια δεκτή; 

Σας ερωτώ για να προχωρήσουμε στη συζήτησή τους. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα κάνω δεκτή την τροπολογία με γενικό αριθμό 2130 και ειδικό 736. Είναι του συναδέλφου κ. Σκουλαρίκη. 'Ολες τις άλλες τροπολογίες θα τις μελετήσει το Υπουργείο Οικονομικών. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Θα τις συζητήσουμε, κύριε Πρόεδρε... 

ΠΡΟΕΔΡΕΥΩΝ (Παναγιώτης Σγουρίδης): Κύριε Κουρουμπλή, ξέρετε πολύ καλά ότι μπορεί ο Υπουργός να λέει πως δεν τις δέχεται, αλλά τις τροπολογίες τις συζητούμε, εφόσον είναι εμπρόθεσμες. Αυτό είναι πάγια διαδικασία του Κανονισμού, όποιος θέλει τις συζητάει. 

Ξέρω ότι έχετε δύο τροπολογίες εδώ, θα σας βάλουμε να τις συζητήσετε. Μη στενοχωριέστε. 

Λοιπόν, να εισέλθουμε στη συζήτηση της τροπολογίας του κ. Σκουλαρίκη με γενικό αριθμό 2130 και ειδικό 736. 

Κύριε Σκουλαρίκη, θέλετε να πείτε δύο λόγια για την τροπολογία σας, μια και θα γίνει δεκτή; 

ΙΩΑΝΝΗΣ ΣΚΟΥΛΑΡΙΚΗΣ: Δύο λόγια, κύριε Πρόεδρε. Το περιεχόμενο της τροπολογίας έχει σαν αφετηρία το εμπάργκο κατά της Δημοκρατίας των Σκοπίων. Αυτό το εμπάργκο το οποίο σε τίποτα δεν ωφέλησε τη χώρα μας, δημιούργησε τεράστια προβλήματα σε 'Ελληνες επιχειρηματίες, οι οποίοι είχαν συναλλαγές με τις Βαλκανικές χώρες. Κι έτσι άρχισε μία αμφισβήτηση της χώρας καταγωγής των εμπορευμάτων, τα οποία εισήγοντο στην Ελλάδα. Και αυτό είχε σαν αποτέλεσμα να οδηγηθούν στα διοικητικά και στα ποινικά δικαστήρια διάφοροι επιχειρηματίες, εκ του γεγονότος και μόνο ότι αμφισβητείται ο τόπος καταγωγής των εμπορευμάτων. 

Με τον ν. 2648, άρθρο 8, ρυθμίζεται το θέμα εκείνων των Ελλήνων οι οποίοι χρησιμοποίησαν πετρέλαιο καύσιμο για άλλους σκοπούς. 

Αυτό το στόχο καλύπτει το άρθρο 8 σε σχέση με εκείνους που παρανόμησαν εν γνώσει τους και χρησιμοποίησαν πετρέλαιο για άλλους σκοπούς και όχι για φωτισμό που το πήραν για το σκοπό αυτό με μειωμένη τιμή. Με την παρούσα τροπολογία ζητείται να ισχύσει το ίδιο και για εκείνους οι έχουν αυτές τις διαφορές με τις τελωνειακές αρχές εκ του γεγονότος και μόνο ότι αμφισβητείται ο τόπος προέλευσης των εμπορευμάτων. 

ΠΡΟΕΔΡΕΥΩΝ (Παναγιώτης Σγουρίδης): Ο τόπος καταγωγής των εμπορευμάτων. 

ΝΙΚΟΛΑΟΣ ΓΚΑΤΖΗΣ: Δεν είναι πετρέλαια; 

ΙΩΑΝΝΗΣ ΣΚΟΥΛΑΡΙΚΗΣ: 'Οχι, δεν είναι πετρέλαια. 

ΠΡΟΕΔΡΕΥΩΝ (Παναγιώτης Σγουρίδης): 'Οχι. 

Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Υποστηρίζω την τροπολογία του κ. Σκουλαρίκη για τον πρόσθετο λόγο ότι η αμφισβήτηση της προέλευσης των εμπορευμάτων παρουσιάστηκε εκ των υστέρων. Δεν είναι σωστή. Και υπάρχει έγγραφο επίσημο από το Υπουργείο Εξωτερικών, το οποίο απευθύνει η αρμόδια υπηρεσία, η οποία λέει ότι δεν είναι σωστή η αμφισβήτηση... 

ΓΕΩΡΓΙΟΣ ΔΡΥΣ (Υφυπουργός Οικονομικών): Του Υπουργείου Εξωτερικών προς το Υπουργείο Οικονομικών. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Του Υπουργείου Εξωτερικών προς το Υπουργείο Οικονομικών. 

Κατά συνέπεια, όταν το ίδιο το Υπουργείο Εξωτερικών αμφισβητεί τη βασική αιτία, η οποία δημιούργησε το πρόβλημα, δεν μπορούμε να αφήσουμε 'Ελληνες επιχειρηματίες να ταλαιπωρούνται. Γι' αυτό και την υποστηρίζω. 

ΠΡΟΕΔΡΕΥΩΝ (Παναγιώτης Σγουρίδης): Καλώς. 

Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Δεχόμαστε την τροπολογία, κύριε Πρόεδρε, με την παρατήρηση ότι εδώ πράγματι -όπως φαίνεται και στην περιγραφή που γίνεται αυτής της τροπολογίας- ο έλεγχος καταγωγής των εμπορευμάτων έγινε εκ των υστέρων. 'Ηρθε το 1997 η Ευρωπαϊκή 'Ενωση και πήρε απόφαση, ώστε ο έλεγχος καταγωγής των εμπορευμάτων από τούδε να γίνεται πριν την εισαγωγή των εμπορευμάτων. 

'Ετσι, λοιπόν, νομίζω ότι το θέμα αυτό πρέπει να κλείσει και συμφωνούμε με την τροπολογία. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Σκρέκα. 

Κύριε Γκατζή, κύριε Αποστόλου, θέλετε το λόγο; Δεν έχετε να πείτε τίποτα. 

EYAΓΓΕΛΟΣ ΑΠΟΣΤΟΛΟΥ: Συμφωνούμε. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση της τροπολογίας με γενικό αριθμό 2130 και ειδικό 736. 

Ερωτάται το Σώμα: Γίνεται δεκτή η τροπολογία; 

ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2130 και ειδικό 736 έγινε δεκτή ομοφώνως και εντάσσεται στο νομοσχέδιο ως ίδιον άρθρο. 

Κύριε Κουρουμπλή, έχετε δύο τροπολογίες. Η μία είναι με γενικό αριθμό 2112 και ειδικό 724 και η άλλη με γενικό αριθμό 2114 και ειδικό 725. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Θα τις αναπτύξω και τις δύο μαζί, κύριε Πρόεδρε; 

ΠΡΟΕΔΡΕΥΩΝ (Παναγιώτης Σγουρίδης): Ναι, θα σας δώσω τρία λεπτά για να τις αναπτύξετε και τις δύο μαζί. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Εντάξει. 

Πριν από λίγο, κύριε Πρόεδρε, ψηφίσαμε μία τροπολογία κάτω από το βάρος ισχυρής πίεσης μιας ομάδας η οποία κρατάει στα χέρια της ένα νευραλγικό τομέα της ασφάλειας της εναέριας κυκλοφορίας. Και ακούστηκαν πάρα πολύ έντονοι προβληματισμοί από τους συναδέλφους. 

Αυτήν τη στιγμή, όμως, ο κύριος Υπουργός αρνείται ένα δίκαιο αίτημα, το οποίο έχει να κάνει και με την ίση μεταχείριση των πολιτών. 

Ζητούμε, λοιπόν, με την τροπολογία -και άλλοι συνάδελφοι- να επεκταθεί το δικαίωμα αντικατάστασης αδασμολόγητου αυτοκινήτου, όπως ισχύει και σε άλλες ευπαθείς ομάδες -όπως στους αναπήρους- και στους πολυτέκνους, μία ευπαθή ομάδα του πληθυσμού η οποία συμβάλλει στην ασφάλεια της χώρας με το να συμβάλει στον περιορισμό του δημογραφικού προβλήματος. Ο νοών νοείτω! 

Βεβαίως, κανένας πολύτεκνος δεν δημιουργεί μία οικογένεια και δεν αναλαμβάνει το βάρος της επειδή περιμένει από το κράτος κάποιες ενισχύσεις. Αντιθέτως το κάνει γιατί είναι μία προσωπική του επιλογή. 

Οφείλουμε, όμως, ως κοινωνία, ως κράτος δικαίου, ως κοινωνία με ευαισθησία, στα πλαίσια πάντα των περιθωρίων -και δεν μπορώ να καταλάβω όταν η Κυβέρνηση πριν από ένα μήνα μας είπε, ότι στην εκτέλεση του προϋπολογισμού του 1998 είχαμε περίσσευμα, γιατί δεν πρέπει να υπάρξει αυτή η δυνατότητα, μέσα και στο πνεύμα του νόμου που ολοκληρώθηκε σήμερα, που είχε ως σκέψη τη δυνατότητα αντικατάστασης των παλαιών αυτοκινήτων με καινούρια, τα οποία ρυπαίνουν λιγότερο το περιβάλλον- να δώσουμε τη δυνατότητα και στους πολυτέκνους να αντικαθιστούν -δεν είπαμε σε δύο χρόνια, δεν είπαμε σε τρία, αλλά σε οκτώ χρόνια, κύριε Υπουργέ- το αδασμολόγητο αυτοκίνητο, το οποίο σε τελική ανάλυση δεν το παίρνουν με πλήρη κατάργηση των δασμών. Πληρώνουν ένα ποσοστό στους δασμούς. 

Και η δεύτερη τροπολογία αφορά τους τυφλούς θύματα πολέμου ειρηνικής περιόδου, που ζητούν, κύριε Υπουργέ -και δεν νομίζω ότι υπάρχει καμία επιβάρυνση- από χίλια εξακόσια πενήντα κυβικά και άνω, μέχρι δύο χιλιάδες, να πληρώνουν τη διαφορά, αν θέλουν να πάρουν ένα αυτοκίνητο με χίλια οκτακόσια κυβικά.Δεν νομίζω ότι είναι παράλογη ούτε ότι θα επιβαρύνει τον κρατικό προϋπολογισμό μια τέτοια ρύθμιση. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, όπως είπατε προηγουμένως, θα τις μελετήσετε και θα δείτε, αν θα μπορέσουν να ενταχθούν σε άλλο νομοσχέδιο. 

ΓΕΩΡΓΙΟΣ ΔΡΥΣ (Υφυπουργός Οικονομικών):Μάλιστα, κύριε Πρόεδρε. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Γιατί, κύριε Πρόεδρε; Ο κύριος Υπουργός μπορεί να θέλει... 

ΠΡΟΕΔΡΕΥΩΝ (Παναγιώτης Σγουρίδης): Μα, το είπε εκ των προτέρων, κύριε Κουρουμπλή. 

Ο κ. Τζανής έχει το λόγο, για να αναπτύξει την τροπολογία με γενικό αριθμό 2117 και ειδικό 726. 

ΛΕΩΝΙΔΑΣ ΤΖΑΝΗΣ: Εγώ επιμένω. Το περιεχόμενο της τροπολογίας ο κύριος Υπουργός το γνωρίζει πολύ. 'Εχουμε συζητήσει με τον κύριο Υπουργό και ξέρει ότι το περιεχόμενο της τροπολογίας είναι πολύ σοβαρό. 

Επι τροχάδην θα πω ότι υπάρχει μία αμφισβήτηση νομική γύρω από την έννοια των εικονικών φορολογικών στοιχείων. Υπάρχει, επίσης, απόφαση του ΣΤ' Τμήματος του Αρείου Πάγου, ο οποίος -'Αρειος Πάγος- ερμηνεύοντας τη διάταξη της παραγράφου 1, περίπτωση ζ του ν.1591/1986, έκρινε ότι, με το νόμο αυτό, θεσπίστηκε ως ίδιο και αυτοτελές έγκλημα η φοροδιαφυγή η οποία, κατά την αιτιολογική έκθεση του νόμου, χαρακτηρίζεται ως φορολογική απάτη και πραγματώνεται με κάθε παράνομη πράξη ή παράλειψη με την οποία ο φορολογούμενος επιδιώκει τη μείωση της φορολογικής επιβάρυνσης ή την αποφυγή πληρωμής φόρου. 

Το 648/1988 βούλευμα της ολομέλειας του Αρείου Πάγου, που είναι δημοσιευμένο στο "ΝΟΜΙΚΟ ΒΗΜΑ" του 1998, σελίδα 793, δέχθηκε ακριβώς το ίδιο πράγμα. 

Η φορολογούσα αρχή, παραδόξως, θα έλεγα, κατά τη δική μου κρίση ως νομικού, κάθε φορά που επιβάλλει κάποιο πρόστιμο θεωρεί ως εικονικό, γενικά κατά την έννοια της παραπάνω διάταξης, κάθε εκδιδόμενο φορολογικό στοιχείο, αδιαφόρως εάν αυτό εκδίδεται με σκοπό ή όχι την απόκρυψη φορολογητέας ύλης ή την αποφυγή πληρωμής φόρου. Το αποτέλεσμα είναι ότι, όταν οι θιγόμενοι προσφεύγουν στα δικαστήρια, πρέπει να φθάσουν στον 'Αρειο Πάγο, για να δικαιωθούν. Και μέχρι τότε έχουμε μια διαδικασία όπου τα πρόστιμα πολλαπλασιάζονται . Μια οποιαδήποτε υποτιθέμενη φορολογική παράβαση δημιουργεί υπερβολικές οικονομικές συνέπειες. Και επαναλαμβάνω ότι αυτό έχει ως αποτέλεσμα το να σύρονται οι φορολογούμενοι ενώπιον των δικαστηρίων, για να καταφέρουν να βρουν το δίκιο τους. 

'Εχω την αίσθηση ότι ο κύριος Υπουργός, μαζί με τους συνεργάτες του, μπορούν να ασχοληθούν με το πρόβλημα και να καταλήξουν σ' αυτό που δέχονται τα δικαστήρια. Δεν μπορώ να το αντιληφθώ. Γιατί, δηλαδή, πρέπει να προσφεύγει ο πολίτης στη δικαιοσύνη, για να κριθεί αυτό που εννοεί ο νόμος, ενώ με μια αυθεντική ερμηνεία της σχετικής διάταξης, αυτό μπορεί να ξεκαθαρισθεί. 

Θα ήθελα από τον κύριο Υπουργό να το δει με ιδιαίτερη σοβαρότητα.Γνωρίζει ότι υπάρχουν δράματα πίσω από αυτήν τη διάταξη. Και γνωρίζει, επίσης, ότι οι υπηρεσίες του Υπουργείου Οικονομικών συμφωνούν κατ' ουσίαν, ότι έτσι πρέπει να είναι τα πράγματα. Δεν μπορούμε να αφήνουμε τους πολίτες να ταλαιπωρούνται επί δεκαετίες, για να καταλήξουν σε αυτό που πρέπει να διευκρινίζει ο νόμος. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να πείτε κάτι επί της τροπολογίας αυτής; 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, έχω εξηγήσει στον κ. Τζανή τους λόγους για τους οποίους δεν μπορώ να κάνω δεκτή την τροπολογία αυτήν.'Ομως επειδή αναφέρθηκε ότι οι υπηρεσίες του Υπουργείου Οικονομικών κάνουν δεκτή την τροπολογία. 

ΛΕΩΝΙΔΑΣ ΤΖΑΝΗΣ: Δεν είπα αυτό. Είπα ότι συμφωνούν στην ουσία του θέματος. 

ΓΕΩΡΓΙΟΣ ΔΡΥΣ (Υφυπουργός Οικονομικών): Τι σημαίνει "συμφωνούν στην ουσία του θέματος"; Σημαίνει ότι συμφωνούν με την τροπολογία. Νομίζω ότι αυτό δεν είναι ακριβές. Παρ' όλα αυτά, είπα ότι και η τροπολογία του κ. Τζανή και η τροπολογία του κ. Κουρουμπλή θα μελετηθούν εκτενέστερα από το Υπουργείο Οικονομικών και εφόσον βρεθεί πεδίο σύγκλισης, θα τις αποδεχθούμε. 

ΛΕΩΝΙΔΑΣ ΤΖΑΝΗΣ: Εγώ αυτό ζητώ τόσο καιρό, κύριε Υπουργέ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση και επί των τροπολογιών. 

Εισερχόμαστε στην ψήφιση του ακροτελεύτιου άρθρου. 

Ερωτάται το Σώμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το ακροτελεύτιο άρθρο έγινε δεκτό ομόφωνα. 

Το νομοσχέδιο του Υπουργείο Οικονομικών "Διαρρυθμίσεις στη φορολογία των αυτοκινήτων οχημάτων και άλλες διατάξεις" έγινε δεκτό επί της αρχής και επί των άρθρων κατά πλειοψηφία. Η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, θα ήθελα να κάνω τις εξής ανακοινώσεις: 

Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της σε αιτήσεις για την άρση της ασυλίας των Βουλευτών κ. Στυλιανής Αλφιέρη και κ. Χρήστου Θεοδώρου. 

'Εχουν διανεμηθεί τα Πρακτικά της Δευτέρας 11 Ιανουαρίου 1999 και ερωτάται το Σώμα αν επικυρούνται; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Δευτέρας 11 Ιανουαρίου 1999 επικυρώθηκαν. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 23.17' λύεται η συνεδρίαση για αύριο ημέρα Πέμπτη 21 Ιανουαρίου 1999 και ώρα 10.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: Ι) συνέχιση της συζήτησης επί της αρχής, των άρθρων και του συνόλου των προτάσεων νόμου: "'Ιδρυση Κέντρου Βαλκανικών Μελετών "Ρήγας Βελεστινλής" και "περί ιδρύσεως Βαλκανικού Πολιτιστικού Κέντρου Βελεστίνου - Ο ΡΗΓΑΣ ΦΕΡΑΙΟΣ" και ΙΙ) μόνη συζήτηση επί της αρχής, των άρθρων και του συνόλου της πρότασης νόμου: "Νομικό καθεστώς αποκρατικοποίησης και εξυγίανσης δημόσιων νομικών προσώπων του ευρύτερου δημόσιου τομέα", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                     ΟΙ ΓΡΑΜΜΑΤΕΙΣ












































