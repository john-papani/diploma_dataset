      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΔ΄
      Παρασκευή 18 Απριλίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ
      Β ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ
      2. Απαντήσεις Υπουργών σε ερωτήσεις Βουλευτών ,σελ
      3 Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων: Ι) σχετικά με την αναγνώριση πτυχίων της Οδοντιατρικής από Πανεπιστήμια χωρών της Ανατολικής Ευρώπης, σελ.
      ΙΙ) σχετικά με την αντιμετώπιση του στεγαστικού προβλήματος του Μουσικού Σχολείου Τρικάλων, σελ. 
      β) Προς την Υπουργό Περιβάλλοντος, Χωροταξίας και Δημοσίων Έργων, σχετικά με το πρόσφατο τραγικό ατύχημα στα Τέμπη κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος του ετεροδημοτών και άλλες διατάξεις», σελ.
      2. Κατάθεση εκθέσεων Διαρκών Επιτροπών: 
      α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες, διατάξεις», σελ.
      β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας «Ρύθμιση θεμάτων αγροτικής γης, επίλυση ζητημάτων  αποκατασταθέντων και αποκαθισταμένων κτηνοτρόφων και άλλες διατάξεις», σελ.
      3. Κατάθεση σχεδίων νόμων:
      α) Οι Υπουργοί Μεταφορών και Επικοινωνιών και Εξωτερικών, κατέθεσαν σχέδιο νόμου: «Κύρωση της Συμφωνίας σχετικά με το Διεθνή Οργανισμό Δορυφορικών Τηλεπικοινωνιών (International Telecommunication Satelellite Organization – ITSO) και τις τροποποιήσεις του άρθρου 23 της Συμφωνίας Λειτουργίας του Οργανισμού», σελ.
      β) Οι Υπουργοί Εθνικής Παιδείας και Θρησκευμάτων, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης, Πολιτισμού, Δικαιοσύνης και Υγείας και Πρόνοιας καταθέτουν σχέδιο νόμου «Εθνική Βιβλιοθήκη της Ελλάδος, Δημόσιες Βιβλιοθήκες και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΕΣΟΥΛΗΣ Ν., σελ.
      ΕΥΘΥΜΙΟΥ Π., σελ.
      ΚΑΡΑΤΖΑΦΕΡΗΣ Γ., σελ.
      ΣΚΥΛΛΑΚΟΣ Α., σελ.
      ΤΣΑΚΛΙΔΗΣ Ι., σελ.
      ΧΑΤΖΗΓΑΚΗΣ Σ., σελ.
      ΧΟΥΡΜΟΥΖΙΑΔΗΣ Γ. σελ.
      Β. Επί του σχεδίου νόμου του Υπουργείου Εσωτερικών, Δημοσίας Διοίκησης και Αποκέντρωσης:
      ΒΑΪΝΑΣ Ι., σελ.
      ΒΛΑΧΟΣ Γ., σελ.
      ΚΑΡΑΤΖΑΦΕΡΗΣ Γ., σελ.
      ΚΕΔΙΚΟΓΛΟΥ Β. σελ.
      ΚΟΥΒΕΛΗΣ Φ. σελ.
      ΛΑΜΠΡΟΠΟΥΛΟΣ Ι. σελ.
      ΛΕΒΟΓΙΑΝΝΗΣ Ν. σελ.
      ΜΠΟΥΡΑΣ Α., σελ.
      ΠΑΠΑΔΗΜΑΣ Λ. ,σελ.
      ΠΑΥΛΟΠΟΥΛΟΣ Π., σελ.
      ΣΚΥΛΛΑΚΟΣ Α., σελ.
      ΣΠΥΡΙΟΥΝΗΣ Κ. σελ.
      ΤΣΙΑΡΤΣΙΩΝΗΣ Ν. σελ.
     
     ΠΡΑΚΤΙΚΑ  ΒΟΥΛΗΣ
     Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Γ΄
     ΣΥΝΕΔΡΙΑΣΗ  ΡΔ΄
     Παρασκευή 18 Απριλίου 2003
     	Αθήνα, σήμερα στις 18 Απριλίου 2003, ημέρα Παρασκευή και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
     	ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Ιωάννη Βαϊνά, Βουλευτή Αιτωλοακαρνανίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο κ. Ιωάννης Μίχος, κάτοικος οικισμού Λάλικα Κρυονερίων Δήμου Αποδοτίας ζητεί τη μετατροπή της σύμβασης εργασίας του από ορισμένου σε αορίστου χρόνου  στο Δήμο Αποδοτίας.
     2) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Μιχάλης Λανδράκης, ζητεί τη στελέχωση του Υποκαταστήματος του ΟΤΕ Σαλαμίνας.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την αποκατάσταση των υπαρχουσών συντάξεων των μελών του.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ ζητεί την επίλυση ασφαλιστικού και συνταξιοδοτικού προβλήματος των μελών του.
     5) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Κερατέας Αττικής αποδοκιμάζει την απόφαση της ΕΥΔΑΠ να επιβάλλει αύξηση 45,4% στο τιμολόγιο ενίσχυσης Δήμων και Κοινοτήτων.
     6) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Συνταξιούχων Αυτοκινητιστών Νομού Θεσσαλονίκης ζητεί να επισπευσθεί η κοινοποίηση της απόφασης του Διοικητικού Δικαστηρίου που αφορά στις συντάξεις του ΤΣΑ.
     7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Θέρμου Αιτωλ/νίας ζητεί την αναβάθμιση του πυροσβεστικού κλιμακίου Θέρμου σε σταθμό Δ΄ τάξεως.
     8) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Κρύας Βρύσης Πέλλας ζητεί την ίδρυση αθλητικού σχολείου στην περιοχή του.
     9) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Δημοτικό Διαμέρισμα Μακρισίων του Δήμου Σκιλλούντος  Ηλείας ζητεί τη λήψη μέτρων αντιπλημμυρικής προστασίας της περιοχής του από το φράγμα Αλφειού.
     10) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Μάνδρας Αττικής διαμαρτύρεται για τη μελετώμενη δημιουργία χωματερής στα όρια του Δήμου του.
     11) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Υπαλλήλων Ν.Α. Νοτιοδυτικής Ελλάδας ζητεί να καταβληθεί στα μέλη του η ειδική πρόσθετη αμοιβή.
     12) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Εργαζόμενοι (ΤΣΑ) Δήμου Κερατσινίου ζητούν την παράταση της απασχόλησής τους  στα Τοπικά Σύμφωνα Απασχόλησης του ΟΑΕΔ στο Δήμο Κερατσινίου.
     13) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία ο Αγροτικός Συνεταιρισμός Μαραθώνα διαμαρτύρεται για τη διαδικασία επιδοτήσεων αιγοπροβάτων ΟΣΔΕ 2003 και ζητεί την ενδοσυνεταιριστική συνεργασία προκειμένου να ορθοποδήσουν οι Α΄/θμιοι Συνεταιρισμοί.
     14) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία Ομάδα Βιοκαλλιεργητών στην περιοχή της Έδεσσας με την επωνυμία ΒΙΟ-ΕΔΕΣΣΑ ζητεί να μην γίνει εξαίρεση για το δικό τους Νομό σχετικά με τον ελάχιστο αριθμό μελών Συνεταιρισμών, καθώς και την επίλυση προβλημάτων των συμβάσεών τους.
     15) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας που αφορά στην άμεση ανάγκη συντήρησης του Ι.Ν. Αγίου Νικολάου Ιστιαίας.
     16) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού – Ναυτικού – Αεροπορίας διαμαρτύρεται για τις αλλαγές που επιχειρούνται στο συνταξιοδοτικό καθεστώς.
     17) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνιος Ένωσις Νεοελθόντων από το 1957 Ελλήνων Ποντίων εκ Ρωσίας ζητεί τον προγραμματισμό σύσκεψης στο Υπουργείο Δημόσιας Τάξης όπου θα συζητηθούν θέματα της ομογένειας.
     18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανευβοϊκή Ένωση Ιδιοκτητών Γρι-Γρι ζητεί την επίλυση εργασιακών και ασφαλιστικών αιτημάτων των μελών του.
     19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων 3ου Δημοτικού Σχολείου Χαλκίδας διαμαρτύρεται για τη μη παράδοση του νέου σχολικού κτιρίου.
     20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Τοπικό Συμβούλιο του Δημοτικού Διαμερίσματος  Πλατανιστού Καρύστου ζητεί την αποκατάσταση των ζημιών που υπέστη το Δημοτικό Διαμέρισμα από την κακοκαιρία.
     21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Εμπορικός και Επαγγελματικός Σύλλογος Ιστιαίας ζητεί τη λήψη μέτρων για την αναβάθμιση της λειτουργίας του Κέντρου Υγείας Ιστιαίας.
     22) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Κάτοικοι του Δημοτικού Διαμερίσματος Μακρισίων Σκιλλούντος Ηλείας ζητούν να αποζημιωθούν για τις ζημιές που υπέστησαν τα κτήματά τους από το άνοιγμα του φράγματος του Λάδωνα.
     23) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Εμπορικός Σύλλογος Αμαλιάδας Ηλείας ζητεί τη λήψη μέτρων για την ανάπτυξη του Νομού Ηλείας.
     24) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Μηχανικοί των Κυκλάδων καταγγέλλουν προβλήματα που δημιουργούνται στην άσκηση του επαγγέλματός τους, από το γραφείο ΠΕΧΩΔΕ Κυκλάδων.
     25) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Τοπική Επιτροπή Νέας Δημοκρατίας Στρατονίκης Χαλκιδικής ζητεί να μην επιτραπεί η εξόρυξη μολύβδου από την περιοχή της Στρατονίκης.
     26) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Σωματείο Εργαζομένων «ΣΥΚΙΚΗ Συν.Π.Ε.» ζητεί τη λήψη μέτρων οικονομικής στήριξης των συκοπαραγωγών του Νομού Μεσσηνίας.
     27) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος των Απανταχού Ραυτοπουλαίων ζητεί την ασφαλτόστρωση του δρόμου από Μουριατάδα μέχρι Ραυτόπουλο Μεσσηνίας.
     28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Σάββας Αυγουστάκης, κάτοικος Μελβούρνης, ζητεί να πληροφορηθεί για τον τρόπο διάθεσης επιταγής που εστάλη  στην Ελληνική Παροικία της Μελβούρνης.
     29) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία το Παράρτημα Λαρίσης του Πανελλήνιου Συνδέσμου Αξιωματικών Ενόπλων Δυνάμεων και Σωμάτων Ασφαλείας ζητεί την επίλυση συνταξιοδοτικού θέματος των μελών του.
     30) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Νότιας Ρόδου ζητεί η περιοχή του να επιλεγεί για την κατασκευή κατοικιών που θα καλύπτουν τις ανάγκες στέγασης αξιωματικών και οπλιτών.
     31) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Πανελλήνιος Ομοσπονδία Απόστρατων Αξιωματικών Σωμάτων Ασφαλείας ζητεί την επίλυση συνταξιοδοτικού θέματος των μελών της.
     32) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Βόρειας Κυνουρίας Αρκαδίας ζητεί την επισκευή του οδικού άξονα από Δραγούνι έως ’Αγιο Πέτρο Κυνουργίας.
     33) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία Αγρότες του αγροκτήματος Σταυροποτάμου Καστοριάς ζητούν να τους καταβληθούν οι αποζημιώσεις που δικαιούνται.
     34) Οι Βουλευτές κύριοι ΗΛΙΑΣ ΚΑΛΛΙΩΡΑΣ, ΘΕΟΔΩΡΟΣ ΣΚΡΕΚΑΣ, ΚΩΝ/ΝΟΣ ΤΣΙΠΛΑΚΗΣ και ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσαν δημοσίευμα εφημερίδας σχετικό με τη δημοσιοποίηση ονομάτων πολιτών στις εφημερίδες.
     35) Ο Βουλευτής Αχαΐας κ. ΘΕΟΦΙΛΟΣ ΒΑΣΙΛΕΙΟΥ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αχαΐας ζητεί την επανασύσταση του φορέα διαχείρισης του εθνικού πάρκου Χελμού – Βουραϊκού.
     36) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Ένωση Αστυνομικών Υπαλλήλων Καρδίτσας ζητεί την αναδιάρθρωση και αναδιοργάνωση των αστυνομικών υπηρεσιών.
     37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Σπύρος Καπράλος, μέλος Δ.Σ. Αθήνα 2004, αναφέρεται στην Β΄ έκδοση του Ολυμπιακού Προπονητικού Οδηγού της Αθήνα 2004.
     38) Ο Βουλευτής Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Δήμος Σοχού Νομού Θεσσαλονίκης ζητεί την ίδρυση Πυροσβεστικού Κλιμακίου στο Δήμο Σοχού.
     39) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Αδιορίστων Επιτυχόντων Διαγωνισμού ΑΣΕΠ Φεβρουαρίου 1998 ζητεί να καλύψει τις κενές οργανικές θέσεις που έχουν εγκριθεί από την τριμελή διυπουργική επιτροπή.
     40) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμος Αμπελακίων Νομού Αττικής ζητεί έκτακτη οικονομική ενίσχυση για την αντιμετώπιση άμεσων λειτουργικών αναγκών.
     41) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Θεατρική Εταιρεία Αιχμή ζητεί να συμπεριληφθεί στο πρόγραμμα «Θεατρικοί Μονόλογοι 2003» το έργο με τίτλο «Το Στυπόχαρτο».
     42) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση αιτημάτων των συνταξιούχων του ΟΤΕ.
     43) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Εργατοϋπαλληλικό Κέντρο Κέρκυρας ζητεί τη λήψη μέτρων για την αντιμετώπιση της εισφοροδιαφυγής των Ασφαλιστικών Ταμείων, από τις Ξενοδοχειακές, Τουριστικές και Εποχιακές Επιχειρήσεις της Κέρκυρας.
     44) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Επιτροπή Μεταταχθέντων Υπαλλήλων της Γεν. Γραμματείας Εμπορίου (Ελεγκτές Καζίνο) ζητεί την ικανοποίηση υπηρεσιακού τους αιτήματος.
     45) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύνδεσμος Συνταξιούχων ΕΑΠΑΕ διαμαρτύρεται για την ένταξη του Ταμείου Επικουρικής Ασφάλισης Προσωπικού Αεροπορικών Επιχειρήσεων στο ΙΚΑ – ΤΕΑΜ.
     46) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Δημοσίων Υπαλλήλων Νομού Δωδεκανήσου διαμαρτύρεται για την πρόθεση αλλαγής του συνταξιοδοτικού καθεστώτος και την κατάσταση που επικρατεί στα φάρμακα.
     47) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Άγγελος Κασίδης, Νομαρχιακός Σύμβουλος Νομού Έβρου ζητεί την υλοποίηση του έργου της κατασκευής Μαρίνας στην Αλεξανδρούπολη.
     48) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού – Ναυτικού – Αεροπορίας διαμαρτύρεται για την προώθηση συνταξιοδοτικού νομοσχεδίου με το οποίο καταργείται το υφιστάμενο καθεστώς.
     49) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Σούδας Χανίων ζητεί επίλυση προβλημάτων λειτουργίας του λιμένα της Σούδας.
     50) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Γραφείο Γενικού Γραμματέα της Περιφέρειας Νοτίου Αιγαίου ζητεί την υλοποίηση του προγράμματος στέγασης για τους αξιωματικούς και οπλίτες των Ενόπλων Δυνάμεων στο Δήμο Νότιας Ρόδου.
     51) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Λέρου Δωδεκανήσου ζητεί την επίλυση φορολογικού του προβλήματος.
     52) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Καρπάθου Δωδεκανήσου ζητεί τη χρηματοδότηση του έργου της κατασκευής Κλειστού Γυμναστηρίου στο Δήμο Καρπάθου.
     53) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ζητεί την επίλυση ιδιοκτησιακών και οικιστικών προβλημάτων των Οικοδομικών Συνεταιρισμών.
     54) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την επίλυση συνταξιοδοτικού προβλήματος των μελών του.
     55) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμαρχος Περάματος Πειραιά ζητεί την κατασκευή έργων υποδομής στο Πέραμα.
     56) Ο Βουλευτής Έβρου κ ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Διδυμοτείχου Έβρου ζητεί την ίδρυση γραφείου ΥΠΑΔ στο Διδυμότειχο.
     57) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία ο κ. Α. Κοσίδης, Νομαρχιακός Σύμβουλος Νομού Έβρου, ζητεί την κατασκευή μαρίνας στην Αλεξανδρούπολη.
     58) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύνδεσμος Απόστρατων Χωροφυλακής – Ελληνικής Αστυνομίας Νομού Λάρισας ζητεί την επίλυση συνταξιοδοτικού προβλήματος των μελών του.
     59) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία Οικονομικοί Επιθεωρητές Λάρισας ζητούν τη συνέχιση λειτουργίας της Οικονομικής Επιθεώρησης Λάρισας.
     60) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία Οικονομικοί Επιθεωρητές Κρήτης ζητούν τη συνέχιση της λειτουργίας της Οικονομικής Επιθεώρησης Κρήτης.
     61) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Επιστημόνων Ερευνητών Υπουργείου Γεωργίας ζητεί τη συνέχιση της λειτουργίας των περιφερειακών μονάδων του Εθνικού Ιδρύματος Αγροτικής Έρευνας.
     62) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Σωματείο Ιδιοκτητών Επαρχιακών ΤΑΞΙ Νομού Ηρακλείου «Ο ΜΙΝΩΑΣ» ζητεί την απελευθέρωση όλων των επαρχιακών ΕΔΧ κατά τη θερινή περίοδο.
     63) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος Αμβυκούχων – Αμπελουργών Νομού Σερρών ζητεί να μην αλλάξουν αποφάσεις που αφορούν στους μικρούς αμπελοκαλλιεργητές.
     64) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Αστυνομικών Υπαλλήλων Νομού Ηρακλείου διαμαρτύρεται γιατί ανατέθηκαν στα μέλη του καθήκοντα που δεν είναι της αρμοδιότητάς τους στο αεροδρόμιο Ηρακλείου.
     65) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ομοσπονδία Παράκτιων Αλιέων Περιφέρειας Κεντρικής Μακεδονίας ζητεί τη λήψη μέτρων προστασίας των οικοτόπων και της βιοποικιλότητας με προτεραιότητα στις αβαθείς εκτάσεις.
     66) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία Κάτοικοι του Δημοτικού Διαμερίσματος Μακρισίων του Δήμου Σκιλλούντος Ηλείας ζητούν να τους καταβληθούν αποζημιώσεις που δικαιούνται από καταστροφές που υπέστησαν από πλημμύρες.
     67) Ο Βουλευτής Ηρακλείου κ. ΔΗΜΗΤΡΙΟΣ ΑΠΟΣΤΟΛΑΚΗΣ κατέθεσε αναφορά με την οποία ζητεί την προστασία του αρπακτικού πτηνού «μαυροπετρίτη» στην Κρήτη.
     68) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Πολιτιστικός Σύλλογος Σεριζιανών «Ο ΑΧΕΡΩΝ» ζητεί την αξιοποίηση της περιοχής Σεριζιανών, Δήμου Λάκκας Ιωαννίνων όπου βρίσκονται οι ιστορικές «ΠΥΛΕΣ ΤΟΥ ΑΔΗ».
     69) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η κ. Αλεξάνδρα Παπαθανασίου, κάτοικος Βύρωνα, ζητεί την επέκταση της οικονομικής ενίσχυσης των ζημιών από τις θεομηνίες και για τους έχοντες εξοχική κατοικία.
     70) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Εργαζόμενοι Σταθμού Παραγωγής ΔΕΗ ΑΕ Άνδρου διαμαρτύρονται για τη διακοπή του σταθμού της ΔΕΗ ΑΕ στη Χώρα της Άνδρου.
     71) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Διεύθυνση Λιμενικών Έργων και Έργων Αεροδρομίων της Γενικής Γραμματείας Δημοσίων Έργων ζητεί τη συνέχιση των διαδικασιών για τη δημιουργία νέου λιμένα στη Θήρα.
     72) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Αμοργίνων ζητεί την καθιέρωση της 21ης Νοεμβρίου, εορτής των Εισοδίων της Θεοτόκου, ως τοπική αργία για το νησί της Αμοργού.
     73) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πολιτιστικός Σύλλογος Σίφνου ζητεί την αποκατάσταση των κατεστραμμένων ξηρολιθοδομών στη Σίφνο.
     74) Ο Βουλευτής Κυκλάδων ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Μήλου Κυκλάδων ζητεί την κατασκευή αεροδρομίου στη Μήλο.
     75) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί τη δημιουργία λιμανιού στο Τυμπάκι Κρήτης.
     76) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην εφαρμογή του προγράμματος «Υγεία-net» από το Ινστιτούτο Πληροφορικής του ΙΤΕ.
     77) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στις καθυστερήσεις στην στρεμματική ενίσχυση των αμπελουργών Ηρακλείου.
     78) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Τυμπακίου Ηρακλείου ζητεί τη μεταβίβαση των αρμοδιοτήτων για τη φύλαξη των αγροτικών καλλιεργειών από την παράνομη βοσκή.
     79) Ο Βουλευτής Άρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία το Δ.Δ. Κορωνησίας του Δήμου Αμβρακικού Άρτας ζητεί οικονομική ενίσχυση για την κάλυψη βασικών αναγκών στο ιατρείο και σχολείο του Δήμου του.
     80) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Εκπαιδευτικών Ειδικευμένων στην Ειδική Αγωγή ζητεί την αναγνώριση του επαγγέλματος του Ειδικού Παιδαγωγού με νομοθετική κατοχύρωση.
     81) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Περιφερειακή Διοικούσα Επιτροπή Μακεδονίας του  Πανελλήνιου Συλλόγου Συνταξιούχων ΟΤΕ ζητεί την ικανοποίηση οικονομικών αιτημάτων των συνταξιούχων ΟΤΕ.
     82) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία ο Σύλλογος Γονέων του Μουσικού Σχολείου Πιερίας ζητεί την επίλυση του στεγαστικού προβλήματος του Μουσικού Σχολείου Πιερίας.
     83) Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Νέα Κοινοτική Κίνηση Παλαιάς Φώκαιας ζητεί την ίδρυση Κέντρου Εξυπηρέτησης Πολιτών στην Παλαιά Φώκαια.
     84) Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Αγροτικός Συνεταιρισμός Μαραθώνα διαμαρτύρεται για τη διαδικασία επιδοτήσεων αιγοπροβάτων ΟΣΔΕ 2003.
     85) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών Καστοριάς «Ο ΠΡΟΦΗΤΗΣ ΗΛΙΑΣ» ζητεί την τακτοποίηση φορολογικών εκκρεμοτήτων στο Τελωνείο Καστοριάς.
     86) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών Καστοριάς «Ο ΠΡΟΦΗΤΗΣ ΗΛΙΑΣ» ζητεί τη ρύθμιση χρεών των μελών του προς το ΤΕΒΕ.
     87) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Παγγαίου Καβάλας διαμαρτύρεται για δημοσίευμα σχετικά με το κλείσιμο του Κέντρου Εξυπηρέτησης Πολιτών του Δήμου Παγγαίου.
     88) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δικηγορικός Σύλλογος Χίου ζητεί την αποδοχή προτάσεων όσον αφορά στην κτηματογράφηση και χαρτογράφηση των ακινήτων δημοσίων και ιδιωτικών.
     89) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ένωση Ναυτών Εμπορικού Ναυτικού ζητεί τη λήψη μέτρων κατά της ανεργίας που μαστίζει τον κλάδο των ναυτεργατών.
     90) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο κ. Κων/νος Μπεκιάρης – Λυμπέρης ζητεί τον πλήρη κατάλογο των  κινητών μνημείων που ευρέθησαν σε ιδιοκτησία του.
     91) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλήνια Ομοσπονδία Απόστρατων Αξιωματικών Σωμάτων Ασφαλείας διαμαρτύρεται για την προώθηση νομοσχεδίου, με το οποίο τροποποιείται το υφιστάμενο συνταξιοδοτικό καθεστώς.
     92) Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Κοινότητα Αναβύσσου Αττικής ζητεί τη μετατροπή της σε Δήμο.
     93) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Σούδας Χανίων ζητεί την παραχώρηση οικοπέδου στην περιοχή της Κάτω Σούδας για την ανέγερση σχολικού κτιρίου.
     94) Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Δήμος Πηνείας Ηλείας ζητεί τη λήψη μέτρων για την αποκατάσταση των ζημιών από τις θεομηνίες.
     95) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Συντονιστική Επιτροπή Αγροτικών Συνεταιρισμών Δήμου Κορώνης διαμαρτύρεται για την εκποίηση των αποθηκών ΑΣΟ του Δήμου Κορώνης.
     96) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί την τροποποίηση της ασφαλιστικής νομοθεσίας όσον αφορά στη συνταξιοδότηση των πολύτεκνων γονέων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2126/11-10-2002 ερώτηση δόθηκε με το υπ’ αριθμ. 526/1-11-2002 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην ερώτηση με αριθμό 2126/11-10-2002 που κατέθεσε ο Βουλευτής κ. Σπ. Σπηλιωτόπουλος και σ’ ό,τι μας αφορά, σας γνωρίζουμε τα εξής:
      Ο ICAO είναι αποκλειστικά αρμόδιος για την Έρευνα και Διάσωση επί αεροπορικών ατυχημάτων και η χρησιμοποιούμενη ορολογία του αναφέρεται μόνο σ’ αυτά. Ο ICAO δεν ασχολείται με θέματα περιοχών ευθύνης Έρευνας και Διάσωσης επί ναυτικών ατυχημάτων. Πολύ περισσότερο, ο ICAO δεν έχει αρμοδιότητα ούτε ενδιαφέρον να εγκρίνει, απορρίψει ή εκφέρει συστάσεις σε ο,τιδήποτε αφορά την Έρευνα και Διάσωση επί ναυτικών ατυχημάτων, που είναι χωριστό αντικείμενο και ανάγεται στην αρμοδιότητα άλλου Διεθνούς Οργανισμού, του ΙΜΟ.
      Οι παρατηρήσεις που διατυπώθηκαν εκ μέρους του Οργανισμού αφορούν στην προσαρμογή της ορολογίας στην πρακτική που γενικά χρησιμοποιείται απ’ όλες τις χώρες στο σχετικό εγχειρίδιο –βοήθημά του, και δεν έχει ουδεμία σχέση ή επίδραση στη φύση και την υπόσταση του αρμόδιου ελληνικού συντονιστικού οργάνου.
      Με την από 5-9-02 επιστολή του, το περιοχικό γραφείο του ICAO δεν ζητά τη διαγραφή ουδενός σωστικού μέσου, σε οποιαδήποτε περιοχή της χώρας μας και αν βρίσκεται αυτό, δεδομένου ότι ο ICAO καταρχήν δεν παρεμβαίνει στη διαμόρφωση του μηχανισμού Έρευνας και Διάσωσης και τις διατάξεις της ανάπτυξης σωστικών μέσων στο έδαφος μιας χώρας.
      Η χώρα μας διατηρεί και συνεχώς βελτιώνει τον αποτελεσματικό μηχανισμό Έρευνας και Διάσωσης στην θάλασσα τον οποίο διαθέτει, ώστε να ανταποκριθεί στις ευθύνες που έχει, είτε από πλευράς ICAO είτε από τον ΙΜΟ. Έχει κάθε συμφέρον να προβάλλει τον παραπάνω μηχανισμό στα πλαίσια καθένα Διεθνούς Οργανισμού.
      Οι παραπάνω όμως δύο Οργανισμοί δεν είναι, ούτε θέλουν να είναι, κριτές επί θεμάτων εκτός αρμοδιότητας τους ή επί σχημάτων που ανάγονται στο εσωτερικό δίκαιο κάθε χώρας.
      Με βάση τα προαναφερόμενα, η ερμηνεία που δόθηκε στο δημοσίευμα για το οποίο γίνεται λόγος στην ερώτηση, όχι μόνον είναι αβάσιμη αλλά είναι και αντιπαραγωγική.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
     2. Στην με αριθμό 2126/11-10-2002 ερώτηση δόθηκε με το υπ’ αριθμ. 3134/22-10-2002 έγγραφο από τον Υπουργό Εθνικής Άμυνας η ακόλουθη απάντηση:
      «Απαντώντας στην ερώτηση με αριθμό 2126/11-10-2002 που κατέθεσε ο Βουλευτής κ. Σπήλιος Σπηλιωτόπουλος, με θέμα την εκτέλεση αποστολών έρευνας και διάσωσης στο Αιγαίο από την Ελλάδα, σας γνωρίζουμε ότι το θέμα είναι αρμοδιότητας της Υπηρεσίας Πολιτικής Αεροπορίας (ΥΠΑ), που ανήκει στο συνερωτώμενο Υπουργείο Μεταφορών και Επικοινωνιών. Οι απόψεις του ΓΕΑ, όσον αφορά την πρόταση του ICAO, έχουν διατυπωθεί προς την ΥΠΑ, προκειμένου να ληφθούν υπόψη κατά το χειρισμό του θέματος και να καλυφθούν οι εθνικές μας θέσεις.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
     3. Στην με αριθμό 2127/11-10-2002 ερώτηση δόθηκε με το υπ’ αριθμ. 3135/4-11-2002 έγγραφο από τον Υπουργό Εθνικής Άμυνας η ακόλουθη απάντηση:
      «Απαντώντας στην ερώτηση με αριθμό 2127/11-10-2002 που κατέθεσε ο Βουλευτής κ. Σπήλιος Σπηλιωτόπουλος, με θέμα την καταβολή του εκλογικού επιδόματος στο προσωπικό των Ενόπλων Δυνάμεων για τις Δημοτικές και Νομαρχιακές Εκλογές της 13 και 20-10-2002, σας γνωρίζουμε τα εξής:
      Με το άρθρο 123 του π.δ. 92/94, προβλέπεται η καταβολή ειδικής αποζημίωσης στους συμμετέχοντες στην εκλογική διαδικασία υπαλλήλους των αρμοδίων Υπηρεσιών (π.χ. δικαστικούς και εισαγγελικούς λειτουργούς κλπ.) για την αντιμετώπιση των εκτάκτων αναγκών, κατά την προπαρασκευή και διεξαγωγή των βουλευτικών εκλογών, την συγκέντρωση, τη μετάδοση και έκδοση των αποτελεσμάτων.
      Επίσης, σύμφωνα με το άρθρο 20 του ν. 2386/96, χορηγείται στο αστυνομικό, πυροσβεστικό και πολιτικό προσωπικό του Υπουργείου Δημόσιας Τάξεως, εκλογικό επίδομα, με βασική προϋπόθεση την έκτακτη και πέραν των κυρίων καθηκόντων απασχόλησή τους κατά την εκλογική περίοδο.
      Κατά τις πρόσφατες Δημοτικές και Νομαρχιακές Εκλογές για πρώτη φορά οι ΕΔ της χώρας δεν τέθηκαν σε κατάσταση επιφυλακής.
      Όσον αφορά δε τη συγκρότηση των Τμημάτων Αμέσου Επεμβάσεως (ΤΑΕ) για την ημέρα των εκλογών, δόθηκε εντολή να συγκροτηθούν από τα υφιστάμενα τμήματα επιφυλακής που υπάρχουν σε ετοιμότητα στις Μονάδες επί καθημερινής βάσεως. Για όσους Νομούς δεν διέθεταν μεγάλες στρατιωτικές Μονάδες και κατέστη ανάγκη να ορισθούν κάποια ελάχιστα στελέχη ως επιφυλακή, δόθηκε εντολή να τους καταβληθεί η προβλεπόμενη αποζημίωσή τους.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
     4. Στην με αριθμό 2128/11-10-2002 ερώτηση δόθηκε με το υπ’ αριθμ. 4164/8-11-2002 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 2128/2002, που κατατέθηκε στη Βουλή από τους Βουλευτές κυρίους Θ. Βασιλείου, Ν. Νικολόπουλο και Σπ. Σπηλιωτόπoυλo, για τα θιγόμενα σ’ αυτή θέματα αρμοδιότητάς μας, σας πληροφορούμε τα εξής:
      Ο Οργανισμός Απασχόλησης Εργατικού Δυναμικού (ΟΑΕΔ) κατ’ έτος εφαρμόζει προγράμματα επιχορήγησης επιχειρήσεων για την απασχόληση ανέργων και επιδιώκει τη μετατροπή των παθητικών πολιτικών σε ενεργητικές, με σκοπό τη μείωση της ανεργίας και την αύξηση της απασχόλησης.
      1. Στα πλαίσια του επιχειρησιακού προγράμματος «Απασχόληση και Επαγγελματική Κατάρτιση» που έχει ενταχθεί στο Γ΄ Κοινοτικό Πλαίσιο Στήριξης (ΚΠΣ) για το τρέχον έτος ο ΟΑΕΔ έχει προκηρύξει τα παρακάτω προγράμματα:
      α) Πρόγραμμα Επιχορήγησης Ιδιωτικών Επιχειρήσεων (Ν.Θ.Ε.) για την απασχόληση 15.000 ανέργων ηλικίας 18-60 ετών, οι οποίες είναι πρόσθετες εκείνων, που τυχόν δημιουργούνται στο πλαίσιο επενδυτικού σχεδίου ενταγμένου σε καθεστώς ενισχύσεων.
      Η διάρκεια του προγράμματος είναι 18 μήνες από τους οποίους 12 μήνες με επιχορήγηση και 6 μήνες δέσμευση (απασχόληση χωρίς επιχορήγηση).
      Το ποσό της επιχορήγησης ανέρχεται στο ποσό των 14,70 ευρώ για κάθε ημέρα εργασίας πλήρους απασχόλησης.
      Σε περίπτωση μερικής απασχόλησης (4 ώρες και άνω ημερησίως) η επιχορήγηση ανέρχεται στο ήμισυ του ως άνω ποσού.
      Το Πρόγραμμα αποφασίστηκε με τις αριθμ. 607/26-2-02 και 963/26-3-02 αποφάσεις του Δ.Σ. του ΟΑΕΔ και εγκρίθηκε με την αριθμ.30407/20-5-2002 Κ.Υ.Α. των Υπουργών Οικονομίας και Οικονομικών και Εργασίας και Κοινωνικών Ασφαλίσεων. Στη συνέχεια δόθηκε προθεσμία στους ενδιαφερόμενους εργοδότες μέχρι 19-7-2002 να υποβάλουν αιτήσεις προκειμένου να συμμετάσχουν στο παραπάνω πρόγραμμα. Στη συνέχεια δόθηκε παράταση υποβολής αιτήσεων των ενδιαφερομένων εργοδοτών μέχρι 30-8-2002, επειδή δεν είχε συμπληρωθεί ο αριθμός των 15.000 προκηρυχθεισών θέσεων.
      - Στη συνέχεια οι αιτήσεις των επιχειρήσεων μηχανογραφήθηκαν και έγινε μοριοδότησή τους.
      - Οι αιτήσεις με την μοριοδότηση των επιχειρήσεων και την κατανομή των θέσεων ανά υπηρεσία και ανά Επιχείρηση από 27-10-2002 έχουν αποσταλεί στις κατά τόπους αρμόδιες υπηρεσίες του ΟΑΕΔ.
      Όπως προκύπτει από τα ανωτέρω, διαπιστώνεται ότι, η τελική έγκριση και η κατανομή των θέσεων ανά Υπηρεσία του ΟΑΕΔ και ανά επιχείρηση έγινε μετά τη διενέργεια των εκλογών.
      β) Πρόγραμμα Επιχορήγησης 6.500 Νέων Ελευθέρων Επαγγελματιών (Ν.Ε.Ε.). Η διάρκεια του προγράμματος είναι 12 μήνες και η επιχορήγηση ανέρχεται στο ποσό των 7.400 ευρώ.
      γ) Πρόγραμμα απόκτησης Εργασιακής Εμπειρίας για 4.100 ανέργους ηλικίας μέχρι 35 ετών πτυχιούχων ΑΕΙ-ΤΕΙ στον τομέα Πληροφορικής και Επικοινωνιών (STAGE 2002). Το πρόγραμμα υλοποιείται σε όλους τους Νομούς της Χώρας, η διάρκειά του είναι εννέα (9) μήνες, η δε αποζημίωση που καταβάλλεται στους ασκούμενους ανέρχεται στα 19,01 ευρώ την ημέρα.
      2. Ειδικότερα για το Νομό Αχαΐας οι 1.001 θέσεις για τα Προγράμματα Επιχορήγησης Επιχειρήσεων για την Απασχόληση ανέργων και Νέων Ελεύθερων Επαγγελματιών έχουν κατανεμηθεί ως εξής: Ν.Θ.Ε. 736 και Ν.Ε.Ε. 265.
      Όσον αφορά στο Πρόγραμμα απόκτησης Εργασιακής Εμπειρίας (STAGE 2000), οι ασκούμενοι στον τομέα Πληροφορικής και Επικοινωνιών πρόκειται να καλύψουν 42 θέσεις, αντίστοιχες των ειδικοτήτων τους, σε Δήμους του Νομού Αχαΐας.
      	Από τα παραπάνω συνάγεται ότι η κατανομή των θέσεων στο Νομό Αχαΐας έγινε στα πλαίσια των Εθνικών Προγραμμάτων του έτους 2002.
      	Επίσης, θα εφαρμοστεί Πρόγραμμα Ολοκληρωμένης Παρέμβασης στο Νομό Αχαΐας και την περίοδο αυτή ο ΟΑΕΔ επεξεργάζεται τις σχετικές προϋποθέσεις.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
     5. Στην με αριθμό 2129/11-10-2002 ερώτηση δόθηκε με το υπ’ αριθμ. 107532/4-11-2002 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2129/11-10-02 την οποία κατέθεσαν οι Βουλευτές κύριοι Ορ. Κολοζώφ, Αντ. Σκυλλάκος και Γιωργ. Χουρμουζιάδης και αφορά στα διοικητικά όρια σχολείων, σας γνωρίζουμε τα ακόλουθα:
      1. Όπως μας πληροφόρησε το 5ο Γραφείο Α/θμιας Εκπ/σης Αθήνας με σχετικό έγγραφό του, μετεγράφησαν 3 μαθητές (Α΄, Γ΄, Ε΄ τάξεις) από τα 38ο και 120ο Δημοτικά Σχολεία Αθηνών στα πλησιέστερα Δημοτικά Σχολεία με μικρότερο αριθμό μαθητών και μετά από συνεννόηση του Προϊσταμένου του γραφείου με τους διευθυντές των σχολείων και ύστερα από σύμφωνη γνώμη των γονέων.
      2 Καμία εντολή δεν δόθηκε και κανένας Νόμος δεν παραβιάστηκε όσον αφορά στις Σχολικές Περιφέρειες, αφού τα όρια των σχολείων καθορίζονται με το άρθρο 8, παρ. 1, εδαφ. γ΄ του π.δ. 201/98, όπου αναφέρεται ότι κάθε δημόσιο Δημοτικό Σχολείο έχει τη δική του Σχολική Περιφέρεια και σε αυτό φοιτούν οι μαθητές που διαμένουν στη περιφέρεια του. Σε δήμους ή κοινότητες που λειτουργούν περισσότερα από ένα σχολεία τη Σχολική Περιφέρεια ορίζει ο αρμόδιος Προϊστάμενος της Δ/νσης ή του Γραφείου Εκπ/σης, αφού λάβει υπόψη του την πρόταση της Δημοτικής ή Κοινοτικής Επιτροπής Παιδείας και των Δ/ντών των Σχολείων.
      Στο ίδιο π.δ. ορίζεται επίσης, ότι μετεγγραφές μαθητών επιτρέπονται αν συντρέχουν έκτακτοι λειτουργικοί λόγοι (αποσυμφόρηση Σχολείου ως προς τον αριθμό των μαθητών κ.ά.), ύστερα από απόφαση του αρμόδιου Προϊσταμένου Δ/νσης ή Γραφείου Εκπ/σης σε συνεργασία με τον Δ/ντή. Με αυτήν τη διαδικασία έγιναν οι μετεγγραφές που αναφέρονται στην παρ. 1.
      3. Δεν υφίσταται θέμα κατάργησης των Σχολικών Περιφερειών. Οι Σχολικές Περιφέρειες ορίζονται σύμφωνα με τις παραπάνω διατάξεις του π.δ. 201/98 και όχι από εγκυκλίους. Επισημαίνεται ότι ο Προϊστάμενος έχει υπηρεσιακή υποχρέωση να κάνει παρόμοιες παρεμβάσεις, ώστε να υπάρχει αποσυμφόρηση των σχολείων, με παράλληλη μέριμνα ώστε οι μαθητές που θα μετεγγραφούν να φοιτήσουν σε διπλανά σχολεία, που έχουν περίπου την ίδια απόσταση από το σπίτι τους με αυτή που είχε και το πρώτο τους σχολείο.
      Η εγκύκλιος 85002/Δ2/20-8-2002 σε καμία περίπτωση δεν αναφέρεται στην κατάργηση Σχολικών Περιφερειών, αλλά μόνο για την αρχική συγκρότηση των τμημάτων της Α΄ τάξης. Συγκεκριμένα, η εγκύκλιος στην παράγραφο 3 αναφέρει: «Στις πρώτες τάξεις κάθε βαθμίδας όπου οι μαθητές δεν έχουν ακόμη υπαχθεί στο σχολείο της χωροταξικής κατανομής. Η κατανομή των μαθητών πρέπει να γίνεται αφού ληφθεί υπόψη και το κριτήριο διαμόρφωσης των τμημάτων. Για το σκοπό αυτό με απόφαση των Διευθυντών Εκπαίδευσης και των αντίστοιχων Γραφείων Εκπαίδευσης είναι δυνατή η μεταφορά των μαθητών της Α΄ τάξης των Δημοτικών, Γυμνασίων -Λυκείων από το εκάστοτε σχολείο σε άλλο πλησιέστερο».
      Η διερεύνηση της δυνατότητας για την ορθολογικότερη κατανομή των μαθητών της σχολικής μονάδας της ευρύτερης περιοχής, η οποία σε πολλές περιπτώσεις εξυπηρετεί τις οικογένειες των μαθητών, αποτελεί υποχρέωση των αρμοδίων αρχών, το οποίο και επισημαίνεται στην εγκύκλιο.
      Στην εγκύκλιο επισημαίνεται ακόμη ότι θα πρέπει να γίνεται λογική κατανομή του διδακτικού προσωπικού και αξιοποίησή του σε νέες δράσεις και προγράμματα (π.χ. Ολοήμερο σχολείο, ενισχυτική διδασκαλία και άλλες καινοτόμες δράσεις) που αναδεικνύουν τη φυσιογνωμία του σύγχρονου σχολείου και αναβαθμίζουν την παρεχόμενη εκπ/ση.
      4 Η πληροφορία που αναφέρεται στα κενά δασκάλων και εκπαιδευτικών ειδικοτήτων δεν ανταποκρίνεται στην πραγματικότητα. Τα λειτουργικά κενά που δημιουργούνται κατά τη διάρκεια του σχολικού έτους και που οφείλονται σε άδειες κύησης, λοχείας, αναρρωτικές, παραιτήσεις για συνταξιοδότηση κλπ. καλύπτονται με αναπληρωτές ή ωρομίσθιους άμεσα.
      Τέλος σας καταθέτουμε συγκεντρωτικούς πίνακες διορισμών μονίμων και αναπληρωτών στην Α/θμια Εκπ/ση για το έτος 2002.
      Ο Υφυπουργός
      ΝΙΚ. ΓΚΕΣΟΥΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 2134/15-10-2002 ερώτηση δόθηκε με το υπ’ αριθμ. 101974/4-11-2002 έγγραφο από την Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 2134/15-10-2002 που κατατέθηκε στη Βουλή από το Βουλευτή κ. Ν. Κακλαμάνη με θέμα: «Λειτουργικά έξοδα Test Events της Ολυμπιακής Προετοιμασίας Υγείας», σας γνωρίζουμε τα εξής:
      Στο Επιχειρησιακό Πρόγραμμα «Ολυμπιακοί Αγώνες 2004-Υγεία» αναφέρεται ότι «Το Υπουργείο Υγείας συμφωνεί και καθορίζει όπως οι προσφερόμενες δωρεάν υπηρεσίες υγείας κατά τη διάρκεια των Ολυμπιακών και Παραολυμπιακών Αγώνων αφορούν στην άμεση και αναγκαία αντιμετώπιση εκτάκτων συμβάντων. Το ίδιο ισχύει και για τα Test Events». Προφανώς οι δαπάνες θα βαρύνουν τον προϋπολογισμό των Νοσοκομείων.
      Τα λειτουργικά έξοδα της Πολυκλινικής του Ολυμπιακού Χωριού θα καλύπτονται από την Οργανωτική Επιτροπή Ολυμπιακών Αγώνων (ΟΕΟΑ) «Αθήνα 2004».
      Η Υφυπουργός
      Ε. ΤΣΟΥΡΗ»
     7. Στην με αριθμό 2135/10-02 ερώτηση δόθηκε με το υπ’ αριθμ. 2476/7-11-02 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της με αριθμό 2135/10-02 ερώτησης που κατέθεσε στη Βουλή, ο Βουλευτής κ. Ν. Κορτσάρης, σας διαβιβάζουμε συνημμένα το υπ΄ αρ. ΓΔΝΣ/3714/07.11.02 έγγραφο της Δ.Ε.Η, με το οποίο δίδονται τα ζητούμενα στην ερώτηση στοιχεία.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 2136/15-10-02 ερώτηση δόθηκε με το υπ’ αριθμ. Δ1/02 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της με αριθμό 2136/15-10-2002 ερώτησης που κατέθεσε στη Βουλή ο Βουλευτής κ. Γεώργιος Σαλαγκούδης, σας διαβιβάζουμε το έγγραφο αριθμ. 61578/29-10-2002 της «ΑΕ ΕΛΛΗΝΙΚΑ ΠΕΤΡΕΛΑΙΑ», το περιεχόμενο του οποίου καλύπτει το θέμα της σχετικής ερώτησης.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 2139/15-10-02 ερώτηση δόθηκε με το υπ’ αριθμ. 2478/7-11-02 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της με αριθμό 2139/15-10-02 ερώτησης που κατέθεσε στη Βουλή, ο Βουλευτής κ. Γ. Καρασμάνης, σας διαβιβάζουμε συνημμένα το υπ’ αριθ. ΓΔΝΣ/3713/7.11.02 έγγραφο της Δ.Ε.Η, με το οποίο δίδονται τα ζητούμενα στην ερώτηση στοιχεία.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     10. Στην με αριθμό 2140/16-10-02 ερώτηση δόθηκε με το υπ’ αριθμ. 206035/7-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 2140/16-10-02 ερώτηση του Boυλευτή κ. Στέφανου Μάνου, σας επισυνάπτουμε την με ΑΠ. 190/130/31-10-2002 επιστολή της Εθνικής Τράπεζας της Ελλάδος η οποία απαντά στα ερωτήματα.
     Τέλος, σχετικά με το ερώτημα 3 σας γνωρίζουμε ότι η αύξηση των διδάκτρων των ιδιωτικών εκπαιδευτηρίων κατά 4% επηρεάζει το ρυθμό αύξησης του Γ.Δ.Τ.Κ. κατά 0,11% (συντελεστής στάθμισης 27,43ο/οο) και των τραπεζικών υπηρεσιών κατά 0,0036% (συντελεστής στάθμισης 0,12ο/οο).
     Ο Υπουργός
     ΝΙΚ. ΧΡΙΣΤΟΔΟΥΛΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 2141/16-10-02 ερώτηση δόθηκε με το υπ’ αριθμ. 1990/4-11-02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της με αριθμό 2141/16-10-2002 ερώτησης που κατέθεσαν στη Βουλή οι Βουλευτές κύριοι Κων/νος Κιλτίδης, Νικόλαος Αγγελόπουλος και Νικήτας Κακλαμάνης, σχετικά με τον εκσυγχρονισμό των Ταχυδρομικών Υπηρεσιών, σύμφωνα και με το με αριθμ. 24/2692/30-10-2002 έγγραφο των Ελληνικών Ταχυδρομείων, σας πληροφορούμε τα παρακάτω:
     1. Ο ΕΛΤΑ ήδη εφαρμόζει ένα πρόγραμμα αναδιοργάνωσης και εκσυγχρονισμού, στα πλαίσια του Στρατηγικού και Επιχειρησιακού Σχεδίου του Οργανισμού, καθώς και του Επενδυτικού του Προγράμματος που περιλαμβάνει σημαντικά έργα υποδομής.
     Ειδικότερα, υλοποιούνται σημαντικές επενδύσεις για: 
     - Την αυτοματοποίηση της διαλογής.
     - Τη λειτουργική αναδιοργάνωση του δικτύου.
     - Την εφαρμογή της νέας εταιρικής ταυτότητας. 
     - Τον εκσυγχρονισμό του στόλου.
     - Το νέο ολοκληρωμένο πληροφοριακό σύστημα.
     Το πρόγραμμα αυτό στοχεύει, μέσω της ευρείας χρήσης των τεχνολογιών αιχμής στους χώρους της πληροφορικής και των επικοινωνιών, αφενός μεν να βελτιώσει την αποτελεσματικότητα παροχής της καθολικής ταχυδρομικής υπηρεσίας σε όλη την επικράτεια με καλή ποιότητα και σε προσιτές τιμές, αφετέρου δε να προωθήσει στην αγορά νέες υπηρεσίες προστιθέμενης αξίας.
     Ενδεικτικό αποτελεί το γεγονός της βελτίωσης της ποιότητας των παρεχομένων υπηρεσιών στο διπλάσιο, σε σχέση με το προηγούμενο έτος, που εγγίζει τους τεθέντες στόχους.
     Ο ΕΛΤΑ, για την υποστήριξη των λειτουργιών του έχει ήδη εφαρμόσει σύγχρονα συστήματα και νέες τεχνολογίες, όπως:
     - Ολοκληρωμένο Πληροφοριακό Σύστημα.
     - Συστήματα Αυτοματοποίησης των Συναλλαγών (RIPOSTE).
     - Συστήματα και τεχνολογίες Μέτρησης Ποιότητας των παρεχομένων Υπηρεσιών (GREX και UNEX)
     - Συστήματα Ιχνηλάτησης Ταχυδρομικών αντικειμένων (TRACK & TRACE).
     - Ηλεκτρονικά Συστήματα Ελέγχου της περισυλλογής της αλληλογραφίας.
     - Γεωγραφικά Συστήματα Πληροφοριών (GIS).
     Παράλληλα υλοποιούνται συγκεκριμένες δράσεις για την ανάπτυξη και εξειδίκευση του Ανθρώπινου Δυναμικού της Επιχείρησης.
     2. Όσον αφορά το Ολοκληρωμένο Πληροφοριακό Σύστημα Οικονομικών και Διοικητικών Εφαρμογών (ΟΠΣΟΔΕ):
     Το νέο Πληροφοριακό Σύστημα είναι σημαντικό έργο για τον Οργανισμό και έχει βελτιώσει τα μέγιστα την Οικονομική και Διοικητική λειτουργία του ΕΛΤΑ. Σημειώνεται ότι το Πληροφοριακό Σύστημα των Οικονομικών Εφαρμογών είναι της εταιρίας Oracle, της δεύτερης μεγαλύτερης εταιρίας λογισμικού στον κόσμο και λειτουργεί επιτυχώς σε χιλιάδες εταιρίες παγκοσμίως. Επίσης έχει πιστοποιηθεί για τη συμβατότητα του με τον Ελληνικό Κώδικα Βιβλίων και Στοιχείων από Ορκωτούς Λογιστές.
     Ειδικότερα,
     -Στο Λογιστήριο του ΕΛΤΑ έχει εγκατασταθεί και λειτουργεί νέο σύστημα οικονομικών εφαρμογών.
     Το σύστημα αυτό σε συνδυασμό και με τη λειτουργία των διοικητικών εφαρμογών, έχει αντικαταστήσει πλήρως το χειρόγραφο τρόπο λειτουργίας του Οργανισμού, που εφαρμοζόταν από της ιδρύσεως του.
     Το όλο σύστημα λειτουργεί σε κανονικούς ρυθμούς και δεν παρατηρείται κανένα ιδιαίτερο πρόβλημα. Τα οποιαδήποτε προβλήματα που παρατηρούνται αφορούν. συνήθως λανθασμένες εγγραφές από ανθρώπινο λάθος, γεγονός σύνηθες σ' όλες τις επιχειρήσεις, και τα οποία διορθώνονται κατά τον έλεγχο.
     -Η ενημέρωση του Οργανισμού για την πορεία και εξέλιξη των οικονομικών του μεγεθών γίνεται καθημερινά και για κάθε Ταχ. Γραφείο, εν αντιθέσει με το χειρόγραφο σύστημα που η απεικόνιση των στοιχείων στα επίσημα Λογιστικά βιβλία του Οργανισμού, γινόταν με χρονική υστέρηση δύο μηνών και συγκεντρωτικά.
     - Με την εφαρμογή του νέου συστήματος καθιερώθηκαν επιπλέον έλεγχοι πριν και μετά την εισαγωγή των στοιχείων. Επίσης, μέσω του συστήματος, παρακολουθούνται συστηματικά όλοι οι λογαριασμοί (Τ.Π. & Δ. Πελάτες, Ασφαλιστικά Ταμεία, κλπ) και η απόδοση των φόρων και του Φ.Π.Α. γίνεται με βάση τις διατάξεις της φορολογικής νομοθεσίας και του Κ.Β.Σ.
     Σε ότι αφορά το πρόστιμο που αναφέρεται στην ερώτηση ότι επιβλήθηκε στον ΕΛΤΑ, διευκρινίζεται ότι τελικά το ποσό διαμορφώθηκε στα 25 εκατ. δρχ και αφορούσε διαφορές στις προσωρινές δηλώσεις Φ.Π.Α. του α΄ εξαμήνου 2001.
     Οφειλόταν δε σε λανθασμένες καταχωρήσεις στοιχείων κατά την περίοδο προσαρμογής του προσωπικού στο νέο Πληροφοριακό Σύστημα.
     Πάντως οι όποιες διαφορές υπήρχαν, τακτοποιήθηκαν μετά από εκτεταμένο έλεγχο που έγινε από την αρμόδια Δ/νση του ΕΛΤΑ κατά το κλείσιμο της διαχειριστικής χρήσης του 2001.
     Επισημαίνεται επίσης ότι, για το συγκεκριμένο έργο του ΟΠΣΟΔΕ διενεργήθηκαν έλεγχοι από ειδικές ελεγκτικές ομάδες που είχαν συσταθεί από το Υπουργείο Οικονομικών, που εκτός των άλλων, περιελάμβαναν και επιτόπια επίσκεψη σε χώρους υλοποίησης του φυσικού αντικειμένου του έργου.
     Ο τελευταίος έλεγχος διενεργήθηκε το 2002 και διαπιστώθηκε ότι:
     - Το έργο υλοποιήθηκε σύμφωνα με τις εθνικές και κοινοτικές διατάξεις.
     - Το έργο είναι ολοκληρωμένο και λειτουργικό και το μικρό μέρος του φυσικού αντικειμένου που προβλεπόταν από τη σύμβαση και δεν παραλήφθηκε, δεν επηρεάζει τη λειτουργικότητα του ΟΠΣΟΔΕ.
     - Επιπλέον τονίζεται ότι το Προσωπικό έχει αποδεχθεί το νέο σύστημα.
     3. Σχετικά με τυχόν παρεκκλίσεις που σημειώνονται κατά τη διακίνηση και επίδοση ταχυδρομικών αντικειμένων σας πληροφορούμε ότι, όσον αφορά τους πελάτες εφαρμόζονται τα οριζόμενα στο Χάρτη Υποχρεώσεων Καταναλωτή του ΕΛΤΑ, ενώ κατά των υπαιτίων υπαλλήλων ασκείται ο προβλεπόμενος πειθαρχικός έλεγχος.
     Ειδικότερα σε ότι αφορά τις απώλειες Ταχυδρομικών αντικειμένων με περιεχόμενο πιστωτικές κάρτες, σας πληροφορούμε ότι οι εν λόγω περιπτώσεις ερευνώνται άμεσα από τους Επιθεωρητές του ΕΛΤΑ και τ΄ αποτελέσματα των ερευνών διαβιβάζονται στην αρμόδια Υπηρεσία της Ελληνικής Αστυνομίας η οποία χειρίζεται αποκλειστικά το όλο θέμα.
     Για την εξάλειψη του φαινομένου ο ΕΛΤΑ ήδη έχει επαφές με εκπροσώπους Τραπεζών για εναλλακτικούς τρόπους, ασφαλέστερης αποστολής των Ταχυδρομικών αντικειμένων που περιέχουν πιστωτικές κάρτες.
     Πάντως θα πρέπει να τονιστεί ότι οι απώλειες ταχ. αντικειμένων αποτελούν μεμονωμένες περιπτώσεις. Ενδεικτικό είναι το γεγονός ότι από το συνολικό όγκο των συστημένων ταχυδρομικών αντικειμένων εσωτερικού που διακινήθηκε το έτος 2001 (16.491.624 αντικείμενα) τ΄ απολεσθέντα ανήλθαν σε 997 τεμ. δηλαδή ποσοστό 0,06%ο (έξι εκατοστά τοις χιλίοις) και για τα οποία καταβλήθηκε η προβλεπόμενη αποζημίωση.
     Για όλες τις περιπτώσεις απώλειας αντικειμένων διενεργείται όπως προαναφέρθηκε διοικητική έρευνα, κατά κανόνα εντοπίζονται οι υπαίτιοι και ακολουθούνται οι προβλεπόμενες διαδικασίες.
     4. Όσον αφορά τον έλεγχο στις Μονάδες Ταχυδρομικού έργου:
     - Όπως αναφέρεται και στην παράγραφο 2 του παρόντος, με την εφαρμογή του ΟΠΣΟΔΕ καθιερώθηκαν επιπλέον έλεγχοι που καθιστούν ευχερέστερο και ταχύτερο σε σχέση με το παρελθόν τον εντοπισμό τυχόν λαθών ή ατασθαλιών που διαπράττουν υπάλληλοι του ΕΛΤΑ.
     - Ταυτόχρονα, με την καθιέρωση του συστήματος ελέγχου, έχουν οριστεί οικονομικοί ελεγκτές, ανά Νομό, με προκαθορισμένες αρμοδιότητες και καθήκοντα, οι οποίοι διενεργούν τακτικούς περιοδικούς ελέγχους σε όλες τις Μονάδες Ταχυδρομικού έργου για το σύνολο των οικονομικών πράξεων που εκτελούνται σε κάθε Ταχ/κό Γραφείο.
     - Επιπλέον έλεγχοι διενεργούνται και από τους Επιθεωρητές του ΕΛΤΑ, για την εν γένει λειτουργία των μονάδων Ταχυδρομικού έργου.
     - Σε όσες περιπτώσεις διαπιστώνονται οικονομικές ατασθαλίες από υπαλλήλους του ΕΛΤΑ εφαρμόζονται οι ισχύουσες διατάξεις περί πειθαρχικού ελέγχου, τα πορίσματα των σχετικών ερευνών διαβιβάζονται στη Δικαιοσύνη και παράλληλα γίνονται όλες οι απαραίτητες ενέργειες για την είσπραξη των χρημάτων από τους υπαίτιους υπαλλήλους.
     5. Σε ό,τι αφορά επιχειρηματία του Ν. Θράκης που παρείχε ταχυδρομικές υπηρεσίες χωρίς την απαιτούμενη άδεια του ΕΛΤΑ, σας πληροφορούμε ότι το εν λόγω πρόσωπο είχε σύμβαση συνεργασίας με τον ΕΛΤΑ, αλλά καθ' υπέρβαση των συμβατικώς οριζομένων είχε διευρύνει τις δραστηριότητες του. Αμέσως μόλις έγινε γνωστό το περιστατικό λήφθηκαν όλα τ' απαραίτητα μέτρα και ενημερώθηκε το κοινό.
     6. Σε ό,τι αφορά τη Διοίκηση του ΕΛΤΑ:
     Με τις διατάξεις του ν. 2414/96, όπως αυτές τροποποιήθηκαν με τις διατάξεις του ν. 2733/99 καθορίζονται μεταξύ άλλων:
     - Η σύνθεση, ο ορισμός και η θητεία των μελών του Διοικητικού Συμβουλίου.
     - Η θητεία των μελών του Διοικητικού Συμβουλίου είναι πενταετής.
     - Ο τρόπος και η διαδικασία επιλογής Δ/ντος Συμβούλου, ο οποίος είναι και μέλος του Διοικητικού Συμβουλίου καθώς και τα απαιτούμενα προσόντα για την κατάληψη της εν λόγω θέσης.
     Σύμφωνα με τα ανωτέρω, και επειδή η θητεία του Διοικητικού Συμβουλίου έληξε το μήνα lούλιο 2002, με κοινή απόφαση των Υπουργών Μεταφορών και Επικοινωνιών και Οικονομικών προκηρύχθηκε το Μάρτιο του 2002 η θέση του Δ/ντος Συμβούλου της Α.Ε. ΕΛΤΑ, όπου καθορίζονταν οι όροι, οι προϋποθέσεις καθώς και τα απαιτούμενα προσόντα για την κατάληψη της θέσης.
     Η αξιολόγηση όσων υπέβαλαν υποψηφιότητα έγινε από τριμελή επιτροπή, αποτελούμενη από υψηλόβαθμα στελέχη του Δημόσιου Τομέα και υποβοηθούμενη στο έργο της από Εταιρία Συμβούλων. Η τελική επιλογή του Δ/ντος Συμβούλου για τον ΕΛΤΑ έγινε από τους Υπουργούς Μεταφορών και Επικοινωνιών και Οικονομίας και Οικονομικών με βάση τη βαθμολόγηση των υποψηφίων.
     Τέλος, για την καταλληλότητα του προτεινόμενου για τη θέση Δ/ντος Συμβούλου ΕΛΤΑ, διατύπωσε, κατόπιν ακρόασης του, τη γνώμη της και η αρμόδια Επιτροπή της Βουλής.
     Στο σημείο αυτό θα πρέπει να τονιστεί, ότι η πενταετής θητεία του πρώην Δ/ντος Συμβούλου ΕΛΤΑ κ. Κυριακόπουλου έληξε τον lούλιο 2002 και δεν έθεσε υποψηφιότητα κατά την προαναφερθείσα προκήρυξη της θέσης, ενώ ορίστηκε μέλος του Διοικητικού Συμβουλίου, ως εκπρόσωπος των μετόχων, βάσει της ισχύουσας νομοθεσίας, με αρμοδιότητες που δύναται να εκχωρεί το Δ.Σ. ΕΛΤΑ σε όργανα της Επιχείρησης, για την αποτελεσματικότερη λειτουργία της και χωρίς σε καμιά ττερίπτωση να δημιουργείται σύγχυση ή επικάλυψη αρμοδιοτήτων.
     7. Οι καθαρές μηνιαίες αποδοχές του Προέδρου του Διοικητικού Συμβουλίου και του Δ/ντος Συμβούλου ΕΛΤΑ ανέρχονται σε 4.111€ και 6.820€ αντίστοιχα, όπως καθορίστηκαν από τη Γενική Συνέλευση των μετόχων ΕΛΤΑ στις 30/07/2002.
     Η αμοιβή για κάθε μέλος του Διοικητικού Συμβουλίου ΕΛΤΑ ανέρχεται σε 147€ μηνιαίως και σε 88€ ανά συνεδρίαση, με ανώτατο όριο τις 48 συνεδριάσεις ετησίως καθαρά.
     Με βάση τα στοιχεία που τηρεί η αρμόδια Υπηρεσία του ΕΛΤΑ, οι καθαρές μηνιαίες τακτικές αποδοχές των Διευθυντών της Κεντρικής Υπηρεσίας ΕΛΤΑ (περιλαμβανομένων και των μονίμων μηνιαίων επιδομάτων) κυμαίνονται από 1470€ μέχρι 3. 120€.
     8. Τέλος σε ότι αφορά την πορεία των Ελληνικών Ταχυδρομείων, σημειώνεται ότι κατά το έτος 2001, για τρίτη συνεχόμενη χρονιά, συνεχίστηκε η κερδοφόρος πορεία τους παρουσιάζοντας κέρδη για τη χρήση του 2001 ύψους 5,6 δις δρχ έναντι 4,3 δις δρχ που είχε το 2000, σημειώνοντας δηλαδή ποσοστιαία αύξηση κερδών 30,2% ενώ υπάρχει πρόβλεψη επίτευξης θετικού οικονομικού αποτελέσματος και για τα έτη 2002 και 2003.
     Με την πολιτική που ακολουθείται η Διοίκηση και οι εργαζόμενοι των ΕΛΤΑ σταθερά προσανατολισμένοι στους στρατηγικούς άξονες ανάπτυξης, δηλαδή στην ανάπτυξη και παροχή Υπηρεσιών και προϊόντων που ανταποκρίνονται στις σύγχρονες ανάγκες των πελατών, στη βελτίωση της παραγωγικότητας και της ποιότητας, στην ανάπτυξη και εξειδίκευση του Ανθρωπίνου δυναμικού καθώς και στη βελτίωση της χρηματοοικονομικής κατάστασης, δημιουργούν τη σύγχρονη Επιχείρηση που μπορεί ν' ανταποκριθεί στις ανάγκες και στις προκλήσεις της Ταχυδρομικής αγοράς στη νέα εποχή.
     Ο Υφυπουργός
     ΕΜΜ. ΣΟΦ. ΣΤΡΑΤΑΚΗΣ»
     12. Στην με αριθμό 2147/16-10-02 ερώτηση δόθηκε με το υπ’ αριθμ. 17/4-11-02 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της με αριθμό 2147/16.10.02 ερώτησης που κατέθεσε ο Βουλευτής κ. Η. Καλλιώρας, σχετικά με το ανωτέρω θέμα, σας γνωρίζουμε τα εξής:
     Α. Τα τελευταία έτη το Υπουργείο Οικονομίας και Οικονομικών έχει θέσει σε εφαρμογή σειρά μέτρων οργανωτικής αναδιάρθρωσης των υπηρεσιών του και εκσυγχρονισμού των μέσων υποστήριξης των μηχανισμών ελέγχου, στα πλαίσια των οποίων βασική προτεραιότητα αποτελεί η εντατικοποίηση των φορολογικών ελέγχων.
     Με την εντατικοποίηση των φορολογικών ελέγχων, σε συνδυασμό και με την προώθηση των κατάλληλων νομοθετικών, διοικητικών και άλλων απαραίτητων μέτρων, το Υπουργείο Οικονομίας και Οικονομικών στοχεύει στην καταπολέμηση των φαινομένων φοροδιαφυγής, οπουδήποτε αυτά εκδηλώνονται, και στη δίκαιη κατανομή των φορολογικών βαρών, αλλά και στην αύξηση της οικειοθελούς συμμόρφωσης των φορολογουμένων.
     Ειδικότερα σε ό,τι αφορά τους ελέγχους, με βάση τους διαθέσιμους πόρους (ελεγκτικό προσωπικό και μέσα υποστήριξης), προγραμματίζονται και διενεργούνται σε όλη τη χώρα και προς όλες τις κατευθύνσεις, προληπτικοί, προσωρινοί και τακτικοί φορολογικοί έλεγχοι από τις κατά περίπτωση αρμόδιες ελεγκτικές υπηρεσίες, οι οποίοι, πέραν των κατασταλτικών αποτελεσμάτων, συμβάλλουν καθοριστικά και στην εμπέδωση φορολογικής συνείδησης των φορολογουμένων και μέσω αυτής στη μείωση των φαινομένων καταστρατήγησης των φορολογικών διατάξεων και των φορολογικών παραβάσεων.
      Β. Το Σ.Δ.Ο.Ε. στα πλαίσια των αρμοδιοτήτων του διενεργεί προληπτικούς και προσωρινούς ελέγχους σε κάθε μορφή επιχειρηματικής δράσης, ελεύθερους επαγγελματίες, σε εκτέλεση ετησίων προγραμμάτων ελέγχου, για τη διαπίστωση της ορθής εφαρμογής της φορολογικής και τελωνειακής νομοθεσίας, ως προς την τήρηση των φορολογικών βιβλίων, την έκδοση των φορολογικών στοιχείων και την ακριβή απόδοση των αναλογούντων φόρων και ειδικών φόρων κατανάλωσης αντίστοιχα.
      Παράλληλα με τους ελέγχους αυτούς, το Σ.Δ.Ο.Ε. ως ευέλικτος ελεγκτικός μηχανισμός, συνδράμει και συμβάλλει αποτελεσματικά στην καταπολέμηση φαινομένων αδικαιολόγητων ανατιμήσεων και αισχροκέρδειας, που παρατηρούνται στην αγορά, σε βασικά είδη διατροφής, με συνέπεια την προστασία του εισοδήματος του Έλληνα καταναλωτή.
      Η προληπτική δράση των υπηρεσιών του Σ.Δ.Ο.Ε. δεν έχει ως αυτοσκοπό, την καταγραφή παραβάσεων και την επιβολή διοικητικών κυρώσεων, αλλά τη δημιουργία συνθηκών οικειοθελούς συμμόρφωσης των φορολογούμενων στην εφαρμογή της φορολογικής νομοθεσίας, καθώς και την ανάπτυξη περιβάλλοντος υγιούς ανταγωνισμού δράσης των επιχειρήσεων.
      Περαιτέρω το Σ.Δ.Ο.Ε. επιδιώκει τη συνεργασία των φορέων επαγγελματικής και κοινωνικής εκπροσώπησης για την καταπολέμηση του φαινομένου της φοροδιαφυγής και της οικονομικής απάτης γενικότερα, έχοντας υπόψη, ότι η ευαισθητοποίηση των φορολογούμενων και η εμπέδωση φορολογικής συνείδησης συμβάλλουν ουσιωδώς, παράλληλα με την αξιόπιστη παρουσία των υπηρεσιών μας, στη μείωση των φαινομένων παράνομης οικονομικής δράσης.
      Ο Υφυπουργός
      ΑΠ. ΦΩΤΙΑΔΗΣ»
     13. Στην με αριθμό 2149/16-10-02 ερώτηση δόθηκε με το υπ΄ αριθμ. 4168/6-11-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην με αριθμό 2149/2002 ερώτηση, που κατατέθηκε στη Βουλή από το Βουλευτή κ. Ηλ. Καλλιώρα, για τα θιγόμενα σ' αυτή θέματα, σας πληροφορούμε τα εξής:
     1. Οικισμός Κατοικιών «ΛΑΜΙΑ VII» στην Ανθήλη Λαμίας.
     Η προθεσμία εκτέλεσης του έργου ανέγερσης του οικισμού, μετά τις εγκεκριμένες από το Διοικητικό Συμβούλιο (Δ.Σ.) του Οργανισμού Εργατικής Κατοικίας (ΟΕΚ) παρατάσεις, οι οποίες κρίθηκαν απαραίτητες λόγω των διαφόρων δυσχερειών που παρουσιάσθηκαν κατά την εκτέλεση των εργασιών, λήγει στις 13 Δεκεμβρίου 2002.
     Εφόσον υπάρξουν προβλήματα στην έγκαιρη παράδοση του έργου στην προθεσμία που προαναφέρθηκε, ή διαπιστωθούν τεχνικές ελλείψεις ή ατέλειες, οι Υπηρεσίες του ΟΕΚ προτίθενται να προβούν σε όλες τις προβλεπόμενες από τη Νομοθεσία περί εκτέλεσης Δημοσίων Έργων ενέργειες, προκειμένου να προστατεύσουν τα συμφέροντα του Οργανισμού και των δικαιούχων του.
     Τη μελέτη, δημοπράτηση και κατασκευή του εξωτερικού αποχετευτικού δικτύου του οικισμού, με το οποίο θα συνδεθεί το εσωτερικό δίκτυο, που ήδη έχει κατασκευασθεί από τον ΟΕΚ, ανέλαβε, μετά από προγραμματική σύμβαση που υπεγράφη με τον Οργανισμό, η Δημόσια Επιχείρηση Ύδρευσης και Αποχέτευσης Λαμίας και η προθεσμία παράδοσης του έργου λήγει στις 5 Δεκεμβρίου 2002.
     2. Οικισμός Κατοικιών «ΜΑΚΡΑΚΩΜΗ Ι».
     Οι εργασίες ανέγερσης του οικισμού ολοκληρώθηκαν στις 10-8-1998 και η οριστική παραλαβή του έργου εκ μέρους του ΟΕΚ έγινε τον lούλιο του 2002. Η Επιτροπή Παραλαβής, έλεγξε όλες τις κατοικίες και δε διαπίστωσε ελλείψεις ή κακοτεχνίες, ενώ κανένα παράπονο δε διατυπώθηκε προς την επιτροπή από τους κατοίκους, οι οποίοι τον lούλιο του 2000 διέμεναν, ήδη, επί διετία στον οικισμό. Άλλωστε, από την ημέρα της πρώτης εγκατάστασης των κατοίκων το 1998, μέχρι σήμερα, δηλαδή επί τετραετία, καμία επισήμανση τεχνικών προβλημάτων δεν έγινε από τους δικαιούχους ούτε στο αρμόδιο για την περιοχή Περιφερειακό Γραφείο -Φθιώτιδας ούτε στις κεντρικές Υπηρεσίες του ΟΕΚ στην Αθήνα.
     Μικρή καθίζηση, μήκους ενός περίπου μέτρου, που παρατηρήθηκε σε δύο σημεία του αποχετευτικού αγωγού κατά μήκος του δρόμου, αποκαταστάθηκε άμεσα από τον Οργανισμό, ο οποίος, όμως, δεν υπέχει καμία ευθύνη για το τμήμα του δικτύου ύδρευσης που βρίσκεται εκτός των ορίων του οικισμού, γιατί έχει κατασκευασθεί από το Δήμο Μακρακώμης και η συντήρηση, επιδιόρθωσή του κλπ. ανήκει στην αποκλειστική αρμοδιότητα του Δήμου.
     3. Ως προς την επισκευή ζημιών που διαπιστώθηκαν στις κεραμοσκεπές παλαιών οικισμών της Λαμίας, αυτές ήδη έχουν ολοκληρωθεί εδώ και δύο περίπου εβδομάδες.
     4. Τέλος, στον οικισμό «ΣΤΥΛΙΔΑ 1», ο ΟΕΚ έχει ήδη ολοκληρώσει την κατασκευή μονάδας βιολογικού καθαρισμού η οποία ήδη έχει συνδεθεί με το δίκτυο ηλεκτροδότησης και είναι έτοιμη να λειτουργήσει μόλις πληρωθεί η κεντρική δεξαμενή συγκέντρωσης των λυμάτων.
     Ο Υπουργός
     ΔΗΜΗΤΡΙΟΣ ΡΕΠΠΑΣ»
     14. Στην με αριθμό 2153/16-10-02 ερώτηση δόθηκε με το υπ΄ αριθμ. 4574/8-11-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Aπαντώντας στην με αριθμό 2153/16-10-2002 ερώτηση, που κατατέθηκε στη Βουλή από το Βουλευτή κ Αθηναίο Φλωρίνη, σχετικά με το προαναφερόμενο θέμα, σας γνωρίζουμε τα ακόλουθα:
     Με την υπ΄αριθ.ΔΙΠΠ/Φ.ΕΓΚΡ.7/249/0ΙΚ.16434/25-7-01 απόφαση της Τριμελούς Επιτροπής του άρθρου 2 παρ.1 της αρ.55/1998 ΠΥΣ, εγκρiθηκε η πλήρωση (520) θέσεων διοικητικών υπαλλήλων (395 ΠΕ/ΔΟ και 125 ΤΕ/ ΔΛ) στο ΙΚΑ και ήδη διατiθενται οι επιτυχόντες από το Α.Σ.Ε.Π. στο Ίδρυμα.
     Μόλις ολοκληρωθεί η όλη διαδικασία διορισμού, η Διοίκηση του Ιδρύματος θα φροντίσει για την ενίσχυση των Υποκ/των του πανελλαδικά με διοικητικό προσωπικό, συμπεριλαμβανομένου βεβαίως και του νομού Χαλκιδικής.
     Επιπροσθέτως σημειώνουμε ότι στον τριετή προγραμματισμό προσλήψεων προσωπικού στους Ασφαλιστικούς Οργανισμούς, ο οποίος έχει υποβληθεί στο Υπουργείο Εσωτερικών, Δημόσιας Διοίκησης και Αποκέντρωσης, συμπεριλήφθηκε πρόταση για πλήρωση 1763 θέσεων στο ΙΚΑ, διαφόρων κατηγοριών και κλάδων για το έτος 2002, εκ των οποίων 733 θέσεις διοικητικών υπαλλήλων κατηγοριών ΠΕ, ΤΕ και ΔΕ.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     15. Στην με αριθμό 2154/17-10-02 ερώτηση δόθηκε με το υπ΄ αριθμ. 1595/5-11-02 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της με αριθμό 2154/17-10-2002 ερώτησης, που κατέθεσε στη Βουλή των Ελλήνων ο Βουλευτής κ. Στέφανος Μάνος, σας γνωρίζουμε ότι:
     Από τον συνδυασμό των διατάξεων του άρθρου 2 παρ. 1 και του άρθρου 4 παρ. 1 του ν. 3037/2002, προκύπτει αβίαστα, ότι δεν απαγορεύεται η εγκατάσταση και διεξαγωγή παιγνίων στους ιδιωτικούς χώρους του άρθρου 2, εφόσον δεν ασκείται επιχειρηματική δραστηριότητα και συνεπώς δεν προκύπτει οικονομικό όφελος είτε υπέρ του ιδιοκτήτη είτε υπέρ του χρήστη.
     Κατά συνέπεια δεν υπάρχει αντίφαση μεταξύ του νόμου και του περιεχομένου του από 24-9-2002 δελτίου Τύπου.
     Ο Υφυπουργός
     ΑΠΟΣΤΟΛΟΣ ΦΩΤΙΑΔΗΣ»
     16 Στην με αριθμό 2155/17-10-02 ερώτηση δόθηκε με το υπ΄ αριθμ. 648/6-11-02 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 2155/17.10.2002 ερώτηση των Βουλευτών κυρίων Στέλιου Παπαθεμελή, Παναγιώτη Κρητικού και Κυριάκου Σπυριούνη, σας γνωρίζουμε τα εξής:
     Οι υπηρεσίες του ΥΠ.ΠΟ. και το Ευρωπαϊκό Κέντρο Βυζαντινών και Μεταβυζαντινών Μνημείων που εδρεύει στη Θεσσαλονίκη όταν λαμβάνουν γνώση φθορών ή ακατάλληλων επεμβάσεων σε μνημεία που προστατεύονται από την UNESCO, προβαίνουν πάντοτε στις αναγκαίες ενέργειες στο πλαίσιο του διεθνούς δικαίου. Μεγαλύτερη σημασία έχει το γεγονός ότι οργανώθηκε ένα πλαίσιο συνεργασίας επί του πεδίου μεταξύ επιστημονικών φορέων που πιστεύουμε ότι θα αποδώσει θετικά αποτελέσματα.
     Ο Υπουργός
     ΕΥΑΓΓΕΛΟΣ ΒΕΝΙΖΕΛΟΣ»
     17. Στην με αριθμό 2156/17-10-02 ερώτηση δόθηκε με το υπ΄ αριθμ. 680/7-11-02 έγγραφο από τον Αναπληρωτή Υπουργό Εξωτερικών η ακόλουθη απάντηση:
     «Σε απάντηση των όσων αναφέρονται στην ερώτηση με αριθμό 2156 από 17-10-02 των Βουλευτών κυρίων Στ. Παπαθεμελή, Π. Κρητικού και Κ. Σπυριούνη κατά το μέρος που μας αφορά, σας γνωρίζουμε τα εξής:
     Η συζήτηση για τη νομική φύση του ευρωπαϊκού FIR είναι αυτή τη στιγμή τόσο πρώιμη, η διαδικασία βρίσκεται σε τέτοιο στάδιο, που δεν επιτρέπει τη συναγωγή συμπερασμάτων για «μελλοντικές εξελίξεις», «άμεσες συνέπειες» ή «παράπλευρες ζημίες», όπως χαρακτηριστικά αναφέρεται στην ερώτηση. Σε αυτό το στάδιο της επεξεργασίας των προτάσεων Κανονισμών όλα τα κράτη-μέλη, συμπεριλαμβανομένης και της χώρας μας, με πλήθος τροπολογιών και ενστάσεων επεμβαίνουν στο περιεχόμενο του υπό διαμόρφωση κειμένου σε τέτοιο βαθμό, ώστε να το κείμενο να εκφράζει τις απαιτήσεις όλων των κρατών μελών και να τυγχάνει της ευρύτερης δυνατής συναίνεσης τους.
     Συγκεκριμένα, στο πλαίσιο της Ομάδας (εργασίας) Αερομεταφορών συζητούνται αυτή τη στιγμή οι προτάσεις τεσσάρων Κανονισμών (ενός Κανονισμού-πλαισίου και τριών εφαρμοστικών) σχετικά με τον Ενιαίο Ευρωπαϊκό Ουρανό (Single European Sky). Οι προτάσεις στο πλαίσιο του εφαρμοστικού Κανονισμού για την οργάνωση και χρήση του εναερίου χώρου του Ενιαίου Ευρωπαϊκού Ουρανού προβλέπουν καταρχήν τη δημιουργία ανώτερου και κατώτερου εναερίου χώρου με σημείο διαχωρισμού το επίπεδο 285 (δηλαδή τα 28500 πόδια). Επίσης προβλέπουν ότι στον ανώτερο εναέριο χώρο θα λαμβάνονται υπόψη οι σχετικές απαιτήσεις του ICAO.
     Από τις μέχρι σήμερα εργασίες της Ομάδος Εργασίας προκύπτει ότι οι όποιες ρυθμίσεις στο πλαίσιο των προτάσεων Κανονισμών θα λαμβάνουν υπόψη τους τις αντίστοιχες ρυθμίσεις στο πλαίσιο του ICAO. Όπως σημειώνει η Ευρωπαϊκή Επιτροπή στο άρθρο 1 της παραπάνω πρότασης Κανονισμού, ο Κανονισμός δεν θίγει την εξουσιοδότηση που δίνει στις εθνικές αρχές ο ICAO για την παροχή υπηρεσιών αεροναυτιλίας. Μάλιστα, κατά την Επιτροπή σκοπός του Ενιαίου Ευρωπαϊκού ουρανού είναι να προβλέψει κοινούς κανόvες οι οποίοι θα εξασφαλίσουν ότι η εναέρια κυκλοφορία είναι-αποτελεσματική και ασφαλής.
     Πέρα από τα παραπάνω, ειδικότερες προβλέπεις που έχουν έντονα τεχνικό χαρακτήρα είναι θέματα που παρακολουθούνται και εξετάζονται από τα συναρμόδια Υπουργεία. Λόγω της κατεξοχήν τεχνικής φύσεως των θεμάτων αυτών το Υπουργείο Μεταφορών ως καθ' ύλη αρμόδιο είναι το καταλληλότερο να απαντήσει προς πληροφόρησή σας.
     Ο Αναπληρωτής Υπουργός
     ΑΝΑΣΤΑΣΙΟΣ ΓΙΑΝΝΙΤΣΗΣ»
     18. Στην με αριθμό 2157/17-10-02 ερώτηση δόθηκε με το υπ΄ αριθμ. 3137/29-10-02 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 2157/17-10-2002 ερώτησης, που κατέθεσε ο Βουλευτής κ. Παναγιώτης Ψωμιάδης, με θέμα την ιεραρχική εξέλιξη των Μονίμων Υπαξιωματικών των Ενόπλων Δυνάμεων, σας γνωρίζουμε τα εξής:
     Το θέμα της αρχαιότητας αποτελεί ένα από τους βασικότερους παράγοντες που παραδοσιακά και αναντίρρητα καθορίζουν την Ιεραρχία, την οργάνωση και τη δομή των Υπηρεσιών και των Διοικήσεων στις Ένοπλες Δυνάμεις, ώστε να επιτυγχάνεται ισορροπία στην κατανομή αρμοδιοτήτων και δικαιωμάτων, θέμα το οποίο ρητά κατοχυρώνεται και ρυθμίζεται από τα θεσμικά κείμενα.
     	Τα θέματα αρχαιότητας μεταξύ των μονίμων Υπαξιωματικών που προέρχονται από τις Ανώτερες Στρατιωτικές Σχολές και των λοιπών κατηγοριών Υπαξιωματικών, ρυθμίζονται από τις σχετικές διατάξεις των ισχυόντων θεσμικών κειμένων (ΝΔ 445/74, Ν. 1513/85, Ν. 2936/01, Π.Δ. 21/91). Επειδή ένα τόσο σημαντικό ζήτημα, όπως αυτό της αρχαιότητας, δεν αποτελεί αντικείμενο προαιρετικής ερμηνείας και εφαρμογής από τον εκάστοτε Διοικητή ή Κυβερνήτη, προσδιορίζεται σαφώς από τα σχετικά νομοθετικά κείμενα και για το λόγο αυτό όλοι οι στρατιωτικοί, μόνιμοι και μη, υποχρεούνται να αναφερθούν είτε εγγράφως είτε προφορικώς κατά περίπτωση, προς τους ανωτέρους τους, ζητώντας να εφαρμοσθεί η αρχαιότητα όπου αυτή παραβιάζεται. Ειδικότερα σύμφωνα με τα σχετικά θεσμικά κείμενα ισχύουν τα κατωτέρω:
     1. Οι μόνιμοι Υπαξιωματικοί, ανεξάρτητα αν προέρχονται από Ανώτερες Στρατιωτικές Σχολές, είναι αρχαιότεροι των ομοιόβαθμών τους μη μόνιμων Υπαξιωματικών (Εθελοντών, ΕΠΥ, ΕΜΘ, ΕΠΟΠ), ανεξάρτητα από το χρόνο κτήσης του βαθμού τους.
     2. Οι αποφοιτώντες από τις Ανώτερες Στρατιωτικές Σχολές Υπαξιωματικών καθίστανται αρχαιότεροι των ομοιόβαθμών τους μονίμων Υπαξιωματικών, που δεν προέρχονται από αυτές, εφόσον ονομάστηκαν μόνιμοι Υπαξιωματικοί το ίδιο ημερολογιακό έτος.
     3. Οι μόνιμοι Υπαξιωματικοί που προέρχονται από μονιμοποίηση Εθελοντών Υπαξιωματικών εντάσσονται μετά τους υπηρετούντες μονίμους ομοιόβαθμούς τους, κατά τη χρονολογία της μονιμοποίησής τους, την εξέλιξη των οποίων ακολουθούν.
     Η αρχαιότητα την οποία κατά τα ανωτέρω εκτεθέντα αποκτούν οι μόνιμοι Υπαξιωματικοί στο βαθμό με τον οποίο εισέρχονται στο σώμα των Μονίμων Υπαξιωματικών, διατηρείται καθ' όλη τη διάρκεια της σταδιοδρομίας τους, εκτός εάν επέλθουν μεταβολές, όπως κρίση τους ως παραμενόντων στον αυτό βαθμό, απώλεια αρχαιότητος, μη συμπλήρωσης των τυπικών προσόντων για προαγωγή με δική τους υπαιτιότητα και άλλες.
     Περαιτέρω, αντίστοιχες διατάξεις ισχύουν και για τους προερχόμενους από Ανώτατα Στρατιωτικά Εκπαιδευτικά Ιδρύματα (ΑΣΕΙ) μονίμους Αξιωματικούς, οι οποίοι είναι αρχαιότεροι των ομοιοβάθμων τους, που δεν προέρχονται από αυτά, ονομάσθηκαν μόνιμοι Ανθυπολοχαγοί/Ανθυποσμηναγοί το ίδιο ημερολογιακό έτος και νεότεροι όσων ονομάσθηκαν σε ημερολογιακό έτος προγενέστερο από αυτούς.
     Συνεπώς, δεν υφίσταται διακριτική δυσμενής μεταχείριση των μονίμων Υπ/ξκών προερχόμενων από Ανώτερες Παραγωγικές Σχολές σε σχέση με τους  μονίμους Αξ/κούς, αποφοίτους των ΑΣΕΙ.
     Κατόπιν των ανωτέρω γίνεται εμφανές ότι τα θέματα αρχαιότητας μεταξύ των μονίμων Υπαξιωματικών που προέρχονται από Ανώτερες Στρατιωτικές Σχολές Υπαξιωματικών και των λοιπών κατηγοριών Υπαξιωματικών ρυθμίζονται αντικειμενικά από τις παραπάνω διατάξεις και δεν απαιτείται ουδεμία διαφοροποίηση.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      19. Στην με αριθμό 2161/17.10.02 ερώτηση δόθηκε με το υπ’ αριθμ. 1969/4.11.02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2161/17.10.02 που κατέθεσε στη Βουλή ο Βουλευτής κ. Ηλίας Καλλιώρας σχετικά με χρεώσεις τελών από την κινητή τηλεφωνία, σύμφωνα με το αρ. πρωτ. 1988/30.10.02 έγγραφο της Εθνικής Επιτροπής Τηλεπικοινωνιών και Ταχυδρομείων, σας πληροφορούμε τα παρακάτω:
      Η Ε.Ε.Τ.Τ. ερευνά το ζήτημα των τελών που χρεώνουν οι εταιρείες κινητής τηλεφωνίας τους παρόχους υπηρεσιών σταθερής τηλεφωνίας για τον τερματισμό κλήσεων στο δίκτυό τους, καθώς και τη σχέση των εν λόγω τελών με τις τιμές λιανικής που χρεώνουν οι εν λόγω εταιρείες στους πελάτες τους (συμπεριλαμβανομένων τυχόν εκπτωτικών πακέτων που εφαρμόζουν για εταιρικούς ή άλλους συνδρομητές), σε συνάρτηση με τις υποχρεώσεις που πηγάζουν για τις εταιρείες κινητής τηλεφωνίας από την κείμενη τηλεπικοινωνιακή νομοθεσία και τις διατάξεις περί ελευθέρου ανταγωνισμού.
      Στα πλαίσια αυτά η Ε.Ε.Τ.Τ. εξετάζει ιδίως τα μέτρα τα οποία πρόκειται να λάβει για την εφαρμογή στους παρόχους κινητών τηλεπικοινωνιακών δικτύων και υπηρεσιών των σχετικών Αποφάσεων της ΑΠ Ε.Ε.Τ.Τ. 248/68/15-03-2002 «Καθορισμός τηλεπικοινωνιακών οργανισμών με σημαντική θέση στην αγορά των δημόσιων δικτύων κινητής τηλεφωνίας και των δημόσιων υπηρεσιών κινητής τηλεφωνίας» και ΑΠ Ε.Ε.Τ.Τ. 248/69/2002 « Ανακοίνωση της Ε.Ε.Τ.Τ. σχετικά με τις υποχρεώσεις των οργανισμών με Σημαντική Θέση στην αγορά των δημοσίων δικτύων κινητής τηλεφωνίας και των δημόσιων υπηρεσιών κινητής τηλεφωνίας»
      Θα πρέπει δε να σημειωθεί ότι αναφορικά με το ζήτημα των τελών διασύνδεσης, η απόφαση 248/69/2002 ορίζει, μεταξύ άλλων, τα εξής: «Ενδεικτικά, είναι προφανές ότι το τέλος πρόσβασης στο δίκτυο ενός τηλεπικοινωνιακού οργανισμού που κατέχει σημαντική θέση στην σχετική αγορά από άλλον τηλεπικοινωνιακό οργανισμό αποτελεί τιμή χονδρικής και άρα πρέπει να είναι μικρότερο από την τιμή λιανικής
      Στην κατεύθυνση αυτή, η Ε.Ε.Τ.Τ. θεωρεί ότι τα τέλη τερματισμού ανά λεπτό πρέπει να είναι μικρότερα της χαμηλότερης λιανικής οn net τιμής την οποία προσφέρει ο κάθε κάτοχος δικτύου κινητής τηλεφωνίας.»
      Ο Υφυπουργός
      Ε. ΣΤΡΑΤΑΚΗΣ»
      20. Στην με αριθμό 2165/17.10.02 ερώτηση δόθηκε με το υπ’ αριθμ. 1905/6.11.02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ΑΠ ΕΡ. 2165/17.10.02 που κατάθεσε στη Βουλή των Ελλήνων ο Βουλευτής κ Ηλίας Καλλιώρας σχετικά με την ενσωμάτωση της ΑΤΑ στις συντάξιμες αποδοχές σάς γνωρίζουμε τα εξής:
      Για την ενσωμάτωση της ΑΤΑ έχουν υποβληθεί ανάλογα αιτήματα και από άλλους Συλλόγους Συνταξιούχων ειδικών ταμείων. Από την εξέταση των αιτημάτων αυτών και τα στοιχεία που τέθηκαν υπόψη μας, προκύπτει ότι με την ενσωμάτωση της ΑΤΑ προκαλείται σοβαρή οικονομική επιβάρυνση σε ορισμένους φορείς.
      Πάντως το θέμα αυτό, θα τεθεί σε διάλογο με τους ενδιαφερόμενους φορείς αφού καθοριστούν οι κοινωνικές και οικονομικές παράμετροι ώστε να αναζητηθούν λύσεις που θα βοηθήσουν στην εξομάλυνση των διαφοροποιήσεων και στην άρση των ανισοτήτων που έχουν προκύψει από τη μη ενσωμάτωση της ΑΤΑ στις συντάξιμες αποδοχές των συνταξιούχων των ειδικών ταμείων.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      21 Στην με αριθμό 2173/18.10.02 ερώτηση δόθηκε με το υπ’ αριθμ. 649/6.11.02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2173/18.10.2002 ερώτηση του Βουλευτή κ. Κώστα Καρρά, σας γνωρίζουμε τα εξής:
      Με τη νέα ρύθμιση του ν. 3057/2002 το Υπουργείο Πολιτισμού έχει τη δυνατότητα να επιβραβεύει με την επιχορήγηση ενός επιπλέον ποσού τις ταινίες που παρουσιάζονται για πρώτη φορά στο Φεστιβάλ Θεσσαλονίκης.
      Αυτό δεν σημαίνει ότι δεν επιβραβεύονται και οι άλλες ταινίες στις συντριπτικά περισσότερες από τις οποίες συμπαραγωγός είναι το κράτος, μέσω του Ελληνικού Κέντρου Κινηματογράφου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      22. Στην με αριθμό 2175/18.10.02 ερώτηση δόθηκε με το υπ’ αριθμ. 4170/5.11.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με  αριθμό 2175/18-10-2002 ερώτηση, που κατατέθηκε στη Βουλή από τον Βουλευτή κ. Γ. Καρασμάνη για τα θιγόμενα σ’ αυτή θέματα, σας πληροφορούμε τα εξής:
      1. Από τον ν. 2643/1998, άρθρο 1 παρ. 1 περ. α΄, προστατεύονται με τη μορφή της υποχρεωτικής τοποθέτησης σε θέσεις εργασίας, οι πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή ο άγαμος γονέας τριών ανηλίκων τέκνων.
      Για την εφαρμογή του νόμου αυτού ως πολύτεκνη οικογένεια νοείται εκείνη που έχει τουλάχιστον τέσσερα ζώντα τέκνα.
      2. Από τα παραπάνω καθίσταται φανερό ότι ο ν. 2643/1998 ως μόνη προϋπόθεση για την προστασία του πολύτεκνου γονέα θέτει την απόκτηση από αυτόν τεσσάρων (4)τέκνων τα οποία να βρίσκονται εν ζωή, ενώ από καμία διάταξη του ν. 2643/1998 δεν αποκλείεται της προστασίας του ο πολύτεκνος γονέας που έχει αποκτήσει τα τέσσερα ή περισσότερα τέκνα από δύο ή περισσότερους γάμους.
      3. Εξάλλου, σε ό,τι αφορά το τέκνο πολύτεκνης οικογένειας, η αριθμ.30819/24.5.2002 κοινή απόφαση του Υφυπουργού Εσωτερικών, Δημόσιας Διοίκησης και Αποκέντρωσης και του Υπουργού Εργασίας και Κοινωνικών Ασφαλίσεων, η οποία αναφέρεται στα δικαιολογητικά που προσκομίζουν μαζί με την αίτησή τους οι ενδιαφερόμενοι για να τοποθετηθούν σε θέσεις εργασίας του Δημόσιου Τομέα με το ν. 2643/1998, ορίζει: «εάν η πολυτεκνική ιδιότητα του προστατευομένου προκύπτει από περισσότερες τnς μιας (1) οικογένειας, προσκομίζονται πιστοποιητικά οικογενειακής κατάστασης όλων των οικογενειών τα οποία να έχουν νόμιμα εκδοθεί εντός του έτους υποβολής της αίτησης».
      Αντίστοιχη διάταξη περιέχεται και στην αριθ. 30719/8-5-2002 απόφαση του Υπουργού Εργασίας και Κοινωνικών Ασφαλίσεων, η οποία αναφέρεται στα δικαιολογητικά που υποβάλλουν μαζί με την αίτησή τους οι ενδιαφερόμενοι για να τοποθετηθούν σε θέσεις εργασίας του Ιδιωτικού Τομέα και των Δημοσίων Επιχειρήσεων και Οργανισμών με το ν. 2643/1998.
      Για τα λοιπά θέματα αρμόδιο να σας απαντήσει είναι το Υπουργείο Υγείας και Πρόνοιας, προς το οποίο κοινοποιούμε φωτοαντίγραφο της ερώτησης.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      23. Στην με αριθμό 2177/21.10.02 ερώτηση δόθηκε με το υπ’ αριθμ. 103729/8.11.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Aπαντώντας στην με αριθμό 2177/21-10-2002 ερώτηση που κατατέθηκε στη Βουλή από τη Βουλευτή κ. Ασημίνα Ξηροτύρη - Αικατερινάρη σχετικά με τις Μονάδες Εντατικής Θεραπείας Παίδων στα Νοσοκομεία Βόρειας Ελλάδας, σας γνωρίζουμε τα εξής:
      Το Υπουργείο μας δίνει προτεραιότητα στην ανάπτυξη-εκσυγχρονισμό ειδικών μονάδων και ιδιαίτερα ΜΕΘ και ΜΑΦ.
      Αναφορικά με το προσωπικό του Ιπποκράτειου Νοσοκομείου Θεσσαλονίκης σας γνωρίζουμε ότι στο ΦΕΚ 182/12-6-02, τ. προκ. ΑΣΕΠ, προκηρύχθηκαν 69 θέσεις Νοσοκομειακού και Παραϊατρικού προσωπικού. Το Νοσοκομείο έχει προχωρήσει στη διαδικασία διορισμού των επιτυχόντων. Η κατανομή του προσωπικού είναι αρμοδιότητα του Διοικητικού Συμβουλίου του Νοσοκομείου, συνεκτιμώντας τις ανάγκες.
      Ειδικότερα πρoβλήματα σε μέσα και προσωπικό στη ΜΕΘ του Ιπποκρατείου Νοσοκομείου Θεσσαλονίκης δεν έχουν αναφερθεί στο Υπουργείο μας.
      Ο Υφυπουργός
      Ε. ΝΑΣΙΩΚΑΣ»
      24. Στην με αριθμό 2178/21.10.02 ερώτηση δόθηκε με το υπ’ αριθμ. 206498/7.11.02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση  με αριθμό 2178/21.10.02  του Βουλευτή κ. Π. Λαφαζάνη, σας διαβιβάζουμε τις υπ’ αριθμ. 854/31.10.02 και 2972/1.11.2002 απαντήσεις της Τράπεζας της Ελλάδος και της Επιτροπής Κεφαλαιαγοράς αντίστοιχα το περιεχόμενο των οποίων απαντά στα ερωτήματα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      25. Στην με αριθμό 2178/21.10.02 ερώτηση δόθηκε με το υπ’ αριθμ. 786/1.11.02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αριθμό 2178/21.10.02 ερώτησης, που κατέθεσε στη Βουλή των Ελλήνων ο Βουλευτής κ. Π. Λαφαζάνης, με θέμα «Η μη εμφάνιση στους ισολογισμούς των επιχειρήσεων και ιδιαίτερα των Τραπεζών Ασφαλειών, των ζημιών που έχουν προκύψει στα κινητά τους χαρτοφυλάκια. Σοβαρότατοι οι κίνδυνοι για το πιστωτικό σύστημα της χώρας και την φερεγγυότητα των ασφαλιστικών εταιρειών» και κατά το μέρος που εμπίπτει στις αρμοδιότητές μας, σας γνωρίζουμε τα εξής:
      Τα τελευταία οικονομικά στοιχεία (ισολογισμοί κ.λπ.), που έχουν υποβληθεί στην Υπηρεσία μας, σύμφωνα με τις διατάξεις του άρθρου 43β του Κ.Ν. 2190/20 «περί Ανωνύμων Εταιρειών», από τις ανώνυμες εταιρείες των οποίων οι μετοχές είναι εισηγμένες στο Χρηματιστήριο Αξιών Αθηνών, αφορούν στη χρήση που έληξε στις 31/12/2001.
      Επισημαίνουμε ότι, σύμφωνα με τις διατάξεις του Π.Δ. 360/1985 (άρθρο 2), οι ως άνω εταιρείες υποχρεούνται, να δημοσιεύουν, σε μία ή περισσότερες εφημερίδες εθνικής και μεγάλης κυκλοφορίας, οικονομικές καταστάσεις για το πρώτο και τρίτο τρίμηνο καθώς και για κάθε εξάμηνο κάθε οικονομικής χρήσης, αντίγραφα των οποίων υποβάλλουν στο Χρηματιστήριο Αξιών Αθηνών και όχι στην Υπηρεσία μας.
      Επομένως η Υπηρεσία μας δε γνωρίζει τα στοιχεία που αναφέρονται στη με αριθμ. 1 παράγραφο της ως άνω ερώτησης και προκύπτουν από τις οικονομικές καταστάσεις της 30/6/2002.
      Επίσης σας γνωρίζουμε ότι η αρμοδιότητα του ελέγχου για την επάρκεια των ιδίων κεφαλαίων και την φερεγγυότητα των τραπεζών, ανήκει στην Τράπεζα της Ελλάδος.
      Όσον αφορά την φερεγγυότητα των Ασφαλιστικών Εταιρειών σας γνωρίζουμε τα κατωτέρω:
      Ο έλεγχος της επάρκειας των Ιδίων Κεφαλαίων (του Περιθωρίου Φερεγγυότητας και των Τεχνικών Αποθεμάτων) των Ασφαλιστικών Επιχ/σεων, διενεργείται βάση των δημοσιευμένων οικονομικών καταστάσεων της 31 Δεκεμβρίου κάθε χρήσης και των στοιχείων ετήσιων εργασιών των εταιρειών που υποβάλλονται στην Υπηρεσία του Υπουργείου μας έως 30/6 του επόμενου χρόνου κατ' ενιαίο τρόπο, σύμφωνα με την Υ.Α. 3200/02.
      Οι λεπτομέρειες του ελέγχου καθορίζονται από το Ν.Δ. 400/70 και τις Υ.Α.-Κ3 3974 και Κ3 3975 όπως ισχύουν μέχρι σήμερα.
      Κατά το συγκεκριμένο αυτόν έλεγχο, το κεφάλαιο, που λήφθηκε υπόψη για τον προσδιορισμό του περιθωρίου φερεγγυότητας, προέρχεται κυρίως από στοιχεία που ορίζει στο άρθρο 17αρβ το Ν.Δ. 400/70 (τόσο για δραστηριότητες ασφαλίζουν όσο και ασφαλίσεων ζωής, δηλαδή:
      - Το Μετοχικό Κεφάλαιο
      - Τα Αποθεματικά
      - Τα Κέρδη που μεταφέρονται στη νέα εταιρική χρήση
      - Τις υπεραξίες λόγω υποεκτίμησης στοιχείων του Ενεργητικού (ακίνητα χρεόγραφα) μετά από σχετική αίτηση και έγκριση.
      - Το συσσωρευμένο προνομιούχο Μετοχικό Κεφάλαιο,
      - Τα δάνεια μειωμένης εξασφάλισης και Ομολογιακά δάνεια με όρους και προϋποθέσεις του νόμου.
      - Μαθηματικά αποθέματα.
      - Έξοδα (αναπόσβεστα) πρόσκλησης (προμήθειες κλπ.)
      Από το συνολικό ύψος των Ιδίων Κεφαλαίων που διαμορφώνεται, ανάλογα από τα παραπάνω στοιχεία, ο έλεγχος μειώνει αυτά:
      α) Από τυχόν διαφορές κατά τον έλεγχο των Τεχνικών Αποθεμάτων.
      β) Κατά το ισόποσο του λ/σμού Ενεργητικού «ΕΞΟΔΑ ΠΡΩΤΗΣ ΕΓΚΑΤ/ΣΗΣ-ΕΞΟΔΑ ΠΟΛΥΕΤΟΥΣ ΑΠΟΣΒΕΣΕΩΣ» όπως ορίζεται στο Π.Δ. 169/2000.
      Στο λογαριασμό αυτό έχει συμπεριληφθεί και ειδικότερα στα έξοδα πολυετούς απόσβεσης, το αναπόσβεστο ποσό της ζημιάς που προέκυψε από την υποτίμηση των εισηγμένων μετοχών στo Χ.Α.Α. την προηγούμενη χρήση. (Ν. 2874/00 & Ν. 2238/94)
      Μετά την ψήφιση του Ν. 2992/02 οι χρηματιστηριακές εταιρείες μπορούν να αλλάζουν τον τρόπο αποτίμησης πάσης φύσεως χρεογράφου και να αποτιμούν αυτά στην τρέχουσα τιμή, αρκεί να ακολουθείται η μέθοδος αποτίμησης πάγια.
      Οι εταιρείες δύνανται να μειώνουν απ’ ευθείας τα Ίδια Κεφάλαια τους, αφαιρώντας την υπό αξία του συνόλου ή μέρος του χαρτοφυλακίου των κινητών αξιών, όπως αυτή αναφέρεται στα αποθεματικά του Ισολογισμού.
     Η υποαξία των κινnτών αξιών του χαρτοφυλακίου (είτε αναφέρεται στα αποθεματικά είτε έχει διαμορφώσει το οικονομικό αποτέλεσμα), έχει ληφθεί υπόψη στον υπολογισμό του Περιθωρίου Φερεγγυότnτας διότι είναι στοιχείο που απαρτίζει το Περιθώριο, αυτό.
      Σε ό,τι αφορά την εκτίμηση για την επάρκεια των κατά τον νόμο προβλεπομένων Ιδίων Κεφαλαίων των Ασφαλιστικών Επιχειρήσεων, σας γνωρίζουμε ότι ο σχετικός έλεγχος που έχει διενεργηθεί αφορά την χρήση 2001.
      Δεν υποβάλλονται στην αρμόδια Υπηρεσία του Υπουργείου μας Ισολογισμοί εξαμήνου αλλά (υποχρεωτικά σύμφωνα με τον Ν.Δ. 400/70), οι υπολογισμοί για το Περιθώριο Φερεγγυότητας γίνονται επί των ετησίων ασφαλίστρων και ασφαλιστικών αποζημιώσεων.
      Ο Υφυπουργός
      ΧΡΗΣΤΟΣ ΘΕΟΔΩΡΟΥ»
      26 Στην με αριθμό 2201/22-10-02 ερώτηση δόθηκε με το υπ’ αριθμ. 45499/8-11-02 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 2201/22-10-2002 του Βουλευτή κ. Γεωργίου Τσούρνου, σας πληροφορούμε τα εξής:
      Η απόκλιση μεταξύ απογραφής πληθυσμού και εκλογικού σώματος, οφείλεται στο γεγονός ότι, στους νέους εκλογικούς καταλόγους περιλαμβάνονται εκτός των 66.000 διπλοεγγεγραμμένων, μεγάλος αριθμός Ελλήνων του εξωτερικού που δεν απογράφηκαν και δεν ήταν γραμμένοι στους προϊσχύοντες εκλογικούς καταλόγους, ενώ τώρα έχουν συμπεριληφθεί στους νέους εκλογικούς καταλόγους αυτεπάγγελτα λόγω της εγγραφής τους στα δημοτολόγια.
      Επίσης περιλαμβάνονται και αποβιώσαντες, οι οποίοι έχουν συμπεριληφθεί από. τους οικείους Ο.Τ.Α στους νέους εκλογικούς καταλόγους, αφού δεν υπάρχουν στο αρχείο τους οι σχετικές ληξιαρχικές πράξεις θανάτου, προκειμένου να προβούν στη διαγραφή τους.
      Ο Υπουργός
      Κ. ΣΚΑΝΔΑΛΙΔΗΣ»
      27. Στην με αριθμό 2221/23-10-02 ερώτηση δόθηκε με το υπ’ αριθμ. 45498/8-11-02 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση με αριθμό 2221/23-10-2002 των Βουλευτών κυρίων Ιωάννη Λαμπρόπουλου και Ευάγγελου Πολύζου, σας πληροφορούμε τα εξής:
      1. Όπως είναι γνωστό με τον ν. 2623/98 «Ανασύνταξη των εκλογικών καταλόγων, οργάνωση και άσκηση του εκλογικού δικαιώματος των ετεροδημοτών, εκσυγχρονισμός της εκλογικής διαδικασίας και άλλες διατάξεις» (ΦΕΚ 139 Α΄), οι εκλογικοί κατάλογοι ανασυντάχθηκαν και κάθε εκλογέας έχει εγγραφεί στους εκλογικούς καταλόγους του δήμου ή της κοινότητας στα δημοτολόγια του οποίου είναι γραμμένος.
      Στο πλαίσιο των νέων εκλογικών διαδικασιών οι εκλογικοί κατάλογοι συντάχθηκαν κατά εκλογικό διαμέρισμα, οι εκλογείς εντάχθηκαν σε αυτά βάσει της διεύθυνσης κατοικίας τους ή ανά πρώην δήμο και κοινότητα στους Καποδιστριακούς δήμους και σε κάθε εκλογέα αποδόθηκε ένας ειδικός εκλογικός αριθμός, ενώ καταργήθηκαν τα εκλογικά βιβλιάρια.
      Επειδή, η τελευταία ανασύνταξη των εκλογικών καταλόγων πραγματοποιήθηκε το 1962, επειδή οι εκλογικοί κατάλογοι συντάχθηκαν με βάση τα δημοτολόγια και επειδή η τήρηση των δημοτολογίων εκ μέρους των υπόχρεων δήμων ή κοινοτήτων, σε πολλές περιπτώσεις, ήταν ανεπαρκής και λανθασμένη, το ΥΠ.ΕΣ.Δ.Δ.Α, για την επιτυχή ολοκλήρωση της διαδικασίας ανασύνταξης, ενημέρωσε, κατά τακτά χρονικά διαστήματα τους πολίτες από τα Μ.Μ.Ε και μέσω ενημερωτικών φυλλαδίων, για τις αλλαγές που συντελέστηκαν στη διαδικασία της ψηφοφορίας.
      Επιπλέον και παράλληλα, για την καλύτερη και πληρέστερη ενημέρωση των εκλογέων -μόνο για την πρώτη φορά εφαρμογής του προαναφερόμενου νόμου- το Υπουργείο μας εκτύπωσε προσωπικές εκλογικές κάρτες, προκειμένου, οι εκλογείς να ενημερωθούν έγκαιρα για την εγγραφή τους στους νέους εκλογικούς καταλόγους.
      2. Ο επιδιωκόμενος στόχος της εκτύπωσης, αποστολής και παραλαβής των εκλογικών καρτών από τους πολίτες -μέσω των οικείων πρωτοβάθμιων Ο.Τ.A.- ήταν η ενημέρωση των εκλογέων για το εκλογικό διαμέρίσμα στο οποίο εντάχθηκαν, στο δήμο ή στην κοινότητα που θα ασκούν το εκλογικό τους δικαίωμα βάσει της δημοτολογικής τους κατάστασης.
      Επιπλέον, με τον τρόπο αυτό και προς την περιγραφόμενη κατεύθυνση, με την ανταπόκριση των πολιτών δόθηκε η δυνατότητα να διορθωθούν αρκετά λάθη, τα οποία, κατά κύριο λόγο, οφείλονταν στην πλημμελή τήρηση των δημοτολογίων καθώς και στο γεγονός ότι, πολλοί εκλογείς δεν ενημέρωσαν τους δήμους για την πρόσφατη διεύθυνση κατοικίας τους ώστε να ενταχθούν στο ορθό εκλογικό διαμέρισμα.
      Σημειώνεται ότι, οι εκλογικές κάρτες εκδόθηκαν βάσει της πρώτης αναθεώρησης του διμήνου Ιανουαρίου - Φεβρουαρίου 2002, απεστάλησαν στους Ο.Τ.Α μέχρι τέλους Ιουνίου, ενώ οι εκλογικοί κατάλογοι οριστικοποιήθηκαν στις 2.9.2002.
      Η επιλεγόμενη αυτή χρονική ακολουθία έκδοσης, αποστολής και διανομής των εκλογικών καρτών και τελικά η πρακτική σημασία τους, αποδείχθηκε ιδιαίτερα χρήσιμη και τεκμηριώνεται πειστικά από το γεγονός ότι οι πρόσφατες δημοτικές, κοινοτικές και νομαρχιακές εκλογές του Οκτωβρίου 2002, διενεργήθηκαν με τον καλύτερο τρόπο βάσει των νέων εκλογικών καταλόγων.
      Βεβαίως, σε καμία περίπτωση, δε θα μπορούσε να αναγράφεται στην εκλογική κάρτα το εκλογικό τμήμα που θα ψήφιζε ο κάθε εκλογέας, δεδομένου ότι, τα εκλογικά τμήματα ορίζονται με απόφαση του οικείου Νομάρχη δεκαπέντε (15) ημέρες πριν τις εκλογές.
      3. Εκδόθηκαν 9.699.796 εκλογικές κάρτες και εστάλησαν στους οικείους δήμους και κοινότητες για να επιδοθούν στους εκλογείς με μέριμνα των δημοτικών και κοινοτικών αρχών κατά τρόπο λειτουργικό ώστε να μη ταλαιπωρηθούν οι πολίτες.
      4. Η δαπάνη για την εκτύπωση και αποστολή των εκλογικών καρτών ανήλθε σε 2.015.369,29 EURΟ.
      5. Το έργο εκτύπωσης των εκλογικών καρτών ανατέθηκε στην εταιρεία «ΠΕΡΙΒΑΛΛΟΝ Α.Ε.Β.Ε.», με τη διαδικασία που προβλέπεται στις διατάξεις του άρθρου 121 του Π.Δ. 55/1999.
      6. Όπως μας ενημέρωσαν οι δήμοι και οι κοινότητες της χώρας, μέχρι σήμερα έχουν επιδοθεί 6.507.325 εκλογικές κάρτες. Πέραν τούτου, πρέπει να σημειωθεί ότι, το ΥΠ.ΕΣ.Δ.Δ.Α ενημέρωσε τους πολίτες για την εγγραφή τους στους εκλογικούς καταλόγους και μέσω της σελίδας του διαδικτύου που δημιούργησε, μέσω περιπτέρων εξωτερικού χώρου, του τηλεφωνικού κέντρου «1464» και βεβαίως μέσω της Διεύθυνσης Εκλογών του Υπουργείου.
      7. Επειδή το Υπουργείο Εσωτερικών, Δημόσιας Διοίκησης και Αποκέντρωσης, κρίνοντας και αξιολογώντας ότι, οι πρόσφατες δημοτικές, κοινοτικές και νομαρχιακές εκλογές του Οκτωβρίου 2002, διενεργήθηκαν επιτυχώς με τους νέους εκλογικούς καταλόγους, είναι προδήλως αντιληπτό ότι, πλέον, δεν προκύπτει αναγκαιότητα έκδοσης εκλογικών καρτών.
      Ο Υπουργός
      Κ. ΣΚΑΝΔΑΛΙΔΗΣ»
      28. Στην με αριθμό 2254/24-10-02 ερώτηση δόθηκε με το υπ’ αριθμ. 657/6-11-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ΄ αριθμό 2254/24-10-02 ερώτηση του Βουλευτή κ. Κώστα Καρρά, σας γνωρίζουμε τα εξής:
      Το Υπουργείο Πολιτισμού αποφάσισε ειδικά για την 50η Μπιενάλε Βενετίας προχωρήσει σε ανοικτή πρόκληση ενδιαφέροντος, προκειμένου να δοθεί η δυνατότητα και σε νεότερους θεωρητικούς να υποβάλλουν προτάσεις. Κάθε ανοικτή πρόσκληση ενδιαφέροντος ορίζει προθεσμίες, έτσι ώστε όλη η διαδικασία να είναι διαφανής.
      Η έκθεση πρόκειται να πραγματοποιηθεί τον Ιούνιο του 2003 και πρέπει να σημειωθεί ότι είναι αναγκαία προϋπόθεση να προηγηθεί η πρόσκληση από πλευράς των οργανωτών της Μπιενάλε με το θέμα της συγκεκριμένης έκθεσης, προκειμένου στη συνέχεια το Υπουργείο Πολιτισμού να κινήσει την όποια διαδικασία προκρίνει για την επιλογή του επιμελητού της ελληνικής συμμετοχής και των καλλιτεχνών.
      Το Υπουργείο Πολιτισμού, σε κάθε σχετική διοργάνωση, καταβάλλει κάθε δυνατή προσπάθεια ώστε να υπάρχει μία αξιόλογη ελληνική συμμετοχή και η αντίστοιχη επικοινωνιακή πολιτική, έτσι ώστε να προβληθεί τόσο το έργο του καλλιτέχνη που συμμετέχει όσο και η χώρα μας. Χαρακτηριστικά αναφέρεται η έκδοση καταλόγων δίγλωσσων ή τρίγλωσσων, οι καταχωρήσεις σε διεθνή περιοδικά τέχνης, οι διοργανώσεις συνεντεύξεων κ.λπ.
      Το Υπουργείο Πολιτισμού συνεργάζεται άψογα με την Μπιενάλε Βενετίας σε συνεργασία με το Ελληνικό Προξενείο της Βενετίας.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      29. Στην με αριθμό 2261/24-10-02 ερώτηση δόθηκε με το υπ’ αριθμ. 113106/4-11-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2261/24-10-02 την οποία κατέθεσε ο Βουλευτής κ. Κων. Τσιπλάκης και η οποία αναφέρεται στο θέμα της βίας στα σχολεία, σας γνωρίζουμε τα ακόλουθα:
      Το ΥΠΕΠΘ πιστεύει στην ελεύθερη έκφραση και στηρίζει οποιαδήποτε διαδικασία υγιούς κοινωνικοποίησης των νέων ανθρώπων. Απορρίπτει κάθε έκφραση αυταρχισμού, βίας, απειλών και εκβιασμού της συνείδησης και της ελεύθερης βούλησης των μαθητών.
      Προς την κατεύθυνση αυτή κινείται, και με σοβαρότητα και αίσθημα ευθύνης αντιμετωπίζέι τους νέους και τα προβλήματά τους στο χώρο της εκπαίδευσης.
      Θεωρεί ότι ο προσφορότερος τρόπος επίλυσης θεμάτων που αναφέρονται στην εκπαιδευτική κοινότητα, είναι η αντιμετώπισή τους με τη συνεργασία των εμπλεκομένων σε αυτή φορέων (εκπαιδευτικών, γονέων, μαθητών). Ο ουσιαστικός και ειλικρινής διάλογος είναι η σημαντικότερη και αποτελεσματικότερη μορφή παρέμβασης σε μια δημοκρατική κοινωνία.
      Το ΥΠΕΠΘ και η Πολιτεία γενικότερα έχουν λάβει μια σειρά μέτρων που εκτιμάται ότι θα συμβάλουν στην πρόληψη και αντιμετώπιση των φαινομένων βίας, όπως:
      Σε πολλά σχολεία της Π/θμιας Εκπαίδευσης που έχουν μαθητές με προβλήματα συμπεριφοράς λειτουργούν ειδικές τάξεις στελεχωμένες από εκπ/κούς μετεκπαιδευμένους - επιμορφωμένους στην Ειδική Αγωγή, για την υποβοήθηση των μαθητών αυτών τόσο σε θέματα μαθησιακών δυσκολιών όσο και σε θέματα συμπεριφοράς.
      Επιτάxυνση του προγράμματος σχολικής στέγασης και καθιέρωσης της μονής βάρδιας (Έρευνα του Π.Ι. δείχνει ότι η συστέγαση συνδέεται, με φαινόμενα βίας).
      Καθιέρωση και επέκταση του θεσμού του Ολοήμερου Σχολείου που απαντά στα αιτήματα των εργαζόμενων γονέων και απασχολεί δημιουργικά τους μαθητές.
      Νομιμοποίηση των αλλοδαπών που εκτιμάται ότι θα συμβάλει στην μείωση της εγκληματικότητας και θα ενισχύσει την ενσωμάτωση των παιδιών των αλλοδαπών στο ελληνικό σχολείο.
      Παραγωγή ειδικού διδακτικού υλικού στο πλαίσιο του Β΄ ΚΠΣ για τις ομάδες με πολιτισμικές ιδιαιτερότητες (Παλιννοστούντες και αλλοδαπούς μαθητές, παιδιά τσιγγάνων, παιδιά Μουσουλμάνων) και σχετική επιμόρφωση εκπαιδευτικών για τη διευκόλυνση της ενσωμάτωσης και αποδοχής των μαθητών αυτών στο ελληνικό εκπαιδευτικό σύστημα και την ελληνική κοινωνία.
      Επέκταση, διεύρυνση και οικονομική ενίσχυση των τμημάτων Ενισχυτικής Διδασκαλίας και Πρόσθετης Διδακτικής Στήριξης για όλους τους μαθητές και ειδικότερα για τις φτωχότερες οικονομικές τάξεις που εκτιμάται ότι θα μειώσει τη σχολική αποτυχία, σημαντικό παράγοντα στην περιθωριοποίηση της νεολαίας.
      Αλλαγές στο εξεταστικό σύστημα που επίσης εκτιμάται ότι θα συμβάλουν περαιτέρω στην μείωση της πίεσης, του άγxoυς και της σχολικής αποτυχίας.
      Στελέχωση των 22 Κέντρων Διάγνωσης, Αξιολόγησης και Υποστήριξης (ΚΔΑΥ) που θα λειτουργήσουν στις 13 περιφέρειες της χώρας με 2-3 Ψυχολόγους και 2-3 Κοινωνικούς Λειτουργούς οι οποίοι μεταξύ άλλων αρμοδιοτήτων θα ασχοληθούν και με την πρόληψη μαθητικών προβλημάτων (Ν.2817/2000, Άρθρο 2,. παρ. 2).
      Στελέχωση των 16 Συμβουλευτικών Σταθμών Νέων με 2 Ψυχολόγους (Πτυχιούχους ΦΠΨ), 2 Κοινωνικούς Λειτουργούς και 1 Παιδοψυχίατρο ή Ψυχίατρο. Επιμόρφωση των Υπευθύνων Εκπαιδευτικών στο αντικείμενο της συμβουλευτικής.
      Στελέχωση των 70 Κέντρων Επαγγελματικού Προσανατολισμού και Συμβουλευτικής, (επίπεδο Νομαρχίας) των 200 Γραφείων και παράλληλη επιμόρφωση των στελεχών (1 έτος για Υπεύθυνους των ΚΕΣΥΠ και 6 μήνες για τους Υπεύθυνους των ΓΡΑΣΕΠ) σε θέματα γενικής συμβουλευτικής.
      Ενίσχυση των προγραμμάτων Αγωγής Υγείας με: α) την παραγωγή και αποστολή στις σχολικές μονάδες ειδικού έντυπου και ηλεκτρονικού υλικού (έχει ήδη αποσταλεί το υλικό για τα ναρκωτικά και την ψυχική υγεία: «Στηρίζομαι στα πόδια μου» και «Κήπος με τις 11 Γάτες», ενώ αποστέλλεται από το Ε.Ι.Ν. το υλικό που εκπονήθηκε στο πλαίσιο του Β΄ ΚΠΣ) και β) την ενσωμάτωση των Προγραμμάτων Αγωγής Υγείας στα πιλοτικά προγράμματα της Ευέλικτης Ζώνης του Δημοτικού και του Γυμνασίου. Επισημαίνεται ότι τα Προγράμματα Αγωγής Υγείας αποβλέπουν, μέσα από την καλλιέργεια των κοινωνικών δεξιοτήτων (π.χ. επικοινωνία, επίλυση συγκρούσεων, λήψη αποφάσεων κ.λπ.) στην πρόληψη της χρήσης ουσιών (ναρκωτικών, αλκοόλ και καπνού), η οποία συνδέεται σύμφωνα με τα πορίσματα της έρευνας του Π.Ι. με εκδηλώσεις βίας στο σχολικό χώρο (βίας κατά προσώπου και κατά της περιουσίας).
      Εκθέσεις Διευθυντών Σχολείων όπου εφαρμόστηκε πιλοτικά η Ευέλικτη Ζώνη, που επισημαίνουν ότι μειώθηκε η επιθετικότητα των παιδιών κατά τα διαλείμματα και κατά την έξοδο και είσοδό τους στην τάξη.
      Παραγωγή εκπαιδευτικού υλικού από το Παιδαγωγικό Ινστιτούτο στο πλαίσιο του Β΄ ΚΠΣ και του Έργου «Κοινωνικές Επιστήμες Ι».
      Τρίά συμβουλευτικά φυλλάδια (ένα για το μαθητή, ένα για τον εκπαιδευτικό και ένα για τον γονέα) για την πρόληψη και αντιμετώπιση της βίας στα σχολεία, από τα οποία δύο σειρές έχουν αποσταλεί στις σχολικές μονάδες για χρήση από τους εκπαιδευτικούς Σημειώνεται ότι το θέμα «Βία στα Σχολεία», έχει συμπεριληφθεί και στον «Οδηγό για την Εφαρμογή της Ευέλικτης Ζώνης Καινοτόμων Δράσεων» στο Γυμνάσιο.
      Βιντεοταινία «Προκατάληψη, Ρατσισμός και Κοινωνικός Αποκλεισμός», η οποία συνοδεύεται από εγχειρίδιο για τον εκπαιδευτικό και θα χρησιμοποιηθεί ως εποπτικό υλικό στο μάθημα «Κοινωνιολογία» της Γ΄ τάξης Ενιαίου Λυκείου. Η ταινία αυτή θα συμβάλει στην καταπολέμηση της ξενοφοβίας και στην καλύτερη αποδοχή και ενσωμάτωση των αλλοδαπών μαθητών. Σημειώνεται ότι το μάθημα «Κοινωνιολογία» είναι υποχρεωτικό μάθημα για όλους τους μαθητές της Γ΄ τάξης του Ενιαίου Λυκείου.
      Ίδρυση του Εθνικού Παρατηρητηρίου για τα Δικαιώματα του Παιδιού (Ν. 2909/2001) στο πλαίσιο της Γενικής Γραμματείας Νέας Γενιάς και συγκρότηση πενταμελούς εθνικής επιτροπής Μεταξύ των θεμάτων που απασχολούν την Επιτροπή είναι και η πρόληψη -αντιμετώπιση της σχολικής βίας.
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»).
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 573/15-4-2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχάλη Καρχιμάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη χρηματοδότηση των Δήμων Αγίου Νικολάου και Ιεράπετρας Κρήτης για την αποκατάσταση ζημιών από την κακοκαιρία, διαγράφεται λόγω κωλύματος του ερωτώντος Βουλευτή.
      Θα συζητηθεί τώρα η τρίτη με αριθμό 576/15-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αναγνώριση πτυχίων της Οδοντιατρικής από Πανεπιστήμια χωρών της Ανατολικής Ευρώπης.
      Η επίκαιρη ερώτηση του κυρίου συναδέλφου έχει ως εξής:
      «Το ΔΙΚΑΤΣΑ ανακοίνωσε την εξεταστέα ύλη για την αναγνώριση των πτυχίων της Οδοντιατρικής, που έχουν χορηγηθεί από πανεπιστήμια ανατολικοευρωπαϊκών χωρών. Ύστερα από καταγγελία ομάδας υποψηφίων, καταφύγαμε στην ιστοσελίδα του ΥΠΕΘΠ, όπου καταχωρίζεται η σχετική ανακοίνωση, και διαπιστώσαμε τα ακόλουθα, η σχετική ανακοίνωση κατανέμει την εξεταστέα ύλη σε τρεις «κατηγορίες»: (α) στους υπό εξέταση κλάδους (π.χ. Οδοντική Χειρουργική, Εξακτική, Στοματολογία κ.ά.), (β) στα επιμέρους κεφάλαια (π.χ. ιστοφυσιολογία, φλεγμονώδεις νόσοι, κύστεις κ.ά. και (γ) στις πηγές (π.χ. «Περιοδοντολογία», Α. Κωνσταντινίδης, «Μερικές οδοντοστοιχίες», Χ. Αζαράς, «Υλικά Προσθετικής», Καλογιαννίδης κ.ά.)
      Δυστυχώς όμως στην ανακοίνωση αυτή υπάρχουν ασύγγνωστα λάθη, που έχουν δημιουργήσει πανικό στους υποψηφίους. Και τα λάθη αυτά είναι: Οι υποψήφιοι παραπέμπονται σε συγγράμματα που δεν έχουν ακόμα εκδοθεί! Παραπέμπονται σε επί μέρους κεφάλαια, χωρίς να αναφέρονται οι πηγές! Πολλά από τα αντικείμενα-κεφάλαια δεν περιγράφονται με σαφή τρόπο ή στην περίπτωση που υπάρχει η περιγραφή, αυτή δεν είναι σαφής!
      Ερωτάται ο κύριος Υπουργός αν γνωρίζει την εν λόγω ανακοίνωση και σε ποια μέτρα θα είχε την πρόθεση να προβεί  για την ορθή επαναδιατύπωσή της, με ιδιαίτερο, δεδομένο ότι οι εξετάσεις έχουν οριστεί για το Μάιο;»
      Θα απαντήσει ο Υπουργός Εθνικής Παιδείας και Θρησκευμάτων.
      Ορίστε, κύριε Υπουργέ, έχετε το λόγο για τρία λεπτά.
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ήθελα να βεβαιώσω τον ερωτώντα Βουλευτή για ορισμένα σημεία της ερώτησής του ως σημεία που οφείλονται σε μή σωστή ενημέρωση. Πριν απ’ όλα οι εξετάσεις του ΔΙΚΑΤΣΑ για την Οδοντιατρική δεν αφορούν μόνο τους πτυχιούχους ανατολικοευρωπαϊκών χωρών, αφορούν τους πτυχιούχους Οδοντιατρικής απ’ όλες της χώρες πλην της Ευρωπαϊκής Ένωσης. Είτε έχει τελειώσει κάποιος στις ΗΠΑ είτε στον Καναδά είτε στην Αυστραλία είτε στη Νέα Ζηλανδία είτε στη Βουλγαρία, το ΔΙΚΑΤΣΑ με τον ίδιο τρόπο κρίνει και αξιολογεί τους αποφοίτους αυτών των οδοντιατρικών σχολών. 
    Δεύτερον, οι εξετάσεις των οδοντιατρικών γίνονται πλέον ακριβώς με το νέο νόμο που έχουμε ψηφίσει όπως και της ιατρικής. Δηλαδή σε οκτώ μαθήματα, τα οποία προσδιορίζουν οι Οδοντιατρικές Σχολές Αθήνας και Θεσσαλονίκης.
    Τρίτον, κύριε Βουλευτά, ήθελα να σας διαβεβαιώσω το εξής: Ο νόμος δεν περιγράφει εξεταστέα ύλη, διότι οι συνάδελφοί σας, οι πρόεδροι και το σύνολο των τμημάτων της Οδοντιατρικής Αθηνών και της Οδοντιατρικής Θεσσαλονίκης, θεωρούσαν και θεωρούν ότι εδώ μιλάμε για εξέταση πτυχιούχων. Άρα, όταν ένας προσέλθει με πτυχίο Οδοντιατρικής είναι αδιανόητο όταν λες ότι θα εξεταστείς στην «προσθετική οδοντική» να μην ξέρει πού θα εξεταστεί. Επομένως δεν υπάρχει νομοθετικά προσδιορισμός ύλης εξετάσεων. Αλλά το Υπουργείο Παιδείας σε συνεννόηση με τις οδοντιατρικές σχολές προς διευκόλυνση των υποψηφίων και αποσαφήνιση του τοπίου επιβάλλει κάθε φορά να υπάρξει και η διευκόλυνση είτε με παραπομπή στις πηγές είτε με την περιγραφή συγκεκριμένου γνωστικού αντικειμένου. Στην περίπτωσή μας αυτό γίνεται. Είτε δηλαδή προσδιορίζεται το πλαίσιο και η παραπομπή στις πηγές είτε προσδιορίζεται και συγκεκριμένα το πλαίσιο των συγγραμμάτων και η αναφορά σε βιβλιογραφική παραπομπή. Αυτός ο συνδυασμός είναι που οδηγεί σε αντικειμενικές και αδιάβλητες εξετάσεις στα οκτώ μαθήματα με τις κλειστές κόλλες, με τον τρόπο των πανελλαδικών. Αλλού γράφουν οι υποψήφιοι, αλλού διορθώνονται τα γραπτά και εξάγονται τελικώς τα αποτελέσματα. Μάλιστα, επειδή πάντα με προσοχή παρατηρώ τον έλεγχό σας, κύριε Χουρμουζιάδη, και επειδή μας καθοδηγήσατε να ψάξουμε και στην αναρτημένη ύλη του Internet, αυτή η ύλη που έχει αναρτηθεί στο διαδίκτυο αναφέρεται σε βιβλία που ακόμη και αν έχουν ημερομηνία έκδοσης το 2003, είναι ήδη σε κυκλοφορία στο εμπόριο. ‘Αρα, δεν υπάρχει θέμα, όπως σας έχουν αναφέρει προφανώς οι ενδιαφερόμενοι και είναι απόλυτα διασφαλισμένο το πλαίσιο της ύλης και η δυνατότητα προσέλευσης του υποψηφίου να κριθεί με βάση τις γνώσεις του.
    ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει το λόγο.
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Κύριε Πρόεδρε, θα ήθελα να πω ότι με στενοχωρεί ο κύριος Υπουργός, γιατί και σε μια άλλη ερώτηση –ίσως να έχει δίκιο, δεν λέω ότι το κάνει σκόπιμα- αναφέρεται στην ευθύνη του Πανεπιστημίου, ότι όταν κάτι συμβαίνει ή πρόκειται για μια αβλεψία ή για ένα λάθος των πανεπιστημιακών αρχών ή των τμημάτων. Αυτό είναι δυνατό, γιατί έκανα στο πανεπιστήμιο και ξέρω τι συμβαίνει. Ωστόσο, όμως, μιλάμε για μια ανακοίνωση το περιεχόμενο της οποίας εγώ μόνος του το έλεγξα. Και σκέφθηκα τη γραμματεία της Οδοντιατρικής, η οποία δήλωσε άγνοια για μερικά από τα συγγράμματα.
    Όταν αυτή η ανακοίνωση βρίσκεται μέσα στην ηλεκτρονική σελίδα του Υπουργείου, νομίζω ότι κάποιος από το Υπουργείο σας πρέπει να έχει κάποια ευθύνη και την ευθύνη αυτή εγώ τουλάχιστον τη χρεώνω στο ΔΙΚΑΤΣΑ. Και, εν πάση περιπτώσει, τη βιογραφία  την αμαρτωλή του ΔΙΚΑΤΣΑ την ξέρουμε όλοι στην Ελλάδα. 
    Καλύτερα να μην εκδοθεί καμία ανακοίνωση, ώστε οι υποψήφιοι να προσέρχονται με δικές τους δυνάμεις, με δικές τους πληροφορίες, παρά να υπάρχει μια επίσημη ανακοίνωση του Υπουργείου –το ΔΙΚΑΤΣΑ είναι εποπτευόμενος φορέας του Υπουργείου- λανθασμένη. Είναι θέμα δεοντολογίας και διδακτικής και εκπαιδευτικής και κοινωνικής. Δεν μπορεί να βγαίνει μια επίσημη ανακοίνωση η οποία δεν ανταποκρίνεται –τουλάχιστον ένα μέρος αυτής- στην πραγματικότητα. Πραγματικά γνωρίζετε πολύ καλά ότι δεν είναι δυνατόν να έχουμε βιβλιογραφική παραπομπή, χωρίς χρονολογία έκδοσης. 
     Δεν μπορεί επομένως να εκδίδεται από ένα ανώτατο ίδρυμα, όπως είναι το ΔΙΚΑΤΣΑ, λανθασμένη ανακοίνωση βιβλιογραφικού χαρακτήρα. Η αγανάκτηση, λοιπόν, των υποψηφίων μπορεί να είναι συναισθηματική, αλλά όταν μιλάμε σε ένα επίπεδο αξιοπιστίας των ανακοινώσεων του Υπουργείου Παιδείας, πρέπει πραγματικά να παρέμβετε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για να δευτερολογήσει.
     ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα είχε δίκιο ο κ. Χουρμουζιάδης, αν υπήρχε μία διάθεση υπεκφυγής πίσω απ’ αυτό. Αλλά βάσει του νόμου, από το 1979 –και καμία Κυβέρνηση δεν τον άλλαξε (και πιστεύω ορθά)- τις εξετάσεις είτε της Ιατρικής είτε της Οδοντιατρικής τις πραγματοποιούν οι ιατρικές και οδοντιατρικές σχολές. Διότι, κατά τη γνώμη μου, θα ήταν αδιανόητο να αναλάμβανε το Υπουργείο Παιδείας και ο εκάστοτε Υπουργός το βάρος να πραγματοποιεί τις εξετάσεις υποκαθιστώντας τις ιατρικές ή οδοντιατρικές σχολές.
     Δεύτερον, θα ήθελα να τονίσω ότι είναι επιχειρηματολογία των Τμημάτων της Ιατρικής και της Οδοντιατρικής ότι θέλουμε να παραδώσουμε στην Ελλάδα ασφαλείς γιατρούς και οδοντιάτρους και να κρίνονται οι πτυχιούχοι των πανεπιστημίων εξωτερικού με τον ίδιο ακριβώς τρόπο που κρίνονται οι υποψήφιοι πτυχιούχοι της Ιατρικής και Οδοντιατρικής Αθηνών και Θεσσαλονίκης. 
     Πώς μπορεί κανείς να διανοηθεί ότι θα δημιουργήσει δύο κατηγορίες ανθρώπων που κρίνονται από την ελληνική πολιτεία με διαφορετικά κριτήρια; Όπως εξετάζονται τα παιδιά που σπουδάζουν στην Οδοντιατρική Αθηνών ή Θεσσαλονίκης, οφείλουν να εξεταστούν τα παιδιά που έρχονται είτε από την Αμερική είτε από τη Ρουμανία είτε από τη Βουλγαρία. Δεν μπορούμε να κάνουμε διακρίσεις. Εφόσον πρόκειται περί πτυχιούχων, έχουν ήδη πιστοποιηθεί ως οδοντίατροι είτε στον Καναδά είτε στην Ουγγαρία είτε στη Ρουμανία. Εφόσον, λοιπόν, είναι πιστοποιημένοι οδοντίατροι, κατά μείζονα λόγο δεν μπορούν να έχουν πρόβλημα αναγνώρισης της περιγραφικής παραπομπής ότι πράγματι –βλέπω εδώ- η Οδοντική Χειρουργική έχει δύο παραπομπές. Αλλά εάν δεν γνωρίζουμε τι είναι Οδοντική Χειρουργική δεν είναι η έλλειψη παραπομπών, που θα δημιουργήσει το θέμα, διότι θεωρητικά έχουν έρθει πλήρως κατοχυρωμένοι ως οδοντικοί χειρουργοί. Δεν πρόκειται για εξετάσεις από το μηδέν. Πρόκειται για παιδιά που ήδη έχουν πιστοποιηθεί στα πανεπιστήμια του εξωτερικού και η ελληνική πολιτεία για λόγους ισοτιμίας ζητά την ίδια μεταχείριση, την ίδια κρίση όπως τα παιδιά που σπούδασαν εδώ στις δύο οδοντιατρικές σχολές. 
     Θεωρώ, κύριε Χουρμουζιάδη, ότι εάν υπάρχει μία αδυναμία, είναι μία αδυναμία που δεν οφείλεται στο Υπουργείο Παιδείας, πρέπει να αναζητηθεί αλλού το πρόβλημα που παρουσιάζουν ορισμένοι υποψήφιοι στο ΔΙΚΑΤΣΑ. 
     ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 572/15.4.2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Χατζηγάκη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του στεγαστικού προβλήματος του Μουσικού Σχολείου Τρικάλων.
     Η επίκαιρη ερώτηση του κ. Χατζηγάκη έχει ως εξής:
     «Οξύνεται, χρόνο με το χρόνο το στεγαστικό πρόβλημα του Μουσικού Σχολείου Τρικάλων καθώς, λόγω της επιτυχημένης του πορείας, αυξάνεται συνεχώς ο αριθμός των μαθητών που φοιτούν στο εν λόγω σχολείο. Το Μουσικό Σχολείο Τρικάλων λειτουργεί για έκτη χρονιά και αυτήν τη στιγμή στεγάζεται προσωρινά στις εγκαταστάσεις του Ειδικού Σχολείου στις Καρυές, ενώ έχουν εγκατασταθεί και πέντε προκατασκευασμένες αίθουσες στο προαύλιο του ανωτέρω σχολείου για την κάλυψη άμεσων αναγκών του, χωρίς όμως κάτι τέτοιο να μπορεί να λύσει το πρόβλημα. 
     Παρά τις δημόσιες εξαγγελίες και υποσχέσεις της Κυβέρνησης για μεταστέγαση του σχολείου σε δικό του κτίριο, μέχρι σήμερα δεν έχει γίνει τίποτα, ενώ το Δεκέμβριο του 2002 δεν εντάχθηκε στο Γ’ Κοινοτικό Πλαίσιο Στήριξης.
     Η Νομαρχιακή Αυτοδιοίκηση Τρικάλων στηρίζει την ένταξη του Μουσικού Σχολείου στο Γ’ Κοινοτικό Πλαίσιο Στήριξης ή τη χρηματοδότησή του από τον Οργανισμό χολικών Κτιρίων (ο προϋπολογισμός ανέρχεται στο 1.740.000.000 δραχμές εκ των οποίων τα 140.000.000  απαιτούνται για την εκπόνηση της μελέτης) και όλοι οι αρμόδιοι φορείς επιζητούν πειστικές απαντήσεις και δεσμεύσεις από την Κυβέρνηση.
     Κατόπιν τούτων ερωτάται ο αρμόδιος Υπουργός:
     Θα προωθηθεί άμεσα η χρηματοδότηση του Μουσικού Σχολείου Τρικάλων;»
     Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Κύριοι συνάδελφοι, πράγματι το Μουσικό Σχολείο Τρικάλων είναι ένα από τα σχολεία που «αγκαλιάστηκαν» από την τοπική κοινωνία και παρουσιάζει αύξηση μαθητών. Είναι ένα από τα σχολεία που πάνε πάρα πολύ καλά, γι’ αυτό και παρουσιάστηκαν κάποια προβλήματα στη χωρητικότητά του και στη δυνατότητά του να στεγάσει τα παιδιά. 
     Έτσι, λοιπόν, κατά καιρούς έγιναν προσπάθειες να βελτιωθούν οι συνθήκες στέγασης και αναπτύχθηκαν πέντε προκατασκευασμένες αίθουσες βαριάς προκατασκευής για την καλύτερη λειτουργία του σχολείου. Στη συνέχεια αναζητήθηκαν και άλλες τρεις αίθουσες και υπάρχει ένα τέτοιο αίτημα για την περιοχή αυτή. Εκτός από αυτό όμως αναζητείται από τη Νομαρχιακή Αυτοδιοίκηση χώρος για ενοικίαση για να στεγάσει αυτό το μουσικό σχολείο. Από την άλλη μεριά, η μακροπρόθεσμη λύση του προβλήματος είναι η ανέγερση ενός μουσικού σχολείου στην περιοχή των Τρικάλων. 
     Όπως θα γνωρίζει ο κύριος συνάδελφος και όπως γνωρίζουν όλοι, η αρμοδιότητα, η ευθύνη και οι πόροι για τη σχολική στέγη έχουν μεταφερθεί στις νομαρχιακές αυτοδιοικήσεις σε όλη τη χώρα πλην της Αττικής, που είναι στον Οργανισμό Σχολικών Κτιρίων. Νομίζω ότι ορθώς έχει γίνει αυτό, γιατί δίνει τη δυνατότητα οι προτεραιότητες και οι ιεραρχήσεις να γίνονται με βάση τις ανάγκες που πρέπει να λύσουν η τοπική κοινωνία και οι φορείς που λειτουργούν σε εκείνη την περιοχή. Έτσι λοιπόν κι εδώ οι ιεραρχήσεις και οι προτεραιότητες για τη σχολική στέγη όχι μόνο για το μουσικό σχολείο, αλλά ευρύτερα, θα πρέπει να γίνουν από τη Νομαρχιακή Αυτοδιοίκηση Τρικάλων. Γι’ αυτό λοιπόν ξεκίνησε η Νομαρχιακή Αυτοδιοίκηση αυτήν την προσπάθεια και έχει κάνει προκήρυξη της μελέτης κατ’ αρχήν και βρίσκεται στο στάδιο να υπάρχει ο ανάδοχος για τη μελέτη.
      Από εκεί και πέρα, έχει βρεθεί οικόπεδο από τη δημοτική αυτοδιοίκηση και μπορεί να προγραμματισθεί στο μέλλον αυτό το σχολείο, το οποίο πραγματικά έχει και υψηλό κόστος, γιατί πρόκειται για ένα ιδιαίτερο σχολείο. Όμως, πρέπει να γίνει πρώτα ο σχεδιασμός.
      Για το ερώτημα του τι κάνουμε, η Νομαρχιακή Αυτοδιοίκηση, με τις ιεραρχήσεις και με τις προτεραιότητες που έχει για την περιοχή, νομίζω ότι έχει ξεκινήσει, αφού αναθέτει σε γραφεία να κάνουν τη μελέτη. Το οικόπεδο έχει βρεθεί και η Νομαρχιακή Αυτοδιοίκηση θα σχεδιάσει με έναν προγραμματισμό τριών-τεσσάρων ετών αυτό το έργο και θα ενταχθεί στα ΠΕΠ, έτσι ώστε να πάρει προτεραιότητα και να γίνει αυτό το σχολείο, που είναι απαραίτητο. Μέχρι τότε το Υπουργείο Παιδείας θα συνδράμει με ό,τι είναι δυνατό και εφικτό, έτσι ώστε να λειτουργεί το σχολείο αυτό με τον καλύτερο τρόπο μέχρι να γίνει το νέο κτίριο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χατζηγάκης έχει το λόγο για δύο λεπτά.
      ΣΩΤΗΡΗΣ ΧΑΤΖΗΓΑΚΗΣ: Κύριε Πρόεδρε, φοβάμαι ότι βρισκόμαστε μπροστά σε έναν εμπαιγμό της Κυβέρνησης προς την εκπαιδευτική κοινότητα του Νομού Τρικάλων. Το λέω αυτό μετά λόγου γνώσεως, διότι η υπόθεση του μουσικού σχολείου χρονολογείται εδώ και έξι χρόνια, από το 1997. Πέρασαν Υπουργοί Παιδείας των κυβερνήσεων του ΠΑΣΟΚ και έδωσαν υποσχέσεις ότι το έργο θα γίνει. Το 1999 πέρασε ο κ. Αρσένης και υποσχέθηκε ότι το σχολείο θα γίνει, ενώ δεσμεύτηκε ότι θα φροντίσει ώστε να εξοικονομηθούν αυτά τα 1,3 δισεκατομμύρια δραχμές που χρειάζονταν τότε. Πέραν αυτού μηδέν. Επανειλημμένως η Κυβέρνηση υποσχέθηκε ότι θα γίνει αυτό το μουσικό σχολείο και όλες αυτές οι δεσμεύσεις είναι καταγεγραμμένες σε όλες τις τοπικές εφημερίδες του Νομού Τρικάλων. 
      Παρ’ όλα αυτά, μέχρι σήμερα δεν έχει γίνει τίποτα, με αποτέλεσμα και τα παιδιά και οι καθηγητές να είναι σήμερα σαν περιπλανώμενοι Ιουδαίοι. Πηγαίνουν από σχολείο σε σχολείο και βολεύονται με κάτι προκατασκευασμένα κτίρια τα οποία είναι απαράδεκτα για τα σημερινά σύγχρονα δεδομένα της παιδείας. Έτσι, στην ουσία η πολιτεία γυρνάει την πλάτη σε μία σημαντική λειτουργία όπως είναι αυτή του μουσικού σχολείου, σε μία λειτουργία στην οποία στο τέλος-τέλος ο Νομός Τρικάλων έχει μια πλούσια παράδοση. 
     Κύριε Πρόεδρε, αντιλαμβάνομαι ότι εκτός από τον εμπαιγμό που υπάρχει, υπάρχει και μια αβελτηρία, μία έλλειψη προγραμματισμού αλλά και μία αδιαφορία της Κυβέρνησης απέναντι σε δύο μεγάλους τομείς της εθνικής και πολιτικής δράσης, όπως είναι η παιδεία και ο πολιτισμός, διότι η μουσική είναι ένα μεγάλο ζητούμενο του πολιτισμού μας και βεβαίως η δημιουργία εκπαιδευτικών κτιρίων είναι ένα μεγάλο ζήτημα που αφορά την παιδεία.
      Θα μου πείτε, ότι είναι, όπως είπε και ο κύριος Υπουργός, θέμα της Νομαρχιακής Αυτοδιοίκησης. Μα αν η παιδεία έχει το μικρότερο ποσοστό χρηματοδότησης του προϋπολογισμού από όλες τις χώρες της Ευρωπαϊκής Ένωσης, αν η δική μας εκπαίδευση δεν έχει τα απαραίτητα χρήματα, τι μπορεί να κάνει η Νομαρχιακή Αυτοδιοίκηση η οποία, εν πάση περιπτώσει, κατά καιρούς προσπάθησε και είχε την επιθυμία να προχωρήσει, αλλά σκόνταψε σ’ αυτό το θέμα; Δεν είναι θέμα αρμοδιοτήτων, αλλά πολιτικής βούλησης. Θέλει η Κυβέρνηση να εξεύρει σε μια ανακατανομή των κονδυλίων και να συστήσει ακόμα και στη Νομαρχιακή Αυτοδιοίκηση να δώσει κονδύλια γι’ αυτόν τον ειδικό νόμο; 
      Όσον αφορά τους χώρους, κύριε Υπουργέ, δεν τα ξέρετε καλά τα θέματα αυτά. Ο χώρος έχει παραχωρηθεί εδώ και πολύ καιρό. Υπάρχει χώρος. Και όσον αφορά τη μελέτη, δεν υπάρχει ακόμη. Απλώς είναι και αυτή στα χαρτιά, είναι ένα φάντασμα το οποίο περιπλανάται μαζί με το μουσικό σχολείο. Η Κυβέρνησή σας είναι εκτεθειμένη απέναντι στον τρικαλινό κόσμο, ο οποίος εμπαίζεται όλα αυτά τα χρόνια με τις υποσχέσεις σας και λύσεις δεν βλέπει.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υφυπουργός για να δευτερολογήσει.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κατ’ αρχήν θα έλεγα ότι κάθε συνάδελφος που έρχεται στην Εθνική Αντιπροσωπεία και θέτει ένα θέμα για την εκπαίδευση ή ευρύτερα για την παιδεία για ένα σχολείο ή για ένα μαθητή για εμένα είναι ένα θέμα και το αντιμετωπίζω με ευαισθησία και ευθύνη. Θα έλεγα σε κάθε συνάδελφο ότι τον ευχαριστώ κάθε φορά που αναδεικνύει ένα θέμα για την παιδεία. Όμως η ανάδειξη του θέματος δεν θα έπρεπε να γίνεται με τρόπο που να αδικεί την Κυβέρνηση.
       Η Κυβέρνηση έχει κάνει ένα πρόγραμμα 800 δισεκατομμυρίων για τις παιδικές στέγες σε όλη τη χώρα το 2002-2006 και βρίσκεται σε εξέλιξη. Οι κατανομές έχουν γίνει στα περιφερειακά προγράμματα κατά κανόνα. Όλο αυτό το πρόγραμμα ενισχύεται επιπλέον από το Υπουργείο Παιδείας, έτσι ώστε το 2002-2006 να δοθεί η δυνατότητα με 800 δισεκατομμύρια δραχμές για τις σχολικές υποδομές. Είναι πρώτη προτεραιότητα με όλες τις δυσκολίες που υπάρχουν.
      Δεύτερον, όσον αφορά το Μουσικό Σχολείο Τρικάλων, οι πρωτοβουλίες είναι της Νομαρχιακής Αυτοδιοίκησης μέσα σ’ αυτό το πρόγραμμα που ανέφερα. Έτσι έγιναν παρεμβάσεις, προστέθηκαν πέντε αίθουσες, αναζητήθηκαν χώροι, για να νοικιαστούν.
      Τρίτον, έχω πει ότι ξεκίνησε διαγωνισμός για τις μελέτες η Νομαρχιακή Αυτοδιοίκηση  και μπορείτε να ενημερωθείτε από το νομάρχη. Δεν κατέληξαν ακόμη, αλλά οικόπεδο υπάρχει. Προτείνω να προγραμματίσουμε να ενταχθεί στα ΠΕΠ, σε ένα σχεδιασμό των επόμενων τριών ετών και, όπου θα χρειαστεί επιπλέον οικονομική στήριξη, θα την κάνουμε από το Υπουργείο Παιδείας, έτσι ώστε πραγματικά να γίνει αυτό το σχολείο. Δεν θέλουμε να μείνει σε ένα χώρο που δεν τιμά και θέλουμε να είναι ο καλύτερος για τα παιδιά και ιδιαίτερα για το μουσικό σχολείο αυτής της περιοχής που έχει αυτήν την ιστορία που αναφέρατε. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Μην ξεχνάτε και το Μουσικό Γυμνάσιο Ξάνθης.
      ΣΩΤΗΡΗΣ ΧΑΤΖΗΓΑΚΗΣ: Άρχισαν τα όργανα.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τι να πει και η Καβάλα;
      ΠΡΟΕΔΡΕΥΩΝ (Παναγιώτης Σγουρίδης): Και εσείς παραπονιέστε, κύριε Υπουργέ;
      Επίκαιρες ερωτήσεις δεύτερου κύκλου:
     Η πρώτη επίκαιρη ερώτηση δευτέρου κύκλου με αριθμό 570/15-4-2003 του Βουλευτή του Πανελληνίου Σοσιαλιστικού Κινήματος κ. Νικολάου Στρατηλάτη προς τον Υπουργό Εργασίας και Κοινωνικών Ασφαλίσεων, σχετικώς με την αντιμετώπιση ασφαλιστικών προβλημάτων συνταξιούχων του Οργανισμού Γεωργικών Ασφαλίσεων διαγράφεται λόγω κωλύματος του κυρίου Υπουργού.
      Επίσης, η δεύτερη με αριθμό 574/15-04-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικώς με την υποβάθμιση της Παιδιατρικής Κλινικής του Τζάνειου Νοσοκομείου διαγράφεται λόγω κωλύματος του Υπουργού.
      Εισερχόμαστε στις δύο τελευταίες επίκαιρες ερωτήσεις δευτέρου κύκλου που είναι του αυτού περιεχομένου και θα συζητηθούν από κοινού σύμφωνα με το άρθρο 131 παράγραφος 4 του Κανονισμού χωρίς να μειώνεται ο χρόνος των ομιλούντων και του Υπουργού.
      Θα συζητηθούν λοιπόν η τρίτη με αριθμό 575/15-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνιου Σκυλλάκου προς τους Υπουργούς Περιβάλλοντος, Χωροταξίας και Δημοσίων Έργων, Δημόσιας Τάξης, σχετικώς με το πρόσφατο τραγικό ατύχημα στα Τέμπη κλπ. και η τέταρτη με αριθμό 571/15-4-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τους Υπουργούς Δημόσιας Τάξης, Περιβάλλοντος, Χωροταξίας και Δημοσίων Έργων, σχετικώς με το πρόσφατο τραγικό ατύχημα στα Τέμπη κλπ.
      Η επίκαιρη ερώτηση του κ. Σκυλλάκου έχει ως εξής:
      «Όλη η Ελλάδα θρηνεί τον άδικο χαμό των είκοσι ενός μαθητών από το Μακροχώρι Ημαθίας και τη γύρω περιοχή στο φοβερό δυστύχημα της Κυριακής στα Τέμπη.
      Οι αιτίες πρέπει να αναζητηθούν: 
      Πρώτον, στην καθυστέρηση να γίνει καινούρια χάραξη του δρόμου μέσα από σήραγγα, αποτέλεσμα της πολιτικής της Κυβέρνησης που επιδιώκει να δώσει το έργο με το σύστημα της ληστρικής αυτοχρηματοδότησης και την εκμετάλλευσή του από τους ιδιώτες.
      Δεύτερον, στο σύστημα λειτουργίας και κυκλοφορίας των φορτηγών, αφού είναι γνωστό ότι οι οδηγοί εκβιάζονται για να εργάζονται πάρα πολλές ώρες. Τα φορτηγά είναι συνήθως υπέρβαρα για τη μείωση του κόστους.
      Τρίτον, επιπλέον κανένας ουσιαστικός έλεγχος δεν γίνεται για το αν εφαρμόζονται οι κανόνες ασφαλούς μεταφοράς, ενώ δεν υπάρχουν μηχανισμοί ελέγχου και η απαραίτητη εκπαίδευση της Τροχαίας.
      Οι ευθύνες βαρύνουν την Κυβέρνηση και είναι θέμα χρόνου το επόμενο πολύνεκρο ατύχημα με τέτοια πολιτική που εφαρμόζεται.
      Ερωτώνται οι κύριοι Υπουργοί:
      Τι μέτρα θα πάρει άμεσα η Κυβέρνηση για να αντιμετωπιστούν τα παραπάνω προβλήματα;»
      Η επίκαιρη ερώτηση του κ. Καρατζαφέρη έχει ως εξής:
      «Κουράστηκε να πενθεί η Ελλάδα. Η μεγάλη τραγωδία των Τεμπών, σε συσχετισμό με όσες ανάλογες προηγήθηκαν και με το γεγονός ότι η χώρα μας βρίσκεται πρώτη μεταξύ των ευρωπαϊκών χωρών σε τροχαία ατυχήματα, επιτάσσει τον άμεσο καταλογισμό ευθυνών και τη λήψη μέτρων για να μη θρηνήσουμε ξανά θύματα.
      Ερωτώνται οι κύριοι Υπουργοί:
      1. Πού οφείλεται η πλημμελής αστυνόμευση του οδικού δικτύου; Προς την κατεύθυνση αυτή τι μέτρα θα ληφθούν για αποτελεσματικούς ελέγχους στα φορτηγά – νταλίκες, ώστε να μην κυκλοφορούν υπέρβαρα, με μεγάλες ταχύτητες και χωρίς να πληρούν τους στοιχειώδεις κανόνες ασφάλειας;
      2. Πού οφείλεται η κακή ποιότητα σήμανσης και οδοστρωμάτων και ποια μέτρα θα ληφθούν ώστε να μην παραλαμβάνονται έργα με ατέλειες και σφάλματα; Θα κατευθυνθούν άμεσα και αποτελεσματικά προς κάθε κατεύθυνση οι έρευνες για την απόδοση ευθυνών;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης έχει το λόγο έξι λεπτά για να πρωτολογήσει.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, είμαστε βέβαια όλοι συγκλονισμένοι από αυτό το φοβερό ατύχημα των Τεμπών, όπου τόσο άδικα τόσο πρόωρα έχασαν τη ζωή τους είκοσι ένα νέα παιδιά. 
      Θέλω να εκφράσω την οδύνη μου και τα θερμά συλλυπητήρια στις οικογένειές τους, στους γονείς τους, στους συγγενείς τους, τους δασκάλους τους, τους συμμαθητές τους και στην τοπική κοινωνία.
     Είναι βέβαιο ότι τα τροχαία ατυχήματα είναι μία μάστιγα για τη χώρα μας. Είναι επίσης βέβαιο ότι ο βασικότερος παράγοντας ενός ατυχήματος είναι κατά τεκμήριο ο οδηγός. Και αυτό συνέβη και στη συγκεκριμένη περίπτωση. Ο οδηγός έχασε τον έλεγχο, μπήκε στο αντίθετο ρεύμα και προκάλεσε την αφαίρεση τόσων αθώων ψυχών. Είναι βέβαιο ότι ήταν υπερφορτωμένο το φορτηγό, η νταλίκα, ότι δεν υπήρχε σωστή φόρτωση.
      Βεβαίως για ένα τροχαίο ατύχημα δεν παίζει ρόλο μόνο ο παράγοντας οδηγός. Ρόλο παίζει και το οδικό περιβάλλον, η ασφάλεια του οχήματος, η αποτελεσματική αστυνόμευση, η αποτελεσματική αντιμετώπιση μετά το ατύχημα.
      Στην Ελλάδα είχαμε μία αύξηση των τροχαίων ατυχημάτων και των θανάτων τα τελευταία χρόνια, τις τελευταίες δεκαετίες. Από το 1999-2000 περίπου γίνεται μία μεγάλη προσπάθεια όλων των εμπλεκομένων. Όπως ξέρετε, με απόφαση του Πρωθυπουργού συστήθηκε διυπουργική επιτροπή το 2001 η οποία λειτουργεί. Εντείνονται οι προσπάθειες και υπάρχει μία πολύ στενή συνεργασία όλων των εμπλεκομένων, γιατί αυτό είναι βασικός παράγοντας.
      Θα καταθέσω στα Πρακτικά –δεν νομίζω ότι κανείς μπορεί να υπερηφανεύεται, αλλά είμαι υποχρεωμένος να τα καταθέσω- τα αποτελέσματα αυτής της προσπάθειας. 
      Ο στόχος του στρατηγικού σχεδίου, που είναι ένα πενταετές στρατηγικό σχέδιο με βάση επιστημονικές έρευνες του Πολυτεχνείου, ήταν να μειώσουμε τα ατυχήματα και τους νεκρούς  για την πενταετία από το 2001 έως το 2005 κατά 20%. Ήδη τα δύο πρώτα χρόνια εφαρμογής  αυτού του προγράμματος τα ατυχήματα και οι νεκροί μειώθηκαν πάνω από 20%, δηλαδή πετύχαμε και ξεπεράσαμε το στόχο της πενταετίας. Το 2000 που είναι η βάση εκκίνησης του προγράμματος, οι νεκροί από τροχαία ήταν δύο χιλιάδες εκατόν τρεις και το 2002 μειώθηκαν στους χίλιους εξακόσιους πενήντα ένα. 
      Τα στοιχεία για το σύνολο των ατυχημάτων, των τραυματιών, των βαριά τραυματιών, των αναπήρων τα καταθέτω στα Πρακτικά για να δουν οι κύριοι Βουλευτές τα αποτελέσματα αυτής της μεγάλης προσπάθειας. 
      (Στο σημείο αυτό ο Υφυπουργός ΠΕΧΩΔΕ  κ. Ιωάννης Τσακλίδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      (να φωτογραφηθούν οι πίνακες των σελίδων 25-30)
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Επαναλαμβάνω ότι κανείς δεν μπορεί να είναι υπερήφανος ή να εφησυχάζει για τα αποτελέσματα αυτά. Πρέπει να εντείνουμε όλοι τις προσπάθειές μας και η πολιτεία και οι πολίτες, ώστε η μείωση των ατυχημάτων να είναι πολύ μεγαλύτερη στο μέλλον. 
      Είναι βέβαιο ότι και η αστυνόμευση βελτιώνεται. Η Αστυνομία σήμερα εκπαιδεύει τους τροχονόμους και στις σχολές και μετά τις σχολές. Οι έλεγχοι έχουν αυξηθεί σημαντικά. Για παράδειγμα, για την οδήγηση υπό την επήρεια οινοπνευματωδών ποτών είχαμε στόχο το 2001 να αυξηθούν οι έλεγχοι κατά 50% και αυξήθηκαν κατά 95%. Για την υπερβολική ταχύτητα ο στόχος ήταν να αυξηθούν οι έλεγχοι κατά 50% και αυξήθηκαν κατά 81%. Για τον έλεγχο για τη ζώνη ασφαλείας ο στόχος ήταν να αυξηθούν οι έλεγχοι κατά 20% και αυξήθηκαν κατά 56%. 
      Για να μην απαριθμήσω κατά πόσο αυξήθηκαν οι έλεγχοι και σε άλλους τομείς, θα καταθέσω στη συνέχεια και αυτά τα στοιχεία για τα Πρακτικά, τα οποία δείχνουν κατά πόσο αυξάνονται κάθε χρόνο οι έλεγχοι και αναλόγως βέβαια και οι παραβάσεις που διαπιστώνονται. 
      Επιπλέον, θα καταθέσω επίσης για τα Πρακτικά ενημερωτικό σημείωμα του Υπουργείου Μεταφορών μιας και δεν μου φθάνει ο χρόνος, το οποίο δείχνει πόσο σημαντικά βήματα έγιναν και από την πλευρά του Υπουργείου Μεταφορών. Όπως ξέρετε, το Υπουργείο Μεταφορών καθιέρωσε μεικτά κλιμάκια ελέγχου, η ευθύνη των οποίων ανήκει στις νομαρχίες. Δυστυχώς πολλές νομαρχίες δεν υλοποίησαν αυτήν την υπουργική απόφαση, μεταξύ αυτών και η Νομαρχία Λάρισας, όπου έγινε το δυστύχημα. 
      Επίσης θα καταθέσω για τα Πρακτικά και ενημερωτικό σημείωμα του Υπουργείου Δημόσιας Τάξης, όπου φαίνεται η μεγάλη προσπάθεια που καταβάλλει το Υπουργείο και η Τροχαία και στον τομέα της εκπαίδευσης και στον τομέα των ελέγχων για να μειωθούν τα τροχαία ατυχήματα. 
      Έρχομαι τώρα, κύριε Πρόεδρε, στα θέματα του ΥΠΕΧΩΔΕ. Το ΥΠΕΧΩΔΕ συμμετέχει σ’ αυτήν την προσπάθεια. Η ευθύνη μας είναι να δημιουργήσουμε ένα ασφαλέστερο οδικό περιβάλλον είτε κατασκευάζοντας καινούριους ασφαλείς δρόμους, είτε συντηρώντας το δίκτυο το οποίο υπάρχει, με όσο το δυνατόν καλύτερο τρόπο. 
      Στο σημείο που έγινε το δυστύχημα, το οποίο είναι σε ευθεία γραμμή, η συντήρηση πιστεύω ότι ήταν πάρα πολύ καλή και πρόσφατη. Υπήρχε πολύ καλή συντήρηση του ηλεκτροφωτισμού  και λειτουργούσαν όλες οι λάμπες. Δεν υπήρχε ούτε μία λάμπα που να μη λειτουργούσε. Επίσης, πριν από μερικούς μήνες ρίξαμε αντιολισθητικό τάπητα «τύπου 2», δηλαδή υπήρχε άριστη αντιολισθηρότητα στο σημείο που έγινε το δυστύχημα. Υπήρχε πολύ καλή συντήρηση της σήμανσης οριζόντιας και κάθετης. 
      Σημειώνω, επειδή έγιναν πολλές παρατηρήσεις, ότι στο σημείο εκείνο ο δρόμος έχει πλάτος εννιάμισι με δέκα μέτρα. Δεν είναι δυνατή η διαπλάτυνσή του για διάφορους λόγους. Όταν ένας δρόμος έχει πλάτος εννιάμισι με δέκα μέτρα, δεν μπορείς να βάλεις στη μέση στηθαίο ασφαλείας. Είναι αντιεπιστημονικό, αντενδείκνυται και μπορεί να δημιουργήσει πολύ περισσότερα προβλήματα από αυτά που θα λύσει, όταν είναι τόσο μικρό το πλάτος του δρόμου. 
      Τελειώνω, λέγοντας ότι το τμήμα αυτό ανήκει στον ΠΑΘΕ, στον άξονα Πάτρας, Αθήνας, Θεσσαλονίκης, Ευζώνων. Ο άξονας αυτός έχει μήκος περίπου επτακόσια εβδομήντα χιλιόμετρα. Με το Α’ Κοινοτικό Πλαίσιο Στήριξης είχε προγραμματιστεί να κατασκευαστούν διακόσια δέκα χιλιόμετρα, να μετατραπούν σε σύγχρονο αυτοκινητόδρομο –ο άξονας είναι διευρωπαϊκός. 
      Αντί αυτών των στόχων κατασκευάστηκαν μόνο πενήντα τέσσερα χιλιόμετρα. Στο Β’ Κοινοτικό Πλαίσιο Στήριξης προγραμματίστηκε να κατασκευαστούν τετρακόσια δέκα χιλιόμετρα σύγχρονου αυτοκινητόδρομου και κατασκευάστηκαν τριακόσια εβδομήντα χιλιόμετρα τα οποία παραδόθηκαν στην κυκλοφορία. Οφείλω να τονίσω ότι η ποιότητα αυτών των τριακόσια εβδομήντα χιλιομέτρων που παραδόθηκαν στην κυκλοφορία είναι ποιότητα που ανταγωνίζεται αντίστοιχα έργα των προηγμένων χωρών της Ευρωπαϊκής Ένωσης. Έγιναν έλεγχοι από ανεξάρτητους φορείς, από φορείς που απευθύνονται και ελέγχονται από την Ευρωπαϊκή Ένωση και αποδεικνύουν αυτό το οποίο ισχυρίζομαι. 
      Το πρόγραμμα των έργων του  ΠΑΘΕ συνεχίζεται. Δεν είπε κανείς ότι θα τελειώσει με το Β’ Κοινοτικό Πλαίσιο Στήριξης. Μένουν άλλα εκατόν ογδόντα-διακόσια χιλιόμετρα. Μερικά από αυτά κατασκευάζονται και θα παραδοθούν φέτος και του χρόνου. Άλλα έχουν δημοπρατηθεί και υπάρχουν ήδη ανάδοχοι για μερικά από αυτά, όπως είναι η παράκαμψη των Καμένων Βούρλων και του Αγίου Κωνσταντίνου, ένα έργο 95 δισεκατομμυρίων δραχμών. Υπάρχουν ήδη ανάδοχοι. Ένα άλλο κομμάτι –δεκαεπτά χιλιόμετρα στο «πέταλο» που είναι ένα επικίνδυνο σημείο στο Μαλιακό στη Λαμία- δημοπρατείται εντός του επόμενου μήνα. 
      Τα υπόλοιπα τμήματα που δεν κατασκευάζονται ή δεν δημοπρατήθηκαν είναι σε διαδικασία δημοπράτησης με το σύστημα παραχώρησης. Ήδη το Σεπτέμβριο του 2002 έγινε η προεπιλογή των τεσσάρων ομίλων που θα διαγωνιστούν στη δεύτερη φάση. Γίνεται η χρηματοοικονομική προετοιμασία και η περαίωση όλων των μελετών και είμαστε βέβαιοι –αυτή είναι η προσπάθειά μας- ότι το 2004 θα υπάρχει ανάδοχος. Ο χρόνος περαίωσης όλου του ΠΑΘΕ και των τμημάτων με παραχώρηση είναι το 2008.
      Σας ευχαριστώ.
      (Στο σημείο αυτό ο Υφυπουργός ΠΕΧΩΔΕ κ. Ιωάννης Τσακλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Κύριε Σκυλλάκο, έχετε δύο λεπτά για να αναπτύξετε την επίκαιρη ερώτησή σας.
      ΑΝΤΩΝΗΣ ΣΚΥΛΛΑΚΟΣ: Και εμείς ως κόμμα και ως άτομα έχουμε εκφράσει την οδύνη μας και τα συλλυπητήρια μας, αλλά τα καλύτερα συλλυπητήρια είναι να μιλάμε καθαρά, κύριε Υπουργέ. Με το να μην απαντάμε καθαρά σε τέτοιου είδους ερωτήσεις υποβαθμίζουμε τον κοινοβουλευτικό έλεγχο και στερούμε από την Αντιπολίτευση το δικαίωμα να ενημερώνεται. 
     Πιο συγκεκριμένα, ρωτήσαμε γιατί ενώ υπάρχει και το Α’ και το Β’ και το Γ’ Κοινοτικό Πλαίσιο Στήριξης, πέρασαν δεκάδες χρόνια από τότε που ξεκίνησε η ανακατασκευή της ΠΑΘΕ, του δρόμου Πάτρας-Ευζώνων, η σήραγγα στα Τέμπη, διότι είναι υψηλής επικινδυνότητας ο δρόμος εκεί με πάρα πολλά ατυχήματα, αφέθηκε προς το τέλος και η δική μας εκτίμηση είναι ότι έμεινε προς το τέλος με πολύ μεγάλες καθυστερήσεις διότι παίζονται παιχνίδια με τους εργολάβους. Με τη μέθοδο της παραχώρησης, της αυτοχρηματοδότησης και της εκμετάλλευσης των διοδίων το «ψητό» είναι μεγάλο και αυτός είναι ο λόγος της καθυστέρησης.
      Έρχεστε τώρα και το μόνο που βρήκατε να μας πείτε είναι γενικώς ένα σωρό πράγματα για το 2008. Πρέπει να γίνονται ατυχήματα για να παίρνουμε ημερομηνία; Και αν θα γίνει το 2008, διότι οι πηγές από το Υπουργείο σας μιλάνε για 2010 και βλέπουμε. Τουλάχιστον αναλάβετε την ευθύνη ότι καθυστερήσατε για το τμήμα αυτό που είναι το πλέον επικίνδυνο, όπως και για το τμήμα Πάτρας-Κορίνθου, που είναι επίσης επικίνδυνο. Πάτε και εκεί για αυτοχρηματοδότηση. Εκεί είναι τα περισσότερα ατυχήματα και εκεί έχουμε τις μεγαλύτερες καθυστερήσεις στο να ξεκινήσει το έργο.
      Το δεύτερο θέμα είναι η αστυνόμευση, οι έλεγχοι και τι θα γίνει με τα φορτηγά. Μας παρουσιάζετε στοιχεία ότι αυξήθηκαν οι έλεγχοι -στα Ι.Χ. μόνο όμως- ζώνης ασφαλείας κλπ. Με τα φορτηγά και τα φορτία; Γιατί δεν λέτε ότι ως τώρα δεν κάνατε τίποτα ως Κυβέρνηση, τα φορτηγά κυκλοφορούν ελεύθερα και είναι καρμανιόλες, αλλά να δεσμευτείτε ότι από εδώ και πέρα θα το διορθώσετε. Γιατί δεν λέτε ότι θα ελέγξετε το ωράριο, το οκτάωρο και ότι δεν θα δουλεύουν τα φορτηγά Σαββατοκύριακο; Οι οδηγοί απαγορεύεται να δουλεύουν πάνω από πέντε μέρες. 
      ΠΡΟΕΔΡΕΥΩΝ (Παναγιώτης Σγουρίδης): Οι ταχογράφοι που είναι πειραγμένοι όλοι; 
      ΑΝΤΩΝΗΣ ΣΚΥΛΛΑΚΟΣ:  Αν κοιτάξουν τους ταχογράφους, θα δούνε αν έχει παραβιαστεί το οκτάωρο. Γιατί η Τροχαία δεν κάνει αυτούς τους ελέγχους; Δεν έχει εντολές. 
     Δεύτερο θέμα είναι η υπερφόρτωση. Γιατί δεν ελέγχονται οι τόνοι; Δεν ξέρω με ποιον τεχνικό τρόπο θα γίνει αυτό αλλά, αν θέλουμε, μπορεί να υπάρξει έλεγχος. Το τρίτο θέμα είναι το πώς δένεται το φορτίο για να υπάρχει ασφάλεια, να μη μετακινηθεί και να μην πέσει.
      Άκουσα στην τηλεόραση ειδικούς να λένε ότι οι κανόνες ασφαλείας στα φορτία είναι πολύ ασαφείς και ότι οι προδιαγραφές δεν είναι πλήρεις. Ακόμα και αν είναι πλήρεις οι προδιαγραφές ελέγχονται; Ξέρει ο τροχονόμος να ελέγξει όταν δεν γνωρίζει αυτές τις προδιαγραφές; Βεβαίως οι επιχειρηματίες θέλουν χαμηλότερο κόστος και ταχύτητα στις μεταφορές τους. Αυτό όμως δεν πρέπει να γίνεται σε βάρος της ασφάλειας των πολιτών. Σε όλα αυτά δεν μας απαντήσατε τίποτα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, καταθέτω και εγώ τη θλίψη μου και τα συλλυπητήριά μου στις οικογένειες των θυμάτων.
     Έχω την αίσθηση, κύριε Υπουργέ, ότι σήμερα ατυχήσατε ατυχία μεγάλη. Αντιλαμβάνομαι το δύσκολο ρόλο σας, αλλά πρέπει να ομολογήσετε ότι έχετε αποτύχει και σ’ αυτόν τον τομέα. Έχουμε τους περισσότερους θανάτου από οδικά ατυχήματα από όλες τις χώρες της Ευρώπης. Δεν είναι δυνατόν να έχουμε τους περισσότερο χειρότερους οδηγούς. Φταίνε και σε μεγάλο βαθμό τα οδοστρώματα. Είναι ατελή και γίνονται έτσι για να κερδίσουν οι μεγάλοι εργολάβοι. Είναι εγκληματίες οι εργολάβοι, αλλά εγκληματίες είναι και οι υφιστάμενοί σας οι οποίοι παραλαμβάνουν τα έργα. 
      Πριν από λίγο καταθέσατε στα Πρακτικά τους πίνακες. Στους τάφους των παιδιών τι θα καταθέσετε, κύριε Υπουργέ; Το αίμα πέφτει επάνω σας. Αυτή είναι η φράση που άκουσα στα νοσοκομεία της Λάρισας και της Κατερίνης το βράδυ της Κυριακής. Είναι η φράση που ακουγόταν στα νεκροταφεία τη Δευτέρα. Δεν σας απασχολεί το γεγονός ότι σας καταριέται ένας ολόκληρος κόσμος;
      Ο δρόμος είναι πενήντα ετών. Ασχολούμεθα δεκαπέντε χρόνια με αυτήν τη σήραγγα και με όλους τους ενδιάμεσους φορείς, οι οποίοι πράγματι κλέβουν από το δημόσιο χρήμα. Και για ποια αστυνόμευση ήρθατε να μας πείτε, κύριε Υπουργέ; Γιατί κρύφτηκε ο Υπουργός Δημόσιας Τάξης σήμερα ενώ είναι ο καθ’ ύλην αρμόδιος; Γιατί, οι αστυνομικοί είχαν έρθει στην Αθήνα για να κάνουν πρόβες για τη Σύνοδο Κορυφής. ΄Ετσι δεν υπήρχε αστυνομικός στη γέφυρα ούτε στο ύψος του Ναού της Αγίας Παρασκευής. 
      Και ερχόσαστε τώρα εδώ να εξαγνίσετε το έγκλημα; Περί εγκλήματος πρόκειται. Σας έχει πάρει το ποτάμι του Κηφισού, το ποτάμι του Αλιάκμονα, το ποτάμι του Πηνειού στα Τέμπη. Τι έρχεσθε να πείτε εδώ στον ελληνικό λαό; Ότι διατηρείτε επί πενήντα χρόνια αυτή την καρμανιόλα; Η λέξη κλειδί όμως βγήκε από τα χείλη σας. Μιλήσατε για «παραχώρηση». ‘Ετσι τρέχουμε λαχανιασμένοι και για τα ολυμπιακά έργα, γιατί δεν θέλετε να κάνετε δημόσιο διαγωνισμό και περιμένατε την ανάθεση με παραχώρηση. Όλοι ξέρουμε τι σημαίνει αυτό. Γνωρίζουμε τα εκφυλιστικά φαινόμενα τύπου Μαλέσιου. Έτσι και τώρα παραχώρηση θέλετε στο club, στους τέσσερις, δηλαδή στο Μπόμπολα, στο Σαραντόπουλο, στο Σγαρδέλη και στην υπόλοιπη γνωστή παρέα. Λες και δεν ξέρουμε πώς τα μοιράζετε τα έργα! 
      Να ξέρετε, κύριε Υπουργέ, ότι αυτό το αίμα θα συνοδεύει και το δικό σας Υπουργείο και το Υπουργείο Δημόσιας Τάξης. Δεν μπορούμε να ξεχάσουμε το πώς χάθηκαν αυτά τα είκοσι ένα παιδιά και να μπούμε στο σκουπιδοφάγο της καθημερινότητας. Πρέπει να αναλάβετε τις ευθύνες σας. Πρέπει να παραδώσετε την εξουσία, ώστε να έρθουν πιο άξιοι άνθρωποι οι οποίοι θα φτιάξουν τον τόπο, για να μην κλαίμε κάθε μέρα αδικοχαμένες ψυχές.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δεν θα ακολουθήσω κυρίως τον κ. Καρατζαφέρη στον κατήφορο …
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν μπορείτε, είστε απολογούμενος.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στον κατήφορο, κύριε Καρατζαφέρη, διότι ένα τέτοιο θέμα, το οποίο μας συγκλονίζει όλους, δεν μπορεί να γίνεται αντικείμενο μικροπολιτικής και να υποβιβάζετε τόσο χαμηλά το επίπεδο... 
      ΠΡΟΕΔΡΕΥΩΝ (Παναγιώτης Σγουρίδης): Κύριε Καρατζαφέρη, σας παρακαλώ πολύ. 
      Να μη γράφεται τίποτα στα Πρακτικά. 
      ΓΕΩΡΓΙΟΣ ΚΑΡΑΤΖΑΦΕΡΗΣ: …
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Εγώ ψύχραιμα είπα τι έκανε η Κυβέρνηση αυτά τα χρόνια και πόσο μεγάλη προσπάθεια κατέβαλε, ώστε να μειώσει τα τροχαία ατυχήματα και τους νεκρούς και τους βαριά τραυματίες και νομίζω ότι αυτό κανείς δεν μπορεί να το αμφισβητήσει. 
	Επίσης είπα ότι κανείς δεν μπορεί να είναι ήσυχος με το γεγονός ότι πετύχαμε αυτά τα αποτελέσματα και βεβαίως κανείς δεν μπορεί να είναι ήσυχος με τη συνείδησή του όταν κοντά σε άλλα ατυχήματα είχαμε και αυτό το φοβερό ατύχημα με την απώλεια των είκοσι ενός μικρών παιδιών. 
	Νομίζω ότι χρειάζεται να στρατευτούμε όλοι χωρίς ακραίες τοποθετήσεις σε μία μεγάλη προσπάθεια και όχι μόνο γι’ αυτές τις μέρες αλλά με διάρκεια. Πρώτη απ’ όλους η πολιτεία και τα κόμματα και οι φορείς και οι πολίτες και τα Μέσα Μαζικής Ενημέρωσης. Αυτή η προσπάθειά μας πρέπει να είναι διαρκής, γιατί είναι διεθνώς παραδεδεγμένο ότι τη μεγαλύτερη ευθύνη για το ατύχημα την έχει, όπως τόνισα και στην πρωτολογία μου, ο οδηγός. Γι’ αυτόν ακριβώς το λόγο οι Έλληνες πολίτες θα πρέπει να διαπαιδαγωγηθούν σωστά και μάλιστα από μικρή ηλικία. 
	Προς αυτήν την κατεύθυνση έχουμε κάνει βήματα. Έχουν γίνει τα πάρκα κυκλοφοριακής αγωγής και το μάθημα της κυκλοφοριακής αγωγής έχει αρχίσει ήδη να διδάσκεται στα δημοτικά, στα γυμνάσια και στα λύκεια. Μάλιστα πρέπει να εντείνουμε τις προσπάθειές μας και προς αυτήν την κατεύθυνση. Επίσης έχει βελτιωθεί σημαντικά και το σύστημα αστυνόμευσης και εκπαίδευσης της Αστυνομίας. Εγώ έχω καταθέσει στοιχεία για το πόσο έχουν αυξηθεί οι έλεγχοι.
	ΑΝΤΩΝΗΣ ΣΚΥΛΛΑΚΟΣ: Δεν υπάρχει καθόλου κυβερνητική ευθύνη για το δρόμο που καθυστερεί και για το ότι δεν γίνονται οι απαραίτητοι έλεγχοι στα φορτηγά; 
	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Οι απαραίτητοι έλεγχοι γίνονται και στα φορτηγά, κύριε Σκυλλάκο, και στον τρόπο φόρτωσης. Έχω στοιχεία τα οποία τα καταθέτω, τα οποία περιλαμβάνουν και τις παραβάσεις που έγιναν και τα πρόστιμα που επιβλήθηκαν. Ο στόχος μας βέβαια είναι να κάνουμε περισσότερα. 
	Στο Β’ Κοινοτικό Πλαίσιο Στήριξης ο στόχος ήταν να κάνουμε τα τετρακόσια χιλιόμετρα και τα φτιάξαμε. Δεν ήταν για όλο το ΠΑΘΕ. Δεν έφταναν τα λεφτά για όλο το ΠΑΘΕ. Στα πλαίσια του Γ’ Κοινοτικού Πλαισίου Στήριξης και μέχρι το 2008 θα τελειώσουν όλα τα τμήματα. Αλλά δεν μπορεί, κύριε Σκυλλάκο, να μηδενίζεται η προσπάθεια. Από τη Λάρισα μέχρι και τη Θεσαλονίκη, ο ΠΑΘΕ είναι εκατόν πενήντα επτά χιλιόμετρα. Τα εκατόν είκοσι πέντε χιλιόμετρα που δόθηκαν στην κυκλοφορία είναι σύγχρονος αυτοκινητόδρομος και μάλιστα πρόκειται για ένα δρόμο με άριστες προδιαγραφές. 
	ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ, ολοκληρώστε. Αυτά ειπώθηκαν στην πρωτολογία. 
	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε. 
	Επίσης θέλω να τονίσω ότι υπάρχουν προδιαγραφές και για το πώς γίνεται η φόρτωση και για τον τύπο των μηχανημάτων που πρέπει να υπάρχουν προκειμένου να υπάρχει ασφάλεια. Υπάρχουν και πρέπει να τηρούνται. 
	ΑΝΤΩΝΗΣ ΣΚΥΛΛΑΚΟΣ: Έλεγχοι, κύριε Υπουργέ!
	ΠΡΟΕΔΡΕΥΩΝ (Παναγιώτης Σγουρίδης): Στο Υπουργείο Παιδείας έπρεπε να γίνει η ερώτηση, κύριε Σκυλλάκο. 
	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Γίνονται, κύριε Σκυλλάκο. Πρέπει όλοι να βελτιώσουμε περαιτέρω τις προσπάθειές μας. Νομίζω ότι αυτό πρέπει να είναι το μήνυμα. Μια συνολική στάση όλων μας, ώστε να μην ξαναθρηνήσουμε θανάτους και ειδικά νέων παιδιών. Χρειάζεται προσπάθεια από όλους μας με πρώτη την Κυβέρνηση. Δεν χρειάζονται οι αναθεματισμοί και ο επιμερισμός των ευθυνών μόνο σε μία πλευρά. 
	ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου: 
Η τέταρτη επίκαιρη ερώτηση με αριθμό 569/15-4-2003 της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την αύξηση της τιμής πώλησης του νερού προς τους Οργανισμούς Τοπικής Αυτοδιοίκησης, διαγράφεται λόγω κωλύματος της κυρίας Βουλευτού. 
      Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
	Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις». 
	Χθες ψηφίστηκε επί της αρχής ομόφωνα και σήμερα έχουμε τα άρθρα 1-16, ενώ υπάρχει και μία τροπολογία Υπουργού, δεκαπέντε εμπρόθεσμες τροπολογίες Βουλευτών και έξι εκπρόθεσμες. 
	Στο σημείο αυτό θα ήθελα να ρωτήσω τους εισηγητές όσον αφορά τον τρόπο με τον οποίο θέλουν να συζητήσουμε τα άρθρα. Κατά ενότητες ή όλα τα άρθρα σε μία ενότητα; 
	ΑΝΤΩΝΗΣ ΣΚΥΛΛΑΚΟΣ: Όλα σε μία ενότητα.  
	ΠΡΟΕΔΡΕΥΩΝ (Παναγιώτης Σγουρίδης): Όλα, λοιπόν, σε μία ενότητα. Θα σας δώσω από δέκα λεπτά με ανοχή χρόνου.
	Το λόγο έχει ο κύριος Υπουργός για να κάνει κάποιες τροποποιήσεις. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     ‘Εχω δώσει το κείμενο των διορθώσεων και πρέπει να έχει μοιραστεί στους συναδέλφους. Συζήτησα χθες και με τους εισηγητές των κομμάτων και βρέθηκαν σύμφωνοι σ’ αυτό. Θα τις αναγνώσω και θα τις καταθέσω.
      Η περίπτωση β’ της παραγράφου 7 του άρθου 2 (Γ’ ‘Αρθρο 4) αναδιατυπώνεται ως εξής: 
      «β. Εάν οι εκλογές για την ανάδειξη αντιπροσώπων στο Ευρωπαϊκό Κοινοβούλιο διεξάγονται σε χρόνο που απέχει μέχρι τέσσερις μήνες από τη διενέργεια γενικών βουλευτικών εκλογών, οι ετεροδημότες ψηφίζουν σύμφωνα με τους ειδικούς εκλογικούς καταλόγους ετεροδημοτών, που ίσχυσαν στις διεξαχθείσες γενικές βουλευτικές εκλογές. Σε κάθε άλλη περίπτωση, και τον τρόπο ψηφοφορίας των ετεροδημοτών, εφαρμόζονται οι ειδικές προβλέψεις της εκάστοτε ισχύουσας αντίστοιχης νομοθεσίας».
      Στο άρθρο 12 παράγραφος  6 στίχος 7 η λέξη «πού» αντικαθίστανται από τις λέξεις «στις οποίες».
      Στο άρθρο 14 παράγραφος 1 στίχος 4ος, η λέξη «δημοτών» αντικαθίστανται από τη λέξη «δημοτικών».
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Υπουργέ, να κατατεθούν  στα πρακτικά. ‘Ηδη έχουν διανεμηθεί στους συναδέλφους Βουλευτές. 
     (Στο σημείο αυτό ο κύριος Υφυπουργός Εσωτερικών, Δημόσιας Διοίκησης και Αποκέντρωσης καταθέτει για τα Πρακτικά τις προαναφερθείσες διορθώσεις οι οποίες έχουν ως εξής:
     «Αναδιατύπωση- διόρθωση φραστικών λαθών στο σχέδιο νόμου «Οργάνωση και άσκηση του εκλογικού δικαιώματος των ετεροδημοτών και άλλες διατάξεις»
     Άρθρο 2, Γ. Άρθρο 4 παρ. 7 περ. β
      Η περίπτωση β΄ της παραγρ. 7 του άρθρου 2 (Γ΄ Άρθρο 4), αναδιατυπώνεται ως εξής:
      «β. Εάν οι εκλογές για την ανάδειξη αντιπροσώπων στο Ευρωπαϊκό Κοινοβούλιο διεξάγονται σε χρόνο που απέχει μέχρι τέσσερις μήνες από τη διενέργεια γενικών βουλευτικών εκλογών, οι ετεροδημότες ψηφίζουν σύμφωνα με τους ειδικούς εκλογικούς καταλόγους ετεροδημοτών, που ίσχυσαν στις διεξαχθείσες γενικές βουλευτικές εκλογές. Σε κάθε άλλη περίπτωση, για τον τρόπο ψηφοφορίας των ετεροδημοτών, εφαρμόζονται οι ειδικές προβλέψεις της εκάστοτε ισχύουσας αντίστοιχης, νομοθεσίας».
      Άρθρο 12 παρ. 6 στιχ. 7
      Η λέξη «που» αντικαθίσταται από τις λέξεις «στις οποίες».
      Άρθρο 14 παρ. 1 στιχ. 4ος
      Η λέξη «δημοτών» αντικαθίσταται από τη λέξη «δημοτικών».»)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Βαϊνάς έχει το λόγο για δέκα λεπτά.
     ΙΩΑΝΝΗΣ ΒΑΪΝΑΣ: Κύριε Πρόεδρε, τα τέσσερα πρώτα άρθρα αναφέρονται στην εκλογική διαδικασία και συγκεκριμένα το άρθρο 2 αναφέρεται στο πως συντάσσονται οι ειδικοί εκλογικοί κατάλογοι των ετεροδημοτών και πως γίνεται η ψηφοφορία στα αμιγή εκλογικά τμήματα και στα μεικτά εκλογικά τμήματα. 
     Συμφωνώ απόλυτα με τις ρυθμίσεις αυτές. Θέλω να επισημάνω και το άρθρο 1 και το άρθρο 3 όπου γίνεται αναφορά στον τρόπο που πρέπει να επισημαίνεται η διεύθυνση κατοικίας των εκλογέων. Γιατί είναι πάρα πολύ σημαντικό αυτό, κάθε φορά να υπάρχει ενημέρωση των εκλογικών καταλόγων με τη διεύθυνση κατοικίας των εκλογέων ούτως ώστε να μην έχουμε τα φαινόμενα που παρουσιάστηκαν στις προηγούμενες δημοτικές και νομαρχιακές εκλογές, όπου οι εκλογείς ψήφιζαν σε εκλογικά τμήματα πολύ μακριά από τη διεύθυνση κατοικίας τους.
     Επίσης, θεωρώ σημαντικό το ότι τα κέντρα ενημέρωσης πολιτών (ΚΕΠ) θα πρέπει για την αλλαγή της διεύθυνσης των πολιτών που συναλλάσσονται μαζί τους, να ενημερώνουν την αρμόδια υπηρεσία του δήμου ή της κοινότητας, όπως επίσης και η δυνατότητα που παρέχεται ύστερα από κοινή υπουργική απόφαση, στους φορείς του δημοσίου που χρησιμοποιούν στοιχεία, όσον αφορά τη διεύθυνση κατοικίας των πολιτών να τα παρέχουν στη Διεύθυνση Εκλογών του Υπουργείου Εσωτερικών, προκειμένου να ενημερώνονται οι εκλογικοί κατάλογοι όσον αφορά τη διεύθυνση κατοικίας. 
     Πιστεύω ότι για την εφαρμογή των διατάξεων του παρόντος νομοσχεδίου θα πρέπει να έχουν ουσιαστική συμμετοχή οι ΟΤΑ. Γι’ αυτό νομίζω ότι το Υπουργείο Εσωτερικών θα πρέπει να επισημάνει στους ΟΤΑ, και να τους στηρίξει υλικά και οικονομικά, ούτως ώστε να μπορέσουν να ανταποκριθούν στο δύσκολο αυτό πραγματικά έργο. Γιατί νομίζω ότι η αχίλλειος πτέρνα εφαρμογής αυτού του σχεδίου νόμου είναι η ουσιαστική συμμετοχή της Τοπικής Αυτοδιοίκησης γιατί η Διεύθυνση Εκλογών του Υπουργείου Εσωτερικών έχει μια πλούσια εμπειρία. 
     Θέλω να επισημάνω ότι μέχρι τώρα και οι δημόσιοι και οι ιδιωτικοί υπάλληλοι δικαιούνταν μια εκλογική άδεια προκειμένου να πάνε όπου είναι εγγεγραμμένοι στους εκλογικούς καταλόγους, να ψηφίσουν. 
     Θα πρέπει να επισημανθεί σήμερα ή αργότερα με κάποια υπουργική απόφαση, αν θα υπάρχει αυτή η δυνατότητα να παίρνουν εκλογική άδεια και οι ιδιωτικοί και οι δημόσιοι υπάλληλοι, προκειμένου να μεταβούν στο νομό τους να ψηφίσουν. 
     Πιστεύω, όμως, ότι ο ιδιωτικός τομέας δεν πρόκειται να δώσει άδεια στους ιδιωτικούς υπαλλήλους όταν υπάρχει αυτή η δυνατότητα να εγγραφούν στους ειδικούς εκλογικούς καταλόγους των ετεροδημοτών.
      Νομίζω ότι στην καμπάνια που θα κάνει το Υπουργείο θα πρέπει να επισημάνει και αυτό το γεγονός, ούτως ώστε να μην έχουμε μια αποχή από την εκλογική διαδικασία, υπαιτιότητι της μη χορήγησης άδειας στους ιδιωτικούς υπαλλήλους από τον εργοδότη τους. 
      Το άρθρο 4 νομίζω ότι πολύ ορθά καταργεί την παράγραφο 2 του άρθρου 247 του Κώδικα Διοικητικής Δικονομίας.
      Επίσης, το άρθρο 5, που αναφέρεται στα θέματα του Γενικού Επιθεωρητή Δημόσιας Διοίκησης, περιέχει ρυθμίσεις, οι οποίες πιστεύω ότι συντείνουν στην αποτελεσματικότερη λειτουργία του Γενικού Επιθεωρητή Δημόσιας Διοίκησης, γιατί θεσμοθετήσαμε ένα όργανο το οποίο πρέπει να το στηρίξουμε με την ανάλογη συγκρότηση, ούτως ώστε να ανταποκριθεί αποτελεσματικά στο έργο του. Γιατί όλοι ξέρουμε, πόσο κρίσιμο είναι το έργο του Γενικού Επιθεωρητή Δημόσιας Διοίκησης σήμερα, που τόσα ακούμε για την αναποτελεσματικότητα της Δημόσιας Διοίκησης. 
      Το άρθρο 6 αναφέρεται σε θέματα προσωπικού των ΟΤΑ. Νομίζω, κύριε Υπουργέ, ότι θα πρέπει να υπάρχει πάντα συνεργασία με την ΚΕΔΚΕ, όσον αφορά οικονομικά θέματα, γιατί οι εργαζόμενοι αυτοί εργάζονται κύρια σε υπηρεσίες ανταποδοτικού χαρακτήρα. Νομίζω ότι η οποιαδήποτε αύξηση των επιδομάτων θα πρέπει να γίνει σε συνεργασία με την ΚΕΔΚΕ, ούτως ώστε να γνωρίζουν και οι ίδιοι οι δήμοι κατά πόσο μπορούν να ανταποκριθούν στις επιπλέον δαπάνες.
      Το άρθρο 7 είναι πάρα πολύ σημαντικό. Νομίζω ότι ορθώς παρέχεται η δυνατότητα παραχώρησης δημοτικών και κοινοτικών εκτάσεων που μέχρι τώρα δεν μπορούσαν να δοθούν, για την υλοποίηση στεγαστικών προγραμμάτων των Αθιγγάνων και των παλιννοστούντων από τις χώρες της τέως Σοβιετικής Ένωσης. 
      Το μόνο, κύριε Υπουργέ, που θα πρότεινα είναι μια αλλαγή στο χρόνο που θα μπορούν να μεταβιβάζουν οι δικαιούχοι το παραχωρούμενο αυτό ακίνητο. Νομίζω ότι πρέπει να μπει μια πενταετία, γιατί σήμερα με τις μετακινήσεις που έχουμε κλπ., μπορεί κάποιος να φύγει από τη Μακεδονία, όπου έχει αποκατασταθεί στεγαστικά και να έρθει στην Αθήνα. Θα πρέπει, λοιπόν, να μπορεί να το πουλήσει εκείνο, ούτως ώστε να δημιουργήσει μια καινούρια εγκατάσταση στην Αθήνα, όπου θα βρει δουλειά. Νομίζω ότι θα μπορούσατε να το κάνετε πενταετία. 
      Στα θέματα αλλοδαπών και πολιτογράφησης του άρθρου 8 συμφωνώ απόλυτα. Νομίζω ότι αποσαφηνίζονται οι ισχύουσες διατάξεις και αυστηροποιούνται, παρ’ ότι ακούσαμε χθες από πολλούς συναδέλφους ότι γίνεται πιο χαλαρή η διαδικασία πολιτογράφησης και άδειας παραμονής των αλλοδαπών.
      Στο άρθρο 9 δεν έχω καμία παρατήρηση.
      Στο άρθρο 10 συμφωνώ απόλυτα με την παράταση μη εφαρμογής της σχετικής διάταξης, όπου οι δήμαρχοι και αντιδήμαρχοι να επιλέγουν ή το μισθό της υπηρεσίας τους ή τα έξοδα παράστασης της θέσης στην οποία υπηρετούν. 
      Το μόνο που ήθελα να πω, κύριε Υπουργέ, είναι ότι δεν γίνεται κάτι ανάλογο και στην περίπτωση της Νομαρχιακής Αυτοδιοίκησης. Στη Νομαρχιακή Αυτοδιοίκηση προτείνεται να ισχύσει κάτι αντίστοιχο για τον πρόεδρο της ενιαίας Νομαρχιακής Αυτοδιοίκησης και για το νομάρχη, αφήνετε, όμως, έξω τον έπαρχο που είναι σημαντική η προσφορά του επάρχου, ιδιαίτερα στη νησιωτική Ελλάδα.
      Νομίζω, λοιπόν, ότι θα πρέπει να ισχύσει κάτι ανάλογο για τον έπαρχο και για τους αντινομάρχες. Υπάρχει, άλλωστε, και σχετική τροπολογία για αυτό και θα το συζητήσουμε.
      Στο άρθρο 12 υπάρχουν ρυθμίσεις θεμάτων Γενικής Γραμματείας Δημόσιας Διοίκησης. Θέλω να παρατηρήσω ότι, όπου αναφέρεται το 35%, να μην ισχύει, όταν χρειάζεται εμπειρία για τον οργανισμό ή την υπηρεσία που κάνει την προκήρυξη για την πρόσληψη του προσωπικού. Θέλω να τονίσω ότι θα πρέπει να προσέξουμε εδώ, ούτως ώστε να μην γίνεται κατάχρηση, και ο φορέας, ο οποίος κάνει την προκήρυξη, να ζητάει πάντοτε εμπειρία. Πρέπει να είναι δικαιολογημένη η απαίτηση του φορέα στο να έχει εμπειρία ο προσλαμβανόμενος. Να μην το κάνουμε εξ συστήματος και αποκλείσουμε τη συμμετοχή όλων των νέων σ΄ έναν τέτοιο διαγωνισμό.
      Έρχομαι στο άρθρο 15, που κρίνω ότι είναι πάρα πολύ σημαντικό. Θα πρότεινα, κύριε Υπουργέ, για την έκδοση του σχετικού προεδρικού διατάγματος, που γίνεται με γνώμη της ολομέλειας του Ελεγκτικού Συνεδρίου, να προστεθεί και η γνώμη της Κεντρικής Ένωσης Δήμων και Κοινοτήτων. Νομίζω ότι θα πρέπει να έχει γνώμη η Κεντρική Ένωση Δήμων και Κοινοτήτων, γιατί αυτούς αφορά ουσιαστικά το προεδρικό διάταγμα, το οποίο πρόκειται να εκδοθεί.
      Επίσης, κύριε Υπουργέ, έρχομαι στην παράγραφο που αναφέρεται ότι «με κοινή απόφαση των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, που εκδίδεται κάθε έτος, παρέχονται οδηγίες για την κατάρτιση και την έκδοση του προϋπολογισμού των ΟΤΑ». Πιστεύω ότι η κοινή αυτή υπουργική απόφαση θα πρέπει να εκδίδεται μετά από γνώμη της Κεντρικής Ένωσης Δήμων και Κοινοτήτων, γιατί νομίζω ότι και αυτό τους αφορά. Αυτοί θα συντάξουν και θα υλοποιήσουν τον προϋπολογισμό, γι’ αυτό νομίζω ότι θα πρέπει να είναι πιο συστηματική η συνεργασία των Υπουργείων με την Κεντρική Ένωση Δήμων και Κοινοτήτων.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λαμπρόπουλος.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κύριε Υπουργέ, η επιτυχία και η σωστή εφαρμογή αυτού του νομοθετήματος εξαρτάται από πολλά πράγματα, κυρίως, όμως, από τη σύνταξη των ειδικών εκλογικών καταλόγων των ετεροδημοτών.
       Η εμπειρία μέχρι τώρα μας έχει διδάξει ότι δεν είχε γίνει σωστή δουλειά ούτε από τους δήμους ούτε από τις κοινότητες, αλλά ούτε και από το Υπουργείο Εσωτερικών. Γι’ αυτό είχαμε δει στην αρχή δεκάδες εκατοντάδες και δεκάδες χιλιάδες μετά των διπλοεγγραφών.
       Είναι μεγάλη, λοιπόν, η ευθύνη των δημάρχων, των κοινοταρχών και του Υπουργείου Εσωτερικών. Αν δεν δουλέψει το σύστημα και οι υπηρεσίες καλά, θα αποτύχουμε.
      Πιστεύω, λοιπόν, όπως είχα πει και στη συζήτηση στην επιτροπή, ότι πρέπει όλοι, κυρίως όμως οι δήμαρχοι, να αναλάβουν τις ευθύνες τους. Η Επιστημονική Υπηρεσία της Βουλής μας λέει ότι, όπως είναι διατυπωμένο το άρθρο, η διάταξη αυτή είναι ελλιπής. Αν θέλουμε να βάλουμε και ποινικές ευθύνες, η διάταξη αυτή, όπως είναι διατυπωμένη, είναι ελλιπής. Το λέει καθαρά και ξάστερα η Επιστημονική Υπηρεσία της Βουλής. Κατά τη γνώμη μου θα πρέπει να μπει ξεκάθαρα η φράση «ποινικές ευθύνες».
      Επίσης, θέλω να διευκρινίσετε στο άρθρο 2 –δεν ξέρω, αν το διευκρινίσατε χθες και ίσως κάποια στιγμή είτε μου διέφυγε είτε δεν ήμουν εδώ- τι θα γίνει με τους δημοσίους υπάλληλους και τους στρατιωτικούς, που ψήφιζαν με τις ειδικές καταστάσεις. Ας το διευκρινίσετε ξεκάθαρα με μία τοποθέτησή σας, για να ξέρουμε και εμείς, αλλά και οι ίδιοι, τι γίνεται.
      Να πάμε τώρα στο άρθρο 3. Μήπως θα ήταν σκόπιμο να προστεθεί κάποια διάταξη, τα ειδικά εκλογικά τμήματα, νομάρχης μέχρι πόσο, μέχρι τι αριθμό θα τα φτιάχνει; Να μην το αφήσουμε τελείως στη διακριτική του ευχέρεια. Και βεβαίως πάση θυσία πρέπει να κατοχυρωθεί η ύπαρξη του Ε΄ και ο έλεγχος της διακομματικής επιτροπής . Και όχι μόνο ο έλεγχος, αλλά ανά πάσα στιγμή η διακομματική επιτροπή να έχει τους εκλογικούς καταλόγους, να έχει τα πάντα στα χέρια της. Έτσι, λοιπόν, θα διευκολύνουμε τα πράγματα, θα διευκολύνουμε την εκλογική διαδικασία και βεβαίως θα διώξουμε μακριά την όποια, έστω και κακοπροαίρετη αμφισβήτηση της εκλογικής διαδικασίας.
      Να έλθουμε τώρα στο άρθρο 4. Στο άρθρο 4 εμείς σας είχαμε διατυπώσει τις αμφιβολίες μας και ήταν δύο για τη μεταφορά των ψηφοδελτίων από το νομό στην έδρα του εφετείου. Ήταν λόγοι ασφαλείας στη μεταφορά του εκλογικού υλικού, ήταν η χρονική επιβάρυνση. Τα επιχειρήματα τα δικά σας βεβαίως έχουν τη λογική τους και είναι ισχυρά. Αλλά πιστεύω ότι οι αποστάσεις όπως έχουν μικρύνει δεν θα ήταν δύσκολο για να κατοχυρώσουμε τα πάντα να γίνεται η ψηφοφορία στην έδρα του εφετείου και να μην υπάρχει καμία αμφισβήτηση. Σε αντίθετη περίπτωση, αν επιμείνετε, κύριε Υπουργέ, εγώ νομίζω ότι θα πρέπει να προσθέσετε διάταξη ότι τα ψηφοδέλτια των εκλογικών σάκων από το νομό στην έδρα του εφετείου θα μπορούν να τα συνοδεύουν και κομματικοί αντιπρόσωποι.
      Όσον αφορά το άρθρο 5, εμείς είχαμε πει –και το είχαμε διατυπώσει και πριν από λίγους μήνες όταν συζητιόταν ο Γενικός Επιθεωρητής της Δημόσιας Διοίκησης- ότι ιδρύετε έναν άλλο κομματικό εγκάθετο σε άλλους κομματικούς εγκάθετους, έναν κομματικό ελεγκτή σε άλλους κομματικούς ελεγκτές. Δεν πιστεύουμε ότι ο κ. Δαθέρμος θα δώσει λύσεις στα προβλήματα της Δημόσιας Διοίκησης και στη διαφθορά που τη μαστίζει. Δεν το συζητάμε καν. Είμαστε αντίθετοι δεν το ψηφίζουμε.
      Στο άρθρο 6 που περιλαμβάνει θέματα προσωπικού των ΟΤΑ, η Κυβέρνηση συνεχίζει την προσφιλή της τακτική της επιδοματικής πολιτικής. Πόσες φορές δεν έχει υποσχεθεί ότι θα φέρει ενιαίο μισθολόγιο, ότι θα ενσωματώσει τα επιδόματα κλπ. Λέγατε από το 2003, τώρα λέτε από το 2004. Συνεχίζετε, λοιπόν, τα επιδόματα.  Αφού τα πράγματα είναι έτσι και δεν έχετε πάρει τη μεγάλη απόφαση να καθιερώσετε το ενιαίο μισθολόγιο, σ’ αυτήν την τάξη των εργαζομένων στους ΟΤΑ, εμείς ψηφίζουμε τη διάταξη αυτή.
      Όσον αφορά το άρθρο 7 για τα οικόπεδα που προορίζονται για Αθίγγανους και παλιννοστούντες, εμείς δεν μπορούμε να έχουμε αντίρρηση, αλλά υπό μία βασική προϋπόθεση. Όταν δεν θα υπάρξουν καταστάσεις υμετέρων που θα δοθούν από κάποιους, από τους δήμους ή δεν ξέρω πώς αλλιώς. 
      Τώρα, όσον αφορά το άρθρο 8. Τα θέματα αλλοδαπών και πολιτογράφησης είναι πολύ σημαντικά για μία χώρα σαν τη δική μας που πραγματικά έχει κατακλυστεί από ξένο στοιχείο. Όλοι πιστεύουμε και όλοι συμμεριζόμαστε την άποψη ότι η Ελλάδα μας δεν χωράει άλλους. Πιστεύουμε, λοιπόν, ότι τέτοια θέματα σαν αυτό δεν συζητούνται αποσπασματικά. Γι’ αυτό, λοιπόν, δεν ψηφίζουμε το άρθρο αυτό. Πρέπει να γίνει ενιαία και σωστή ρύθμιση. Πρέπει επιτέλους να γίνει εθνική πολιτική σ’ αυτό το μεγάλο θέμα.
      Στο άρθρο 9 για τη σύνταξη του νέου Διοικητικού και Κοινοτικού Κώδικα, δεν μπορούμε να έχουμε αντίρρηση. Δεν ξέρω αν μπορεί να είναι ακόμη πιο διευρυμένη, αλλά το ψηφίζουμε.
      Ερχόμαστε στα άρθρα 10 και 11 που αφορούν τις αμοιβές των δημάρχων και των νομαρχών. Το άρθρο 10 παρατείνει το ισχύον μέχρι τώρα και το άρθρο 11 καθιερώνει κάτι άλλο. 
      Εμείς πιστεύουμε, κύριε Υπουργέ και κύριοι συνάδελφοι, ότι πρέπει κάποια στιγμή η Κυβέρνηση να έρθει και να μας πει ότι οι νομάρχες, οι δήμαρχοι, οι πρόεδροι νομαρχιακών συμβουλίων, οι αντινομάρχες, πρέπει να παίρνουν αυτό το ποσό. Δεν νομίζουμε ότι είναι σωστό ο νομάρχης που προέρχεται από την εφορία, ή από την πολεοδομία ή από τη ΔΕΗ ή από τον ΟΤΕ –γιατί εκεί έχουμε φθάσει σήμερα, αν δείτε σε όλους τους νομούς όπου ήταν υποψήφιος είτε δημοτικός σύμβουλος είτε δήμαρχος είτε νομαρχιακός σύμβουλος, εφοριακός ή υπάλληλος πολεοδομίας ή ΔΕΗ ή ΟΤΕ, ήρθαν πρώτοι- να έχουν διπλή αποζημίωση. 
      Δεν μπορούμε να διευκολύνουμε, λοιπόν, καταστάσεις και αυτοί που είναι από τον ιδιωτικό τομέα να έχουν αυτό τον πενιχρό μισθό ή αυτήν τη χορηγία -όπως θέλετε πείτε το- που παίρνει σήμερα ο δήμαρχος ή ο νομάρχης. Αυτό που γίνεται είναι ένας διαχωρισμός και γι’ αυτό δεν συμφωνούμε. 
      Περιμένουμε από εσάς να φέρετε μία πρόταση, την οποία να τη στηρίξουμε αντικειμενικά όλοι, για να πάρουν οι νομάρχες, οι δήμαρχοι, όλοι αυτοί που προείπα, έναν αξιοπρεπή μισθό και να μην δίνουμε δικαιώματα στην κοινωνία να λένε ότι παίρνει και τον ένα μισθό, παίρνει και τον άλλο χωρίς να εργάζεται. 
      Το άρθρο 12 αφορά ρυθμίσεις θεμάτων Γενικής Γραμματείας, Δημόσιας Διοίκησης, ΑΣΕΠ κλπ. Και τι δεν περιλαμβάνει μέσα. Αυτό τον περίφημο ν. 2190 η ίδια η Κυβέρνηση τον έχει κάνει κουρελού. Σύμφωνα με δική σας ομολογία έχει υποστεί πάνω από εξήντα τροποποιήσεις. Πρόσφατα είχαν γίνει καινούριες και ξαναείχαμε τώρα. 
      Πιστεύουμε –και όλα αυτά που γίνονται είναι βέβαια κατά παράβαση του Συντάγματος- ότι σ’ αυτά τα μεγάλα θέματα των προσλήψεων πρέπει να έρχεται ενιαίο, ξεχωριστό, αυτοτελές νομοσχέδιο, για να μπορούσε να συζητήσουμε. Δεν συμφωνούμε, δεν το ψηφίζουμε. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Λαμπρόπουλε, με συγχωρείτε που σας διακόπτω, αλλά ήθελα να σας πω ότι ο μόνος νόμος που δεν έχει τροποποιηθεί από τότε που ψηφίστηκε είναι ο 2190 που αφορά τις ανώνυμες εταιρείες και τα οικονομικά. Είναι ο ίδιος νόμος, με το ίδιο νούμερο, αλλά διαφορετικής χρονιάς. Είναι ο μόνος νόμος που δεν έχει τροποποιηθεί, ο 2190 του 1920. 
      ΙΩΑΝΝΗΣ ΛΑΜΠΡΟΠΟΥΛΟΣ: Σωστό. Τότε φαίνεται νομοθετούσαν πιο σωστά. 
     Με το άρθρο 13 συμφωνούμε. ΄Οσον αφορά τα άρθρα 14 και 15 έχουμε κάποιες επιφυλάξεις και δεν μπορούμε να είμαστε σύμφωνοι. 
     Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, εδώ, αυτός ο χώρος που μας φιλοξενεί όλους ονομάζεται Βουλή των Ελλήνων, δεν λέγεται Βουλή της Ελλάδος. Το θέμα είναι κατά πόσο είναι Βουλή των Ελλήνων και όχι Βουλή της Ελλάδος. ΄Ελληνες δεν ζούνε μόνο σ’ αυτό το γεωγραφικό χώρο των συνόρων μας. ΄Ελληνες ζούνε και έξω από αυτό το χώρο και είναι και περισσότεροι. ΄Αρα, λοιπόν, μέχρι σήμερα νομοθετούμε οι λιγότεροι, μία μειοψηφία, έναντι του συνόλου.
     Θα ήθελα, λοιπόν, μία ευρύτητα, εφόσον φέρνετε αυτό το νόμο. Εφόσον φέρατε ένα νόμο για τους ετεροδημότες –και θα συζητήσουμε γιατί τον φέρατε τώρα- γιατί δεν φέρνετε και ένα νόμο για τους ομογενείς; Είναι λιγότερο Έλληνες οι Έλληνες της Αμερικής, της Αυστραλίας ή του Καναδά; Μήπως είναι περισσότερο Έλληνες από εμάς; Μήπως κρατάνε περισσότερο τα ήθη, τα έθιμα και τις παραδόσεις αυτής της φυλής; Για ποιο λόγο, λοιπόν, τους αγνοούμε; Για ποιο λόγο είμαστε η μόνη χώρα της Ευρωπαϊκής Ένωσης που δεν έχει δικαίωμα να ψηφίσει ο κάτοικος του εξωτερικού; Είναι Έλληνες, κύριε Υπουργέ. Για ποιο λόγο, λοιπόν, δεν υπάρχει μία παράγραφος ώστε να μπορεί να ψηφίσει με επιστολή ή να μπορεί να ψηφίσει στο προξενείο; Οποία δυσκολία; Να σας δώσω αν θέλετε και μία ιδέα. Εάν δεν μπορεί τουλάχιστον να ψηφίσει για Βουλευτές. Μήπως μπλεχτείτε με τους σταυρούς προτιμήσεως, να μπορεί να ψηφίσει το κόμμα που θέλει να τον κυβερνήσει. 
      Είναι έντεκα εκατομμύρια Έλληνες. Γιατί τους αγνοούμε; Επειδή δεν μπορούμε να τους ελέγξουμε, επειδή δεν είναι κάτω από τον άμεσο έλεγχο της Κυβέρνησης και δεν έχουν πελατειακή σχέση και ως εκ τούτου η ανεξάρτητη γνώμη τους, άποψη και ψήφος μπορούν να ανατρέψουν το σύστημα, μπορούν να εμβολίσουν το διπολισμό; Μήπως υπάρχει αυτή η αγωνία εκ μέρους και τους αφαιρούμε το δικαίωμα του εκλέγειν;
      Κύριε Υπουργέ, πηγαίνοντας λίγο παρακάτω τη σκέψη μου, θα έλεγα ότι θα μπορούσατε να λάβετε μία μέριμνα τουλάχιστον στο εκλέγεσθαι. Ανάμεσα σ’ αυτά τα έντεκα – δώδεκα εκατομμύρια των Ελλήνων στο εξωτερικό υπάρχουν υπέροχοι Έλληνες που θα μπορούσαν να είναι σ’ αυτό το Κοινοβούλιο. 
      Τι εννοώ, κύριε Πρόεδρε; Να υπάρξει μία παράγραφος εδώ ότι στο ψηφοδέλτιο επικρατείας σε μία από τις τρεις πρώτες θέσεις πρέπει υποχρεωτικά να είναι ένας Έλληνας ομογενής. Βάλτε το μέσα. Τι καλά θα ήταν μέσα σ’ αυτήν την Αίθουσα να είχαμε έναν Έλληνα από την Αυστραλία, έναν Έλληνα της Γερμανίας, έναν Έλληνα της Αμερικής! Πόσα πράγματα θα μας μετέφεραν από κει και πόσα πράγματα απ’ αυτά που συζητάμε εδώ θα πήγαιναν πίσω, εις την ομογένεια! Τι «ομφάλιος λώρος» θα χρησιμοποιείτο! Θα μπορούσαμε να έχουμε μία δυναμική, την οποία δυστυχώς απεμπολούμε και εγκαταλείπουμε. Φαίνεται ότι δεν τη χρειαζόμαστε.
      Όχι, κύριε Υπουργέ, χρειαζόμαστε τους Έλληνες του εξωτερικού. Θα ήθελα να σας παρακαλέσω να βρεθεί ένας τρόπος, μία «φόρμουλα» έτσι ώστε, όπως τώρα εξυπηρετούνται οι ετεροδημότες, να εξυπηρετηθούν και οι Έλληνες του εξωτερικού. Θεωρώ αδιανόητο το να μη μπορεί να ψηφίσει κάποιος τους ανθρώπους που θα τον κυβερνήσουν. Δεν είναι λιγότερο Έλληνες οι Έλληνες του εξωτερικού. Κάνω αυτήν την έκκληση και στα δύο επίπεδα, κύριε Υπουργέ.
      Έρχομαι τώρα στη ρύθμιση των ετεροδημοτών. Κύριε Υπουργέ, αντιλαμβάνεται κανείς γιατί το φέρατε τώρα αυτό. Πολιτικά μιλάμε εδώ. Είναι η πρώτη φορά που το ΠΑΣΟΚ διαπιστώνει ότι τα «καραβάνια» των ετεροδημοτών δε θα πάνε στην επαρχία υπέρ αυτού, αλλά εναντίον αυτού και γι’ αυτό θέλατε να μην έχετε τη μεταφορά εκείνων που θα πουν: «Είναι λάθος η συνέχιση του ΠΑΣΟΚ». Τόσα χρόνια που είχατε εξυπηρετηθεί από τη μεταφορά των ετεροδημοτών, από τα «καραβάνια» που πήγαιναν στην επαρχία, που άλλαζαν το φρόνημα της επαρχίας, τους κρατούσατε «ομήρους» αυτής της διαδικασίας. Τώρα που διαπιστώσατε ότι οι ετεροδημότες πλέον δεν ανήκουν σε σας, φέρατε αυτό το νομοθέτημα. Ανεξαρτήτως των κινήτρων, είναι καλοδεχούμενο.
      Κύριε Υπουργέ, πρέπει να σας θυμίσω ότι στις τελευταίες εκλογές οι ετεροδημότες ήταν αυτοί που σας έδωσαν αυτήν την πενιχρή πλειοψηφία και όχι από την καλή μεταφορά δικών σας ετεροδημοτών, αλλά από τη μη μεταφορά ετεροδημοτών της ΝΔ μια και στη Νέα Δημοκρατία τοποθετήθηκε άνθρωπος ο οποίος εξαρτάτο αμέσως από τον κ. Λαλιώτη. Έτσι, λοιπόν, δεν έγινε η μεταφορά ετεροδημοτών και έχασε τις εκλογές η Νέα Δημοκρατία.
      Έρχομαι τώρα στα άρθρα. Μου κάνει εντύπωση το άρθρο 5. Επαναφέρατε μία πρακτική την οποία είχε η χούντα, δηλαδή τον επίτροπο. Τώρα έχετε εδώ έναν επίτροπο, τότε είχαν ένα λοχαγό. Εσείς βάλατε το δικό σας «λοχαγό», τον κ. Δαφέρμο, που είδαμε πόσο πιστά υπηρέτησε το ΠΑΣΟΚ με την απόπειρα της αποστροφής και της απαξίας κατά της ορθοδοξίας που έκανε, μία υπόθεση για την οποία όλοι παιδευτήκαμε και η οποία ταρακούνησε το έθνος.
      Άρθρο 8: Όχι άλλους λαθρομετανάστες. Μη νομιμοποιείτε άλλους, κύριε Υπουργέ, δεν αντέχει ο τόπος. Έρχεστε εδώ και δίνατε αλλεπάλληλες πολιτογραφήσεις χωρίς να φαντάζεστε τις συνέπειες. Δεν ξέρετε. Σας ερωτώ: Ξέρετε αυτήν τη στιγμή πόσους μουσουλμάνους έχετε πολιτογραφήσει; Ξέρετε ότι κινδυνεύετε στις επόμενες εκλογές να σας «κατέβει» αμιγώς μουσουλμανικό ψηφοδέλτιο; Ξέρετε ότι κινδυνεύετε να σας πάρουν 10% από τις πεντακόσιες χιλιάδες μουσουλμάνους που έχουν πολιτογραφηθεί ή οδηγούνται σε πολιτογράφηση; Θα έχετε ένα ισλαμικό κόμμα ανάλογο μ΄ αυτό που έχει η Βουλγαρία. Αύριο θα είναι πολύ δύσκολα τα πράγματα να είναι ρυθμιστής των δύο κομμάτων ένα ισλαμικό κόμμα, ένα μουσουλμανικό κόμμα. 
      Κύριε Υπουργέ, σκεφθείτε λίγο. Δεν είμαστε σε μία άλλη περιοχή της Ευρώπης. Η περιοχή μας έχει κινδύνους. Δεν είμαστε Βέλγιο να σκέπτεσθε ως Βέλγος ή ως Σουηδός. Εμείς έχουμε ως σύνορα την Αλβανία, έχουμε τα Σκόπια, έχουμε τη Βουλγαρία, έχουμε την Τουρκία. Έχουμε κινδύνους απέναντί μας. Ας προσέξουμε λίγο, πριν βρεθούμε μπροστά στον κίνδυνο. Καλύτερο το προλαμβάνειν παρά το θεραπεύειν, κύριε Υπουργέ.
	ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Ισχύουν όσα είπα στην πρωτολογία μου και αναλυτικά τοποθετήθηκα και επί των άρθρων. Δεν θα επαναλάβω. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο. 
      ΦΩΤΗΣ ΚΟΥΒΕΛΗΣ: Κύριε Πρόεδρε, το ίδιο ισχύει και για τον ομιλούντα. Δεν θα επαναλάβω τα όσα είπα χθες, γιατί διεξοδικά αναφέρθηκα και στα άρθρα. 
     Θα παρακαλούσα τον κύριο Υπουργό να αποσύρει εκείνα τα ζητήματα τα οποία έχουν σχέση με την αποζημίωση των νομαρχών και δημάρχων  και επιμένω στην άποψη, ότι πρέπει να καθοριστούν με ένα ενιαίο τρόπο προκειμένου να μην εμφανίζονται τα φαινόμενα τα οποία εντοπίσαμε χθες κατά τη συζήτηση επί της αρχής. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης έχει το λόγο. 
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, δεν μίλησα επί της αρχής, δεν θα το κάνω και τώρα. Θέλω μόνο να κάνω μερικές παρατηρήσεις λέγοντας ότι είναι πολύ σημαντικό αυτό το νομοσχέδιο, ιδιαίτερα σε ό,τι αφορά τις κύριες διατάξεις του για να μπορούν οι ετεροδημότες να ψηφίζουν στον τόπο διαμονής τους. Βέβαια ετεροδημότες δεν υπάρχουν μόνο στα μεγάλα κέντρα, Αθήνα, Θεσσαλονίκη και αλλού αλλά και στην επαρχία. 
     Ιδιαίτερα θέλω να αναφερθώ στους νησιωτικούς νομούς που υπάρχουν πάρα πολλοί ετεροδημότες εργαζόμενοι εποχιακά συνήθως που στις  εκλογές θέλουν να ψηφίσουν στις ιδιαίτερες πατρίδες τους. Το λέω αυτό γιατί η πρόβλεψη στο νομοσχέδιο να υπάρξει στην έδρα του νομού η δυνατότητα να ψηφίσει κάποιος ετεροδημότης στους νησιωτικούς νομούς είναι αρκετά δύσκολο. Ένα παράδειγμα, να πάει ένας εργαζόμενος από την Καρδίτσα στη Σαντορίνη ή από τη Φθιώτιδα πάλι στη Σαντορίνη, επαγγελματίες στον τομέα του τουρισμού, θα είναι αρκετά δύσκολο να πάει στην ιδιαίτερη πατρίδα του. 
      Ίσως, κύριε Υπουργέ, πρέπει να εξεταστεί η δυνατότητα να πάει σε κάποια επαρχεία, όπως στη Σαντορίνη, στη Νάξο και ενδεχομένως στη Μήλο, να υπάρχουν κάλπες εκεί, εκλογικά τμήματα για ετεροδημότες. Αυτό αφορά τις Κυκλάδες και τα Δωδεκάνησα. 
      Επίσης, δεν ξέρω για ποιο λόγο στερήθηκε από ένα σημαντικό αριθμό δημάρχων, αντιδημάρχων, νομαρχών κλπ. υπαλλήλων του δημοσίου και ευρύτερου δημόσιου τομέα το να παίρνουν το μισθό τους ως υπάλληλοι αλλά και ένα μέρος από την αποζημίωση που δικαιούται ο δήμαρχος ή ο νομάρχης. 
      Αν λάβουμε υπόψη το γεγονός ότι σημαντικός αριθμός τοπικών αρχόντων είναι δημόσιοι υπάλληλοι ή υπάλληλοι του ευρύτερου δημόσιου τομέα, σίγουρα δεν είναι δυνατόν να ανταποκρίνονται στις υποχρεώσεις τους αν περιοριστούν μόνο στο μισθό τους ή αντίστοιχα σε ένα μέρος της αποζημίωσης. Είναι σωστή, λοιπόν,  η ουσία και η διατύπωση του άρθρου 10 γιατί πράγματι γνωρίζω τέτοιες περιπτώσεις αρχόντων που βάζουν και από την τσέπη τους, να το πω έτσι, χρήματα προκειμένου να αντιμετωπίσουν τα έξοδα των δραστηριοτήτων τους. Ιδιαίτερα τώρα που έχουμε καποδιστριακούς δήμους που από πλευράς γεωγραφικής στην επαρχία εννοώ είναι μεγάλης έκτασης, με πολλά χωριά μικρά πληθυσμιακά, αλλά που τα χωρίζουν μεγάλες αποστάσεις κατά κανόνα στις περισσότερες περιπτώσεις δεν έχουν αυτοκίνητα και οδηγούς και χρησιμοποιούν τα δικά τους και πολλές φορές δεν μένουν στην έδρα του δήμου αλλά μετακινούνται καθημερινά και επομένως πρέπει να είμαστε ανοιχτοχέρηδες. Τους δίνουμε αρμοδιότητες, έχουμε πολλές απαιτήσεις απ’ αυτούς, θα πρέπει, όμως, να μπορούν να ζουν γιατί μόνο έτσι θα  μπορούν σωστά να διαχειρίζονται και τους πόρους. 
      Στο άρθρο 11 είναι σωστή η ρύθμιση που γίνεται για τους νομάρχες, όμως, οι ιδιαιτερότητες των νησιωτικών περιοχών οδήγησαν το νομοθέτη, και πολύ σωστά, ήταν πολύ σημαντικό βήμα όταν έγινε, να δημιουργηθούν στους νησιωτικούς νομούς οι έπαρχοι και τα επαρχεία. Ουσιαστική αποκέντρωση και σήμερα έχουμε στις νησιωτικές περιοχές τους επάρχους, που είναι τοπικοί νομάρχες. Μην ξεχνάμε πως κάθε νησί είναι μια ξεχωριστή οντότητα, κάθε νησί είναι και νομός και πολλά από τα επαρχεία έχουν αναπτύξει υπηρεσίες και προσφέρουν πολύ σημαντικό έργο και πολλές φορές ο έπαρχος δουλεύει σαν νομάρχης. Δεν ξέρω γιατί παρελήφθη. 
      Δεν ξέρω γιατί στο άρθρο 11 εκεί που αναφερόμαστε στον πρόεδρο ενιαίας Νομαρχιακής Αυτοδιοίκησης πρέπει να προσθέσουμε νομίζω στο νομάρχη και τον έπαρχο που είναι δημόσιοι υπάλληλοι. Στις Κυκλάδες έχουμε δύο επάρχους και θα στα Δωδεκάνησα επίσης έχουμε δύο. Έτσι, δεν έχουμε αριθμητικά πρόβλημα στον προϋπολογισμό και είναι ηθικό θέμα για μας και ουσιαστικό γι’ αυτούς να ικανοποιήσουμε το αίτημά τους. Βέβαια υπάρχει αίτημα και για τους  βοηθούς νομάρχες αν γινόταν να περιληφθούν και αυτοί αφού περιελήφθησαν και οι αντιδήμαρχοι στη ρύθμιση αυτή. Σας το προτείνω να το δείτε. 
      Πιστεύω, κύριε Υπουργέ, εσείς που είσθε καθαρά αυτοδιοικητικός στην ουσία και στην πράξη να το δείτε με κατανόηση. Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Έχει θητεύσει ο κύριος Υπουργός στην Τοπική Αυτοδιοίκηση. 
     Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις».
      Ο κ. Κεδίκογλου έχει το λόγο. 
      ΒΑΣΙΛΗΣ ΚΕΔΙΚΟΓΛΟΥ:  Κύριε Πρόεδρε, σε ό,τι αφορά τα ζητήματα της παλιννόστησης των ετεροδημοτών που αναπτύχθηκαν χθες, νομίζω ότι οι περισσότεροι συνάδελφοι –άκουσα τον κ. Κουβέλη να κάνει συγκεκριμένες παρατηρήσεις- σ’ αυτά τα ζητήματα περί διπλών αμοιβών κλπ. δεν συμφωνούν με το περί δικαίου αίσθημα σε μια μάλιστα περίοδο που ιδιαίτερα η ελληνική περιφέρεια χειμάζεται μετά από τη ληστεία του χρηματιστηρίου. Στην επαρχία οι κάτοικοι είχαν κάποιες μικρές καταθέσεις της τάξης των 5 με 10 εκατομμυρίων στο ταμιευτήριο. Από τους τόκους αυτών των χρημάτων ήταν συνήθως το ποσό που ήταν προς κατανάλωση στην αγορά. Αυτά τα χρήματα ληστεύθηκαν και σήμερα υπάρχει φοβερή κρίση, από τις πράξεις της Κυβέρνησης. 
     Ο κ. Κουβέλης έκανε παρατηρήσεις με τη γνωστή ενάργεια που διακρίνει το λόγο του και που με καλύπτουν απολύτως. Αυτά, λοιπόν, πρέπει να απαλειφθούν γιατί δεν συνάδουν με την τρέχουσα ηθική και οικονομική συγκυρία. 
      Θα ασχοληθώ ιδιαίτερα με το άρθρο 9 που λέει συνιστάται επιτροπή για τη σύνταξη νέου Δημοτικού και Κοινοτικού Κώδικα. Επιτέλους μετά τη σύμπτυξη των κοινοτήτων σε ενιαίους δήμους και τη δημιουργία των λεγομένων καποδιστριακών, η Κυβέρνηση χρειάστηκε δύο χρόνια για να εννοήσει. Τι να κάνουμε είναι και ζήτημα κάποιου IQ ότι δεν μπορεί να προχωρήσει με τον προηγούμενο κώδικα. Αυτό γιατί ήταν φτιαγμένος με κάποιες τροποποιήσεις που κάναμε εμείς, δυστυχώς τότε που ήμουνα στο ΠΑΣΟΚ, που θεμελίωσαν και προχώρησαν και μάλιστα έγιναν και κάποιες προσθήκες Ad hoc που επέτειναν τη συναλλαγή και διαφθορά. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Τώρα, λοιπόν, φαίνεται ότι η παρούσα ηγεσία -και ίσως είναι και προς τιμήν του Υφυπουργού και του Υπουργού, τον οποίο εμείς αναθρέψαμε πολιτικώς εις το τότε ΠΑΣΟΚ- αντελήφθη ότι δεν μπορεί αυτός ο κώδικας να συνεχίζεται. Γιατί αυτός ο Κώδικας περί Δήμων και Κοινοτήτων που  λειτουργεί σήμερα δεν είναι τίποτα άλλο παρά η έκφραση της διαπλοκής και της Κυβέρνησης του εντιμοτάτου καθηγητού κ. Κωνσταντίνου Σημίτη. Καθηγητού χωρίς σπουδαστές. Δεν φαντάζομαι κανείς από σας να άκουσε ότι είχε ποτέ καθηγητή τον κ. Σημίτη. Και βέβαια ίσως τώρα αντιληφθήκατε ότι πρέπει να τον αλλάξετε, διότι είστε σε μία περίοδο που πλέον Λαλιωτικοί υπάρχουν.
      ΠΡΟΕΔΡΕΥΩΝ (Κωνσταντίνος Γείτονας): Είναι επί των άρθρων αυτή η συζήτηση για αλλαγή του Πρωθυπουργού; Παρακαλώ.
      ΒΑΣΙΛΗΣ ΚΕΔΙΚΟΓΛΟΥ: Ακριβώς.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ! Υπάρχει Κανονισμός.
      ΒΑΣΙΛΗΣ ΚΕΔΙΚΟΓΛΟΥ: Γιατί σας πειράζει; 
      ΠΡΟΕΔΡΕΥΩΝ (Κωνσταντίνος Γείτονας): Δεν με πειράζει, κύριε συνάδελφε, αλλά δεν είναι επί των άρθρων η ομιλία σας αυτή.
      ΒΑΣΙΛΗΣ ΚΕΔΙΚΟΓΛΟΥ: Αιτιολογώ τα επιχειρήματά μου! Όταν πηγαίνατε σχολείο σας έλεγαν στην έκθεση να γράψετε πρόλογο, κέντρο, επίλογο. Λοιπόν, αφήστε τα τώρα, μη γυρίσουμε στο δημοτικό σχολείο.
     Υπάρχουν Παπανδρεϊκοί και του αρσενικού γένους στην Κυβέρνηση και τώρα χαίρομαι που ακούω και του θηλυκού γένους, υπάρχουν Παπαντωνιακοί, Λαλιωτικοί, αλλά δεν υπάρχουν Σημιτικοί. 
     Τώρα, λοιπόν, είναι η ευκαιρία, δηλαδή υπάρχουν Σημιτικοί, φίλοι του κ. Σημίτη, αυτοί που νέμονται την εξουσία, που δεν ξέρω αν κατάγονται από τη «Μαλαισία» ή είναι Νεονανικοί, αυτό είναι άλλο ζήτημα –ο κ. Πάγκαλος κάτι λέει- αλλά πάντως υπάρχουν φίλοι του κ. Σημίτη. Υπάρχει αρκετός αριθμός, κύριε Κουβέλη και χαίρομαι που μειδιάτε. Και επίσης χαίρομαι που μειδιά και ο εκπρόσωπος της Κοινοβουλευτικής Ομάδας του ΠΑΣΟΚ.
      Πάμε στον κώδικα. Θέλω να πιστεύω ότι θα συστηθεί η επιτροπή και ο Υπουργός και οι Υφυπουργοί και ιδιαίτερα εσείς που έχετε τον τομέα αυτόν, θα δώσετε γενικές κατευθύνσεις, γιατί οπωσδήποτε αυτός ο κώδικας πρέπει να εκφράζει και κάποια αντίληψη. Θα έλθει στη Βουλή, θα ψηφιστεί από τη Βουλή. Ευχής έργο θα ήταν να είναι καθολικής αποδοχής. 
      Θα ήταν ευχής έργο να έχουμε έναν κώδικα καθολικής αποδοχή για τους δήμους και τις κοινότητες …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, πρέπει να αναφερθώ και σε άλλο άρθρο.
      ΠΡΟΕΔΡΕΥΩΝ (Κωνσταντίνος Γείτονας): Ο χρόνος δεν μετριέται όπως τον θέλουμε εμείς.
      ΒΑΣΙΛΗΣ ΚΕΔΙΚΟΓΛΟΥ: Πρέπει, λοιπόν, να γίνουν κάποιες αλλαγές. Και ερωτώ: Τι ρόλο παίζουν ως τώρα οι αντιδήμαρχοι παραπέρα από το ρόλο της συναλλαγής και της είσπραξης κάποιου επιμισθίου; 
     Επίσης, έχετε δήμους οι οποίοι έχουν ταμιακή υπηρεσία και τεχνική υπηρεσία. Αυτοί που έχουν ταμιακή υπηρεσία, έχουν κόκκινο; Εμφανίζουν κόκκινο στις συναλλαγές τους; Όχι. Αυτοί που δεν έχουν ταμιακή υπηρεσία είναι στο κόκκινο; Γιατί πάει ο δήμαρχος για να εισπράξει και τον πληρώνει ο ταμίας. Και αυτό γιατί ο ταμίας φοβάται ότι ο δήμαρχος έχει επιρροή και θα τον διώξει. Αυτή είναι η αντίληψη και αν φέρετε το κόκκινο όλων των δημάρχων, φοβάμαι ότι θα πλησιάσετε παραπάνω από το συνολικό έλλειμμα και το μισό δημόσιο χρέος. Εκεί έχετε καταντήσει.
     Λοιπόν, πρέπει ο νέος κώδικας να προβλέψει οπωσδήποτε την κατάργηση των αντιδημάρχων.
     (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα προλάβω να αναφερθώ σ’ ένα άλλο άρθρο;
      ΠΡΟΕΔΡΕΥΩΝ (Κωνσταντίνος Γείτονας): Θα σας δώσω ένα λεπτό για να ολοκληρώσετε.
      ΒΑΣΙΛΗΣ ΚΕΔΙΚΟΓΛΟΥ: Τη δευτερολογία μου δώστε μου τουλάχιστον.
      ΠΡΟΕΔΡΕΥΩΝ (Κωνσταντίνος Γείτονας): Η δευτερολογία σας θα γίνει με τη σειρά της.
      ΒΑΣΙΛΗΣ ΚΕΔΙΚΟΓΛΟΥ: Δώστε μου τουλάχιστον δύο λεπτά για να ολοκληρώσω.
      ΠΡΟΕΔΡΕΥΩΝ (Κωνσταντίνος Γείτονας): Σε δύο λεπτά θα πρέπει να έχετε ολοκληρώσει.
      ΒΑΣΙΛΗΣ ΚΕΔΙΚΟΓΛΟΥ: Δεν έχουν λόγο ύπαρξης οι αντιδήμαρχοι. Ενισχύστε το ρόλο του δημοτικού συμβουλίου. Ποια εξουσία έχει το δημοτικό συμβούλιο; Σήμερα η εξουσία είναι στη νομαρχιακή επιτροπή, γι’ αυτό όλοι οι εργολάβοι στις περιφέρειες φροντίζουν να τα έχουν καλά με τον πρόεδρο της νομαρχιακής επιτροπής, που κατά κανόνα είναι –νομίζω και από τον κώδικα επιβάλλεται- ο δήμαρχος.
     Ο δήμος, λοιπόν, σύμφωνα με τον υφιστάμενο κώδικα, είναι ο δήμαρχος. Και δεν είναι τυχαίο το γεγονός ότι έχουμε πολλές υποψηφιότητες. Ο νυν Υφυπουργός κ. Καλαφάτης έχει κάνει ειδική ομιλία εδώ σχετικά με το ζήτημα της διαπλοκής και διαφθοράς στους δημάρχους.
      Θεωρώ, λοιπόν, αναγκαίο να προβλεφθεί υποχρεωτικώς η σύσταση οικονομικής υπηρεσίας και τεχνικής υπηρεσίας. Διότι τι λέει ο κώδικας στο διάταγμα περί δημοσίων έργων; Ότι η προϊσταμένη αρχή, αυτή που θα επιλύσει τις διαφορές και θα κανονίσει, θα πατσίσει τις απαιτήσεις του εργολάβου από την εκτέλεση του έργου, είναι η δημαρχιακή επιτροπή. Παραπέμπει το δημοτικό συμβούλιο και αυτό σημαίνει πως ό,τι θέλει ο δήμαρχος θα κάνει.
      Εκεί είναι η διαπλοκή. Ο εντιμότατος Πρωθυπουργός ο κ. Κωνσταντίνος Σημίτης είναι ο ιδρυτής της διαπλοκής, της διακυβέρνησης διά της διαπλοκής. Πέρα απ’ αυτό, στους δημοτικούς συμβούλους δώστε εξουσία. Φτιάξτε ένα είδος εκτελεστικού γραφείου γιατί ΠΑΣΟΚ πρέπει να είναι. Χαίρομαι που φέρνετε αυτό το άρθρο, ήταν πραγματικά σημαντική απόφαση ότι το φέρατε, γιατί και ο εντιμότατος Πρωθυπουργός και ο Υπουργός είχαν εκδηλώσει ενδιαφέρον. Σκεφτείτε, όμως, να δώσετε και ένα πλαίσιο ενός κώδικα και κυρίως στις δημοτικές επιχειρήσεις, οι οποίες λειτουργούν όσο θέλουν, όπως θέλουν σε προμήθειες, έργα κλπ. Αυτά απάδουν κάποιας  χρηστής διοίκησης.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαϊνάς έχει το λόγο.
      ΙΩΑΝΝΗΣ ΒΑΪΝΑΣ: Ήθελα να απευθυνθώ στον κύριο Υπουργό για το άρθρο 11 παρ.3, εκεί όπου αναφέρεται στον πρόεδρο της Ενιαίας Νομαρχιακής Αυτοδιοίκησης και στο νομάρχη που είναι δημόσιοι υπάλληλοι ή εργαζόμενοι σε δημόσιες επιχειρήσεις, τράπεζες και οργανισμούς κοινής ωφέλειας που εξέρχονται του δημόσιου τομέα. Θα ήθελα να τεθεί η λέξη «εξήλθαν» ή «εξέρχονται», γιατί κάποιοι δημόσιοι οργανισμοί που αναφέρονται στο ν.1256/82 έχουν ήδη εξέλθει από το δημόσιο τομέα και πιθανόν να μη μπορούν να εφαρμόσουν τη σχετική διάταξη.  Γι’ αυτό νομίζω πως η καλύτερη διατύπωση είναι «που εξήλθαν» ή «εξέρχονται» του δημόσιου τομέα. Και ποιοι είναι αυτοί; Αναφέρονται στο ν.1256/82.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ:  Δεν ήμουν εδώ από την αρχή λόγω απουσίας μου στο εξωτερικό, αλλά επιτέλους έρχεται ένα νομοσχέδιο το οποίο καλύπτει τους ετεροδημότες. Είναι ένα πελώριο θέμα που δημιουργούσε πλείστα όσα προβλήματα, απαγόρευε την άσκηση του ιερού εκλογικού δικαιώματος και συναφή προβλήματα που τα αντιμετώπιζαν οι πολίτες και η πατρίδα, όπως κίνηση, ατυχήματα κλπ. Ευτυχώς, η πρόνοια αυτή έρχεται να καλύψει ένα μεγάλο κενό της εκλογικής μας διαδικασίας. 
     Το δεύτερο θέμα που θέλω να θίξω είναι η ένταξη ομάδων της πατρίδας, δεν είναι μόνο ανθρωπιστικό καθήκον, αλλά να περιλαμβάνει και την πρόνοια της εσωτερικής συνοχής, της διαμόρφωσης μίας αντίληψης κράτους - πρόνοιας και στήριξης για τον πολίτη. Αναφέρομαι στο άρθρο 7 που προβλέπει την παραχώρηση δωρεάν κοινοτικών ή δημόσιων κατοικιών κλπ. σε ομάδες πολιτών, όπως οι ομογενείς από τη Σοβιετική Ένωση με στεγαστικά δάνεια, οι Αθίγγανοι μία πελώρια κατηγορία που για πολλούς λόγους έμειναν στο περιθώριο της κρατικής μας ζωής. Με την έννοια ότι και η δική τους αντίληψη αλλά και το πάθος δεν μπόρεσε να ξεπεράσει τα εμπόδια που έθετε η ιστορία. 
     Χαίρομαι ιδιαίτερα με τη σύνταξη των Δημοτικών Κωδίκων, τη συγκρότηση μίας αντίστοιχης επιτροπής που θα βάλει ένα τέλος και στην πολυμορφία και στην αυθαιρεσία και θα δεσμεύουν τους άρχοντες στην πολιτική τους αρετή, ώστε και τα σκάνδαλα, αν  υπάρχουν, να περιοριστούν και κυρίως η σκανδαλολογία που δημιουργεί μεγάλο κακό στη δημοκρατία, να εξαλειφθεί ή να περιοριστεί. Ψηφίζω το νομοσχέδιο. Ευχαριστώ. 
     ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας, έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Κυρία και κύριοι συνάδελφοι, στη συζήτηση επί της αρχής του νομοσχεδίου απαντήθηκαν πολλά από τα θέματα που μπήκαν σήμερα. Θα χωρίσω το νομοσχέδιο σε δύο κομμάτια. 
     Το πρώτο κομμάτι αφορά την ψήφο των ετεροδημοτών. Θα απαντήσω σε τρία θέματα που μπήκαν από εισηγητές ή ομιλητές. Το ένα θέμα αφορά την ψήφο των Ελλήνων που κατοικούν στο εξωτερικό. Δεν είμαστε έτοιμοι αυτήν τη στιγμή για να φέρουμε ένα σύστημα αξιόπιστο, που θα μπορέσει να εξασφαλίσει δυνατότητα και στους συμπατριώτες μας στο εξωτερικό να ψηφίζουν. Σαν διακομματική επιτροπή μας έχει απασχολήσει. Θα το κάνουμε σύντομα, όχι, όμως, για τις επόμενες εκλογές. Θα ξανασχοληθούμε με το θέμα, έχοντας και το πόρισμα της Επιτροπής Εμπειρογνωμόνων της Ευρωπαϊκής Ένωσης, όπου έχουμε στείλει και δικούς μας εμπειρογνώμονες, οι οποίοι επεξεργάζονται ένα σύστημα, που δεν αφορά μόνο την ψήφο των μελών εκτός χώρας, αλλά και την ψήφο όλων των ψηφοφόρων που κατοικούν στη χώρα. Να κάνουμε ένα βήμα εκσυγχρονισμού και προόδου, ώστε να φθάσουμε κάποια στιγμή στις μεθεπόμενες εκλογές  στην ηλεκτρονική ψήφο, που λύνει όλα τα προβλήματα και το πώς θα ψηφίζει ο καθένας, αν βρίσκεται σε ένα χωριουδάκι της Γερμανίας μέσω ίντερνετ. Αυτά τα συστήματα θα προσφέρουν πλήρη διασφάλιση αποκλειστικότητας της ψήφου. Δεν θα μπορεί κανείς να μπει στο σύστημα. 
     Το δεύτερο θέμα που τέθηκε από τον κ. Λεβογιάννη, αφορά το να στηθούν περισσότερες κάλπες στα νησιά. Χθες διεξοδικά μίλησα γι’ αυτό. Πραγματικά επιθυμία μας είναι, αν ήταν δυνατόν, ο κάθε Έλληνας ετεροδημότης να έχει τη δυνατότητα να επιλέξει αν θα ψηφίσει στον τόπο της διαμονής του. Πρακτικά αυτό δεν γίνεται, γιατί στο νησιώτικο σύμπλεγμα έχουμε ένα πρόβλημα, που έχει να κάνει  με τις καιρικές συνθήκες που θα επικρατούν κατά τη διάρκεια των εκλογών και τις επόμενες μέρες. Είναι πιθανόν αν αυτό το επεκτείνουμε σε περισσότερα νησιά, να καθυστερήσει η έκδοση αποτελεσμάτων, αποτελεσμάτων όχι τόσο για τα κόμματα, γιατί αυτά θα φανούν το ίδιο βράδυ των εκλογών, αλλά για τους Βουλευτές, των οποίων θα μπορούν να ανατραπούν μετά από τρεις, τέσσερις μέρες, όταν θα έρχονται καθυστερημένα οι καταμετρήσεις από τα μικτά τμήματα των απομονωμένων μικρών νησιών, που δεν είχαν τη δυνατότητα πολύ έγκαιρα να στείλουν στο Εφετείο τους σάκους.
     Το τρίτο θέμα που το έθεσε ο κ. Λαμπρόπουλος ήταν για τους στρατιωτικούς. Οι στρατιωτικοί θα ψηφίσουν με ειδικές καταστάσεις. Δεν θα το αλλάξουμε αυτό. Γιατί αν το αλλάζαμε, θα έπρεπε να μετακινηθούν στην έδρα του νομού, πράγμα που θα δημιουργούσε πρόβλημα γιατί δεν θα μπορούσαν να ανταποκριθούν στα καθήκοντά τους, δηλαδή την παρουσία τους σε απομακρυσμένα σημεία ή σε νησιά. 
     ΠΡΟΚΟΠΗΣ ΠΑΥΛΟΠΟΥΛΟΣ: Και τα Σώματα Ασφαλείας; Το ίδιο είναι;
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης):  Από τη στιγμή που δεν υπάρχει μέσα, δεν έχει καταργηθεί. Αυτό ισχύει, δεν αλλάζει τίποτε. 
     Έρχομαι στα άλλα θέματα, όπως το θέμα του άρθρου 5 για τον Επιθεωρητή Δημόσιας Διοίκησης. Υπήρξαν αρνητικές τοποθετήσεις των κομμάτων για το θεσμό. Σέβομαι τη συνέπεια που είχαν στην ψήφο που έδωσαν όταν ψηφιζόταν και συνεχίζουν να μένουν συνεπείς.  Δεν υπήρξε επιμέρους κριτική για τις διατάξεις που έχουμε βάλει. Αυτό το θέμα πρέπει να περάσει. Μας ενδιαφέρει να είναι λειτουργικός ο θεσμός. Και με αυτές τις διατάξεις  εξασφαλίζουμε μία καλύτερη λειτουργικότητα απ’ ότι σήμερα.
      Για τα θέματα του προσωπικού ΟΤΑ οι διαφωνίες που υπήρξαν ήταν του τύπου γιατί υπάρχουν επιδόματα. Και αν θέλετε, δεν διαφωνούμε σ’ αυτό, αλλά εφόσον υπάρχουν επιδόματα δεν νομίζω ότι διαφωνεί και δεν διαφώνησε κανένα κόμμα στο να μπορέσει να περάσει αυτό το άρθρο.
      Στο άρθρο 7 για την παραχώρηση των δημοτικών ακινήτων. Υπάρχει και άλλη μία παράγραφος για τις χρηματοδοτικές μισθώσεις από ΟΤΑ, νομικά πρόσωπα δημοσίου δικαίου, ιδιωτικού δικαίου κλπ. Εκεί δεν έγινε κριτική, αλλά μόνον για την παραχώρηση δημοτικών ακινήτων.
      Κοιτάξτε να δείτε, δεν υπάρχουν καταστάσεις ημετέρων. Η Βουλή έχει ψηφίσει ένα θεσμικό πλαίσιο που αφορά το πώς εντάσσονται σε μία δανειοδότηση όλοι αυτοί τους οποίους αφορά η διάταξη, δηλαδή παλιννοστούντες και Τσιγγάνοι. Υπήρξαν προεδρικά διατάγματα που λένε πώς μπορεί να δανειοδοτηθεί ο καθένας. Δηλαδή ένας που έχει σπίτι δεν θα δανειοδοτηθεί. Ένας που δεν έχει σπίτι θα δανειοδοτηθεί. Λένε ποιες είναι οι προϋποθέσεις, τι πρέπει να προσκομίσει, στο δήμο πάει και κάνει την αίτηση. Οι αιτήσεις αυτές έρχονται στο Υπουργείο Εσωτερικών όπου υπάρχει μια επιτροπή από τους συναρμόδιους φορείς και εγκρίνει τα δάνεια.
      Τι λέμε εμείς τώρα, λοιπόν;
      ΒΑΣΙΛΗΣ ΚΕΔΙΚΟΓΛΟΥ: Δάνειο από πού παίρνουν;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα δάνεια από την τράπεζα, από το τραπεζικό σύστημα. Δίνονται δάνεια σ’ αυτούς, το έχει ψηφίσει η Βουλή και δεν υπήρξε διαφωνία από κανένα κόμμα.
      Εμείς, λοιπόν, τι λέμε τώρα; Να έχει τη δυνατότητα ο ΟΤΑ -γιατί το δημόσιο έχει παραχωρήσει τέτοιες εκτάσεις- να παραχωρεί εκτάσεις όπου θα μπορούν αυτοί με το δάνειο να πάνε να χτίσουν μόνοι τους το σπίτι. Και το δάνειο είναι μέχρι 15 εκατομμύρια, δεν παίρνουν παραπάνω. Αν λοιπόν τα 15 εκατομμύρια μπορέσουν και τα αξιοποιήσουν –πολλοί απ’ αυτούς είναι και εργάτες, οικοδόμοι- και χτίσουν σπίτι, θα φτιάξουν ένα καλύτερο σπίτι απ’ ό,τι αν πάνε να το αγοράσουν έτοιμο όπου θα πάρουν πολύ μικρότερο.
      ΒΑΣΙΛΗΣ ΚΕΔΙΚΟΓΛΟΥ: Δώστε ένα κίνητρο στους ΟΤΑ, όχι υποχρεώσεις.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κεδίκογλου, είστε αγαπητός συνάδελφος και προσωπικός μου φίλος. Θα παρακαλούσα να μην διακόπτετε. 
      ΒΑΣΙΛΗΣ ΚΕΔΙΚΟΓΛΟΥ: Σας διευκολύνω, δεν διακόπτω.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ δεν θα κάνω κριτική σ’ αυτά που είπατε. Την κριτική νομίζω ότι την κάνουν όλοι οι συνάδελφοι που σας ακούν. Εγώ θα χαρώ κάποια στιγμή να συζητήσω μαζί σας το θέμα του νέου Δημοτικού Κώδικα γιατί αυτός σας ενδιέφερε. Δε μιλήσατε για το νομοσχέδιο καθόλου. Το θέμα του Δημοτικού Κώδικα να το συζητήσουμε. Όσον αφορά τα άλλα που είπατε αυτά επανειλημμένως έχουν ακουστεί κι εκεί μπορεί να σας κρίνει ο καθένας. 
     Στο άρθρο 8 για τα θέματα των αλλοδαπών. Εδώ τοποθετήσεις που υπήρξαν, χθες κυρίως, ήταν αντικρουόμενες. Δηλαδή η μια πτέρυγα της Βουλής μας έλεγε ότι με αυτές τις διατάξεις βάζουμε ένα σωρό καινούριους μετανάστες μέσα και η άλλη πτέρυγα της Βουλής μας έλεγε γιατί κάνουμε αυστηρότερο το θεσμικό πλαίσιο. Εμείς με αυτές τις διατάξεις προσπαθούμε να καλύψουμε κενά που υπήρχαν στη νομοθεσία. Και τονίζω για άλλη μια φορά ακόμη ότι πιθανόν να υπάρξουν και άλλα κενά και να χρειαστεί να έρθει ξανά κάποια ρύθμιση τέτοιων θεμάτων. Κάθε μέρα προκύπτουν αυτά.
      Στο άρθρο 9. Για τα θέματα της σύστασης επιτροπής νέου Δημοτικού Κώδικα δεν υπήρξαν αντιρρήσεις εκτός από το ενδεχόμενο να μπουν περισσότερα μέλη από την Αυτοδιοίκηση.
      Ακούστε, κύριοι συνάδελφοι, υπάρχει ένας από την ΚΕΔΚΕ και δεν είναι το θέμα αριθμητικό. Το θέμα είναι ποιοτικό, πώς δηλαδή θα λειτουργεί ο εκπρόσωπος του φορέα. Η ΚΕΔΚΕ έχει τη δυνατότητα να τον αλλάξει αν δε λειτουργεί σωστά. Αυτός ο ένας εκπρόσωπος πρέπει να μεταφέρει τις θέσεις της ΚΕΔΚΕ. Εμείς στις υποεπιτροπές που έχουμε φτιάξει στο Υπουργείο και επεξεργάζονται τα διάφορα τμήματα του Κώδικα έχουμε βάλει αρκετά μέλη της ΚΕΔΚΕ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα ήθελα λίγο χρόνο.
      ΠΡΟΕΔΡΕΥΩΝ (Κωνσταντίνος Γείτονας): Ναι, βλέπω, κύριε Υπουργέ, ότι δίνετε διεξοδικές απαντήσεις στα ερωτήματα των συναδέλφων. Θα σας δώσω άλλα πέντε λεπτά. Στα δεκαπέντε λεπτά να κανονίσετε να ολοκληρώσετε την ομιλία σας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τα υπόλοιπα άρθρα εκτός από τα 10 και 11 δεν υπήρξε τίποτα. 
     Θα ήθελα τώρα να έρθω σε αυτά τα δύο άρθρα. Έγινε κριτική γιατί φέρνουμε αυτές τις ρυθμίσεις, γιατί αυτές οι ρυθμίσεις είναι αποσπασματικές, γιατί δεν πάμε σε μια συνολική ρύθμιση. Δηλώνω στη Βουλή -και μέσα στο άρθρο 11 φαίνεται αυτό- ότι θα πάει η ρύθμιση μέχρι το τέλος του έτους επειδή εν τω μεταξύ θα έχει ψηφιστεί ο Δημοτικός Κώδικας. Και πιστεύω ότι πιθανότατα να έχει ψηφιστεί μέσα στο χρόνο και ο Κώδικας της Νομαρχιακής Αυτοδιοίκησης, όπου ένα σημαντικότατο κεφάλαιο αφορά την καταστατική θέση των αιρετών. 
     Κι έχουμε και μια άλλη υποχρέωση: Όλες οι χώρες της Ευρωπαϊκής Ένωσης και η δική μας έχουν κυρώσει το χάρτη της αυτονομίας της Ευρωπαϊκής Αυτοδιοίκησης. Εμείς έχουμε επιφυλαχθεί για δύο άρθρα του. Και αυτά τα δύο άρθρα αφορούν την καταστατική θέση των αιρετών. Επιφυλαχθήκαμε γιατί αν είχαμε κυρώσει και αυτά τα άρθρα, τότε δήμαρχοι και νομάρχες έπρεπε να παίρνουν αποδοχές πολύ υψηλότερες από αυτές που και το Σύνταγμα της χώρας ακόμα θα επέτρεπε. Γιατί ουσιαστικά, τι λένε αυτά; Ότι οι αιρετοί της Αυτοδιοίκησης όλης της Ευρώπης θα πρέπει να παίρνουν αμοιβές όσες θα έπαιρναν αν συνέχιζαν να ασκούν την επαγγελματική τους δραστηριότητα.
     Βλέπετε, λοιπόν, ότι είναι ένα τεράστιο θέμα, το οποίο θα μας απασχολήσει πάρα πολύ και στη Βουλή αλλά και στο προστάδιο της σύνταξης του κώδικα για να μπορέσουμε να βρούμε μια λύση που να εξασφαλίζει την αξιοπρέπεια στους αιρετούς, τις αποδοχές που σε κάποιο βαθμό θα συμβαδίζουν με αυτές που επιτάσσει ο ευρωπαϊκός χάρτης αυτονομίας της Αυτοδιοίκησης. Και αυτό φυσικά δεν περιορίζεται μόνο στους μισθωτούς. 
     Τώρα, όμως, ερχόμαστε σε μια πραγματικότητα. ‘Όταν κάποιος είχε συγκεκριμένες θέσεις στο δημόσιο τομέα και εκλέχθηκε και ο νόμος του δίνει τη δυνατότητα να διαλέξει τη μία ή την άλλη αμοιβή, σας βεβαιώνω ότι σε αρκετές περιπτώσεις, όποια αμοιβή και να διαλέξει, θα παίρνει λιγότερα από ό,τι έπαιρνε πριν σαν υπάλληλος. Τα έχω αναλύσει αυτά και άλλη φορά στη Βουλή.
     Επομένως, εμείς κάνουμε αυτήν την προσωρινή ρύθμιση. Μα θα μου πείτε, στη Νομαρχιακή Αυτοδιοίκηση, γιατί δεν είναι προσωρινή; Γιατί στη Νομαρχιακή Αυτοδιοίκηση δεν υπήρχε διάταξη. Βάλαμε τη διάταξη, δεν θέλω να βάλω καταληκτική ημερομηνία και να πω ότι τελειώνει στο τέλος του έτους, όπως γίνεται με τους δημάρχους διότι δεν είμαστε καθόλου βέβαιοι ότι τον Κώδικα της Νομαρχιακής Αυτοδιοίκησης θα προλάβουμε να τον περάσουμε μέχρι το τέλος αυτού του χρόνου. Ασφαλώς το ίδιο θα απασχολήσει και στον τομέα της Πρωτοβάθμιας Αυτοδιοίκησης και στη Δευτεροβάθμια Αυτοδιοίκηση αυτό το θέμα της καταστατικής θέσης των αιρετών.
     Κλείνοντας θα ήθελα να κάνω δεκτές κάποιες προτάσεις που έγιναν από ομιλητές.
     Συγκεκριμένα στο άρθρο 7, η λέξη «δεκαετία» -ήταν δική σας παρατήρηση νομίζω, κύριε Βαϊνά- στο δεύτερο εδάφιο αντικαθίσταται με τη λέξη «πενταετία». Είναι στο τέλος της σελίδας πέντε του νομοσχεδίου, ο τρίτος στίχος από το τέλος.
     Στο άρθρο 11. Υπήρξαν κι εδώ δύο παρατηρήσεις. Η μια έγινε και από εισηγητές και από ομιλητές, να επεκταθεί δηλαδή εκτός από τους προέδρους των ενιαίων Νομαρχιακών Αυτοδιοικήσεων και των νομαρχών και στους επάρχους και στους βοηθούς νομάρχες. Αυτό, λοιπόν, τροποποιείται ως εξής: 
     Στην παράγραφο 1, όπου λέει «στον πρόεδρο της ενιαίας Νομαρχιακής Αυτοδιοίκησης και στο νομάρχη» αντικαθίσταται «στον πρόεδρο της ενιαίας Νομαρχιακής Αυτοδιοίκησης, στο νομάρχη, τους βοηθούς νομάρχη και τους επάρχους». Και στην ίδια παράγραφο, στο στίχο επτά, όπου λέει «εξέρχονται του δημόσιου τομέα», μετά το «που» γίνεται «εξήλθαν ή εξέρχονται του δημόσιου τομέα».
     Ευχαριστώ, κύριε Προέδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ:  Τέσσερις παρατηρήσεις σύντομα, κύριε Υπουργέ. 
     Πρώτον, δε δώσατε τη θέση σας πάνω σ’ ένα θέμα το οποίο εμείς πιστεύουμε ότι θα μπορούσε πολύ να βελτιώσει το σχέδιο νόμου. Δηλαδή το ζήτημα του να ψηφίζουν οι ετεροδημότες, πλην των μεγάλων αστικών κέντρων όπου μπορούν να δημιουργούνται αμιγή εκλογικά τμήματα, στις εφετειακές έδρες έτσι ώστε να μην υπάρχει το θέμα της μεταφοράς των σάκων. Το λέω αυτό το πράγμα, κύριε Υπουργέ, διότι παρατηρήθηκε -εκτός από τους κινδύνους που είναι εγγενείς στη μεταφορά- μια εξέλιξη της νομολογίας σε ό,τι αφορά τις δημοτικές και νομαρχιακές εκλογές η οποία, αν επιβεβαιωθεί και σ’ επίπεδο εκλογών για εκπροσώπους του Κοινοβουλίου, θα έχουμε ίσως προβλήματα μεγαλύτερα απ’ όσα φαντάζεσθε.
      Δεν ξέρω αν παρακολουθήσατε από πλευράς Υπουργείου ότι θεωρήθηκαν ως άκυρα ψηφοδέλτια τα οποία έφεραν, παραδείγματος χάρη, μια τρύπα από καρφίτσα ή άλλα σημάδια τα οποία μπορούν να προκύψουν από παρατεταμένη μεταφορά ψηφοδελτίων. Σας διαβεβαιώ, κύριε Υπουργέ, ότι εάν η νομολογία αυτή επιβεβαιωθεί, μεταφορά ψηφοδελτίων για μεγάλο διάστημα μπορεί να σημαίνει φθορές που είναι δυνατόν να ερμηνευθούν ως ακυρότητες. Το λέω γιατί αφορά όλους τους συναδέλφους. Δεν είναι ούτε κομματικό ούτε αντιπολιτευτικό ζήτημα. Ν’ αποφύγουμε, όσο το δυνατόν περισσότερο, τη μεταφορά για να εξασφαλίσουμε την εγκυρότητα των ψηφοδελτίων.
      Αυτή η πρόταση που σας κάναμε είναι σωστή πρόταση. Γιατί, άραγε, να μη γίνεται η ψηφοφορία εκεί; Λίγοι είναι οι ετεροδημότες οι οποίοι θα αναγκάζονται να μετακινηθούν από την έδρα του νομού στην οποία βρίσκονται στην εφετειακή. Και αν εξαιρέσετε την Πελοπόννησο, όπου υπάρχει ένα ζήτημα ιδίως προς την πλευρά του Ναυπλίου -και είναι μια απόσταση από την Καλαμάτα παραδείγματος χάρη από τη Λακωνία σε όλες τις άλλες περιοχές της Ελλάδας- η απόσταση των πρωτευουσών νομών από τις εφετειακές είναι πολύ μικρότερη έως μηδαμινή. Μισή ώρα, τρία τέταρτα το πολύ. Δεν είναι μεγάλο ζήτημα.
      Εγώ, παρακαλώ πολύ να το δείτε. Και αν δεν μπορείτε να το δείτε τώρα στο νομοσχέδιο σ’ ένα επόμενο νομοσχέδιο εξετάστε το, θα ήταν σημαντικό.
      Ζήτημα δεύτερο. Το διευκρινίσατε, απλώς να μείνει στα Πρακτικά. Όσοι ψηφίζουν σήμερα με καταστάσεις -και μιλώ για τα Σώματα Ασφαλείας, τις Ένοπλες Δυνάμεις και ορισμένες κατηγορίες υπαλλήλων- αυτοί μπορούν να ψηφίσουν έτσι. Δηλαδή δεν θίγονται οι ρυθμίσεις εκείνες που αφορούν την ψηφοφορία με καταστάσεις δημοσίων λειτουργών γενικότερα και περιλαμβάνει τρεις κατηγορίες όπως είπαμε προηγουμένως. Θα θέλαμε τη διευκρίνιση για να μείνει στα Πρακτικά: Δεν θίγεται αυτή η νομοθεσία άρα αυτοί μπορούν να ψηφίσουν με τον ίδιο τρόπο.
      Έρχομαι στο τρίτο ζήτημα. Εκεί, πλέον, υπάρχει μια βασική αντίρρηση από την πλευρά μας δεδομένου ότι, όπως είπαμε στα άρθρα τα οποία σχετίζονται με την ψήφο των ετεροδημοτών, τα ψηφίζουμε όλα. Είναι το ζήτημα του άρθρου 8 το οποίο πολύ μας απασχόλησε. Είναι το ζήτημα το οποίο αφορά το θέμα των αδειών παραμονής σε αλλοδαπούς. 
      Πρώτα πρώτα, κύριε Υπουργέ, νομίζω πως τελειώνει τη θητεία της αυτή η Κυβέρνηση έχοντας στην πλάτη της μια ακόμη σημαντική παράλειψη. Είναι το γεγονός ότι παρά το ότι εδώ και δύο χρόνια ψηφίσαμε νόμο –δεύτερο μάλιστα νόμο γιατί είχε ψηφισθεί και άλλος προηγουμένως που δεν εφαρμόσθηκε ποτέ- για τη διαμόρφωση μεταναστευτικής πολιτικής ουδέποτε υπήρξε μεταναστευτική πολιτική. Φτιάχτηκε ένα πολυτελές ινστιτούτο το οποίο έχει συνεδριάσει ελάχιστες φορές. Και στις λίγες φορές που συνεδρίασε απλώς διαπίστωσε την ανυπαρξία μεταναστευτικής πολιτικής. Ανέθεσε μάλιστα σε ανώτατο εκπαιδευτικό ίδρυμα να φτιάξει άξονες μιας τέτοιας πολιτικής.
      Μα, είναι δυνατόν πραγματικά σήμερα, αυτήν τη στιγμή που μιλάμε, με τόσα μέτωπα ανοικτά σε ό,τι αφορά τον πολλαπλασιασμό των μεταναστών στην Ελλάδα να μην υπάρχει ακόμη μεταναστευτική πολιτική; Και σαν να μη φθάνει αυτό, σαν να μη φθάνει, δηλαδή, η έλλειψη μεταναστευτικής πολιτικής έχουμε, και ορθώς, τον Πρωθυπουργό, ύστερα από την πρόταση άλλωστε του Αρχηγού της Αξιωματικής Αντιπολίτευσης, να λέει ότι «δε χωράει η Ελλάδα ούτε έναν παραπάνω». Ναι μεν δεν χωράει η Ελλάδα ούτε έναν παραπάνω γιατί υπάρχει τεράστιο πρόβλημα που εντοπίζεται και σε επίπεδο ανεργίας αλλά και σε άλλα μεγάλα κοινωνικά προβλήματα, παρ’ όλα αυτά όμως εδώ, με το άρθρο 8, ανοίγετε ουσιαστικά τις πόρτες και τα παράθυρα και πάλι. Και το ξαναλέμε δεν έχει καμία σχέση με αντιπολιτευτικούς τόνους.
      Τι λέτε σε αυτήν τη διάταξη του άρθρου 8; Ούτε λίγο ούτε πολύ λέτε ότι είναι δυνατόν κάποιος να πηγαίνει σε μια προξενική αρχή στο εξωτερικό, να υποβάλει κάποια πιστοποιητικά και να διαπιστώνει η προξενική αρχή ότι αυτός μπορεί να ζήσει αυτοδυνάμως στην Ελλάδα. Και από εκεί και πέρα να έρχεται να μένει ένα χρόνο και να μπορεί να παραταθεί η παραμονή του και δεύτερο και τρίτο. Και εγώ ερωτώ το εξής: Πώς είναι δυνατόν, χωρίς να υπάρχει κανενός είδους μεταναστευτική πολιτική, χωρίς να σκεφτόμαστε τι μπορεί να χωρέσει και ποιους μπορεί να χωρέσει ο Τόπος και ποιοι είναι χρήσιμοι, ποιοι δεν είναι χρήσιμοι σε ό,τι αφορά την εργασία που μπορεί να προσφέρουν και στον εαυτό τους και στη Χώρα μας, να μπορούν να μπαίνουν ανεξέλεγκτα; Θα μου πείτε, μα αφού αποδεικνύεται ότι μπορούν να ζήσουν αυτοδυνάμως, τι σε νοιάζει εσένα στην περίπτωση αυτή;
      Κύριε Υπουργέ, κάνετε ένα λάθος. Το ότι μπορούν να ζήσουν αυτοδυνάμως δε σημαίνει ότι όταν θα έρθουν εδώ δεν θα προσπαθήσουν να βρουν ενδεχομένως εργασία. Και, δεύτερο, και το κυριότερο απ’ όλα, ποιος το διαπιστώνει αυτό; Το προξενείο λέτε. Μα, καλά, δε διδαχθήκατε τίποτα για τον τρόπο που λειτούργησαν τα προξενεία ως προς τον έλεγχο των πιστοποιητικών με βάση τα οποία έγιναν όλες οι παράνομες ελληνοποιήσεις; Υπάρχει εισαγγελική έρευνα, έχουν παραπεμφθεί ένα σωρό διπλωματικοί υπάλληλοι εκτός από υπαλλήλους του Υπουργείου Εξωτερικών εδώ στην Ελλάδα γι’ αυτή τη δουλειά. Εδώ δεν μπορούσαν τα προξενεία να ελέγξουν τη γνησιότητα των πιστοποιητικών, τα οποία πιστοποιητικά έδωσαν τη δυνατότητα σε κάποιον να γίνει Έλληνας ενώ δεν ήταν. Και συζητάμε αυτήν τη στιγμή για να ελέγχουν τα προξενεία, που είναι υποστελεχωμένα, που έχουν τόσο λίγο κόσμο και μη ειδικευμένο κόσμο, πιστοποιητικά που θα λένε ότι κάποιος έχει χρήματα και μπορεί να ζήσει στην Ελλάδα ελεύθερα; Ανοίγουμε νέα φάμπρικα παράνομης εισόδου στην Ελλάδα ανθρώπων οι οποίοι θα εκμεταλλευθούν την είσοδό τους και για να δουλέψουν αυξάνοντας την ανεργία και ενδεχομένως, κύριε Υπουργέ, θα δείτε ότι και άλλα μέλη του οργανωμένου εγκλήματος. Εκεί να δείτε πώς μπορούν να δικαιολογήσουν αυτοδύναμη οικονομική παρουσία στην Ελλάδα! Δεν το σκέφθηκε η Κυβέρνηση; Εάν θέλετε να ρυθμίσετε κάποιες περιπτώσεις οι οποίες είναι εξειδικευμένες υπάρχουν πολλοί άλλοι τρόποι να το κάνετε. Δεν είναι ανάγκη να ανοίξετε τους ασκούς του Αιόλου όπως το κάνετε σ’αυτήν τη διάταξη. Και αν έχετε αγαθές προθέσεις για κάποιες κατηγορίες ανθρώπων που θέλουν να ζήσουν στην Ελλάδα γιατί δεν έχουν πάρει την ιθαγένεια αλλά πρέπει να ζήσουν στην Ελλάδα είναι τόσο αόριστες οι ρυθμίσεις που εισάγετε ώστε είναι δυνατόν να φθάσουμε σε καταχρήσεις. Είναι δυνατόν να φθάσουμε σε κερκόπορτες ή πύλες του Αδριανού μέσα από τις οποίες θα έρθει και θα ξαναμπεί ένα ολόκληρο κομμάτι παράνομων μεταναστών στην Ελλάδα. Αυτό δεν βοηθάει την εικόνα της Χώρας μας, δεν βοηθάει το κύρος της Χώρας, πέραν των προβλημάτων τα οποία δημιουργεί.
      Τελευταία παρατήρηση -είναι αυτονόητο ότι δεν ψηφίζουμε το άρθρο 8- είναι η παρατήρηση η οποία αφορά το Δημοτικό και Κοινοτικό Κώδικα.
      Κύριε Υπουργέ, πρώτα πρώτα στη σύνθεση της επιτροπής αυτής μου κάνει εντύπωση ότι σ’ αυτή δε μετέχει –για πρώτη φορά συμβαίνει αυτό το πράγμα- ούτε ένα μέλος της ακαδημαϊκής κοινότητας. Δεν είναι χρήσιμος κανένας ακαδημαϊκός δάσκαλος που να μπορεί να πει τη γνώμη του στα θέματα αυτά; Απ’ ό,τι είδα είναι οι υπηρεσιακοί παράγοντες, ο γενικός γραμματέας και ένας εκπρόσωπος της ΚΕΔΚΕ.  Παλιότερα, άνθρωποι από την ακαδημαϊκή κοινότητα, καθηγητές μπορούσαν να μετέχουν. Ιδίως δε καθηγητές που έχουν αποδείξει στην πράξη ότι ξέρουν πολύ καλά τα θέματα αυτά. Μη λησμονάτε ότι πολύ σημαντικοί δημοτικοί και κοινοτικοί κώδικες μέχρι τώρα συντάχτηκαν ουσιαστικά απ’ αυτούς τους ανθρώπους που ξέρουν τα θέματα. Και επιπλέον, είναι πολύ σημαντικό να συμμετέχουν οι άνθρωποι αυτοί γιατί έχουν και μια νομοτεχνική ικανότητα. Και ξέρετε πολύ καλά από το Υπουργείο ότι σας βοήθησαν πολλοί συγκεκριμένοι ακαδημαϊκοί δάσκαλοι που και εδώ θα είναι χρήσιμοι. Νομίζω ότι θα ήταν χρήσιμο να το κάνετε.
      Από εκεί και πέρα, ένα ερώτημα θα ήθελα να υποβάλω και μια διαβεβαίωση να δώσετε στη Βουλή. Κυκλοφορεί ότι ο κώδικας αυτός είναι ουσιαστικά έτοιμος και απλώς και μόνο η επιτροπή αυτή θα τον νομιμοποιήσει τον κώδικα με το να τον υιοθετήσει. Αληθεύει αυτό το πράγμα; Διότι εάν συνιστάται μια επιτροπή κώδικα για να νομιμοποιήσει ένα σχέδιο κώδικα που ήδη υπάρχει δεν αξίζει τον κόπο να συζητάμε. Αν πραγματικά η επιτροπή αυτή θα κάνει ουσιαστικό έργο, τότε είναι άλλο θέμα. Το λέω αυτό γιατί ακούστηκε ότι υπάρχει σχέδιο το οποίο έχει φθάσει μέχρι και τα χέρια της ΚΕΔΚΕ. Η ΚΕΔΚΕ έχει ένα σχέδιο δημοτικού και κοινοτικού κώδικα. Εάν δεν υπάρχει ένα τέτοιο σχέδιο και θα ήμουν ευτυχής εάν το διαψεύδατε. Τότε, από εκεί και πέρα, έχει νόημα η σύσταση αυτής της επιτροπής. Αν όμως υπάρχει, τότε τι να την κάνουμε την επιτροπή; Θα ήταν μια αναθεωρητική επιτροπή ενός σχεδίου που θα θέλαμε να το μάθουμε. Αυτά σε ό,τι αφορά τις τέσσερις παρατηρήσεις που ήθελα να κάνω. 
      Καταληκτικά, θα ήθελα να τονίσω για μια ακόμη φορά για τα όσα νομοσχέδια που, μέχρι το τέλος της θητείας της Κυβέρνησης, θα εισαχθούν εδώ στη Βουλή. Ξεκινήσαμε μια καλή αρχή -εγώ θα το λέω επίμονα και μονότονα- να φέρνουμε αμιγή νομοσχέδια για να διευκολύνουμε και την κωδικοποίησή τους και τη συζήτηση εδώ στη Βουλή. Μην ξανασυμβεί αυτό το πράγμα, να ξαναφέρετε νομοσχέδια τα οποία έχουν άσχετες διατάξεις και άσχετες τροπολογίες. Είναι κρίμα.
      Πόσο καλύτερο θα ήταν για την εικόνα του Υπουργείου και για τη συζήτηση που κάνουμε εδώ, να φεύγαμε για ένα τόσο σημαντικό θέμα, όπως εκείνο της ψήφου των ετεροδημοτών, έχοντας ψηφίσει όλες οι πτέρυγες της Βουλής το νομοθέτημα αυτό. Και αναγκαζόμαστε τώρα να τρώμε την ώρα μας με άλλα θέματα, τα οποία δεν έχουν νόημα, δεδομένου ότι δεν έχουν καμία σχέση με το κύριο αντικείμενο. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Δευτερολογίες.
      Ο κ. Βαϊνάς θέλει να μιλήσει; Όχι.
      Ο εισηγητής της Νέας Δημοκρατίας; Όχι.
      Ο κ. Σκυλλάκος; Όχι. 
      Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Πολύ λίγα λόγια, κύριε Πρόεδρε.
     Απ’ ό,τι βλέπω, το κόμμα του ΠΑΣΟΚ πάει ταξίδι για τη Μαλαισία –το λαι με άλφα γιώτα- ή θα ιδρύσει καμία νεονοαποικία, θα πάει εκεί και έτσι πολλά δεν χρειάζονται. Αλλά μια και θα λειτουργήσει η Επιτροπή του Κώδικα Δήμων και Κοινοτήτων, θα ήθελα να παρατηρήσω, κύριε Υπουργέ, ότι κατ’ αρχήν φορτίζετε το γενικό γραμματέα με κάποιο φορτίο, το οποίο δεν θα έπρεπε να του δώσετε, γιατί έχει υπεραπασχόληση. Δεν θα μπορεί να έχει απόδοση η επιτροπή. Τίποτε δεν σας εμποδίζει να πάρετε εξουσιοδότηση, να ρωτήσετε όποιον θέλετε, καθηγητή, επιχειρηματία, οποιονδήποτε, για να λειτουργήσει αυτή η επιτροπή.
      Δεύτερον, τα ζητήματα στα οποία υπάρχουν προβλήματα στους δήμους, είναι τα οικονομικά και τα τεχνικά. Το ζήτημα είναι ότι όλοι όπως σας είπα οι δήμοι που δεν έχουν οικονομικές υπηρεσίες είναι στο κόκκινο και απορώ πώς δίνονται χρήματα, απορώ πώς δεν υπάρχει κανένα πλαφόν, καμιά εγκύκλιος, να μη δίνουν χρήματα οι ταμίες εάν ο δήμος δεν έχει χρήματα. Και το δεύτερο είναι η τεχνική υπηρεσία, αυτή που σας ανέπτυξα, ότι η δημαρχιακή επιτροπή είναι προϊσταμένη αρχή και εκεί γίνεται το μεγάλο αλισβερίσι. Δεν μιλάω για την ΤΥΔΚ, που είναι υποβαθμισμένες πλήρως και οι οποίες είναι όργανα δεν ξέρω, τα έχουμε χαμένα. Δεν βλέπω όμως σ’ αυτήν την επιτροπή που συνιστάτε να υπάρχει εκπρόσωπος αυτών των δύο διευθύνσεων, της οικονομικής διεύθυνσης Τοπικής Αυτοδιοίκηση και της τεχνικής υπηρεσίας. Αν δεν απατώμαι, η τεχνική υπηρεσία είναι και γενική διεύθυνση. Το θεωρώ πολύ μεγάλο λάθος.
      Αυτή η επιτροπή πρέπει να εμπλουτιστεί με πάρα πολλά στοιχεία και νομίζω ότι θα έπρεπε να προβλέψετε κάποιες προϋποθέσεις που πρέπει οπωσδήποτε να τηρήσει και να επεξεργαστεί αυτή η επιτροπή. Θα πρέπει οπωσδήποτε ο νόμος να την υποχρεώσει να πάρει οικονομικά και στατιστικά στοιχεία όλων των δήμων της τελευταίας πενταετίας, να τα επεξεργαστεί και μετά από εκεί να προχωρήσει στους δήμους. 
      Σας είπα και προηγουμένως και τώρα το λέω αναλυτικότερα, ότι υπάρχει τεράστιο πρόβλημα με τις δημοτικές επιχειρήσεις τις οποίες συνιστούν οι δήμαρχοι. Το είδαμε αυτό στην Ιστιαία, το συνιστούν οι δήμαρχοι για να κάνουν τα έργα προβλέπει ότι η δημοτική επιχείρηση δεν είναι υποχρεωμένη να τηρεί το νόμο περί δημοσίων έργων. Αναθέτει το έργο όπου θέλει, τις προμήθειες όπου θέλει και πλείστες όσες δραστηριότητες των δήμων, σήμερα έχει γίνει της μόδας να γίνονται από δημοτικές επιχειρήσεις. Για ποιο λόγο; Για να γίνεται αλισβερίσι. Για ποιο λόγο; Για να είναι ο δήμαρχος ό,τι θέλει. Και είναι λυπηρό ότι σ’ αυτά τα στοιχεία που μπορείτε με απλές διατάξεις να αντιδράσετε εσείς, δεν αντιδράτε, υποθάλποντες και καλλιεργώντας τη διαπλοκή, περιμένοντας να δημιουργήσετε κάποιους φενταγίν που θα αγωνιστούν για τα συμφέροντά του. Εκεί θα είναι βέβαια οι κόκκινοι μέσα στην κοινωνία και αύριο στις εκλογές θα σας βοηθήσουν. Ε, λοιπόν, με τη διαπλοκή δεν βλέπετε φως. Είδατε τα πράγματα που οδηγούν από μέρα σε μέρα. Φροντίστε, λοιπόν, αυτά τα ζητήματα. Αυτό το άρθρο είναι σημαντικό και είναι προς τιμήν και εύγε και σε σας και στον Υπουργό κ. Σκανδαλίδη που το φέρατε επιτέλους και συνιστάται αυτή η επιτροπή. Φοβούμαι όμως ότι και ο τρόπος συγκρότησής της και οι προϋποθέσεις που βάζετε, δεν θα αποδώσουν έναν Κώδικα Δήμων και Κοινοτήτων που πρέπει να είναι εντελώς διαφορετικός από αυτόν που ως τώρα ίσχυε. Είναι άλλη  η προσωπικότητα, άλλο το νομικό πρόσωπο, άλλη η αποστολή, άλλος ο ρόλος του δήμου σήμερα από ό,τι προηγούμενα. Σήμερα ο δήμος έχει απευθείας επαφή με την Ευρωπαϊκή Ένωση, με τα κέντρα. Σιγά-σιγά βλέπουμε τη νομαρχία και ορθώς εξαφανίζεται. Θα μείνει ο δήμος και η περιφέρεια. Δεν μπορείτε μ’ αυτό τον κώδικα που είχαμε, πρέπει να λάβετε υπόψη πάρα πολλά στοιχεία.
      Κύριε Πρόεδρε, ευχαριστώ. Δεν μπορούμε να πούμε τι θα κάνει ο κώδικας…
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Κεδίκογλου, διευκολύνετε.
     Κύριε Υπουργέ, δυο λέξεις για να προχωρήσουμε. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
     Θα ήθελα να τονίσω ότι η μεταφορά που γίνεται από τα μικτά τμήματα στο Εφετείο, δεν αφορά μεταφορά ψηφοδελτίων αλλά μεταφορά φακέλων συσκευασμένων μέσα σε σάκο. Επομένως, δεν υπάρχει ενδεχόμενο να υπάρχουν φθορές κατά τη μεταφορά του σάκου χωρίς να έχουν ανοιχτεί καθόλου οι φάκελοι από το  κάθε μικτό τμήμα στην έδρα του εφετείου. 
     Όσον αφορά την εξασφάλιση, είπα χθες ότι η εξασφάλιση δεν μπορεί να προέλθει με την ταλαιπωρία δεκάδων χιλιάδων ίσως και εκατοντάδων χιλιάδων ετεροδημοτών που θα αναγκάζονται να φύγουν από το νομό τους, για να πάνε στην έδρα του εφετείου να ψηφίσουν. Η εξασφάλιση θα έλθει με υπουργική απόφαση η οποία θα ρυθμίζει ότι θα μπορούν εκπρόσωποι των κομμάτων –και θα δούμε πόσοι θα είναι αυτοί- να συνοδεύουν μαζί με το δικαστικό αντιπρόσωπο το μεταφερόμενο σάκο.
      Δεύτερον, όσον αφορά αυτό που είπε ο κ. Παυλόπουλος για τις άδειες παραμονής αλλοδαπών, θέλω να πω ότι είναι αστείο, όταν το εξηγώ…
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μου επιτρέπετε μισό λεπτό; Επειδή δεν σας άκουσα χθες, αλλά άκουσα τον κ. Παυλόπουλο σήμερα. Διαβάζω τις τροποποιούμενες διατάξεις, και παρακαλώ να εξηγήσετε ακριβώς σε τι συνίσταται αυτή η τροποποίηση. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό ακριβώς, λέω κύριε Πρόεδρε, ότι είναι αστείο διότι το είπα τρεις φορές στη Βουλή. Δε φταίω εγώ αν δεν είναι ο συνάδελφος μέσα, για να με ακούσει. Ο συνάδελφος, όταν παρακολουθεί το νόμο, έχει τη δυνατότητα να πάρει τα Πρακτικά. 
      Εξήγησα, λοιπόν, ότι αυτό αφορά ανθρώπους οι οποίοι έχουν τα οικονομικά μέσα, επιλέγουν την Ελλάδα ως τόπο διαμονής τους είτε μετά τη σύνταξή τους είτε πριν από τη σύνταξή τους και δεν υπήρχε η δυνατότητα μέχρι σήμερα να πάρουν άδεια παραμονής. Δεν είναι εργαζόμενοι αυτοί. Αυτό ισχύει σε όλες τις χώρες της Ευρωπαϊκής Ένωσης. Δεν είναι δυνατόν να θέλει ένας από τον Καναδά να έλθει να μείνει στην Ελλάδα και εμείς να του λέμε ότι δεν μπορούμε να του δώσουμε άδεια, γιατί δεν υπάρχει διάταξη. 
     Τρίτον, όσον αφορά την κριτική που έγινε για τον κώδικα, για το ότι δεν έχουμε βάλει καθηγητές, θα ήθελα με την ευκαιρία να τους ευχαριστήσω για τη σημαντική δουλειά που έκαναν επί ένα χρόνο δουλεύοντας στις πολλές επιτροπές που είχαμε φτιάξει στο Υπουργείο τους διακεκριμένους πανεπιστημιακούς τον κ. Γετίμη τον κ. Χλέπα, τον κ. Χρυσανθάκη, τον κ. Φλογαΐτη και τον Σωτηρέλη. Αυτοί είναι κάποιοι απ’ αυτούς με τους οποίους το Υπουργείο Εσωτερικών συνεργάστηκε, γιατί υπήρχαν και άλλοι πανεπιστημιακοί δάσκαλοι οι οποίοι βρίσκονται σε αντίστοιχες επιτροπές της ΚΕΔΚΕ ως σύμβουλοι. Όλο αυτό το στελεχιακό δυναμικό των πανεπιστημίων μας, εξειδικευμένο πραγματικά σε πολλά θέματα του κώδικα, έχει προσφέρει σημαντικό έργο, για να φθάσουμε σ’ αυτήν τη φάση όπου όλο αυτό το υλικό που έχει έλθει θα χρειαστεί να γίνει κώδικας. Εκεί χρησιμοποιούμε έμπειρα στελέχη του Υπουργείου μας κυρίως. Είναι γενικοί διευθυντές που καλύπτουν όλες τις διευθύνσεις που έβαζε πριν ο κ. Κεδίκογλου. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, κηρύσσεται περαιωμένη η συζήτηση της ενότητας των άρθρων 1 έως και 15 του νομοσχεδίου και θα γίνει η ψήφισή τους κεχωρισμένως.
      Ερωτάται το Σώμα: Γίνεται δεκτό το άρθρο 1 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 1 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 2 έγινε δεκτό, όπως τροποποιήθηκε από τον κύριο Υπουργό ομοφώνως.
      Ερωτάται το Σώμα: Γίνεται δεκτό το άρθρο 3 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 3 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 4 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΛΑΜΠΡΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 4 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 5 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 6 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 6 έγινε δεκτό ως έχει, ομοφώνως.
      Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό ομοφώνως. 
      Ερωτάται το Σώμα: Γίνεται δεκτό το άρθρο 8 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 8 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 9 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 9 έγινε δεκτό ως έχει ομοφώνως. 
      Ερωτάται το Σώμα: Γίνεται δεκτό το άρθρο 10 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 10 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 11 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 12 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 12 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 13 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 13 έγινε δεκτό ως έχει ομοφώνως.
      Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο 15 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΗΣ ΛΑΜΠΡΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς το άρθρο 15 έγινε δεκτό ως έχει κατά πλειοψηφία.
      Εισερχόμαστε στη συζήτηση των τροπολογιών. 
      Υπενθυμίζω ότι υπάρχει μία υπουργική τροπολογία, δεκαπέντε εμπρόθεσμες τροπολογίες Βουλευτών οι οποίες και θα συζητηθούν και έξι εκπρόθεσμες οι οποίες δεν συζητούνται, για να είμαστε σαφείς.
      Ξεκινούμε πρώτα από την υπουργική τροπολογία. Πρόκειται για την τροπολογία με γενικό αριθμό 1452 και ειδικό 184 των Υπουργών Εσωτερικών και Οικονομίας, «Αύξηση θέσεων συμβούλων ΑΣΕΠ». 
      Ο εισηγητής του ΠΑΣΟΚ  κ. Βαϊνάς, έχει το λόγο.
      ΙΩΑΝΝΗΣ ΒΑΪΝΑΣ: Δεν έχω κάποια παρατήρηση, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, η τροπολογία αφορά τη λειτουργία του ΑΣΕΠ. Δεκτή. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Δεν έχω κάποια παρατήρηση, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος άλλος συνάδελφος που θέλει να μιλήσει; Κανείς.
      Ο κύριος Υπουργός θέλει να πει κάτι;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της τροπολογίας με γενικό αριθμό 1452 και ειδικό 184.
      Ερωτάται το Σώμα: Γίνεται δεκτή η τροπολογία;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1452 και ειδικό 184 έγινε δεκτή ομοφώνως και θα αριθμηθεί ως ίδιο άρθρο στο νομοσχέδιο. 
      Προχωρούμε τώρα στη συζήτηση των τροπολογιών των κυρίων Βουλευτών. Οι τροπολογίες αυτές θα συζητηθούν με τη σειρά καταθέσεως.
      Πρώτη είναι η τροπολογία με γενικό αριθμό 1424 και ειδικό 169 του Βουλευτή του κ. Τσιαρτσιώνη.
      Ο κ. Τσιαρτσιώνης έχει το λόγο.
      ΝΙΚΟΛΑΟΣ ΤΣΙΑΡΤΣΙΩΝΗΣ: Ευχαριστώ, κύριε Πρόεδρε.
     Κύριε Υπουργέ, η τροπολογία αφορά τους περισσότερους εξ ημών οι οποίοι έχουν αποσπάσει υπαλλήλους του ευρύτερου δημοσίου τομέα από φορείς και βεβαίως στις ενδεχόμενες αποκρατικοποιήσεις σ’ αυτούς τους φορείς στην πορεία μπορεί να χάσει την πλειοψηφία των μετοχών το δημόσιο. Επομένως, με τον έναν ή τον άλλο τρόπο μπορεί κάποια στιγμή αυτοί οι άνθρωποι να μην μπορούν πλέον να είναι αποσπασμένοι στα γραφεία μας. 
     Γι’ αυτό εισηγούμαστε τη ρύθμιση στο νόμο αυτό, αυτοί οι άνθρωποι από τους οργανισμούς που εξέρχονται από το δημόσιο τομέα, ανεξαρτήτως της σύνθεσης του μετοχικού κεφαλαίου, να μπορούν να συνεχίζουν να είναι αποσπασμένοι στα γραφεία ως συνεργάτες και χωρίς οποιαδήποτε άλλη αλλοίωση ή μείωση γενικώς των δικαιωμάτων τους.
      Νομίζω ότι πάρα πολλοί συνάδελφοι έχουν αυτό το πρόβλημα. Πιστεύω ότι μία τέτοια ρύθμιση μπορεί και να κρατήσει αυτούς τους συνεργάτες, αλλά βεβαίως να διευκολύνει κι εμάς στο έργο μας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν γίνεται δεκτή η τροπολογία. Το Υπουργείο Εσωτερικών πρόκειται να φέρει τον επόμενο μήνα ένα νομοσχέδιο με θέμα τις μετατάξεις και θα είναι ευκαιρία εκεί να την καταθέσετε, κύριοι συνάδελφοι. 
     Όσον αφορά τις αμοιβές –γιατί νομίζω ότι έχει μέσα ένα θέμα αμοιβών- ασφαλώς ούτε σε εκείνο το νομοσχέδιο θα μπορέσουν να περάσουν. Τα μισθολογικά θέματα πρέπει να πάνε στο νομοσχέδιο του Υπουργείου Οικονομικών. 
      ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος συνάδελφος που θέλει να πάρει το λόγο επ’ αυτής της τροπολογίας;
     Κανείς. 
      Συνεπώς η τροπολογία δεν γίνεται δεκτή από τον κύριο Υπουργό.
      Εισερχόμαστε στη συζήτηση της τροπολογίας με γενικό αριθμό 1441 και ειδικό 175. Η τροπολογία αυτή έχει ίδιο θέμα με την τροπολογία με γενικό αριθμό 1442 και ειδικό 176 και μπορούν να συζητηθούν από κοινού. 
      Το λόγο έχει ο κ. Βαϊνάς. 
      ΙΩΑΝΝΗΣ ΒΑΪΝΑΣ: Κύριε Πρόεδρε, οι τροπολογίες αυτές αναφέρονται στη ρύθμιση χρεών προς το ΙΚΑ, με απόφαση διοικητού του ΙΚΑ, των δημοτικών επιχειρήσεων ή διαδημοτικών επιχειρήσεων και νομίζω ότι πρέπει να αντιμετωπισθεί, κύριε Υπουργέ, η περίπτωση αυτή για να μπορέσουν αυτές οι δημοτικές επιχειρήσεις να ανταποκριθούν στις απαιτήσεις του ΙΚΑ γιατί διαφορετικά δεν πρόκειται να πληρώσουν και θα καταρρεύσουν. Έτσι ούτε το ΙΚΑ θα πάρει τα λεφτά του και οι δημοτικές επιχειρήσεις, όπως είπα, δεν θα επιβιώσουν. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, θέλω να ενισχύσω τα όσα είπε ο κ. Βαϊνάς. Έχει απόλυτα δίκιο. Κύριε Υφυπουργέ, γνωρίζετε πάρα πολύ καλά ότι υπάρχουν πολλές δημοτικές επιχειρήσεις με χρέη προς το ΙΚΑ, αδυνατούν να τα καταβάλουν εφάπαξ σύμφωνα με την κείμενη νομοθεσία και θα είναι μία ανάσα και για τις δημοτικές επιχειρήσεις αυτή η ρύθμιση και για το ΙΚΑ το οποίο θα εισπράξει βεβαίως με μία καθυστέρηση, με δόσεις, χρήματα. Και οι διαδημοτικές επιχειρήσεις ακριβώς το ίδιο πρόβλημα αντιμετωπίζουν.
     Νομίζω, κύριε Υφυπουργέ, ότι πρέπει να δεχθείτε την τροπολογία αυτή.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λαμπρόπουλος έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, θα ενώσω και εγώ τη φωνή μου με τους εκλεκτούς προλαλήσαντες συναδέλφους τον κ. Κουβέλη και τον κ. Βαϊνά. Πρέπει να δώσουμε την ευκαιρία να σταθούν στα πόδια τους οι επιχειρήσεις. Νομίζω ότι μπορούμε να το κάνουμε και έχουμε χρέος να το κάνουμε. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Κύριε Υπουργέ, επειδή πολλές από τις δημοτικές αρχές είναι και καινούριες, προέκυψαν μετά τις εκλογές, βρήκαν τεράστιο πρόβλημα μπροστά τους και αυτήν τη στιγμή αδυνατούν να ανταπεξέλθουν στις υποχρεώσεις. Από την άλλη μεριά, πρέπει να λάβετε υπόψη ότι ούτως ή άλλως δεν πληρώνει κανένας τίποτα και επομένως η ρύθμιση αυτή –γιατί είχα και την πρωτοβουλία στο προηγούμενο νομοσχέδιο να την ξανασυζητήσω και τη βλέπει θετικά ο κ. Ρέππας, πιστεύω να έχετε συνεννοηθεί κιόλας- δίνει τη δυνατότητα να μπορέσει και το ΙΚΑ να πάρει κάποια χρήματα αλλά και οι ΟΤΑ να διευκολυνθούν.
     Πιστεύω ότι είναι στη σωστή κατεύθυνση και πρέπει να το δεχθείτε. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Οι δημοτικές επιχειρήσεις που δημιουργήθηκαν είναι αποτέλεσμα της συνολικότερης πολιτικής που εφαρμόζετε στην Τοπική Αυτοδιοίκηση. Ενώ παρέχουν κοινωνικές υπηρεσίες και θα έπρεπε να είναι υπηρεσίες του δήμου, οι δήμαρχοι αναγκάστηκαν, λόγω της μείωσης των πόρων που κεντρικά δίνονται στην Τοπική Αυτοδιοίκηση, λόγω του ότι εμποδίζονταν στο να προσλάβουν προσωπικό, λόγω της προώθησης της πολιτικής της ανταποδοτικότητας και όχι της δωρεάν παροχής των υπηρεσιών, στο να κάνουν τις δημοτικές επιχειρήσεις με αποτελέσματα δυσμενή και στις εργασιακές σχέσεις των εργαζομένων. 
     Φθάσαμε εδώ που φθάσαμε και αδυνατούν πολλές δημοτικές επιχειρήσεις να ανταποκριθούν. Θα τις αφήσουμε να κλείσουν; Θα τις πηγαίνει το ΙΚΑ στα δικαστήρια; Δεν νομίζουμε ότι είναι σωστό. Μπορεί να υπάρξει μια τέτοια λύση ή δεν ξέρω ποια άλλη, αλλά επειδή μ’ αυτές τις ρυθμίσεις υπάρχουν και απώλειες στο ΙΚΑ με συνέπειες συνολικότερες για τη λειτουργία του ΙΚΑ, για τις συντάξεις κλπ., η άποψή μας είναι οι όποιες απώλειες να αναπληρωθούν από τον κρατικό προϋπολογισμό. Να μη φορτώνουμε μετά και λέμε ότι το ΙΚΑ είναι χρεοκοπημένο κλπ. Αν ασκείτε κοινωνική πολιτική, να πληρώνει ο κρατικός προϋπολογισμός. Δεν θα τα φορτώνουμε στα ασφαλιστικά ταμεία. Αυτό είναι το σωστό.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βλάχος έχει το λόγο.
      ΓΕΩΡΓΙΟΣ ΒΛΑΧΟΣ: Κύριε Πρόεδρε, ενώνω και εγώ τη φωνή μου με τους προλαλήσαντες. Θεωρώ ότι το αίτημα είναι δίκαιο, διότι δεν υπάρχει εμπειρία σε πολλές δημοτικές επιχειρήσεις. Αν θέλουμε να τις στηρίξουμε, πρέπει πραγματικά να τις διευκολύνουμε.
     Και βεβαίως ο έλεγχος είναι επιθυμητός και πρέπει να γίνεται αλλά όχι μ’ αυτόν τον τρόπο. Στο κάτω-κάτω αν θέλουν να αποδώσουν τα χρήματα, πρέπει να τις διευκολύνουμε. Ουκ αν λάβεις παρά του μη έχοντος. Κανείς δεν θα πάει στο δικαστήριο δημοτική επιχείρηση και θα δικαιωθεί. Πρέπει να τις διευκολύνουμε να μάθουν να συνεργάζονται έστω και με καθυστέρηση. Είναι ο μόνος τρόπος και η μόνη διέξοδος να μπορέσει και το ΙΚΑ να εισπράξει τα χρήματά του. Αλλά όχι μόνο το ΙΚΑ. Υπάρχουν και άλλοι οργανισμοί. Υπάρχουν και άλλα θέματα με την ΕΥΔΑΠ κλπ. Μόνο έτσι θα μπορέσουν να πάρουν τα χρήματα. Πρέπει να βάλουμε σε ένα σωστό κανάλι λειτουργίας αυτές τις δημοτικές επιχειρήσεις μιας και όλοι συμφωνούμε ότι πρέπει να υπάρχουν γιατί προσφέρουν έργο. Απλά, πρέπει να μπουν σε μια πιο σωστή λειτουργία. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο επί των δύο τροπολογιών με γενικό αριθμό 1441 και ειδικό 175 και 1442 και ειδικό 176.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ αποδέχομαι επί της αρχής τις τροπολογίες. Έχετε απόλυτο δίκιο όλοι όσοι τοποθετηθήκατε να λέτε ότι υπάρχει ένα πρόβλημα στις δημοτικές επιχειρήσεις και πρέπει να βρούμε έναν τρόπο να ρυθμιστούν τα χρέη τους. Όμως θα υπάρξουν κάποιες προϋποθέσεις και θα διαβάσω μετά πώς θα διατυπωθούν.
     Πρώτα-πρώτα δεν θα ξεχωρίζουμε τις επιχειρήσεις σε επιχειρήσεις που έχουν διακόσιους εργαζόμενους ή πάνω από διακόσιους εργαζόμενους. Αυτό είναι το ένα.
      Δεύτερον δεν θα μπαίνει η υποχρέωση να καταβληθεί προκαταβολικά το 8% γιατί μπορεί να υπάρχουν επιχειρήσεις που δεν έχουν το 8% να το καταβάλουν. Αν λέμε σε εξήντα μηνιαίες δόσεις, θα καταβάλουν την πρώτη δόση.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Τρίτον, αυτό το θέμα που έβαλε ο κ. Σκυλλάκος στο τέλος, αλλά δεν το έβαλε σωστά. Δεν γίνεται για την επιχείρηση τη δημοτική της οποίας μοναδικός μέτοχος είναι ο δήμος να πληρώνει ο κρατικός προϋπολογισμός. Ο δήμος θα πληρώσει. Αυτός είναι ο μέτοχος ο αποκλειστικός. Όλες τις μετοχές της επιχείρησης τις έχει ο δήμος. Επομένως, εδώ θα πρέπει να υπάρξει η διασφάλιση που βάλατε για το ΙΚΑ. Και πολύ σωστά τη βάλατε γιατί δεν φταίει σε τίποτε το ασφαλιστικό ταμείο να χρεώνεται, να μη μπορεί να εισπράττει και στο τέλος να πληρώνουν αυτοί που θα συνταξιοδοτηθούν από το ΙΚΑ. 
      Θα πρέπει, λοιπόν, αν δεν υπάρχει συνέπεια στην καταβολή των δόσεων από πλευράς δημοτικής επιχείρησης να δώσουμε τη δυνατότητα να παρακρατούνται οι δόσεις αυτές από το Ταμείο Παρακαταθηκών και Δανείων για λογαριασμό του ΙΚΑ και να αποδίδονται στο ΙΚΑ. 
      Έχω, λοιπόν, διατυπώσει αυτές τις τροπολογίες που καταθέσατε με γενικούς αριθμούς 1441 και 1442 ως εξής: «Επιτρέπεται με απόφαση της επιτροπής αναστολών του ΙΚΑ η ρύθμιση των μέχρι 31.12.2002 οφειλών προς το ΙΚΑ δημοτικών επιχειρήσεων, των οποίων μοναδικός μέτοχος είναι ο οικείος δήμος σε εξήντα ισόποσες κατά ανώτατο όριο μηνιαίες δόσεις». Γιατί μπορεί κάποιος να θέλει και σε λιγότερες δόσεις αν έχει τη δυνατότητα να τις καταβάλει για να εξοφλήσει τα χρέη του. Και συνεχίζει: «Σε περίπτωση μη τήρησης των όρων της ρύθμισης, το υπόλοιπο της οφειλής μετά των προσαυξήσεων» -γιατί παύει να υπάρχει ρύθμιση πλέον- «παρακρατείται μηνιαίως από τους αυτοτελείς πόρους που χορηγεί το ΥΠΕΣΔΑ στους δήμους και στις κοινότητες και αποδίδεται στο ΙΚΑ».
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Το πρώτο ερώτημα είναι εάν συμφωνούν οι δήμοι, εάν έχετε συνεννοηθεί με την ΚΕΔΚΕ και συμφωνούν μ’ αυτήν την τελική ρύθμιση ότι εάν δεν πληρώσουν μία δόση, με τις προσαυξήσεις θα τα κρατάτε από εκεί. Φοβάμαι ότι ήδη έχουν περιοριστεί οι πόροι της Τοπικής Αυτοδιοίκησης. Τους χρωστάτε 1,5 τρισεκατομμύριο δραχμές από το 1990 έως το 2000. Τα διεκδικούν –όσο τα διεκδικούν και όποιοι τα διεκδικούν- και τώρα εσείς έρχεστε και λέτε ότι εάν δεν τα πληρώσει η επιχείρηση, θα τα πληρώσετε εσείς, συν τις προσαυξήσεις. Θα ήθελα να μάθω, λοιπόν, εάν υπάρχει σύμφωνη γνώμη της ΚΕΔΚΕ. 
     Εγώ δεν έθεσα αυτό το ζήτημα. Εγώ έθεσα το θέμα ότι το ΙΚΑ θα έχει κάποιες απώλειες, διότι με τις πολλές δόσεις που θα υπάρχουν, είναι λιγότερα τελικά τα χρήματα που μπαίνουν στο ταμείο του ΙΚΑ, τα οποία μπαίνουν με μεγάλη καθυστέρηση. Σ’ αυτό το ποσό  αναφέρθηκα και δεν έκανα κουβέντα για το εάν δεν πληρώσει κάποιος, να τα πληρώσει ο κρατικός προϋπολογισμός. 
      Όμως, υπάρχει ένα θέμα. Υπάρχουν πολλοί δήμοι που έχουν ανάγκη χρηματοδότησης για να μην κλείσουν. Θα έχουμε και δημοτικές επιχειρήσεις που θα κλείσουν και δήμους που θα κλείσουν με τη ρύθμιση, έτσι όπως την κάνετε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βαϊνάς.
      ΙΩΑΝΝΗΣ ΒΑΪΝΑΣ: Κατ’ αρχάς, με τη ρύθμιση έτσι όπως τη δέχεται ο κύριος Υπουργός, συμφωνώ, μόνο που πρέπει να συμπεριλάβει και τις αμιγείς διαδημοτικές επιχειρήσεις, γιατί το ίδιο πρόβλημα αντιμετωπίζουν και αυτές. Δεν υπάρχει το πρόβλημα μόνο στις επιχειρήσεις ενός δήμου, αλλά και στις διαδημοτικές επιχειρήσεις. 
      Νομίζω, λοιπόν, ότι θα πρέπει να τις συμπεριλάβουμε και αυτές.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υφυπουργέ, δεν μπορώ να αντιληφθώ γιατί θέλετε τις προσαυξήσεις. Από την ώρα που η δημοτική επιχείρηση δεν είναι συνεπής στην καταβολή των δόσεων, οι δόσεις θα εισπράττονται με συνέχεια από το ΙΚΑ, διότι θα παρακρατούνται οι σχετικοί πόροι από το Ταμείο Παρακαταθηκών και θα αποδίδονται στο ΙΚΑ.
     Κατά συνέπεια, δεν έχει νόημα η ύπαρξη προσαυξήσεων, διότι η ροή των δόσεων θα υφίσταται, πλην, όμως, κάποια στιγμή, εάν δεν είναι συνεπής η δημοτική επιχείρηση στην καταβολή των δόσεων, θα παρεμβάλλεται το Ταμείο Παρακαταθηκών. 
     Θα σας παρακαλέσω να αφαιρέσετε τις προσαυξήσεις. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ:  Με κάλυψε ο κ. Κουβέλης, με τον οποίο συμφωνώ απόλυτα. Βάζετε κλειδί στην υπόθεση. Τη στιγμή που θα παρακρατείτε από το Ταμείο Παρακαταθηκών και Δανείων τη δόση που παίρνει μέσω των πόρων προς τους ΟΤΑ, δεν υπάρχει λόγος να διατηρήσετε την έννοια του προστίμου. 
     Επομένως, αφήστε το όπως το έχετε και όπως το διατύπωσε ο κ. Κουβέλης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Απαλείφονται –έχουν δίκιο οι συνάδελφοι που το έθεσαν- οι λέξεις «μετά των προσαυξήσεων».
     Επίσης, τροποποιούνται οι λέξεις «των οποίων μοναδικός μέτοχος είναι ο οικείος δήμος» σε «των οποίων μοναδικοί μέτοχοι είναι Οργανισμοί Τοπικής Αυτοδιοίκησης», οπότε καλύπτονται και οι διαδημοτικές επιχειρήσεις.
      Θα ήθελα να απαντήσω στον κ. Σκυλλάκο για το θέμα που έθεσε για τη σύμφωνη γνώμη της ΚΕΔΚΕ. Εμείς έχουμε συστήσει μία επιτροπή από στελέχη του Υπουργείου, στελέχη του Ταμείου Παρακαταθηκών και Δανείων και στελέχη της ΚΕΔΚΕ, όπου κοιτάμε συνολικότερα το θέμα των χρεών και των δήμων προς το Ταμείο Παρακαταθηκών και Δανείων και θα φθάναμε σε μία ρύθμιση.
      Ερχόμαστε τώρα αποσπασματικά μ’ αυτήν τη ρύθμιση, γιατί το μεγάλο πρόβλημα είναι το εξής: Οι δημοτικές επιχειρήσεις πραγματικά υλοποιούν κάποια κοινωνικά προγράμματα, επειδή δεν μπορούσαν τα χρήματα να πηγαίνουν στο δήμο, αφού έπρεπε να πάνε σε νομικό πρόσωπο ιδιωτικού δικαίου.
      Μη καταβάλλοντας, λοιπόν, τις ασφαλιστικές εισφορές, δεν μπορούν να πάρουν ασφαλιστική ενημερότητα, η οποία είναι απαραίτητη για να μπορέσουν να τους δοθούν τα χρήματα, με αποτέλεσμα να μένουν αυτήν τη στιγμή απλήρωτοι εκατοντάδες εργαζόμενοι. Θέλουμε να λύσουμε άμεσα αυτό το θέμα, γι’ αυτό περνάμε σήμερα την τροπολογία. Αλλιώς, θα πήγαινε στη συνολική ρύθμιση, η οποία πιστεύουμε ότι θα είναι έτοιμη μέσα στον επόμενο μήνα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ, διαβάστε άλλη μια φορά τη διάταξη όπως διατυπώθηκε οριστικά.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): «Επιτρέπεται με απόφαση της Επιτροπής Αναστολών του Ι.Κ.Α. η ρύθμιση των μέχρι 31.12.2002 οφειλών προς το Ι.Κ.Α. δημοτικών επιχειρήσεων, των οποίων μοναδικός μέτοχος είναι η Τοπική Αυτοδιοίκηση, σε εξήντα ισόποσες κατ’ ανώτατο όριο μηνιαίες δόσεις. Σε περίπτωση μη τήρησης των όρων της ρύθμισης, το υπόλοιπο της οφειλής παρακρατείται μηναίως από τους αυτοτελείς πόρους που χορηγεί το ΥΠ.ΕΣ.Δ.Δ.Α. στους δήμους και κοινότητες και αποδίδεται στο Ι.Κ.Α.».
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ.
      Κύριοι συνάδελφοι, εισερχόμαστε στην ψήφιση της τροπολογίας με γενικό αριθμό 1441 και ειδικό αριθμό 175 όπως διατυπώθηκε από τον κύριο Υπουργό.
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, Δεκτή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς η τροπολογία με γενικό αριθμό 1441 και ειδικό αριθμό 175 έγινε δεκτή όπως διατυπώθηκε από τον κύριο Υπουργό.
      Εισερχόμαστε στην ψήφιση της τροπολογίας με γενικό αριθμό 1442 και ειδικό αριθμό 176 όπως διατυπώθηκε από τον κύριο Υπουργό.
      Ερωτάται το Σώμα: Γίνεται δεκτή η τροπολογία;
      ΠΟΛΛΟΙ ΒΟΥΛΕΥΤΕΣ: Δεκτή, Δεκτή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς η τροπολογία με γενικό αριθμό 1442 και ειδικό αριθμό 176 έγινε δεκτή όπως διατυπώθηκε από τον κύριο Υπουργό.
      Κύριοι συνάδελφοι, εισερχόμαστε στη συζήτηση της υπ’ αριθμόν 1444/178 από 10.4.2003 τροπολογίας.
      Το λόγο έχει ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Κύριε Υπουργέ, γνωρίζουμε όλοι ότι οι αποσπασμένοι στα γραφεία των Βουλευτών κατά κύριο λόγο μετέχουν στις εκλογικές διαδικασίες όποιες και αν είναι αυτές, είτε είναι δημοτικές είτε νομαρχιακές είτε βουλευτικές είτε ευρωεκλογές. Είναι δίκαιο, όπως αιτιολογούμε στην αιτιολογική έκθεση, να λαμβάνουν και αυτοί το εκλογικό επίδομα. 
     Κατά το χρόνο διεξαγωγής όλων αυτών των εκλογικών διαδικασιών οι άνθρωποι αυτοί εργάζονται νύχτα-μέρα, Σάββατα και Κυριακές. Επομένως, είναι δικαιότερο από κάθε άλλη περίπτωση υπαλλήλου. Γι’ αυτό προτείνουμε να κάνετε δεκτή αυτήν την τροπολογία όπως έχει διατυπωθεί, έτσι ώστε και αυτοί να λαμβάνουν το εκλογικό επίδομα, όπως το παίρνουν οι υπάλληλοι γενικότερα του Υπουργείου Εσωτερικών ή των Νομαρχιακών και των Τοπικών Αυτοδιοικήσεων.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βλάχος.
      ΓΕΩΡΓΙΟΣ ΒΛΑΧΟΣ: Κυρία Πρόεδρε, αν κάποιος –νομίζω- δικαιούται να παίρνει ένα εκλογικό επίδομα, αυτοί είναι οι συνεργάτες στα πολιτικά γραφεία που ζουν καθημερινά τον αγώνα και την αγωνία των εκλογών.
     Εγώ, ως ένας Βουλευτής θέλω να πω ότι έχω  δυσκολία πραγματικά να βρω συνεργάτες και να αποσπάσω στο γραφείο μου. Όλο και λιγότεροι άνθρωποι δεν δέχονται να έρχονται στα πολιτικά γραφεία διότι πραγματικά οι συνθήκες είναι πάρα πολύ δύσκολες και οι ώρες απασχόλησης πολλές. Ιδιαίτερα στην περίοδο των εκλογών η κατάσταση αυτή χειροτερεύει ακόμα περισσότερο.
     Δικαιούνται, λοιπόν, να έχουν αυτό το εκλογικό επίδομα και είναι και ένα κίνητρο για κάποιους ανθρώπους –ένα από τα κίνητρα που πρέπει να έχουν- για να έρθουν να ασχοληθούν κοντά σε εμάς με την πολιτική εμείς επιλέγουμε να ασχοληθούμε με την πολιτική, είναι επιλογή μας και δεχόμαστε τα καλά και τα κακά. Αυτοί οι άνθρωποι που έρχονται να είναι συνεργάτες και πολλές φορές να καλύπτουν σημαντικό μέρος από το δικό μας έργο πρέπει να έχουν κάποια κίνητρα, αλλιώς γιατί να το κάνουν; Ένα από τα κίνητρα αυτά είναι το εκλογικό επίδομα. Νομίζω ότι πραγματικά πρέπει να το ρυθμίσουμε και να μην τους το στερήσουμε αυτήν τη φορά. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Οι αποσπασμένοι στα γραφεία των Βουλευτών γνωρίζουν με ποιες προϋποθέσεις έρχονται. Ορισμένες φορές χάνουν και κάποια επιδόματα και κάποιες υπερωρίες. Από την άλλη το εκλογικό επίδομα δίδεται σε δημόσιους υπάλληλους οι οποίοι απασχολούνται αποκλειστικά με το έργο της Δημόσιας Διοίκησης και δεν υπηρετούν στο γραφείο κάποιου Βουλευτή. Δηλαδή ο αιτιολογικός λόγος του επιδόματος δεν ταιριάζει με την ιδιότητα και το έργο που προσφέρουν. Βέβαια εάν το πάμε με το βάρος και με το πόσο έργο προσφέρουν ορισμένοι αποσπασμένοι συνεργάτες και κατά την περίοδο των εκλογών αλλά και κάποιες άλλες κρίσιμες στιγμές, μπορεί το βάρος αυτό να είναι μεγαλύτερο. Πάντως δεν ταιριάζει το ένα με το άλλο. Εμείς δεν συμφωνούμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, ασφαλώς δεν μπορεί να γίνει δεκτή από την Κυβέρνηση μια τέτοια τροπολογία. Αλλά θα ήταν προς τιμήν όλων μας να μην έρχονται στη Βουλή καν τέτοιες τροπολογίες που μας εκθέτουν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επομένως η τροπολογία με γενικό αριθμό 1444 απορρίπτεται. 
     Εισερχόμαστε στη συζήτηση της τροπολογίας με γενικό αριθμό 1445 και ειδικό 179 κατατεθείσας στις 11.4.2003 των συναδέλφων κυρίων Τσιόγκα και Σκυλλάκου.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Είναι ένα αίτημα που έχει απευθυνθεί σε όλα τα κόμματα. Είναι υπαρκτό το πρόβλημα γι’ αυτούς οι οποίοι είχαν γίνει αορίστου χρόνου με το ν. 2839/97. Αυτοί στην πορεία εξαιρέθηκαν. Δόθηκε μια διαφορετική ερμηνεία. Υπάρχει και ένα υπόμνημα που έχουν μοιράσει και έχει βάση.
     Η άποψή μας είναι ότι πρέπει να αντιμετωπιστεί το θέμα θετικά από το Υπουργείο. Το πρόβλημα αυτό προέκυψε από την έρευνα και κάποια αντιπαράθεση που υπήρξε ανάμεσα σε ένα-δύο νομούς και στην ερμηνεία που έδωσε το ΑΣΕΠ. Εξάλλου δεν απαγορεύεται ούτε από το Σύνταγμα η λύση αυτού του προβλήματος με μεταγενέστερο νόμο, διότι αφορά ρύθμιση που έγινε πριν ψηφιστεί το Σύνταγμα. Βεβαίως παραμένει και το μεγάλο πρόβλημα τι θα γίνει με τους υπόλοιπους εκτάκτους. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε, αυτή η τροπολογία δεν θα ερχόταν στη Βουλή αν πράγματι δεν είχαν προκύψει προβλήματα ερμηνείας. 
     Κατά συνέπεια η τροπολογία επιχειρεί, κύριε Υφυπουργέ, να αποκαταστήσει τα πράγματα, δηλαδή να μιλήσει για την αληθή έννοια της ρυθμίσεως. Και η αληθής έννοια είναι ότι στις εξαιρέσεις της περιπτώσεως γ΄ της παραγράφου 10 του άρθρου 17 του ν. 2839/ 97 δεν περιλαμβάνεται το απασχοληθέν σε θέσεις επιμορφωτών προσωπικό των ΝΕΛΕ του οποίου η πρόσληψη και απασχόληση διέπεται από ειδικό καθεστώς. Η τήρηση των ειδικών προϋποθέσεων πρόσληψης και απασχόλησης του προσωπικού αυτού αρκεί για τη συνδρομή της προϋπόθεσης της περιπτώσεως δ΄ της παραγράφου 1 του άρθρου 17 του ιδίου νόμου.
      Νομίζω ότι η αποδοχή εκ μέρους σας αυτής της τροπολογίας, αποκαθιστά τα πράγματα διότι δεν κάνει τίποτε άλλο παρά να ομιλεί για την αληθή έννοια της σχετικής διατάξεως. Πρέπει να τη δεχτείτε διότι πέραν όλων των άλλων υπάρχει και ένα ουσιαστικό πρόβλημα μ’ αυτούς τους εργαζομένους.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Βαϊνάς έχει το λόγο.
      ΙΩΑΝΝΗΣ ΒΑΪΝΑΣ: Προτείνω την αποδοχή αυτής της τροπολογίας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Και εμείς συμφωνούμε με την τροπολογία αυτή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να δηλώσω ότι στο επόμενο νομοσχέδιο που θα φέρει το Υπουργείο Εσωτερικών θα υπάρξει ευθεία διάταξη που δεν μπόρεσε να περάσει σ’ αυτό το νομοσχέδιο, διότι ήρθε αργά κάποια τροπολογία. Δεν είχαν γνώση ο συναρμόδιος Υπουργός Παιδείας αλλά και ο Υπουργός Οικονομικών ούτε και έκθεση του Γενικού Λογιστηρίου του Κράτους. Σε επόμενο νομοσχέδιο, λοιπόν, θα νομοθετηθεί αυτό το θέμα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς η προτεινόμενη τροπολογία απορρίπτεται.
     Προχωρούμε στη συζήτηση της τροπολογίας με γενικό αριθμό 1446 και ειδικό 180 των κυρίων Τσιόγκα και Σκυλλάκου.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Μιλάμε για μια τροπολογία η οποία έρχεται και επανέρχεται. Αφορά τους επιτυχόντες μεν, αλλά μη προσληφθέντες. Δηλαδή μιλάμε γι’ αυτούς που έπιασαν τη βάση, αλλά δεν προσλήφθηκαν στο διαγωνισμό του δημοσίου του 1997. Ανάλογη ρύθμιση σε παλαιότερο διαγωνισμό υπήρξε και μπήκαν άτομα που είχαν πιάσει τη βάση, αλλά δεν είχαν προσληφθεί. 
     Αυτό το πρόβλημα πρέπει να λυθεί, διότι υπάρχουν αδικίες και ανισότιμη μεταχείριση στον τρόπο με τον οποίο γινόταν ο διαγωνισμός. Μπορούσαν να κάνουν μόνο σε μία νομαρχία αίτηση και για περιορισμένο αριθμό θέσεων σε διάφορους κλάδους. Έτσι, αλλού με υψηλούς βαθμούς δεν προσλήφθηκαν και προσλήφθηκαν αλλού με χαμηλούς βαθμούς. Παραδοχή αυτής της αδικίας ήταν το γεγονός ότι μετέπειτα διαγωνισμοί πήραν υπόψη τους αυτές τις αδικίες και προσέχουν ώστε να μην υπάρχει αυτή η ανισότιμη μεταχείριση. 
      Εάν απορρίψετε αυτήν την τροπολογία, θα πρέπει το Υπουργείο να πει καθαρά τι θα γίνει με αυτούς τους ανθρώπους, διότι πάνε στο Υπουργείο, τους δίνουν ελπίδες, αλλά τελικά χωρίς να βλέπουν λύση του προβλήματος. Εμείς πιστεύουμε ότι το πρόβλημα μπορεί να λυθεί στην κατεύθυνση της τροπολογίας που καταθέσαμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κυρία Πρόεδρε, όντως έτσι έχει το θέμα. Αυτοί οι συμπολίτες μας ταλαιπωρούνται διότι πάνε κι έρχονται στους υπουργικούς προθαλάμους, στην προσπάθειά τους να πείσουν την πολιτική ηγεσία να κάνει αποδεκτό το δίκαιο αίτημά τους. Αντιλαμβάνομαι ότι ο κύριος Υπουργός θα μας πει ότι δεν υπάρχει έκθεση του Γενικού Λογιστηρίου. 
     Πρέπει όμως, κύριε Υπουργέ, να δεσμευθείτε αναφορικά με την αντιμετώπιση του προβλήματος. Πιστεύω ότι δεν αποτελεί ορθή αντιμετώπιση των πολιτών, το να παίρνουν γενικές και αόριστες υποσχέσεις και να παραπέμπεται το θέμα τους στις ελληνικές καλένδες. Διαμαρτύρονται, διαδηλώνουν και στέλνουν υπομνήματα στα κόμματα και στην Κυβέρνηση. Το αίτημά τους είναι απόλυτα δίκαιο. Αν δεν είστε σήμερα έτοιμος, αφού δεν έχετε και την έκθεση του Γενικού Λογιστηρίου, πέστε μας προς ποία κατεύθυνση αντιμετωπίζετε το θέμα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Κι εμείς συμφωνούμε να λυθεί το θέμα στη βάση που τέθηκε από τον κύριο συνάδελφο. Σίγουρα η απάντηση του κυρίου Υπουργού θα είναι ότι δεν υπάρχει έκθεση του Γενικού Λογιστηρίου. Πάντως αυτοί οι άνθρωποι είναι επιτυχόντες ενός διαγωνισμού. Επειδή έχουν ρυθμιστεί παρόμοιες περιπτώσεις θα πρέπει να δώσετε μια οριστική λύση, για να βγουν από την ομηρία στην οποία βρίσκονται όλα αυτά τα χρόνια. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Υπουργός. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, νομίζω ότι οι συνάδελφοι που τοποθετήθηκαν ήδη προεξόφλησαν ποια θα είναι η απάντησή μου και αυτή δεν  μπορεί να είναι άλλη από το ότι δεν μπορεί να συζητηθεί η τροπολογία, γιατί δεν υπάρχει η έκθεση του Γενικού Λογιστηρίου του Κράτους. 
     Όσον αφορά το δεύτερο θέμα που έχει σχέση με τη δέσμευση, θα ήθελα να τονίσω ότι δεν ετέθη θέμα να έρθουμε εδώ σήμερα και να συζητήσουμε τι θα γίνει. Δεν είναι αντικείμενο του σημερινού νομοσχεδίου. Εξάλλου, οι δικές μου αρμοδιότητες είναι αρμοδιότητες της αυτοδιοίκησης. Θα σας δοθεί η ευκαιρία στο επόμενο νομοσχέδιο που θα φέρει το Υπουργείο για τις μετατάξεις και που αφορά αρμοδιότητες του τέως Υπουργείου Προεδρίας. Να θέσετε αυτό το θέμα τότε και να το συζητήσετε. Όμως, αυτή η τροπολογία δεν είναι δυνατόν να γίνει δεκτή σήμερα εξαιτίας αντικειμενικών λόγων που είναι η έλλειψη της έκθεσης του Γενικού Λογιστηρίου του Κράτους. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κουβέλης. 
     ΦΩΤΗΣ ΚΟΥΒΕΛΗΣ: Κύριε Υφυπουργέ, το Υπουργείο είναι ενιαίο ανεξάρτητα από τις επιμέρους κατανομές. Ειλικρινά, δεν περίμενα να πάρω αυτήν την απάντηση επί του ζητήματος που ετέθη, δηλαδή να περιμένουμε γιατί θα έρθει άλλο νομοσχέδιο και τότε να ξεκινήσουμε τη συζήτηση γι’ αυτό το θέμα. 
     Νομίζω ότι εκείνο το οποίο αντιστοιχεί και ανταποκρίνεται στη σπουδαιότητα του θέματος, ενός θέματος που απασχολεί μία μεγάλη ομάδα συμπολιτών μας, θα επέβαλε από τη μεριά σας να μας πείτε ότι το Υπουργείο θα το μελετήσει, έτσι ώστε στο νέο νομοσχέδιο που θα έρθει στη Βουλή, αρμοδιότητας του ιδίου Υπουργείου, να έχει συγκεκριμένη και σαφή θέση. Η πρωτοβουλία των Βουλευτών αναφορικά με την ανάδειξη του ζητήματος προέκυψε σήμερα. Αυτήν την πρωτοβουλία των Βουλευτών μην τη ζητάτε και στο άλλο νομοσχέδιο. Εμείς θα την έχουμε την πρωτοβουλία, αλλά να έχετε και εσείς εκείνη που σας αναλογεί ως Υπουργείο. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σκυλλάκος. 
     ΑΝΤΩΝΗΣ ΣΚΥΛΛΑΚΟΣ: Επειδή έχουν έρθει επαναλειμμένα σε μένα προσωπικά οι αντιπροσωπείες των ενδιαφερομένων, θα ήθελα να σας πω ότι κάθε φορά μας μεταφέρουν ενημέρωση του τι έχουν πει από το Υπουργείο. Μια ο ένας Υφυπουργός, μια ο άλλος, μια ο τάδε Γενικός κτλ. πάντα σε όλες τις περιπτώσεις δεν έχει αποκλειστεί ότι θα λυθεί το ζήτημα. Τους αφήνουν περιθώριο ότι θα λυθεί. Εμείς το θεωρούμε δίκαιο το αίτημα. Τίθεται το ζήτημα αν σήμερα δεν θα μπορούσαμε να το συζητήσουμε. Σίγουρα υπάρχουν χωριστές αρμοδιότητες των Υφυπουργείων, αλλά σε τέτοια κρίσιμα ζητήματα υπάρχει μία ανταλλαγή απόψεων. Αν δεν θέλετε, κύριε Υφυπουργέ, να μας πείτε σήμερα για να μη δεσμεύεστε, στο προσεχές νομοσχέδιο δεν θα το ξεκινήσουμε από την αρχή το θέμα. Φέρτε τη δική σας τροπολογία. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Υφυπουργός. 
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, από εμένα δεν υπάρχει καμία πρόθεση υπεκφυγής. Με ξέρετε πολύ καλά, όπως και τον τρόπο με τον οποίο λειτουργώ στη Βουλή. Όμως, είναι δεδομένο ότι αυτήν την τροπολογία τη φέρατε ξανά όταν συζητούνταν θέματα της Γενικής Γραμματείας Δημόσιας Διοίκησης. Το νομοσχέδιο το στήριζε ο αρμόδιος καθ’ ύλη συνάδελφός μου, κ. Μπένος, ο οποίος δεσμεύτηκε στη Βουλή –αυτά υπάρχουν στα Πρακτικά- ότι αυτό το θέμα θα μελετηθεί και θα έρθει σε νομοσχέδιο. Αυτό σας είπα και τώρα. Αυτό το κομμάτι του Υπουργείου που ασχολείται με τα θέματα της Δημόσιας Διοίκησης και τα οποία δεν είναι στη δική μου αρμοδιότητα -δεν μπορώ να ξέρω αυτήν τη στιγμή πώς έχει μελετηθεί το συγκεκριμένο θέμα, αν υπάρχει διάταξη και τι διάταξη υπάρχει- θα έρθει σε νομοσχέδιο τον επόμενο μήνα όπου θα σας δοθεί η δυνατότητα να το συζητήσετε. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς, κύριοι συνάδελφοι, απορρίπτεται η υπ’ αριθμόν 1446 τροπολογία. 
     Στο σημείο αυτό θα γίνουν μερικές ανακοινώσεις. 
     Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Γεωργίας: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις».
     Οι Υπουργοί Μεταφορών και Επικοινωνιών και Εξωτερικών, κατέθεσαν σχέδιο νόμου: «Κύρωση της Συμφωνίας σχετικά με το Διεθνή Οργανισμό Δορυφορικών Τηλεπικοινωνιών (International Telecommunication Satellite Organization-ITSO) και της τροποποίησης του άρθρου 23 της Συμφωνίας Λειτουργίας του Οργανισμού». 
     Παραπέμπεται στην αρμόδια Διαρκή Επιτροπή.
      Εισερχόμαστε στην ψήφιση του ακροτελεύτιου άρθρου. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το ακροτελεύτιο άρθρο έγινε δεκτό, κατά πλειοψηφία. 
     Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις», έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά της Τρίτης 19 Μαρτίου 2003 και ερωτάται το Σώμα, αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τρίτης 19 Μαρτίου 2003 επικυρώθηκαν.
     Θα διακόψουμε αυτήν τη στιγμή, γιατί αναμένεται και μια ακόμα ανακοίνωση από τις υπηρεσίες της Βουλής. Πάντως, άλλη συζήτηση δεν υπάρχει, κύριοι συνάδελφοι.
      (Δ Ι Α Κ Ο Π Η)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Οικονομίας και Οικονομικών, Εξωτερικών, Εσωτερικών, Δημόσιας Διοίκησης και Αποκέντρωσης, Πολιτισμού, Δικαιοσύνης και Υγείας και Πρόνοιας καταθέτουν σχέδιο νόμου: «Εθνική Βιβλιοθήκη της Ελλάδας, Δημόσιες Βιβλιοθήκες και άλλες διατάξεις».
       Το νομοσχέδιο παραπέμπεται στην αρμόδια Διαρκή Επιτροπή.
      Κύριοι συνάδελφοι, πριν λύσουμε τη συνεδρίαση, θα ήθελα να ευχηθώ σε όλους σας,  Καλό Πάσχα και Καλή Ανάσταση.
      ΠΟΛΛΟΙ  ΒΟΥΛΕΥΤΕΣ: Ευχαριστούμε, επίσης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 13.52΄, λύεται η συνεδρίαση για την Τρίτη 6 Μαΐου 2003 και ώρα 18.00΄, με αντικείμενο εργασιών του Σώματος,  κοινοβουλευτικό έλεγχο: α) συζήτηση επικαίρων ερωτήσεων και β) επερωτήσεις σύμφωνα με την ημερήσια διάταξη που θα σας διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 18-4-2003	ΣΕΛ.-1-

