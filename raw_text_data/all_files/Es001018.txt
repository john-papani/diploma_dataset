
ΣΥΝΕΔΡΙΑΣΗ ΛΕ'
Τετάρτη 18 Οκτωβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτή Π. Μολυβιάτη, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Πέμπτης 19 Οκτωβρίου 2000, 
4. Συζήτηση επικαίρων ερωτήσεων: α) Προς τον Υπουργό Εθνικής Οικονομίας, σχετικά με την οικονομική βοήθεια για την ανασυγκρότηση της Γιουγκοσλαβίας, την αποκατάσταση του οδικού άξονα 10 και της γραμμής των σιδηροδρόμων κλπ., β) Προς την Υπουργό Υγείας και Πρόνοιας σχετικά με τα δημοσιεύματα του Τύπου αναφερόμενα στη μεταφορά τραυματισμένου εργάτη από την Κάλυμνο στην Τουρκία για νοσηλεία κλπ., γ) Προς τον Υπουργό Εθνικής Παιδείας και Θρησκευμάτων, σχετικά με τις επισκευές των ζημιών που υπέστησαν τα κτίρια των Τεχνολογικών Εκπαιδευτικών Ιδρυμάτων Αθήνας από τον περσινό σεισμό, δ) Προς τον Υπουργό Εργασίας και Κοινωνικών Ασφαλίσεων, σχετικά με την αξιολόγηση ακινήτου ιδιοκτησίας του ταμείου σύνταξης επικουρικής ασφάλισης προσωπικού γεωργικών συνεταιριστικών οργανώσεων Θεσσαλονίκης κλπ.,
Γ. ΝΟΜΟΘΕΤΙΚΗ ΕΡΓΑΣΙΑ 
Συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Εργων: "Κύρωση της από 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κοβοστοποίησης και Χώρου Υγειονομικής Ταφής Απορριμμάτων και Μονάδας Συμπίεσης Δεματοποίησης και προσωρινής Αποθήκευσης Απορριμμάτων στο Δήμο Ακρωτηρίου Νομού Χανίων", (ΦΕΚ 152Α'/30-6-2000)" 
ΟΜΙΛΗΤΕΣ 
1. Επί των επικαίρων ερωτήσεων: 
ΖΑΦΕΙΡΟΠΟΥΛΟΣ Ι., 
ΚΟΥΒΕΛΗΣ Φ., 
ΠΕΤΣΑΛΝΙΚΟΣ Φ., 
ΣΠΥΡΑΚΗ Χ., 
ΤΖΕΚΗΣ Α., 
ΤΣΕΡΤΙΚΙΔΗΣ Π., 
ΦΑΡΜΑΚΗΣ Ν., 
ΧΩΜΑΤΑΣ Ι., 
2. Επί του σχεδίου νόμου του Υπουργείου Περιβάλλοντος Χωροταξίας και Δημοσίων 'Εργων: ΒΑΛΥΡΑΚΗΣ Σ., 
ΔΑΜΙΑΝΑΚΗΣ Ε., 
ΚΕΔΙΚΟΓΛΟΥ Β., 
ΛΑΛΙΩΤΗΣ Κ.,
ΜΑΓΚΡΙΩΤΗΣ Ι., 
ΜΗΤΣΟΤΑΚΗΣ Κ., 
ΜΠΕΖΑΣ Α., 
ΞΗΡΟΤΥΡΗ-ΑΙΚΑΤΕΡΙΝΑΡΗ Α., 
ΣΚΟΥΛΑΚΗΣ Ε., 
ΤΖΕΚΗΣ Α., 
ΤΣΙΤΟΥΡΙΔΗΣ Σ., 
ΤΡΥΦΩΝΙΔΗΣ Γ.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΛΕ'
Τετάρτη 18 Οκτωβρίου 2000
-------------
Αθήνα, σήμερα στις 18 Οκτωβρίου 2000, ημέρα Τετάρτη και ώρα 18.17', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 17.10.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΔ' συνεδριάσεώς του, της 17ης Οκτωβρίου 2000, σε ό,τι αφορά την ψήφιση στο σύνολο των σχεδίων νόμων: 1) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακίου Μερτζάνι-Τρι Ουράτ".
2) "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
3) "Κύρωση Κώδικα Φόρου Προστιθέμενης Αξίας").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επικαίρων ερωτήσεων της Πέμπτης 19 Οκτωβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 140/12.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κοντογιαννόπουλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την εκτέλεση των απαραίτητων αποχετευτικών έργων, για την αποτροπή πλημμύρων στη Β' Περιφέρεια της Αθήνας.
2. Η με αριθμό 148/13.10.2000 επίκαιρη ερώτηση του Βουλευτή της Νέας Δημοκρατίας κ. Ηλία Καλλιώρα προς τον Υπουργό Γεωργίας, σχετικώς με τις προθέσεις του Υπουργείου για παράταση της προθεσμίας για την περάτωση και παραλαβή των έργων πρόληψης των δασικών πυρκαγιών.
3. Η με αριθμό 153/16.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εθνικής Παιδείας και Θρησκευμάτων, σχετικώς με τη δίωξη δύο δασκάλων του 7ου Δημοτικού Σχολείου Αγρινίου κλπ.
4. Η με αριθμό 155/16.10.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικώς με την αντιμετώπιση της ανεργίας στην περιοχή της Θεσσαλονίκης.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 1. Η με αριθμό 142/12.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Δικαιοσύνης, Τύπου και Μέσων Μαζικής Ενημέρωσης, σχετικώς με τον τρόπο παρουσίασης από τα Μέσα Μαζικής Ενημέρωσης, του πρόσφατου ναυαγίου του "ΕΞΠΡΕΣ ΣΑΜΙΝΑ".
2. Η με αριθμό 145/13.10.2000 επίκαιρη ερώτηση του Βουλευτή της Νέας Δημοκρατίας κ. Βασιλείου Βύζα προς τον Υπουργό Εθνικής Παιδείας και Θρησκευμάτων, σχετικώς με την αλλαγή της διαδικασίας ελέγχου και αναγνώρισης πτυχίων του εξωτερικού, από το Διαπανεπιστημιακό Κέντρο Αναγνώρισης Τίτλων Σπουδών της Αλλοδαπής (ΔΙΚΑΤΣΑ).
3. Η με αριθμό 152/16.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Μεταφορών και Επικοινωνιών, Εσωτερικών, Δημόσιας Διοίκησης και Αποκέντρωσης, σχετικώς με τα προβλήματα που δημιουργεί η διαπλάτυνση της σιδηροδρομικής γραμμής, που διέρχεται μέσα από την πόλη των Τρικάλων. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Πρώτη θα συζητηθεί η με αριθμό 149/13.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παντελή Τσερτικίδη προς τους Υπουργούς Εθνικής Οικονομίας, Μεταφορών και Επικοινωνίων, σχετικώς με την οικονομική βοήθεια για την ανασυγκρότηση της Γιουγκοσλαβίας, την αποκατάσταση του οδικού άξονα 10 και της γραμμής των σιδηροδρόμων κλπ.
Η επίκαιρη ερώτηση του κ. Τσερτικίδη έχει ως εξής: "Οι χειρισμοί της Κυβέρνησης και του Υπουργείου Εξωτερικών στο Γιουγκοσλαβικό ζήτημα από κανέναν δεν αμφισβητείται ότι ήταν επιτυχείς. Οι χειρισμοί αυτοί κατέστησαν ακόμη περισσότερο τη χώρα μας ως τον αδιαμφισβήτητο παράγοντα σταθερότητας στην περιοχή.
Αποτέλεσμα και αυτών των χειρισμών είναι ο πρωτεύοντας ρόλος που θα παίξει η χώρα μας στη σταθερότητα των Βαλκανίων.
Δεν πρέπει όμως να παραβλέψουμε τις αρνητικές επιπτώσεις που είχε στην οικονομία της χώρας μας και κυρίως στην Β. Ελλάδα η κρίση στη Γιουγκοσλαβία την τελευταία δεκατετία. Οι αρνητικές αυτές επιπτώσεις ήταν ακόμη μεγαλύτερες στο Νομό Πιερίας λόγω της κατάργησης του άξονα 10 που συνδέει τις χώρες της Κεντρικής Ευρώπης με τη χώρα μας.
- Στον τουρισμό, που στηριζόταν κυρίως στον οδικό τουρισμό με τη μετακίνηση πολιτών των Ευρωπαϊκών Χωρών.
- Στις μεταφορές. 'Ενας τεράστιος σύγχρονος στόλος αυτοκινήτων διεθνών μεταφορών (T.I.R.) που ανθούσε, σήμερα βρίσκεται σε μαρασμό.
- Στη γεωργία, που πέρα των άλλων γνωστών προβλημάτων, αντιμετωπίζει μεγάλο πρόβλημα κόστους μεταφοράς.
-Στη βιοτεχνία που αναπτύχθηκε σημαντικά στην περιοχή, στηριζόμενη όχι μόνο στο χαμηλό κόστος παραγωγής, αλλά και στην εύκολη πρόσβαση στις αγορές της Ευρώπης.
Για τους λόγους αυτούς ερωτώνται οι κύριοι Υπουργοί: Επειδή από το ποσό των εκατόν ογδόντα δισεκατομμυρίων, με τα οποία θα συμμετέχει η χώρα μας για την ανασυγκρότηση των Βαλκανίων, τα 95 δισεκατομμύρια περίπου θα διατεθούν στη Γιουγκοσλαβία, είναι στις προθέσεις τους μέρος των χρημάτων να ζητήσουν να απορροφηθούν για την αποκατάσταση του άξονα 10 και της γραμμής του σιδηροδρόμου, του οποίου οι θετικές επιπτώσεις στην οικονομία της Β. Ελλάδας είναι μεγάλες;" Ο Υφυπουργός Εθνικής Οικονομίας, κ. Ζαφειρόπουλος, έχει το λόγο. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Εθνικής Οικονομίας): Κατ' αρχήν πρέπει να επισημανθεί η ευαισθησία, την οποία επιδεικνύει ο κύριος συνάδελφος ευθύς ως ομαλοποιήθηκε η κατάσταση στη Γιουγκοσλαβία, να φέρει στη Βουλή ένα σημαντικό ζήτημα, το οποίο έχει επιπτώσεις στη λειτουργία της οικονομίας της εκλογικής περιφέρειας, η οποία επί σειρά ετών τον αναδεικνύει ως εκπρόσωπό της.
Δεν είναι εύκολες οι διαδικασίες, οι οποίες έχουν θεσπιστεί για την ολοκλήρωση της προετοιμασίας του σχεδίου για την οικοδομική ανασυγκρότηση των Βαλκανίων, πριν αναλάβει και η νέα Γιουγκοσλαβική κυβέρνηση. Το ελληνικό σχέδιο για την οικονομική ανασυγκρότηση των Βαλκανίων προβλέπει δράσεις σε τρεις βασικές κατηγορίες, κοινωνικές, οικονομικές υποδομές και υποδομές στους τομείς της παραγωγής και του πολιτισμού.
Η κατηγορία των οικονομικών υποδομών περιλαμβάνει και έργα στις μεταφορές, στην ενέργεια, στις επικοινωνίες. Για να ενταχθούν αυτά τα έργα στο ελληνικό σχέδιο για την οικονομική ανασυγκρότηση των Βαλκανίων, πρέπει να επιλεγούν μετά από συζήτησή μας με τις λήπτριες χώρες. Πρώτη προϋπόθεση είναι ότι τα έργα αυτά θα εκτελεστούν από επιχειρήσεις στις οποίες συμμετέχουν ελληνικά κεφάλαια πέραν του 51%. Η πρώτη φάση της σχετικής διαδικασίας έχει ολοκληρωθεί εκτός από την περίπτωση της Γιουγκοσλαβίας που και αυτή ξεκίνησε ήδη. Είχα την ευκαιρία να συζητήσω με τον Γιουγκοσλάβο πρέσβη και συμφωνήσαμε να θέσουμε ένα πλαίσιο για να επιταχύνουμε τις ήδη θεσμοθετημένες διαδικασίες, ώστε σύντομα η Γιουγκοσλαβική κυβέρνηση να είναι σε θέση να μας προτείνει τον κατάλογο έργων που θέλει να ενταχθούν στο σχέδιο ανασυγκρότησης.
Τις επόμενες ημέρες πρόκειται να επισκεφθώ τις πρωτεύουσες των ληπτριών χωρών για να συμφωνήσουμε τα έργα που θα ενταχθούν στο σχέδιο ανασυγκρότησης. Ο άξονας 10 είναι μεγάλης σημασίας για την Ελλάδα, αλλά και για την Ευρωπαϊκή 'Ενωση. Πριν ακόμα παγώσουν οι οικονομικές σχέσεις με τη Γιουγκοσλαβία η χώρα μας είχε την πρόθεση -το επανέλαβα στον Γιουγκοσλάβο πρέσβη- να δώσει πιστωτική διευκόλυνση εκατό εκατομμύριων δολαρίων. Επίσης, μέσα στο πλαίσιο του σχεδίου προβλέπονται εβδομήντα πέντε εκατομμύρια δημόσια ελληνική δαπάνη και είκοσι για το Κόσοβο για έργα μεταφορών.
Το ζητούμενο είναι να επαναφέρουμε τον άξονα 10 στην κατάσταση που ήταν το 1991, ώστε να διευκολυνθούν οι μεταφορές προσώπων και φορτίων. Θα εργαστούμε προς αυτήν την κατεύθυνση και θα πιέσουμε τη Γιουγκοσλαβική κυβέρνηση να συμφωνήσει, ώστε να αρχίσουν το γρηγορότερο δυνατόν οι εργασίες για την αποκατάταση του άξονα 10. Η δημιουργία ενός νέου άξονα με σύγχρονες προδιαγραφές δεν μπορεί να αποτελέσει τώρα αντικείμενο συζήτησης. Είναι αντικείμενο σχεδιασμού για τα επόμενα δέκα δεκαπέντε χρόνια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσερτικίδης έχει το λόγο. 
ΠΑΝΤΕΛΗΣ ΤΣΕΡΤΙΚΙΔΗΣ: Με ικανοποιεί το γεγονός ότι η Κυβέρνηση αντιμετωπίζει με σοβαρότητα ένα τόσο σοβαρό θέμα. Ο άξονας 10 είναι ένα πανευρωπαϊκό δίκτυο και έχει μεγάλη επίπτωση στην οικονομία της χώρας μας και ιδιαίτερα στη βόρειο Ελλάδα. Είναι αλήθεια ότι η αλλαγή του πολιτικού σκηνικού στη Σερβία δημιουργεί θετική προοπτική για τη χώρα μας.
Η εμπορική και τουριστική οδός που συνέδεε τη χώρα μας με την Ευρωπαϊκή 'Ενωση και με τις χώρες της Ανατολικής Ευρώπης, εδώ και μια δεκαετία, έπαψε να λειτουργεί. Αυτό έχει αρνητικές επιπτώσεις στη χώρα μας και ιδιαίτερα στο Νομό Πιερίας, στις μεταφορές, στον τουρισμό. Στη μετακίνηση μέσω της Γιουγκοσλαβίας κτίστηκε ο τουρισμός στη περιοχή μας. Σήμερα βρίσκεται σε φθίνουσα κατάσταση. Ακόμη είχαμε επιπτώσεις στη γεωργία διότι είχαμε αύξηση του κόστους μεταφορών. Επιπτώσεις είχαμε και στη βιοτεχνία, η οποία είχε αναπτυχθεί στην περιοχή μας και είχε στηριχθεί στο χαμηλό κόστος παραγωγής και στην εύκολη πρόσβαση προς την Ευρωπαϊκή 'Ενωση.
Κανένας δεν αμφισβητεί ότι οι χειρισμοί της Κυβέρνησης ήταν επιτυχείς ούτε ότι ο ρόλος που θα παίξει η χώρα μας είναι σημαντικός για τη σταθερότητα στα Βαλκάνια. Επειδή η χώρα μας συμμετέχει και οικονομικά, μαζί με τις άλλες χώρες της Ευρωπαϊκής 'Ενωσης, με ένα ποσό των εκατόν ογδόντα δισεκατομμυρίων δραχμών, σας παρακαλώ, κύριε Υπουργέ, με μεγαλύτερη ταχύτητα να κινηθείτε ώστε να μπορέσουμε να αποκαταστήσουμε αυτό τον άξονα, ο οποίος μόνο θετικά αποτελέσματα μπορεί να επιφέρει στη βόρειο Ελλάδα και στο Νομό Πιερίας.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΓΙΑΝΝΗΣ ΖΑΦΕΙΡΟΠΟΥΛΟΣ (Υφυπουργός Εθνικής Οικονομίας): Συμφωνώ με τον κ. Τσερτικίδη, αλλά πρέπει να του υπενθυμίσω ότι το 1991 αυτός ο άξονας στις σιδηροδρομικές μεταφορές δεχόταν φορτία εξακοσίων χιλιάδων επιβατών και ενός εκατομμυρίου οκτακοσίων χιλιάδων τόνων. Στις επιβατικές μεταφορές δεχόταν δέκα χιλιάδες αυτοκίνητα ημερησίως.
Σήμερα η κατάσταση είναι απογοητευτική. Και ο σιδηροδρομικός και ο οδικός άξονας έχουν υποστεί τεράστιες ζημιές. Πρέπει να αντιμετωπίσουμε την κατάσταση χωρίς μαξιμαλισμούς. Πρέπει να δούμε τι μπορούμε να κάνουμε τώρα συνεργαζόμενοι με τη Γιουγκοσλαβία. Με βάση αυτά τα δεδομένα προβλέπεται κατ' αρχήν η ταχεία αποτίμηση της υπάρχουσας κατάστασης. Επίσης, η εκτίμηση των αναγκαίων παρεμβάσεων που πρέπει να γίνουν. Βραχυπρόθεσμα και μεσοπρόθεσμα πρέπει να υλοποιήσουμε έναν προγραμματισμό που να αντιστοιχεί με τα οικονομικά δεδομένα που υπάρχουν. Αυτός ο σχεδιασμός πρέπει να ανταποκρίνεται στις ανάγκες που θα κληθεί ο άξονας να αντιμετωπίσει. Σχεδιασμός επιπέδου πανευρωπαϊκών και διευρωπαϊκών δικτύων μπορεί να υπάρχει μόνο το 2010-2015. Με αυτά τα δεδομένα η Γιουγκοσλαβική κυβέρνηση φαίνεται πως είναι διατεθειμένη να δεχθεί να αφιερωθεί ένα τμήμα των πόρων που πρόκειται να διατεθούν μέσω του ελληνικού σχεδίου για την ανασυγκρότηση των Βαλκανίων. Για μας πρώτη προτεραιότητα αποτελεί η βελτίωση της κατάστασης του άξονα 10.
ΠΡΟΕΔΡΕΥΩΝ (Κωνσταντίνος Γείτονας): Δεύτερη επίκαιρη ερώτηση είναι η με αριθμό 143/13.10.2000 του Βουλευτή της Νέας Δημοκρατίας κ. Ιωάννη Χωματά, προς τον Υπουργό Υγείας και Πρόνοιας, σχετικώς με τα δημοσιεύματα του Τύπου, αναφερόμενα στη μεταφορά τραυματισμένου εργάτη από την Κάλυμνο στην Τουρκία για νοσηλεία κλπ.
Η επίκαιρη ερώτηση του κ. Χωματά σε περίληψη έχει ως εξής: "Κύριε Υπουργέ, Στην εφημερίδα "ΑΠΟΓΕΥΜΑΤΙΝΗ" της Πέμπτης 12.10.2000 διαβάσαμε την πληροφορία ότι "όπως κατήγγειλε ο Δήμαρχος Καστελόριζου τριανταπεντάχρονος εργάτης από την Κάλυμνο που τραυματίστηκε βαριά στο μάτι από την πτώση κομματιού σιδήρου μεταφέρθηκε σε νοσοκομείο της Τουρκίας γιατί δεν υπήρχε μεταφορικό μέσο για να πάει στο νοσοκομείο της Ρόδου".
Επειδή το γεγονός αυτό: 1) Δεν είναι το μοναδικό που συμβαίνει 2) Μας εκθέτει ως χώρα (εκτός αν η απόφαση αυτή ελήφθη στα πλαίσια της ελληνοτουρκικής φιλίας και προσέγγισης) 3) Οι υποσχέσεις αλλά και οι δηλώσεις τόσο του Πρωθυπουργού της χώρας όσο και του αρμοδίου Υπουργού μας καθησυχάζουν για την επάρκεια των υπηρεσιών υγείας και ιδιαίτερα στον τομέα των επειγουσών αερομεταφορών και 4) Επειδή και άλλες περιπτώσεις εις το πρόσφατο παρελθόν για επείγουσα αερομεταφορά δεν ικανοποιήθηκαν Ερωτάσθε, κύριε Υπουργέ, 1) Εάν αληθεύει το απίστευτο και απαράδεκτο αυτό γεγονός 2) Εάν το ΕΚΑΒ έλαβε γνώση του περιστατικού 3) Εάν ήταν σε θέση να εξυπηρετήσει αυτήν την έκτακτη ανάγκη 4) Εάν η μετάβαση του ασθενούς στην τουρκική πόλη Μύρα έγινε με δική του πρωτοβουλία ή με κρατική σύσταση από την αδυναμία εξυπηρετήσεως του συγκεκριμένου περιστατικού." Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Υπάρχουν τέσσερις υποερωτήσεις στη συγκεκριμένη ερώτηση με αφορμή το περιστατικό. Θα ξεκινήσω απαντώντας στο τελευταίο, "εάν η μετάβαση του ασθενούς στην τουρκική πόλη έγινε με δική του πρωτοβουλία". Σαφώς, έγινε με δική του πρωτοβουλία. Φαντάζομαι ότι αν αυτό είχε γίνει σε ένα άλλο κράτος και όχι στην Τουρκία, ούτε καν θα γινόταν κάποιο σχόλιο.
'Οπως είναι γνωστό το Καστελόριζο είναι πάρα πολύ κοντά στην Τουρκία, δέκα λεπτά απ' ό,τι πληροφορήθηκα και συνηθίζει κόσμος να πηγαίνει. Και εκεί ίσως να υπάρχει το θέμα της ελληνοτουρκικής φιλίας, με την έννοια ότι υπάρχουν κοινωνικές σχέσεις ανάμεσα σε αυτούς τους πληθυσμούς, το οποίο δεν νομίζω ότι είναι κατακριτέο.
Το βασικό ερώτημα είναι αν πραγματικά το περιστατικό αυτό θα έπρεπε να φύγει από το Καστελόριζο και να πάει κάπου αλλού να αντιμετωπιστεί. Το περιστατικό αυτό δεν χρειαζόταν να φύγει από το Καστελόριζο. 'Ηταν ένα περιστατικό απλό, το οποίο αντιμετωπίστηκε τοπικά. Το ΕΚΑΒ δεν χρειάστηκε να το ενημερώσει κάποιος για να μεταφερθεί το περιστατικό, απλά ζητήθηκε η γνώμη του ειδικού από το νοσοκομείο της Ρόδου, ο οποίος συνέστησε κάποια αγωγή και επίσης είπε ότι το επόμενο εικοσιτετράωρο αν θα ήθελε ο ίδιος ο ασθενής, θα μπορούσε να το εξετάσει και ο ίδιος, πράγμα το οποίο συνέβη. Και μετά από αυτήν την εξέταση δεν άλλαξε τίποτε στη θεραπεία ούτε στην αντιμετώπιση. Οπότε το ότι κάτι εδόθη στον Τύπο ως απαράδεκτο ή απίστευτο, ούτε απαράδεκτο είναι ούτε απίστευτο, απλά είναι ένα απλό γεγονός της καθημερινότητας, ένας τραυματισμός στο μάτι πάρα πολύ επιπόλαιος, ο οποίος αντιμετωπίστηκε σε τοπικό επίπεδο αλλά και στη Ρόδο αλλά και με πρωτοβουλία του ο ασθενής θέλησε να πάει στην πολύ κοντινή τουρκική πόλη Μύρα, για να ζητήσει και εκεί συμβουλές και θεραπεία. Δεν άλλαξε όμως τίποτε στην όλη πορεία της κατάστασής του.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χωματάς έχει το λόγο.
ΙΩΑΝΝΗΣ ΧΩΜΑΤΑΣ: Κύριε Πρόεδρε, θα ήθελα να τονίσω ότι ασφαλώς δεν είναι η πρώτη φορά που 'Ελληνες ασθενείς από το Καστελόριζο μεταβαίνουν στη γειτονική χώρα για την παροχή πρώτων βοηθειών σε περίπτωση κάποιας επείγουσας ανάγκης.
Αυτό το γεγονός για μια ευρωπαϊκή χώρα και όχι απλώς βαλκανική, είναι νομίζω μειωτικό και ταπεινωτικό και λίαν επιεικώς θα έλεγα απαράδεκτο. Θα ήταν καλύτερα και θα ακουγόταν ευκολότερα εάν από την απέναντι όχθη ερχόταν άρρωστοι για καλύτερη περιποίηση και φροντίδα στα δικά μας τα μέρη. Αυτό όπως γνωρίζετε δεν έχει γίνει μέχρι σήμερα και οφείλεται στο γεγονός ότι η πολιτεία δεν κατάφερε μέχρι σήμερα να εξασφαλίσει όλα τα απαραίτητα μέσα σε αυτές τις ακριτικές περιοχές, όχι λόγω αποστάσεως, αλλά από έλλειψη πολιτικής βούλησης, σωστής ιεράρχησης στόχων και εξασφάλισης της σωστής και απαραίτητης υποδομής.
'Οταν παλαιότερα έγινε ένα παρόμοιο περιστατικό, ένα κοριτσάκι μεταφέρθηκε επίσης απέναντι για μία απλή αιμόσταση. Γιατί; Η απάντηση ήταν, μπροστά στη γενική κατακραυγή, "ότι δεν υπήρχαν φώτα στο αεροδρόμιο του Καστελόριζου και δεν μπορούσε να προσγειωθεί το ελικόπτερο". Αυτό βεβαίως, όπως αντιλαμβάνεστε, αντιμετωπίστηκε την επομένη ακριβώς λόγω της ελληνικής κατακραυγής με εγκατάσταση του απαραίτητου φωτισμού στο αεροδρόμιο του Καστελόριζου.
'Οποια και αν είναι η αιτία που έγινε αυτό, εμένα ως 'Ελληνα πολίτη, ως Βουλευτή ενός νησιωτικού συμπλέγματος των Κυκλάδων με κάνουν να νιώθω ενοχλημένος, μειωμένος και εθνικά ταπεινωμένος. Θα ήθελα να συμβαίνει, ακριβώς το αντίθετο. 'Οχι να τρέχουν οι δικοί μας άρρωστοι στην αντίπερα όχθη. Και αυτά συμβαίνουν, διότι το κράτος δεν φρόντισε να εξασφαλίσει τη σωστή υποδομή.
Είναι καιρός και τώρα επ' ευκαιρία αυτού του περιστατικού να αναλάβετε μία πρωτοβουλία και επιτέλους να δώσετε αυτά τα οποία έχετε υποσχεθεί κατ' επανάληψη στον ελληνικό πληθυσμό, ώστε να νιώθει άνετα και σίγουρος στον τόπο τον οποίο γεννήθηκε και κατοικεί. Να μη χρειάζεται να μεταβαίνει στη γειτονική χώρα για πρώτες βοήθειες, όπως είπατε, δεδομένου ότι του υπεδείχθη να πάει στη Ρόδο. Αλλά εκείνο που δεν σας είπαν, είναι ότι για τη Ρόδο χρειάζονταν δυόμισι ώρες με το πλοίο, ενώ αν υπήρχε ελικόπτερο θα πήγαινε αμέσως, ενώ για απέναντι ήθελε μόνο μία ώρα να πάει και να γυρίσει. Αυτή είναι η διαφορά.
Θα σας παρακαλέσω πάρα πολύ αυτό να φροντίσετε να το υλοποιήσετε, ξεκινώντας από τα ακριτικά νησιά, διότι το οφείλετε στους ακρίτες των νησιών αυτών.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υφυπουργός έχει το λόγο. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Υπάρχει μία κεντρική επισήμανση σε αυτά που λέτε, ότι θα πρέπει κανείς να δώσει βάρος στα ακριτικά νησιά. Νομίζω ότι ήδη έχει δοθεί βάρος και θα δοθεί περισσότερο.
Στα άλλα όμως θα μου επιτρέψετε να διαφωνήσω, διότι θα πρέπει κανείς να δει και την αντίδραση του 'Ελληνα ασθενούς. Δεν χρειαζόταν η μεταφορά και ξέρετε το περιστατικό και το παραδέχεσθε και εσείς. Φανταστείτε ότι για μία μεταφορά η οποία δεν χρειαζόταν να γίνει να κινητοποιηθεί ολόκληρο ελικόπτερο για να μεταφέρει κάποιον ασθενή. Θα μπορούσε να είχε συμβεί αυτό, αλλά συγχρόνως θα μπορούσε κάποιος άλλος που έχει ανάγκη αυτό το ελικόπτερο να διακινδύνευε τη ζωή του. Μεταφέρθηκε ο ασθενής την επομένη. Και εντός εικοσιτεσσάρων ωρών -που έπρεπε να μεταφερθείμεταφέρθηκε.
Το συγκεκριμένο περιστατικό αντιμετωπίστηκε σωστά στην προκειμένη περίπτωση. Πιθανόν να υπάρχουν ατέλειες και σίγουρα θα έπρεπε κάθε ακριτικό νησί στην ιδανική κατάσταση να έχει όλες τις ειδικότητες. Αλλά αντιλαμβάνεστε ότι αυτό δεν είναι εφικτό να γίνει. Γίνεται σιγά-σιγά και πραγματικά τα ακριτικά νησιά έχουν παρουσία είτε αγροτικού είτε γενικού γιατρού που αντιμετωπίζουν τις καταστάσεις. Υπάρχουν σχέδια που έχουν ανακοινωθεί κατά καιρούς και στις προθέσεις μας είναι να στείλουμε ειδικευμένους γιατρούς. Αλλά δεν θα είναι οι οφθαλμίατροι η πρώτη ειδικότητα που και εσείς θα επιλέγατε, αλλά άλλες ειδικότητες, παραδείγματος χάρη κάποιος καρδιολόγος κλπ.
Το ότι είναι κοντά στην Τουρκία και πηγαίνουν με δική τους πρωτοβουλία στη Μύρα δεν μπορεί κανείς να τους σταματήσει. Είναι δικό τους θέμα. Πηγαίνουν κάθε ημέρα, χωρίς καν να πάνε στο γιατρό που τους παρέχει η πολιτεία.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, αν δεν διαφωνεί το Σώμα, να προηγηθεί η ερώτηση του κ. Κουβέλη.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα συνεφώνησε.
Συζητείται η τέταρτη επίκαιρη ερώτηση με αριθμό 141/12.10.2000 του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εθνικής Παιδείας και Θρησκευμάτων, σχετικώς με τις επισκευές των ζημιών που υπέστησαν τα κτίρια των Τεχνολογικών Εκπαιδευτικών Ιδρυμάτων Αθήνας από τον περσινό σεισμό.
Η επίκαιρη ερώτηση του κ. Κουβέλη σε περίληψη έχει ως εξής: "Αναστάστωση επικρατεί τόσο στους εκπαιδευτικούς, όσο και στους σπουδαστές του Τ.Ε.Ι. Αθήνας.
Το εκπαιδευτικό αυτό 'Ιδρυμα υπολειτουργεί από την αρχή της ακαδημαϊκής χρονιάς λόγω των επισκευών για τις βλάβες που έχει υποστεί από τον περσινό σεισμό.
Αν και υπήρχε η δυνατότητα οι επισκευές να γίνονταν στους θερινούς μήνες, χωρίς καμία επιβάρυνση της λειτουργίας του Ιδρύματος, οι επισκευές ξεκίνησαν την 1η Σεπτεμβρίου με την έναρξη δηλαδή της ακαδημαϊκής χρονιάς.
Ερωτάται ο κύριος Υπουργός: 1) Πόσο είναι το έκτακτο κονδύλι που δόθηκε γι'αυτές τις επισκευές και γιατί άργησαν να αρχίσουν αυτές; 2) Θα διεξαχθούν τα μαθήματα κανονικά χωρίς καθυστέρηση ή όπως ενημερώνονται οι σπουδαστές γι'αυτό το εξάμηνο θα παρακολουθήσουν (ακόμη και στα εργαστήρια) από πίνακος και το ερχόμενο εξάμηνο θα εξεταστούν στο πειραματικό μέρος; 3) Είναι ασφαλή τα κτίρια αυτά για τους σπουδαστές και τους εκπαιδευτικούς και γιατί μετά τις περσινές επισκευές ξαναγίνονται ακόμη και τα ίδια σημεία νέες επισκευές;" Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Από το σεισμό της 7ης Σεπτεμβρίου 1999 πράγματι υπέστησαν εκτεταμένες ζημιές και τα κτίρια του ΤΕΙ Αθήνας, σε βαθμό μάλιστα που τις πρώτες μέρες ήταν αδύνατον να λειτουργήσει. Η διοίκηση του ιδρύματος σε συνεργασία με τις υπηρεσίες διοικητικής μέριμνας αμέσως προέβη σε απαραίτητες ενέργειες ώστε τα κτίρια που είχαν ανάγκη για προσωρινές επισκευές να αποκατασταθούν έγκαιρα και το ίδρυμα να επανέλθει στην προ των σεισμών κατάσταση σε σημαντικό βαθμό και να λειτουργήσει κανονικά. Μέσα στο Νοέμβριο είχε ξεκινήσει η λειτουργία του ιδρύματος με αυτές τις άμεσες παρεμβάσεις. Για το σκοπό αυτό επιχορηγήθηκε εκτάκτως από τον τακτικό προϋπολογισμό του Υπουργείου Παιδείας με το ποσό των τρακοσίων εκατομμυρίων δραχμών και αφού έγιναν έγκαιρα οι απαραίτητες επισκευαστικές ενέργειες, προς αποκατάσταση των ζημιών, όπως είπα το ίδρυμα τέθηκε κανονικά σε λειτουργία από τις 15 Νοεμβρίου και τα μαθήματα άρχισαν κανονικά το 1999. Στη συνέχεια η διοίκηση του ΤΕΙ προχώρησε στις απαραίτητες διαδικασίες για την οριστική αποκατάσταση των ζημιών και των ζημιών μεγαλυτέρας έκτασης στα κτίρια του. Με τις διαδικασίες που προβλέπει ο νόμος για τους σεισμούς διορίστηκε τεχνικός σύμβουλος ο οποίος συνέταξε και τις σχετικές μελέτες για τα οκτώ κτίρια που έπαθαν ζημιές. 'Ετσι για κάθε κτίριο που ετοιμαζόταν η μελέτη,γινόταν άμεσα η ανάθεση με τις διαδικασίες που προβλέπει ο νόμος και άλλωστε για το σκοπό αυτό είχαν δοθεί και οι σχετικές εγκρίσεις από το Υπουργείο Παιδείας ήδη από το Μάιο του τρέχοντος έτους. Από τον Μάιο ξεκίνησαν οι εργασίες. Μέχρι το τέλος του Ιουνίου έγιναν οι αναθέσεις έργων σε εργολάβους και των επτά κτιρίων των ΤΕΙ τα οποία είχαν άμεση σχέση με την εκπαιδευτική διαδικασία. Τα κτίρια άρχισαν να παραδίδονται τμηματικά. 'Ηδη έχουν παραδοθεί δυο. Μέχρι το τέλος Οκτωβρίου θα έχει παραδωθεί άλλο ένα, μέχρι τις 15 Νοεμβρίου το τέταρτο, τέλος Νοεμβρίου τα επόμενα δυο κτίρια και τέλος Δεκεμβρίου και το τελευταίο. Για το έργο αυτό έχουν διατεθεί πιστώσεις ενός δισεκατομμυρίου δραχμών από τις δημόσιες επενδύσεις με πίστωση για το 2000 ποσού εξακοσίων πενήντα πέντε εκατομμυρίων δραχμών. Μέχρι σήμερα έχουν γίνει πληρωμές και από τον τακτικό προϋπολογισμό της τάξεως των τρακοσίων τρίαντα εκατομμυρίων δραχμών. Ασφαλώς ο χρόνος αποπεράτωσης ενός τόσο μεγάλου έργου θεωρείται σύντομος γιατί έγινε μια μεγάλη παρέμβαση και είναι σαφές απ' όσα προανέφερα ότι οι εργασίες αποκατάστασης δεν άρχισαν την 1η Σεπτεμβρίου, όπως αναφέρατε, αλλά άρχισαν από τις αρχές του καλοκαιριού. Τα μαθήματα του εξαμήνου ξεκίνησαν κανονικά, υπάρχουν βέβαια κάποιες δυσκολίες και αναφέρθηκα στο ρυθμό με τον οποίο γίνεται η παράδοση των κτιρίων.
Πρέπει να σας πω ότι τα κτίρια είναι απολύτως ασφαλή όπως μας διαβεβαίωσαν, οι περσινές επισκευές ήταν προσωρινές και αποσκοπούσαν στο να επανέλθουν τα κτίρια στην αρχική τους κατάσταση, ώστε στη συνέχεια να αποκατασταθούν οριστικά και οι επισκευές, που έγιναν μετά, μεγάλης έκτασης, έγιναν σε άλλα σημεία του φέροντος οργανισμού και όχι σε εκείνα που είχαν επισκευαστεί στην πρώτη παρέμβαση των προσωρινών επισκευών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε και ευχαριστώ και τους συναδέλφους που δέχθηκαν να προηγηθεί η ερώτησή μου, γιατί είμαι υποχρεωμένος να παραβρεθώ στην Επιτροπή Αναθεώρησης του Συντάγματος. Κύριε Υπουργέ, δεν είναι ακριβές ότι άρχισαν οι εργασίες μέσα στο θέρος ή αν άρχισαν, ήταν εξαιρετικά λίγες και οι ρυθμοί που θα έπρεπε να εξασφαλιστούν μέσα στους θερινούς μήνες, θα έπρεπε να ήταν τελείως διαφορετικοί.
Σήμερα είναι ακριβές αυτό που είπατε γίνονται επισκευαστικές εργασίες, αλλά γίνονται και σε εκείνα τα σημεία όπου πέρσι είχαν γίνει. Βεβαίως δίνετε μια εξήγηση: ότι πέρσι έγιναν με προσωρινό τρόπο εμβαλωματικού χαρακτήρα για να γίνουν σήμερα οι τελικές. Φοβάμαι ότι η αρχική μελέτη δεν ήταν πλήρης, γι' αυτό αναγκάζεται σήμερα η αρμόδια τεχνική υπηρεσία να επανέλθει. Επίσης θέλω να σημειώσω και να ζητήσω να εποπτεύσετε, με την έννοια να παραγγείλετε την επίσπευση των εργασιών, διότι δεν υπάρχουν απλώς δυσκολίες. Τελείως καλόπιστα σας λέω ότι δεν λειτουργούν τα εργαστήρια. Δεν υπάρχει σε κρίσιμους τομείς των ΤΕΙ ηλεκτρικό ρεύμα, με αποτέλεσμα η διδασκαλία να γίνεται μέχρι το μεσημέρι ή να τελειώνει νωρίς το απόγευμα για να μην έρθει το σκότος. Εύχομαι να διαψευστώ. Αλλά φοβάμαι ότι με τους ρυθμούς που υπάρχουν θα χρειαστεί πολλοί σπουδαστές, με το δεδομένο ότι δεν θα έχουν κάνει τα εργαστήρια που οφείλουν να κάνουν, να επανέλθουν κάποιους μήνες πέραν του κανονικού χρόνου για να εξεταστούν.
Με αυτές τις σκέψεις σας ζητώ για άλλη μια φορά να έχετε εκείνη την εγρήγορση που αντιστοιχεί προς τη σπουδαιότητα του θέματος.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Παιδείας και Θρησκευμάτων έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Θέλω να διαβεβαιώσω τον κύριο συνάδελφο ότι το Υπουργείο Παιδείας σαφώς θα παρακολουθεί την υλοποίηση αυτού του χρονοδιαγράμματος που μας έχει γνωστοποιήσει το ΤΕΙ, η αρμοδιότητα βέβαια είναι του εκπαιδευτικού ιδρύματος και βέβαια και η διοίκηση του ΤΕΙ ως πρώτο στόχο έχει να μπορέσουν να λειτουργήσουν και τα εργαστήρια, χωρίς σημαντικές δυσκολίες και προβλήματα. Δυσκολίες αυτήν τη στιγμή υπάρχουν, αλλά, αν τηρηθεί το χρονοδιάγραμμα, πιστεύω ότι πραγματικά το εξάμηνο θα λειτουργήσει κανονικά.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 151/1.6.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με την αξιολόγηση ακινήτου, ιδιοκτησίας του Ταμείου Σύνταξης Επικουρικής Ασφάλισης Προσωπικού Γεωργικών Συνεταιριστικών Οργανώσεων Θεσσαλονίκης κλπ.
Η επίκαιρη ερώτηση σε περίληψη έχει ως εξής: "Με το υπ' αριθμ. Β1/23/31999/17.8.2000 έγγραφο του Υφυπουργού Εργασίας και Κοινωνικών Ασφαλίσεων εγκρίθηκε η απόφαση 45/6.12.1999 του Ταμείου Σύνταξης και Επικουρικής Ασφάλισης Προσωπικού Γεωργικών Συνεταιριστικών Οργανώσεων, με την οποία κατακυρώνεται το ιδιόκτητο ακίνητο του ταμείου επί της Μοναστηρίου 232 στη Θεσσαλονίκη στην εταιρεία "ΠΕΛΟΠΙΑ ΚΑΤΑΣΚΕΥΑΣΤΙΚΗ Α.Ε." αντί του ποσού των εννιακοσίων σαράντα έξι εκατομμυρίων δρχ.
'Ομως πρόσφατα εκποιήθηκε ακίνητο της ΟΓΣΘ, που εφάπτεται του συγκεκριμένου ακίνητου του ταμείου και έχει τα ίδια χαρακτηριστικά (πρόσοψη, βάθος κλπ.) αντί του ποσού των 3,6 δισεκατομμυρίων δραχμών.
Η διαφορά είναι πολύ μεγάλη και εύλογα διαμαρτύρονται οι εργαζόμενοι ασφαλισμένοι και οι συνταξιούχοι του ταμείου.
Ερωτάται ο κύριος Υπουργός αν θα ανακαλέσει την απόφαση του και αν η αξιολόγηση του παραπάνω ακινήτου θα γίνει με τη συνεργασία της Ομοσπονδίας Εργαζομένων στις ΑΣΟ και τους συλλόγους των συνταξιούχων".
Ο κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, η ιστορία είναι πολύ παλιά. Η πώληση του συγκεκριμένου ακινήτου, που αποτελεί το θέμα της ερώτησης, ξεκινά από το 1995, όταν ανατέθηκε τότε η εκπόνηση μελέτης στην ΚΕΔ για την υποβολή διαφόρων σεναρίων αξιοποίησης της ακίνητης περιουσίας του ταμείου. Στον ίδιο χρόνο το 1995 υποβλήθηκαν οι εναλλακτικές λύσεις αξιοποίησης αυτής της περιουσίας και το διοικητικό συμβούλιο του ταμείου έχοντας και τη συγκατάθεση της ομοσπονδίας των εργαζομένων και των συνταξιούχων, αποφάσισε ομόφωνα την πώληση του οικοπέδου αυτού. Ανέθεσε στην ΚΕΔ την εκτίμηση. Η αξία του οικοπέδου προσδιορίστηκε σε εξακόσια δεκαπέντε εκατομμύρια ως αντικειμενική και εξακόσια εβδομηνταπέντε εκατομμύρια ως εμπορική. Ανετέθη αργότερα το 1998 νέα εκτίμηση στο Σώμα Ορκωτών Ελεγκτών το οποίο όρισε ότι η εμπορική αξία του ακινήτου είναι εννιακόσια σαρανταπέντε εκατομμύρια και το Δ.Σ. προχώρησε τις διαδικασίες, ζήτησε την έγκριση από το αρμόδιο Υπουργείο και προχώρησε στον διαγωνισμό για την πώληση του ακινήτου.
Ο πρώτος διαγωνισμός έγινε στις 2.12.1998 και άλλοι τέσσερις διαγωνισμοί μέσα στο 1999. Από τους πέντε διαγωνισμούς οι τέσσερις πρώτοι απέβησαν άγονοι, ουδείς προσήλθε ενδιαφερόμενος να αγοράσει το οικόπεδο. Ο τελευταίος διαγωνισμός λοιπόν είχε την προσφορά των εννιακοσίων σαράντα έξι εκατομμυρίων. Το Δ.Σ. του ταμείου κατακύρωσε τον διαγωνισμό στη συγκεκριμένη εταιρεία η οποία ήταν και η μοναδική την "ΠΕΛΟΠΙΑ ΚΑΤΑΣΚΕΥΑΣΤΙΚΗ" Α.Ε. και έστειλε στη Γενική Γραμματεία Κοινωνικών Ασφαλίσεων το φάκελο για τον έλεγχο της νομιμότητας και την έγκριση της αποφασής του. Σκεφθήκαμε τι έπρεπε να κάνουμε επειδή υπήρχε μια προσφορά αλλά είχαμε το ιστορικό ότι είχαν προηγηθεί τέσσερις άγονοι διαγωνισμοί και κινδυνεύαμε αν απορρίψουμε την απόφαση αυτή, για λόγους τιμήματος ότι μπορούσαμε να έχουμε ένα νέο διαγωνισμό με περισσότερες ή και μια προσφορές με λιγότερο τίμημα.
Και τότε τι θα κάναμε; Θα μπορούσαμε να εγκρίνουμε μια τέτοια απόφαση; Στείλαμε όμως για να είμαστε εντάξει ολόκληρο το φάκελο με τις εκτιμήσεις, το εμβαδόν όποια άλλα στοιχεία περιείχε αυτός ο φάκελος και τις αποφάσεις του διοικητικού συμβουλίου στην ολομέλεια του Νομικού Συμβουλίου του Κράτους. Και ήταν θετική η γνωμοδότηση του Νομικού Συμβουλίου του Κράτους ότι όλα έχουν καλώς και μπορεί να εγκριθεί η απόφαση του διοικητικού συμβουλίου. Και αυτό κάναμε.
Εκ των υστέρων υπάρχουν διαμαρτυρίες των εργαζομένων ή των συνταξιούχων που επικαλούνται την κατά πλειοψηφία απόφαση, με την οποία διαφωνούν αλλά όπως γνωρίζετε οι αποφάσεις των συλλογικών οργάνων είναι ομόφωνες ή είναι κατά πλειοψηφία αποφάσεις. Πολύ μετά, τελευταία, επικαλούνται και το συγκριτικό στοιχείο του διπλανού οικοπέδου ή των οικοπέδων που πουλήθηκαν για τα οποία θα συνεχίσω στη δευτερολογία μου, αφού σας ακούσω, κύριε συνάδελφε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, από όσα μας είπε ο κύριος Υπουργος, αποδεικνύεται ότι το μόνο ενδιαφέρον του Υπουργείου είναι πως θα αξιοποιήσει είτε την ακίνητη περιουσία είτε και την κινητή περιουσία όλων των ταμείων και αναφέρομαι στην Κυβέρνηση είναι το πως θα ωφελήσει μεγάλα συγκεκριμένα συμφέροντα και όχι το πώς θα αποδώσει καρπούς προς όφελος των εργαζομένων και των συνταξιούχων.
Στη συγκεκριμένη περίπτωση εκείνο που αποδεικνύεται είναι ότι η εμπορική τιμή του ενός είναι τριπλάσια τιμή από ό,τι είναι του ταμείου. Και σ' αυτό το σημείο δεν δικαιολογείται ο κύριος Υπουργός να λέει ότι τι να κάνουμε, αφού αυτό ορίστηκε, αυτό πουλήσαμε τη στιγμή που το ταμείο έχει πλεόνασμα εβδομήντα δισεκατομμυρίων (70.000.000) δραχμών και δεν είχε ανάγκη την εκποίηση για εννιακόσια εκατομμύρια δραχμές.
Εκείνο που αποδεικνύεται για μια ακόμη φορά είναι ότι οι ουσιαστικοι ιδιοκτήτες των ταμείων μένουν απέξω από την υπόθεση, δηλαδή οι εργαζόμενοι, οι συνταξιούχοι που ηταν οι μόνοι υπεύθυνοι να αποφασίσουν για την εκποίηση ή όχι, παρ'όλες τις αντιδράσεις που υπήρξαν και αυτό το ξέρει ο κύριος Υπουργός, γιατί έχει και επιστολή συγκεκριμένα της Ομοσπονδίας Εργαζομένων στις Συνεταιριστικές Οργανώσεις, αλλά υπάρχει και επιστολή της ίδιας ομοσπονδίας προς το ταμείο που λέει ότι θα διεκδικήσει και με κάθε ένδικο μέσο τα συμφέροντά τους.
Εκείνο που εμείς λέμε είναι ότι θα πρέπει να σταματήσει άμεσα αυτή η διαδικασία και δεν χρειάζεται αν δεν υπάρχει καθαρό τίμημα εύλογο να ευνοήσουμε συγκεκριμένο δημοσιογραφικό όμιλο, όπως είναι τα συμφέροντα αυτής της συγκεκριμένης εταιρείας. Ψάξτε το λίγο, κύριε Υπουργέ. Λέγεται ότι από πίσω είναι ο κ. Ανδρουλιδάκης. Αν λοιπόν ενάμισι δισεκατομμύριο επιπλέον γίνεται χάρισμα προς οποιονδήποτε, τότε εύλογα και εμείς μπορούμε να βγάλουμε το συμπέρασμα, ότι πρόκειται για μια σκανδαλώδη περίπτωση όπως επαναλαμβάνω είναι σκανδαλώδης η περίπτωση αξιοποίησης όλων των περιουσιακών στοιχείων και ακινήτων των ασφαλιστικών ταμείων είτε μέσω του χρηματιστηρίου είτε μέσω τέτοιου είδους εκποίησης που δεν ωφελεί καθόλου τα συμφέροντα και των εργαζομένων και των συνταξιούχων. Και σ' αυτό το σημείο πιστεύουμε ότι μπορείτε να κάνετε την υπέρβαση να πάρετε πίσω αυτήν τη χαριστική πράξη και μαζί με τους εργαζόμενους και συνταξιούχους να φροντίσετε για την αξιοποίηση και αν συμφωνήσουν εκ νέου για την εκποίηση, τότε όλοι μαζί να δείτε τι θα κάνετε. Διαφορετικά πιστεύουμε ότι είναι εκτεθειμένη και η Κυβέρνηση και το ταμείο που είναι διορισμένο και ξέρουμε ότι κατ' εντολήν αποφασίζει.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Λυπούμαι που πρέπει να σας πω, κύριε συνάδελφε, ότι το προχωρήσατε πάρα πολύ το θέμα όπως συμβαίνει δυστυχώς τον τελευταίο καιρό πολλές φορές. Ανακαλύψατε και πάλι σκάνδαλα και εύνοιες και κατά διαταγή ή κατ' εντολή της Κυβέρνησης πωλήσεις ακινήτων ασφαλιστικών οργανισμών και παραποιήσατε και αυτά που σας είπα. 'Η δεν με ακούσατε καθόλου όση ώρα μιλούσα ή δεν μιλούσε την ίδια γλώσσα. Δεν εξηγείται αλλιώς.
ΑΓΓΕΛΟΣ ΤΖΕΚΗΣ: Σας άκουσα πολύ προσεκτικά.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Εδώ υπάρχει μία διαδικασία θεσμοθετημένη, υπάρχουν νόμοι που ορίζουν πως πωλείται ένα ακίνητο, πώς αξιοποιείται η περιουσία και εν πάση περιπτώσει ποιος αποφασίζει και ποιος έχει το ρόλο της προστασίας των συμφερόντων ενός ασφαλιστικού οργανισμού. Η Κυβέρνηση δεν ασχολείται με αυτά τα θέματα. Βάζει το πλαίσιο.
Αναφερθήκατε σε δημοσιογραφικό οργανισμό. Δεν γνωρίζω ποιός είναι εκείνος ο οποίος είναι πίσω από την "ΠΕΛΟΠΙΑ ΚΑΤΑΣΚΕΥΑΣΤΙΚΗ". Δεν το γνωρίζει αυτό η Γενική Γραμματεία Κοινωνικών Ασφαλίσεων και δεν ασχολήθηκε με αυτό.
Κάνετε σύγκριση με ένα διπλανό οικόπεδο. Επειδή αυτά τα στοιχεία στα οποία αναφέρεσθε και στα οποία αναφέρονται και επιστολές, αλλά μετά το τέλος όλων των διαδικασιών, των εργαζομένων και των συνταξιούχων, μετά δηλαδή την οριστική έγκριση της κατακύρωσης, προσπαθήσαμε και εμείς σήμερα να ερευνήσουμε αυτά τα στοιχεία επειδή θα ερχόμουν στη Βουλή και όχι για κανένα άλλο λόγο. Δεν μπορεί η Γενική Γραμματεία των Κοινωνικών Ασφαλίσεων να ψάχνει τα υποθηκοφυλακεία της περιοχής και να είναι εκείνη που θα αποφασίσει για το τίμημα. Υπάρχουν όργανα συγκροτημένα από την πολιτεία. Η Κτηματική Εταιρεία του Δημοσίου, Σώμα Ορκωτών Ελεγκτών. 
ΑΓΓΕΛΟΣ ΤΖΕΚΗΣ: Ναι, αλλά ...
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αφήστε με να ολοκληρώσω, κύριε Τζέκη, γιατί θα με διακόψει ο Πρόεδρος. Και μάθαμε και εμείς σήμερα εκ των υστέρων πάντως, ότι το διπλανό οικόπεδο το οποίο επικαλείσθε δεν είναι ένα οικόπεδο, αλλά τρία. Δεν είναι ίδιο με το οικόπεδο του Ταμείου. Του ενός η επιφάνεια είναι δεκαεπτά χιλιάδες τετραγωνικά και του άλλου είκοσι επτά χιλιάδες τετραγωνικά. 'Οτι το οικόπεδο το οποίο επικαλείσθε έχει εννέα χιλιάδες διακόσια πενήντα τετραγωνικά μέτρα κτίσματα, ενώ το οικόπεδο του ταμείου που πουλήθηκε, πουλήθηκε ως οικόπεδο. 'Εχει κάτι παλαιές ψυκτικές εγκαταστάσεις.
Δεν είναι λοιπόν το ίδιο πράγμα, αλλά δεν είναι δικός μας ο ρόλος να ερευνήσαμε όλα αυτά. 'Ως αρμόδιος Υφυπουργός ελέγχω τη νομιμότητα των πράξεων ενός διοικητικού συμβουλίου. Και επαναλαμβάνω για να είμαι απολύτως εντάξει να μην μπορείτε και εσείς, παρ'ότι το κάνατε σήμερα, να επικαλείσθε συγκροτήματα και εύνοιες και δεν ξέρω τί άλλο στην Βουλή. 'Εστειλα ολόκληρο το φάκελο, και δεν είχα καμιά υποχρέωση να το κάνω, στην Ολομέλεια και όχι σε τμήμα του Νομικού Συμβουλίου του Κράτους. Αυτή η απόφαση μου έδωσε, αν θέλετε, τελικά τη δυνατότητα να προχωρήσω στην έγκριση της απόφασης.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υφυπουργέ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τα υπόλοιπα που ισχυρίζεσθε ότι θα μπορούσαμε να πουλήσουμε το ακίνητο σε συνεννόηση με τους συνταξιούχους και τους εργαζόμενους, είναι εξωθεσμικές διαδικασίες. Μπορεί να φαίνονται λογικά, αλλά δεν είναι έτσι. Αλλά σας παρακαλώ να πάρετε πίσω όσα υπονοήσατε προηγουμένως για σκάνδαλα.
ΑΓΓΕΛΟΣ ΤΖΕΚΗΣ: Κύριε Πρόεδρε, να διευκρινίσω ότι ήξερα πως είναι στη δικαιοδοσία του κυρίου Υπουργού να σταματήσει η διαδικασία.
ΠΡΟΕΔΡΕΥΩΝ (Κωνσταντίνος Γείτονας): Κύριε Τζέκη, δεν προβλέπεται απο τον Κανονισμό δευτερολογία.
Επίκαιρες ερωτήσεις δευτέρου κύκλου: Η πρώτη με αριθμό 150/13.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας, σχετικώς με τις προθέσεις του Υπουργείου ως προς το αίτημα των ελαιοπαραγωγών, να μην παρακρατηθεί η επιπλέον καταβολή των τριάντα δραχμών, κατά την εκκαθάριση της επιδότησης για το λάδι, δεν θα συζητηθεί, κατόπιν συνεννόησης του κυρίου Υπουργού και του κυρίου Βουλευτή και διαγράφεται.
Η δεύτερη με αριθμό 146/13.10.2000 επίκαιρη ερώτηση του Βουλευτή της Νεας Δημοκρατίας κ. Βασιλείου Κορκολόπουλου προς τον Υπουργό Περιβάλλοντος, Χωροταξίας και Δημοσίων 'Εργων σχετικώς με τον προγραμματισμό για την κατασκευή γκαράζ στους σταθμούς μετεπιβίβασης του Μετρό κλπ., δεν θα συζητηθεί λόγω κωλύματος του κυρίου Υπουργού και διαγράφεται.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της απο 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής Ταφής Απορριμμάτων και Μονάδας Συμπίεσης Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Νομού Χανίων (ΦΕΚ 152 Α'/30-6-2000)".
Η Διάσκεψη των Προέδρων αποφάσισε στη συνεδρίασή της, της 12ης Οκτωβρίου 2000, τη συζητηση του νομοσχεδίου αυτού σε μία συνεδρίαση.
Απο τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής του Κιλκίς κ. Σάββας Τσιτουρίδης.
Επίσης το Κομμουνιστικό Κόμμα Ελλάδος ορίζει ειδικό αγορητή τον Βουλευτή κ. Τζέκη.
Ο Συνασπισμός της Αριστεράς και της Προόδου ορίζει ως ειδική αγορήτρια την κ. Ξηροτύρη Αικατερινάρη.
Ο εισηγητής του ΠΑ.ΣΟ.Κ. κ. Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κυρία και κύριοι συνάδελφοι, με το προτεινόμενο σχέδιο νόμου κυρώνεται η απο 30ής Ιουνίου 2000 πράξη νομοθετικού περιεχομένου με την οποία εγκρίθηκε το σχέδιο διαχείρισης στερεών αποβλήτων του Νομού Χανίων στο οποίο συμπεριλαμβάνεται και το επί μέρους σχέδιο διαχείρισης απορριμμάτων της επίμαχης Ε' Διαχειριστικής Ενότητας με τελικό αποδέκτη το Δήμο Ακρωτηρίου Χανίων.
Με την ως άνω πράξη καθορίστηκαν οι χώροι στους οποίους θα εγκατασταθούν και θα λειτουργήσουν οι εγκαταστάσεις διαχείρισης απορριμμάτων οι οποίες περιλαμβάνουν εργοστάσιο ανακύκλωσης, μονάδα παραγωγής εδαφοβελτιωτικού, χώρο υγειονομικής διάθεσης των υπολειμμάτων και μονάδα συμπίεσης-δεματοποίησης απορριμμάτων και προσωρινής αποθήκευσής τους.
(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ) Στην ίδια πράξη νομοθετικού περιεχομένου εγκρίνονται οι περιβαλλοντικοί όροι σύμφωνα με τις μελέτες περιβαλλοντικών επιπτώσεων όπως έχουν δημοσιοποιηθεί και εγκριθεί από το νομαρχιακό συμβούλιο του Νομού Χανίων, τις προτάσεις της Νομαρχίας Χανίων για τη χοροθέτηση, τη δημιουργία και εγκατάσταση των μονάδων αυτών, όλες οι απαιτούμενες από τη νομοθεσία εγκρίσεις και άδειες ενώ καθορίζονται οι οδικές προσβάσεις σε αυτές τις υποδομές και οι διαδικασίες απαλλοτριώσεων των αναγκαίων χώρων. Η άμεση προώθηση του σχεδιασμού αυτού ήταν απολύτως επιβεβλημένη για λόγους δημόσιας υγείας, βιώσιμης διαχείρισης και επεξεργασίας των απορριμμάτων και αποτροπής της περιβαλλοντικής υποβάθμισης της περιοχής με την ανεξέλεγκτη απόρριψη των απορριμμάτων.
'Ηταν επίσης αναγκαία ώστε να σπάσει ο φαύλος κύκλος πολύχρονων διαφωνιών και αδυναμιών των τοπικών φορέων του Νομού Χανίων να δώσουν λύση στο σοβαρό αυτό δικό τους πρόβλημα ενώ δρομολογείται ταυτόχρονα οριστικό τέλος στην απαράδεκτη τριανταπεντάχρονη λειτουργία της χωματερής του Κουρουπητού η οποία ιδιαίτερα μετά την καταδίκη της χώρας μας από το Ευρωπαϊκό Δικαστήριο και την επιβολή από την Ευρωπαϊκή 'Ενωση προστίμου διακοσίων εκατομμυρίων μηνιαίως εξέθεσε την Ελλάδα διεθνώς, έβλαψε ποικιλοτρόπως την Κρήτη και κυρίως το Νομό Χανίων αλλά και το Δήμο Ακρωτηρίου.
Κυρίες και κύριοι συνάδελφοι, η παράνομη λειτουργία της χωματερής του Κουρουπητού γνωστή στο πανελλήνιο και την Ευρώπη δυστυχώς είναι το ακραίο και προς αποφυγή παράδειγμα αδυναμίας των καθ'ύλην αρμόδιων φορέων ενός νομού να λύσουν το εκρηκτικό πρόβλημα διαχείρισης των δικών τους απορριμμάτων. Ασφαλώς το πρόβλημα διαχείρισης των απορριμμάτων που επηρεάζει το περιβάλλον, τη δημόσια ζωή ή την οικονομία την τοπική ανάπτυξη, τον πολιτισμό, την ανθρώπινη ζωή είναι πολύπλοκο και δυσεπίλυτο. Απασχολεί σοβαρά την Ελλάδα και όλες τις χώρες και έχει γίνει από καιρό αντικείμενο τεχνοοικονομικής και οικολογικής προσέγγισης τόσο από μεμονωμένες χώρες όσο και από τους διεθνείς οργανισμούς, τον ΟΗΕ, τον ΟΟΣΑ και την Ευρωπαϊκή 'Ενωση.
Η χώρα μας, όπως γνωρίζετε, έχει σύγχρονο θεσμικό πλαίσιο για τη διαχείριση των απορριμμάτων με ψήφιση ειδικών νόμων και με έκδοση προεδρικών διαταγμάτων και κοινών υπουργικών αποφάσεων προσαρμόζοντας στο ελληνικό δίκαιο όλες τις κοινοτικές οδηγίες και κανονισμούς. Με μοχλό αυτό το νομοθετικό πλαίσιο και όπου οι φορείς της Αυτοδιοίκησης, α' και β' βαθμού κατέληξαν σε κοινά αποδεκτές λύσεις κυρίως ως προς τη χωροθέτηση των τελικών εγκαταστάσεων, το ΥΠΕΧΩΔΕ με χρηματοδοτήσεις ύψους εκατό δισεκατομμυρίων στην περίοδο 1994-2000 κατάφερε να δημιουργήσει σε σαράντα νομούς και πόλεις της χώρας υποδομές και σύγχρονα ολοκληρωμένα προγράμματα διαχείρισης των απορριμμάτων. Παράλληλα, έχει εξασφαλίσει για την περίοδο 2000-2006 πόρους εθνικούς και ευρωπαϊκούς ύψους διακοσίων πενήντα δισεκατομμυρίων.
Δυστυχώς, κυρίες και κύριοι συνάδελφοι, παρά τις ως άνω δυνατότητες και τη βοήθεια της πολιτείας -χρηματοδοτήσεις πέντε δισεκατομμυρίων περίπου από το 1994-2000 για τα Χανιά- παρά τις προσπάθειες των τοπικών φορέων δεν κατάφεραν όπως προανέφερα να συμφωνήσουν στην τελική χωροθέτηση του αναγκαίου χώρου για να λύσουν το πρόβλημα των απορριμμάτων και να απαλλαγούν από τη λειτουργία του Κουρουπητού με τα γνωστά επακόλουθα. Δυστυχώς, πάνω από τρεις χιλιάδες παράνομες και ανεξέλεγκτες χωματερές σε όλη τη χώρα ανάμεσα στις οποίες είκοσι στην Ανατολική Αττική λειτουργούν με την ανοχή των τοπικών κοινωνιών και τις ευλογίες των φορέων της Τοπικής Αυτοδιοίκησης με σοβαρές επιπτώσεις στο περιβάλλον προκαλώντας ρύπανση των επιφανειακών και υπόγειων νερών, δυσοσμία, ρύπους, τοξικές και χημικές ενώσεις απειλώντας τη δημόσια υγεία, αποτελώντας μόνιμες εστίες πυρκαγιών και ανεξέλεγκτων καταστροφών δασικών εκτάσεων.
Είναι αυτονόητο λοιπόν μετά τα παραπάνω ότι βρισκόμαστε ενώπιον ενός μείζονος κοινωνικού φαινομένου. Τι να φταίει άραγε στην εμφάνισή του; Η διγλωσσία, το χάιδεμα των αυτιών όλων των πολιτών και η έλλειψη θάρρους των επικεφαλής των καθ'ύλην αρμόδιων φορέων να αγνοήσουν το προσωπικό πολιτικό κόστος στη λήψη των αποφάσεών τους, πράγμα που ταλανίζει συνολικά τη δημόσια ζωή; 'Η μήπως ο επικίνδυνος "ωχαδελφισμός" της πλειοψηφίας των πολιτών που τείνει να παγιωθεί στην ελληνική κοινωνία σύμφωνα με τον οποίο για όλα και κυρίως τα δύσκολα θα ασχοληθούν κάποιοι άλλοι; Αυτοί οι κάποιοι άλλοι θα μας τα λύσουν όλα και το πρόβλημα των σκουπιδιών μας σύμφωνα όμως με την επιθυμία μας αυτοί θα βρουν χώρο που να μην ενοχλείται κανένας σε άλλο δήμο, σε άλλο νομό, στη θάλασσα και δεν ξέρω πού! Ανεξαρτήτως πάντως του τι φταίει και τις πταίει πολλές τοπικές κοινωνίες οδηγούνται σε αδιέξοδα και τότε πρέπει να παρεμβαίνει η κεντρική εξουσία και να επιβάλλει λύσεις για τη λύτρωσή τους από αυτά τα προβλήματα όπως στα Χανιά με την πράξη νομοθετικού περιεχομένου του Υπουργικού Συμβουλίου μετά από εισήγηση του Υπουργού ΠΕΧΩΔΕ κ. Λαλιώτη. Την προηγούμενη εβδομάδα, κυρίες και κύριοι συνάδελφοι, η πράξη αυτή συζητήθηκε στην αρμόδια Επιτροπή Οικονομικών Υποθέσεων και ψηφίστηκε από όλες τις πτέρυγες της Βουλής πλην του Κ.Κ.Ε. που επιφυλάχθηκε να τοποθετηθεί οριστικά στην Ολομέλεια. 'Οπως όλοι γνωρίζουμε η πράξη αυτή δεν επιδέχεται αλλαγών και ψηφίζεται από το Κοινοβούλιο αυτούσια βάσει του άρθρου 113 του Κανονισμού της Βουλής.
'Ενας καλόπιστος παρατηρητής μελετώντας σε βάθος την πράξη αυτή με την οποία εγκρίνεται ο συνολικός σχεδιασμός διαχείρισης αποβλήτων του Νομού Χανίων όπου εμπεριέχεται και το σχέδιο διαχείρισης απορριμμάτων της πέμπτης διαχειριστικής ενότητας του Νομού Χανίων εμβαθύνοντας στους περιβαλλοντικούς όρους εγκατάστασης και λειτουργίας των μονάδων, στις προϋποθέσεις και προδιαγραφές στα έργα και στα μέτρα αντιρρύπανσης που θα κατασκευασθούν για να αποκλεισθεί η υποβάθμιση του περιβάλλοντος καταλήγει αβίαστα σε ένα συμπέρασμα. 'Οτι η συνολική αυτή παρέμβαση στο Δήμο Ακρωτηρίου είναι τεχνοοικονομικά τεκμηριωμένη και συμφέρουσα, περιβαλλοντικά αποδεκτή και διασφαλισμένη ως προς την υλοποίησή της με χρηματοδοτήσεις ύψους εννιά δισεκατομμυρίων περίπου από ευρωπαϊκούς και εθνικούς πόρους όπως φαίνεται στην έκθεση του Γενικού Λογιστηρίου του Κράτους, για το κύριο έργο και ένα δισεκατομμύριο επτακόσια εκατομμύρια για όλες τις απαλλοτριώσεις.
Τι προβλέπει με λίγα λόγια το σχέδιο διαχείρισης: Με απόφαση του νομαρχιακού συμβουλίου 3.2.1999 η οποία σήμερα κυρώνεται με το νόμο, ο Νομός Χανίων σε σχέση με τη διαχείριση των απορριμμάτων διαιρείται σε πέντε διαχειριστικές ενότητες όσες και οι επαρχίες, Αποκόρωνα, Σφακίων, Σελίνου, Κισσάμου και Κυδωνίας. Στις τέσσερις ενότητες δεν υπάρχει κανένα πρόβλημα. Στην πέμπτη ενότητα -εννιά δήμοι- υπήρξε το μείζον θέμα, ποιος δήμος θα είναι ο τελικός αποδέκτης των απορριμμάτων πράγμα που ταλανίζει τους φορείς πάνω από δεκαπέντε χρόνια λόγω του ανυποχώρητου επιχειρήματος του Δήμου Ακρωτηρίου ότι αφού δεχόμαστε τριάντα πέντε χρόνια τα απορρίμματα στη χωματερή του Κουρουπητού, ας βρεθεί άλλος δήμος να τα δεχθεί.
Με την πράξη που κυρώνουμε σήμερα καθορίστηκε ως τελικός αποδέκτης ο Δήμος Ακρωτηρίου σε οριοθετημένες περιοχές του οποίου θα κατασκευασθούν και θα λειτουργήσουν: Πρώτον, προσωρινή μονάδα συμπίεσης-δεματοποίησης με ανώτατο χρονικό όριο αποθήκευσης των δεμάτων δεκαοκτώ μήνες στη θέση Μεσομούρι του Δήμου Ακρωτηρίου. Με εξασφαλισμένες πιστώσεις του ΥΠΕΧΩΔΕ τετρακόσια πενήντα εκατομμύρια το έργο εκτελείται από τις 9.10.2000 και προβλέπεται η ολοκλήρωσή του και η λειτουργία του σε δύο-δυόμισι μήνες περίπου οπότε σταματάει η λειτουργία της χωματερής του Κουρουπητού και αυτόματα παύει το πρόστιμο από την Ευρωπαϊκή 'Ενωση. Η μέθοδος αυτή εφαρμόζεται με επιτυχία σε εκατό και πλέον πόλεις στην Ευρώπη και αλλού.
Δεύτερον, μόνιμη μονάδα με εργοστάσιο ανακύκλωσης-κομποστοποίησης και χώρο υγειονομικής ταφής στη θέση Κορακιά του Δήμου Ακρωτηρίου. Με εξασφαλισμένες πιστώσεις εννέα δισεκατομμυρίων, με έτοιμα τα τεύχη δημοπράτησης σε οικόπεδο διακοσίων τριάντα πέντε στρεμμάτων που απαλλοτριώνονται αυτές τις μέρες το έργο αυτό μπορεί και πρέπει να ξεκινήσει άμεσα.
Το εργοστάσιο υπολογίζεται να έχει κατασκευαστεί σε τρία χρόνια περίπου, αλλά ο χώρος υγειονομικής ταφής πρέπει να έχει τελειώσει σε δεκαοκτώ μήνες, έτσι ώστε να δεχθεί τα δέματα μέχρις ότου λειτουργήσει το εργοστάσιο ανακλύκλωσης και κλείσει οριστικά η μονάδα δεματοποίησης. Αγαπητοί συνάδελφοι, όπως αντιλαμβάνεσθε, η όλη παρέμβαση έχει μπει σ' ένα δρόμο και πρέπει να είμαστε αισιόδοξοι για τη σωστή και έγκαιρη υλοποίησή της, μόνο που χρειάζεται προσοχή για την τήρηση των προδιαγραφών και του χρονοδιαγράμματος για κάθε φάση της παρέμβασης. Κυρίως πρέπει να ξεκαθαριστούν εδώ σήμερα, κύριε Υπουργέ, κάποια θέματα, τα οποία προέκυψαν από το ότι όλες οι αποφάσεις μέχρι σήμερα έχουν ληφθεί από το νομαρχιακό συμβούλιο και την Τοπική 'Ενωση Δήμων και Κοινοτήτων του νομού, χωρίς τη συμμετοχή του Δήμου Ακρωτηρίου, λόγω της άρνησής του να είναι ο τελικός αποδέκτης των απορριμμάτων και βέβαια και λόγω του ότι το θέμα εκκρεμούσε δικαστικώς.
Θέμα πρώτον: Η κοινή γνώμη του Δήμου Ακρωτηρίου ζυμώνεται από τις φήμες ότι όλα γίνονται ερήμην της δημοτικής αρχής. Στο τέλος θα χαθούν και τα αντισταθμιστικά οφέλη. Είναι λάθος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):Τώρα το σκέφτηκαν; 
ΕΜΜΑΝΟΥΗΛ ΣΚΟΥΛΑΚΗΣ: Δεν τα λένε, κύριε Υπουργέ, γι'αυτό πρέπει να τα πούμε εμείς εδώ. Διότι στην από 3.2.99 απόφαση του νομαρχιακού συμβουλίου, η οποία σήμερα γίνεται νόμος του κράτους, καθιερώνονται για όλες τις διαχειριστικές ενότητες κίνητρα για τους δήμους που φιλοξενούν εγκαταστάσεις τελικής διάθεσης.
Αυτά, όπως λέει η απόφαση του νομαρχιακού συμβουλίου την οποία έχω μπροστά μου, είναι επί λέξει: Πρώτον, η εφαρμογή όλων των δυνατών μέτρων για την προστασία του περιβάλλοντος.
Δεύτερον, η συμμετοχή του αρμόδιου δήμου στις διαδικασίες μελέτης και εκτέλεσης των έργων.
Αυτό σημαίνει, κύριε Υπουργέ, απ'ό,τι αντιλαμβάνομαι ότι σε λίγες μέρες, που θα πάρει ΦΕΚ αυτός ο νόμος, ο Δήμος Ακρωτηρίου μπορεί και πρέπει να παρακολουθεί τα εκτελούμενα έργα.
Τρίτον, η αναβάθμιση της ευρύτερης περιοχής σαν ανταπόδοση για την αποδοχή των έργων, με προτεραιότητα σε έργα που ο ίδιος ο δήμος έχει ζητήσει να ενταχθούν σε επενδυτικά προγράμματα.
Τέταρτον, η κατά προτεραιότητα πρόσληψη των κατοίκων της περιοχής σε τυχόν νέες θέσεις εργασίας, που δημιουργούνται στα συστήματα διαχείρισης και Πέμπτον, η απόδοση ως τέλος χρήσης γης στο δήμο που φιλοξενεί τις εγκαταστάσεις της τελικής διάθεσης ενός ποσοστού των ανταποδοτικών τελών, που προτείνεται να είναι το 8% επί του συνόλου τους.
Θέμα δεύτερον: Μετά την έκδοση της πράξης νομοθετικού περιεχομένου, ο Δήμος Ακρωτηρίου, βλέποντας ασφαλώς ότι όλη η παρέμβαση θα γίνει ερήμην του, με απόφαση του δημοτικού συμβουλίου και επιστολή του προς το γενικό γραμματέα της περιφέρειας που διαβιβάστηκε στον Υπουργό κ. Λαλιώτη, παραχωρεί δωρεάν όμορη έκταση για την κατασκευή της μόνιμης μονάδας, εργοστάσιο, χώρος υγειονομικής ταφής.
Ο κύριος Υπουργός, όπως μας διαβεβαίωσε την Πέμπτη και μας είχε ενημερώσει και πιο μπροστά, διερεύνησε λεπτομερώς αν είναι εφικτή η πρόταση αυτή και σύμφωνα με τις απόψεις των ειδικών, νομικών, τεχνικών, μελετητών, δεν μπορεί να γίνει δεκτή, γιατί εκτός των άλλων, λόγω νέων μελετών, περιβαλλοντικών όρων, εγκρίσεων, στην Ελλάδα και την Ευρώπη, θα οδηγήσει το έργο σε καθυστέρηση οκτώ έως δώδεκα μηνών με ευνόητα αποτελέσματα.
Σε παρέμβασή του στην επιτροπή ο επίτιμος Πρόεδρος της Νέας Δημοκρατίας, ο κ. Μητσοτάκης, υιοθέτησε την πρόταση του Δημάρχου Ακρωτηρίου και επέμεινε στον Υπουργό να την κάνει δεκτή. Ο κύριος Υπουργός απάντησε όπως σας είπα παραπάνω.
'Αποψή μου: Μακάρι να ήταν υλοποιήσιμη η πρόταση του δημάρχου και να υπάρξει έστω και σήμερα άλλη απάντηση του Υπουργού. 'Ολα θα ήταν διαφορετικά. Το να δηλώνει σήμερα η δημοτική αρχή του Ακρωτηρίου ότι παίξαμε και χάσαμε, δεχθείτε τουλάχιστον τη δωρεά οικοπέδου, απ'ό,τι φαίνεται είναι δώρο άδωρο.
Μακάρι να είχαν κάνει την πρόταση αυτή πριν ένα χρόνο ή έστω πριν έξι μήνες. Τότε, υπήρχαν περιθώρια. Μακάρι να με είχαν ακούσει, όταν πριν ένα χρόνο ακριβώς, μετά από επιστολή μου, έλαβα μέρος σε ειδική συνεδρίαση του δημοτικού συμβουλίου για μια συνολική ενημέρωσή μου για τα θέματα του δήμου.
Επί τεσσερισήμισι ώρες, κύριε Πρόεδρε, κύριοι συνάδελφοι, πιέστηκα αφόρητα να τους υποσχεθώ ότι θα τους στηρίξω στο θέμα των απορριμμάτων για τη μη αποδοχή του χώρου στο δήμο τους. 'Ομως, επιτρέψτε μου να το πω, αγνοώντας το προσωπικό πολιτικό κόστος, στη δύσκολη εκείνη συγκυρία, λόγω επικείμενων εκλογών, τους δήλωσα επί λέξει ότι "σε όλα τα προβλήματα του δήμου σας, σας υπόσχομαι συνεργασία. Στο δε θέμα των απορριμμάτων, κατηγορηματικά σας δηλώνω ότι δεν θα διαφοροποιηθώ από τις αποφάσεις των θεσμοθετημένων οργάνων του νομού και της πολιτείας".
Σας καταθέτω για τα Πρακτικά, δεν τα είπα τυχαία αυτά προχθές στην Κοινοβουλευτική Ομάδα, την επιστολή μου και τα αποκόμματα τεσσάρων τοπικών εφημερίδων της περιόδου εκείνης με ημερομηνία 13/10/99. Εδώ είναι η επιστολή και τα αποκόμματα των τεσσάρων εφημερίδων, "ΧΑΝΙΩΤΙΚΑ ΝΕΑ", "ΚΗΡΥΚΑΣ", "ΕΛΕΥΘΕΡΟΤΥΠΙΑ" και "ΑΓΩΝΑΣ". Βλέπετε, έχουμε πολλές ημερήσιες εφημερίδες στα Χανιά.
(Στο σημείο αυτό ο Βουλευτής κ. Μανώλης Σκουλάκης, καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Αγαπητοί συνάδελφοι, όπως διαπιστώνεται σε ό,τι με αφορά, προσέγγισα το θέμα καθαρά χωρίς διγλωσσία και χάιδεμα των αυτιών, κάτι που νομίζω ότι όλοι πρέπει να κάνουμε σήμερα στις τοποθετήσεις μας, για να μην καλλιεργηθούν φρούδες ελπίδες, που θα δημιουργήσουν νέες τριβές και αντιπαραθέσεις και την εντύπωση ότι η πολιτεία νομοθετεί εκδικούμενη και δεν υιοθετεί μια πρόταση απεμπλοκής.
Είμαι σίγουρος ότι ο κύριος Υπουργός στην τοποθέτησή του και σήμερα θα ξεκαθαρίσει πλήρως το θέμα και θα ενημερώσει και τη δημοτική αρχή, η οποία τη μη απάντηση μέχρι σήμερα, κύριε Υπουργέ, την έχει αναγάγει σε μείζον θέμα.
Τρίτο θέμα: 'Ετσι όπως ψηφίζεται -αυτό είναι το σοβαρότερο θέμα- η πράξη νομοθετικού περιεχομένου, δεν αναγράφεται πουθενά ότι ο Δήμος Ακρωτηρίου θα συμμετέχει στον φορέα διαχείρισης των μονάδων, ο οποίος είναι η ΔΕΔΙΣΑ, η Διαδημοτική Επιχείρηση Διαχείρισης Στερεών Αποβλήτων, στην οποία όμως δεν συμμετέχει ο Δήμος Ακρωτηρίου.
'Οπως θα αντιλαμβάνεσθε, αυτό μπορεί να εξελιχθεί σε μείζον θέμα στην πορεία και σε σημείο μόνιμων τριβών και αντιπαραθέσεων, όχι μόνο με τη δημοτική αρχή, αλλά και με τους δέκα χιλιάδες Ακρωτηριανούς στους οποίους δημιουργείται δικαιολογημένα, ίσως, η αίσθηση ότι όλοι η Ευρωπαϊκή 'Ενωση, το Ελληνικό Κράτος, το Υπουργείο, η Βουλή, η Νομαρχία, η ΤΕΔΚ, τους έχουν στήσει στον τοίχο και δεν έχουν γνώση και λόγο γι'αυτά που συμβαίνουν και θα συμβαίνουν εφεξής στο δήμο τους, στον τόπο τους.
Είναι κακός σύμβουλος, αγαπητοί συνάδελφοι, η μόνιμη ψυχολογική φόρτιση, δεδομένου δε ότι οι καταστάσεις αλλάζουν, αλλά και τα ίδια τα πρόσωπα αλλάζουν ή αλλάζουν γνώμη, γι'αυτό πρέπει να προβλεφθεί νομοθετικά, κύριε Υπουργέ, η επίλυση του προβλήματος προς αποφυγή μόνιμων αντιπαραθέσεων.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν κατάλαβα, κύριε Σκουλάκη.
ΕΜΜΑΝΟΥΗΛ ΣΚΟΥΛΑΚΗΣ: Ο φορέας διαχείρισης, δεν αναγράφεται πουθενά. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο φορέας διαχείρισης είναι δεδομένος.
ΕΜΜΑΝΟΥΗΛ ΣΚΟΥΛΑΚΗΣ:Πώς είναι δεδομένος; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι η ΔΕΔΙΣΑ.
ΕΜΜΑΝΟΥΗΛ ΣΚΟΥΛΑΚΗΣ: Δεν μπορεί όμως, κύριε Υπουργέ, ο δήμος ο οποίος είναι αποδέκτης των απορριμμάτων οκτώ δήμων να μη συμμετέχει σ'αυτήν τη διαδικασία.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν μπορούμε να το κάνουμε με νόμο.
ΕΜΜΑΝΟΥΗΛ ΣΚΟΥΛΑΚΗΣ: Περιμένετε, κύριε Υπουργέ. Σας κάνω πρόταση απεμπλοκής. Θα ήθελα να με ακούσετε.
Το άρθρο 13 προβλέπει ότι τα σχέδια νόμων της παραγράφου 1, περιέχουν απαραιτήτως ένα άρθρο που κυρώνει αυτούς για την πράξη νομοθετικού περιεχομένου. Λέει όμως και κάτι παρακάτω, κύριε Υπουργέ. "Μπορούν επίσης να προστεθούν και διατάξεις, που ρυθμίζουν θέματα σχετικά με την κυρούμενη πράξη". Η τελευταία αυτή παράγραφος μας δίνει τη δυνατότητα να λύσουμε το πρόβλημα.
Γι'αυτό προτείνω την προσθήκη ειδικής διάταξης, να πάρουμε μια εξουσιοδοτική διάταξη, η οποία να λέει ότι "μετά την έναρξη λειτουργίας της προσωρινής μονάδας συμπίεσης, δεματοποίησης στη θέση Μεσομούρι Ακρωτηρίου και το κλείσιμο της χωματερής του Κουρουπητού και εφόσον οι φορείς των Χανίων δεν συμφωνήσουν σε κοινής αποδοχής φορέα διαχείρισης των εγκαταστάσεων με συμμετοχή του Δήμου Ακρωτηρίου, δύναται αυτό -έχω κάνει μια πρόχειρη διατύπωση- να ρυθμιστεί με κοινή υπουργική απόφαση των συναρμόδιων υπουργείων ΥΠΕΧΩΔΕ και ΥΠΕΣΔΔΑ. Εδώ ρυθμίζουμε τα πάντα με το νόμο. Να μη πάρουμε μια εξουσιοδοτική διάταξη, κύριε Υπουργέ, και να τους βγάλουμε από το αδιέξοδο, αν αύριο αρχίσουν τριβές και αντιπαραθέσεις; Κύριε Πρόεδρε, εγώ πραγματικά θέλω να το δείτε. Είναι το μείζον θέμα. Κύριοι συνάδελφοι, ίσως μίλησα λίγο παραπάνω για μια τυπική κύρωση μιας πράξης νομοθετικού περιεχομένου που ούτως ή άλλως, λόγω Κανονισμού της Βουλής, ψηφίζεται αυτούσια.
Το όφειλα όμως απέναντι στους συντοπίτες μου, απέναντι σ' ένα πρόβλημα που ταλανίζει δεκαπέντε και πλέον χρόνια το νομό μου, η μη επίλυση του οποίου εξέθεσε τη χώρα μας διεθνώς. 'Εχω την αίσθηση ότι έπραξα και σήμερα σε ό,τι με αφορά όπως και στο παρελθόν το καθήκον μου απέναντι σε όλους τους Χανιώτες, αλλά και στους Ακρωτηριανούς.
Πριν τελειώσω θέλω να παρακαλέσω όλους τους συναδέλφους όλων των πτερύγων που θα τοποθετηθούν να στείλουμε όλοι μαζί το μήνυμα προς την τοπική κοινωνία των Χανίων και ιδιαίτερα του Ακρωτηρίου ότι δεν υπάρχουν χαμένοι και κερδισμένοι από την εξέλιξη αυτή, αλλά ότι με καλή θέληση από όλες τις πλευρές όλοι μπορούν να βγουν κερδισμένοι.
Θέλω επίσης, κύριε Πρόεδρε, να ζητήσω από τον κύριο Υπουργό δύο- τρία πραγματάκια. Θα ήθελα την προσοχή σας, κύριε Υπουργέ.
Πρώτον, λόγω της σοβαρότητας και των δυσκολιών του όλου εγχειρήματος να αναθέσετε σε γενικό γραμματέα ή ειδικό σύμβουλο τη στενή παρακολούθηση του έργου με την ανά μήνα ή δίμηνο επιτόπια επίσκεψή του στο έργο. 'Ετσι θα έχουμε και εμείς τη δυνατότητα, χωρίς να ενοχλούμε συνέχεια εσάς, πλήρους και αντικειμενικής ενημέρωσης για την πορεία της παρέμβασης. Δεύτερον, να ασκήσει ο κύριος Υπουργός την επιρροή του στους φορείς των Χανίων ως προς την τήρηση των κινήτρων προς το Δήμο Ακρωτηρίου, όπως εις το νόμο προβλέπονται και εφόσον αργότερα όλα πάνε καλά και κλείσει ο Κουρουπητός και αρθεί το πρόστιμο, να εξετάσει τη δυνατότητα θέσπισης πρόσθετων κινήτρων για το Δήμο Ακρωτηρίου.
Τρίτον και τελειώνω, κύριε Υπουργέ -ακούστε το αυτό. Μετά το κλείσιμο της χωματερής του Κουρουπητού προτείνω να συγκαλέσετε στο Υπουργείο μια σύσκεψη υπό την προεδρία σας, στην οποία θα λάβουν μέρος ο περιφερειάρχης, ο νομάρχης, ο Πρόεδρος της ΤΕΔΚ Χανίων, ο Δήμαρχος Ακρωτηρίου, ο Πρόεδρος της ΔΕΔΙΣΑ, ο Πρόεδρος του ΤΕΕ δυτικής Κρήτης και οι τέσσερεις Βουλευτές του νομού. Μια τέτοια συνάντηση θα ωφελήσει τα μέγιστα. Θα ενημερωθούμε όλοι. Επιτέλους όλοι μαζί, για τα τυχόν προβλήματα και την πορεία των έργων και αν κριθεί σκόπιμο να εκδώσετε την απόφαση που με την ειδική διάταξη που σας πρότεινα θα έχουμε ψηφίσει... (Σε αυτό το σημείο κτυπάει το κουδούνι λήξεως του χρόνου ομιλίας του κυρίου Βουλευτή) 
ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε συνάδελφε.
ΕΜΜΑΝΟΥΗΛ ΣΚΟΥΛΑΚΗΣ: Τελειώνω, δύο κουβέντες μόνο.
Θα δώσουμε τα χέρια....
ΘΕΟΔΩΡΟΣ ΚΟΛΙΟΠΑΝΟΣ: Θα έρθουμε στα χέρια ...
ΕΜΜΑΝΟΥΗΛ ΣΚΟΥΛΑΚΗΣ: Δεν πρόκειται να έρθουμε στα χέρια ούτε να βγουν τα μαχαίρια, όπως λέτε κατά καιρούς. Θα δώσουμε τα χέρια για τα όμορφα Χανιά μας...
ΠΡΟΕΔΡΕΥΩΝ (Παναγιώτης Σγουρίδης): Και είναι και δίστομα τα μαχαίρια της Κρήτης! ΕΜΜΑΝΟΥΗΛ ΣΚΟΥΛΑΚΗΣ: ... και το πανέμορφο Ακρωτήρι. Σ' αυτή τη συστράτευση χρειαζόμαστε ακόμα μέχρι την ολοκλήρωση των έργων και το δικό σας χέρι. 'Ισως μ' αυτήν την τοποθέτηση αντιληφθήκατε, ειδικά οι συνάδελφοι του ΠΑΣΟΚ, την ευαισθησία μου στο θέμα του Κουρουπητού η οποία εκφράστηκε στην πρόσφατη συνεδρίαση της Κ.Ο. ΠΑΣΟΚ και σας ευχαριστώ πολύ για την υπομονή σας.
(Χειροκροτήματα απ' όλες τις πτέρυγες της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Να είστε βέβαιος ότι αισθανθήκαμε την ευαισθησία σας και την πίεση την οποία δεχθήκατε και τα χειροκροτήματα απ' όλες τις πτέρυγες της Αίθουσας αυτό δείχνουν.
ΝΙΚΟΛΑΟΣ ΓΚΕΛΕΣΤΑΘΗΣ: Οι Κρήτες είναι λεβέντες, κύριε Πρόεδρε, και τα μαχαίρια τα χρησιμοποιούν αλλού, όταν χρειάζεται.
ΠΡΟΕΔΡΕΥΩΝ (Παναγιώτης Σγουρίδης): 'Ολοι οι 'Ελληνες είναι λεβέντες. Ορίστε, κύριε Τρυφωνίδη, έχετε το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, η Ελλάδα μας έχει αποκτήσει μια πρώτη θέση στην Ευρωπαϊκή 'Ενωση, μια αρνητική πρωτιά. Είναι η μόνη χώρα που έχει καταδικαστεί από το Ευρωπαϊκό Δικαστήριο και μάλιστα για θέματα περιβάλλοντος.
'Οπως γνωρίζετε της έχει επιβληθεί πρόστιμο ίσο περίπου με επτά εκατομμύρια δραχμές κάθε μέρα, το οποίο ήδη πληρώνουμε και η άρση της αιτίας του προστίμου, δηλαδή το να σταματήσει να λειτουργεί η χωματερή του Κουρουπητού δεν αναστέλλει τα χρήματα που μέχρι τότε πρέπει να πληρώσουμε. Κάθε μέρα, λοιπόν, που λειτουργεί ο Κουρουπητός η Ελλάδα καταβάλλει το ποσό των είκοσι περίπου χιλιάδων ευρώ. Χρειάστηκαν χρόνια ολιγωρίας και περιφρόνησης βασικών κανόνων υγιεινής και προσβολής και βιασμού του περιβάλλοντος στην περιοχή Κουρουπητού του Νομού Χανίων, ώστε η Ευρωπαϊκή 'Ενωση να φτάσει σ' αυτήν την προσβλητική για τη χώρα μας καταδίκη, η οποία την έχει διασύρει διεθνώς.
Ο Κουρουπητός δεν είναι η μοναδική περίπτωση ανεξέλεγκτης χωματερής που λειτουργεί σήμερα στη χώρα μας. Απλώς έτυχε πάνω στον Κουρουπητό να πέσουν τα φώτα της δημοσιότητας, γιατί έγινε αντίστοιχη καταγγελία στην Ευρωπαϊκή 'Ενωση. Και δυστυχώς, όλα αυτά τα χρόνια που κυλούσε αργά αλλά σταθερά η γραφειοκρατική διαδικασία της οριστικής καταδίκης, στο Ευρωπαϊκό δικαστήριο η ολιγωρία της Κυβέρνησης αλλά και η παρελκυστική τακτική της Τοπικής Αυτοδιοίκησης του Νομού Χανίων είχαν σαν αποτέλεσμα να μη δοθεί έγκαιρα η πρέπουσα λύση.
Εμείς η Νέα Δημοκρατία και προσωπικά εγώ, μόνο τα δύο τελευταία χρόνια είχα καταθέσει τέσσερεις ερωτήσεις για κατάθεση εγγράφων και έκρουα τον κώδωνα για το πρόβλημα του Κουρουπητού στην Κυβέρνηση, πλην όμως η Κυβέρνηση ξύπνησε μόνο μετά την επιβολή του προστίμου.
Την ίδια δυστυχώς αδιάφορη αντιμετώπιση παρουσιάζει η Κυβέρνηση και σε ένα άλλο σοβαρό πρόβλημα περιβάλλοντος, το οποίο βρίσκεται σε εξέλιξη. Η ίδια καταδικαστική διαδικασία έχει προχωρήσει στο Ευρωπαϊκό Δικαστήριο για τη λίμνη Βεγορίτιδα στη Βόρεια Ελλάδα όπου χύνονται τοξικά απόβλητα και η Κυβέρνηση ολιγωρεί. 'Οταν πριν από είκοσι μέρες κατήγγειλα την περίπτωση αυτή στη Βουλή ο αρμόδιος Υφυπουργός μου είπε -σαν δικαιολογία φαντάζομαι-ότι η λίμνη Βεγορίτιδα ανήκει σε τρεις νομούς της Ελλάδας και αυτό δυσκολεύει τη λύση του προβλήματος της επέμβασης ή του συντονισμού των τριών Νομαρχιακών Αυτοδιοικήσεων. Αυτά, κύριε Υπουργέ, δεν είναι σοβαρά πράγματα, όταν πρόκειται για βιασμό του περιβάλλοντος στη χώρα μας.
Αλλά και η περίπτωση της λίμνης Βεγορίτιδας δεν είναι η μοναδική. Υπάρχουν πάμπολλες καταδίκες από την Ευρωπαϊκή 'Ενωση για παράβαση οδηγιών στον τομέα του περιβάλλοντος που δυστυχώς δεν συνθέτουν μια σωστή -και για να χρησιμοποιήσω μια ήπια διατύπωση- μια πρέπουσα εικόνα για τη χώρα μας.
Δεν είναι τυχαίο, άλλωστε, ότι τα πέντε τελευταία χρόνια ο αρμόδιος Υπουργός ΥΠΕΧΩΔΕ αμελεί να καταθέσει στη Βουλή, ως έχει υποχρέωση, την ετήσια έκθεση για το περιβάλλον στη χώρα μας. Η επιλεκτική, ευκαιριακή και αποσπασματική κατάθεση στη Βουλή ορισμένων στοιχείων, από τον Υπουργό ΠΕΧΩΔΕ τα οποία σχετίζονται με δράσεις για το περιβάλλον επιβεβαιώνει ότι δεν υπάρχει συντονισμένη δράση και αποτελεσματική δράση στο πρόβλημα του περιβάλλοντος στη χώρα μας.
Οπωσδήποτε ο κύριος Υπουργός θα πει ότι υπάρχει σχεδιασμός και ότι έχουν διατεθεί πάρα πολλά χρήματα για το περιβάλλον στη χώρα μας. 'Ομως το θέμα και το πρόβλημα είναι αν αυτά τα χρήματα -για να χρησιμοποιήσω μια απλή έκφραση- έπιασαν τόπο. Γιατί σημασία δεν έχει πόσα χρήματα ξοδεύονται, σημασία έχει αν αυτά τα χρήματα αποδίδουν χρήσιμο έργο και ποσοτικά και ποιοτικά.
Και θα σας φέρω ένα παράδειγμα: τους βιολογικούς καθαρισμούς στη χώρα μας. 'Οπως πολλοί γνωρίζετε, πάρα πολλοί βιολογικοί καθαρισμοί σε πολλές πόλεις της χώρας δεν λειτουργούν καν. Επίσης, από εκθέσεις υπάρχουν στοιχεία που αναφέρουν ότι περίπου το 60% των βιολογικών καθαρισμών στη χώρα είναι κακής ή απαράδεκτης κατασκευής.
(Θόρυβος στην Αίθουσα - κωδωνοκρουσίες) Κύριε συνάδελφε, σας άκουσα με προσοχή. Τα θέματα θα τα λύσετε στο γραφείο του κυρίου Υπουργού.
ΠΡΟΕΔΡΕΥΩΝ (Παναγιώτης Σγουρίδης): Κύριε Σκουλάκη, σας παρακαλώ. Σας παρακολούθησαν όλοι με θρησκευτική ευλάβεια. Ακούστε και τους άλλους ομιλητές.
ΓΕΩΡΓΙΟΣ ΤΡΥΦΩΝΙΔΗΣ: 'Οσον αφορά τον σχεδιασμό που κάθε φορά ισχυρίζεται ο Υπουργός ότι υπάρχει, στον τομέα περιβάλλοντος εδώ ο σχεδιασμός χρησιμοποιείται σαν άλλοθι, ότι δήθεν έχουμε προχωρήσει σε δράσεις και ενέργειες. Αλλά αν δούμε ειδικότερα το θέμα του σχεδιασμού, της διαχείρισης των αποβλήτων στη χώρα μας, θα ήθελα να σας αναφέρω ότι η κατάσταση δεν είναι καθόλου ικανοποιητική.
Και συγκεκριμένα, σε δώδεκα νομούς της χώρας δεν έχει καν ξεκινήσει η δημοπράτηση για τη μελέτη του σχεδιασμού, της διαχείρισης των αποβλήτων στους νομούς αυτούς.
Μόνο σε δεκαοκτώ νομούς έχει ολοκληρωθεί ο σχεδιασμός και αναφέρομαι σε ένα χρονικό ορίζοντα επτά ετών και σε άλλους είκοσι νομούς βρίσκεται σε εξέλιξη, ενώ το 2000, ύστερα από επτά χρόνια διακυβέρνησης του ΠΑ.ΣΟ.Κ. θα έπρεπε οπωσδήποτε να υπάρχει έργο ισόρροπο σε όλη τη χώρα και να έχουν τελειώσει οι εγκαταστάσεις διαχείρισης αυτών των αποβλήτων. Μην ξεχνάτε ότι τελείωσε το Β' Κοινοτικό Πλαίσιο Στήριξης, μπαίνουμε στο Γ' Κοινοτικό Πλαίσιο Στήριξης και οπωσδήποτε έπρεπε η κυβέρνηση να έχει να παρουσιάσει ουσιαστικό έργο στο θέμα της διαχείρισης των αποβλήτων και του περιβάλλοντος γενικότερα.
Ο κύριος Υπουργός, στην επιτροπή είπε επί λέξει -θα μου επιτρέψει το Σώμα να το διαβάσω- "ότι η Κυβέρνηση και ο ίδιος έχει επιλέξει μέθοδο διαχείρισης απορριμμάτων, τον τρόπο της υγειονομικής ταφής και την ανακύκλωση. Δεν αρνούμεθα -είπε ο κ. Λαλιώτης- τις σύγχρονες τεχνολογίες, αλλά για την Αττική και ίσως για τη Θεσσαλονίκη, δεν μπορούν να υιοθετηθούν μέθοδοι που έχουν ενσωματώσει την τεχνολογία της καύσης, γιατί με την καύση εκλύονται διοξίνες όπου και η ελάχιστη ποσότητα μπορεί να προκαλέσει καρκινογένεση. Το ότι οι άλλες χώρες έχουν υιοθετήσει τη μέθοδο αυτή, δεν σημαίνει ότι πρέπει να την υιοθετήσουμε και εμείς. Ηδη στην Αττική υπάρχει βεβαρημένο πρόβλημα σε σχέση με την ατμοσφαιρική ρύπανση και πρέπει να είμαστε προσεκτικοί, γιατί το μέγεθος του κόστους λειτουργίας με τη μέθοδο της καύσης είναι τρομακτικό.".
Εδώ θα μου επιτρέψει ο κύριος Υπουργός, να κάνω μια παρατήρηση ότι στα Λιόσια το σχέδιο διαχείρισης προβλέπει την παραγωγή RDF, δηλαδή καυσίμων που προέρχονται από τα απόβλητα. Αυτά τα καύσιμα τι θα τα κάνουν; Θα τα αποθηκεύει και θα τα κάνει πακέτο ο κύριος Υπουργός. Δεν θα τα κάψει; Βλέπουμε μια αντινομία στα λόγια και στα έργα της Κυβέρνησης και του Υπουργού.
Αλλά η τοποθέτηση αυτή του Υπουργού δημιουργεί πρόσθετα ερωτήματα: Διερωτώμαι Θα ήθελα να ρωτήσω τον κύριο Υπουργό, στις άλλες Ευρωπαϊκές χώρες οι κυβερνήσεις που προωθούν τη λύση της καύσεως των απορριμμάτων δεν ενδιαφέρονται για την υγεία των πολιτών τους; Εκεί δεν παράγονται διοξίνες; Και οι αντίστοιχες κυβερνήσεις πως το αντιμετωπίζουν αυτό; Γιατί μόνο αυτή η μονόπλευρη ευαισθησία εκ μέρους του κ. Λαλιώτη; Δεύτερη απορία. Υπάρχει οδηγία της Ευρωπαϊκής 'Ενωσης που βάζει σαν στόχο το 2020 μόνο το 20% της διαχείρισης των απορριμμάτων να γίνεται μέσω XYTA, το 80% πρέπει να ακολουθεί άλλες τεχνολογίες, άλλες λύσεις ενεργειακά σύμφορες κλπ. Εμείς το 2000 ξεκινάμε με τη λύση που πρέπει να καταργηθεί το 2020. Μόνο με τη λύση των ΧΥΤΑ, σύμφωνα με τις διαβεβαιώσεις του κυρίου Υπουργού.
Πιστεύω ότι ο κύριος Υπουργός δεν αγνοεί ότι υπάρχουν λύσεις, π.χ. τα σακόφιλτρα που μπορούν να μπουν σε καυστήρες που καίνε τα σκουπίδια, πάνω από 2000 βαθμούς Κελσίου που περιορίζουν απόλυτα το πρόβλημα των διοξινών, κυρίως όταν οι καυστήρες αυτοί βρίσκονται κοντά σε αστικά κέντρα, γιατί όταν είναι μακριά από αυτά το πρόβλημα είναι ακόμη μικρότερο. Επίσης θέλω να πιστεύω ότι δεν αγνοεί ο κύριος Υπουργός ότι ήδη στην Ελλάδα έχουμε εγκατεστημένους καυστήρες και μάλιστα με μια γεωγραφική κατανομή πλησίον των μεγάλων αστικών κέντρων. Υπάρχουν καυστήρες στην Αττική, στη Θεσσαλονίκη, στην Πάτρα, στη Θεσσαλία, στο Βόλο, στη Χαλκίδα κλπ.
Κυρίες και κύριοι συνάδελφοι, αναφέρομαι στα εργοστάσια παραγωγής τσιμέντου. Εκεί μπορεί να γίνει καύση των απορριμμάτων. Συγκεκριμένα θα έλεγα ότι θα μπορούμε να πάμε σε μια πιο ριζοσπαστική και καλύτερη για το περιβάλλον και την εθνική οικονομία λύση. Θα μπορούσε να γίνει μια διαλογή του χαρτιού και των πλαστικών που αποτελούν το 30% του όγκου των απορριμμάτων και να τα στρέψουμε κατ' ευθεία στα τσιμεντάδικα με μια πάρα πολύ μικρή τροποποίηση των εγκαταστάσεών τους. Τα εργοστάσια τσιμέντου μπορούν να καίνε το 30% των σκουπιδιών. 'Οπως καταλαβαίνετε, αυτό θα παρατείνει τη ζωή των χωματερών, των ΧΥΤΑ, γιατί το 30% του όγκου θα εξαλείφεται. Με αυτήν τη διαδικασία θα μπορέσουμε ακόμη ευκολότερα να εκμεταλλευθούμε ενεργειακά τα ζυμώσιμα στοιχεία των απορριμμάτων, τα οποία στα αστικά αυτά κέντρα που ανέφερα Αττικής, Θεσσαλονίκης, Πάτρας, Βόλου κλπ. ανέρχονται περίπου σε εξακόσιες χιλιάδες τόνους ετησίως. Απ' αυτά, τα εκ τροφίμων προερχόμενα απορρίμματα, θα μπορούσαμε να παράγουμε μεθάνιο και ήδη η Ευρωπαϊκή 'Ενωση επιδοτεί με ποσοστό 85% την κατασκευή τέτοιων εργοστασίων. Αν σας πω ότι ένας τόνος τέτοιων ζυμωσίμων προϊόντων ισοδυναμεί με επτά βαρέλια πετρέλαιο, καταλαβαίνετε σε συνάλλαγμα τι σημαίνει αυτό, όταν σήμερα έφθασε πάνω από τριάντα (30) δραχμές το βαρέλι και όταν το δολάριο έφθασε τις τετρακόσιες (400) δραχμές. Μιλάμε περίπου για εκατόν είκοσι εκατομμύρια (120.000.000) δολάρια το χρόνο ενέργεια που θα μπορούσαμε να εκμεταλλευθούμε από τα ζυμώσιμα μέρη των απορριμμάτων μας.
Ολα αυτά η Κυβέρνηση και ο κ. Λαλιώτης τα απορρίπτει και προχωράει στην κατασκευή ΧΥΤΑ που όπως είπα, στις εγκαταστάσεις στα Λιόσια, φερ' ειπείν, προχωράει στην παραγωγή του καυσίμου RDF, το οποίο πρέπει να αποθηκεύει σύμφωνα με τις διακυρήξεις του. Δεν θα το κάψετε αυτό, κύριε Υπουργέ; Τι θα το κάνετε; Κυρίες και κύριοι συνάδελφοι, θα ήθελα να γυρίσω λίγο στο συζητούμενο νομοσχέδιο. Στο πρόβλημα του Κουρουπητού η Νέα Δημοκρατία, όπως σας είπα, όλα αυτά τα χρόνια έχει δείξει ευαισθησία κρούοντας τον κώδωνα του κινδύνου και θα ήταν η τελευταία που δεν θα συνηγορούσε στη λύση του προβλήματος. Η οποία εν πολλοίς βέβαια έχει πάρα πολλά μειονεκτήματα, αλλά δυστυχώς είναι ο μόνος τρόπος για να σταματήσουμε αυτό το πρόστιμο, το οποίο έχει επιβληθεί και το διασυρμό της χώρας μας. Από εκεί και πέρα όμως δημιουργούνται ορισμένα ερωτηματικά και εμφανίζονται κάποιοι προβληματισμοί τους οποίους ανέπτυξε ο Βουλευτής Χανίων του Κυβερνώντος κόμματος και θα μου επιτρέψετε και εμενα να αναφερθώ λίγο στη λύση που προέτεινε αναγκαστικά η Κυβέρνηση.
Προχωράει σε μία συμπίεση, δεματοποίηση και αποθήκευση των σκουπιδιών. 'Οπως καταλαβαίνετε αυτή η συμπίεση, δεματοποίηση των σκουπιδιών δεν είναι η πρέπουσα λύση. Δημιουργεί μεγάλα προβλήματα υγιεινής και καταλαβαίνετε τι θα συμβαίνει όταν τα ποντίκια, οι σκύλοι, οι γάτες θα πηγαίνουν και θα ξεσκίζουν το ναϋλον αναζητώντας τροφή. 'Η ακόμη όταν οι γλάροι πετώντας θα πηγαίνουν και αυτοί να σπάνε τα δέματα για να πάρουν την τροφή, η οποία υπάρχει μέσα. Επιπλέον μέσα στα δέματα θα γίνεται ζύμωση, από τη ζύμωση παράγονται αέρια και από την πίεση των αερίων πάρα πολλές φορές θα έχουμε το φαινόμενο των εκρήξεων των δεμάτων αυτών.
'Ολα αυτά δεν τα λέω για να κάνω αντιπολίτευση, αλλά για να τονίσω και να παρακαλέσω και εγώ τον Υπουργό, όπως ο εκ Χανίων συνάδελφος, ότι θα πρέπει η Κυβέρνηση να παρακολουθήσει τη γρήγορη κατασκευή του έργου, ώστε αυτή η προσωρινή λύση της δεματοποίησης όσο το δυνατόν γρηγορότερα να σταματήσει και το εργοστάσιο να προχωρήσει στη διαχείριση των απορριμμάτων.
Υπάρχει και ένα θέμα με το Δήμο Ακρωτηρίου. Πρέπει να σας πληροφορήσω, αγαπητοί συνάδελφοι, ότι ο Δήμος Ακρωτηρίου και κάτοικοι της περιοχής έχουν προσφύγει στο Συμβούλιο της Επικρατείας προσπαθώντας να καταρρίψουν ορισμένα στοιχεία τα οποία αποτελούν συστατικά στοιχεία της πράξης νομοθετικού περιεχομένου και συγκεκριμένα τα αναφερόμενα στο άρθρο 2 α,β,γ και 4, της πράξης νομοθετικού περιεχομένου την οποία σήμερα καλούμεθα να κυρώσουμε.
Καταλαβαίνετε λοιπόν τι θα συμβεί στην περίπτωση που ο Δήμος Ακρωτηρίου κερδίσει την υπόθεση. Τα δέματα, όπως σας τα περιέγραψα, θα μείνουν για πολύ καιρό και η λύση πάλι θα καρκινοβατήσει.
Γι'αυτό κάνω και εγώ μία έκκληση στον Υπουργό Περιβάλλοντος και Χωροταξίας για μία μέση λύση. Ποια είναι αυτή; Από το ένα άκρο της φιλικής προσέγγισης που αποκαλούσε τη Νομάρχη κ. Μαρκογιαννάκη το 1994-1995 -όταν της έστελνε αυτά τα έγγραφα που την καλούσε να πάρει μέτρα για τον Κουρουπητό και ιδιόγραφα απευθυνόταν σε αυτή- "αγαπητή Αλέκα" μέχρι την απόλυτη αυστηρή στάση που κρατά σήμερα απέναντι στο Δήμο Ακρωτηρίου, υπάρχει μία μέση λύση. Οπωσδήποτε ο Υπουργός έχει δίκιο που δεν αποδέχεται την αλλαγή των χωροθετημένων θέσεων μέσω της δωρεάν παραχώρησης νέων εκτάσεων από τον Δήμο Ακρωτηρίου. Αν το έκανε αυτό, θα ήταν σαν να ξαναρχίζαμε τη διαδικασία από την αρχή.
Πιστεύω όμως, κύριε Υπουργέ, ότι υπάρχει έδαφος, με την καλή έννοια της συνδιαλλαγής, με το Δήμο Ακρωτηρίου να αποσυρθεί από τις προσφυγές στο Συμβούλιο της Επικρατείας, ώστε να δέσετε νομικά την υπόθεση και από την άλλη μεριά, ας αποδεχθείτε τα αιτήματα του συναδέλφου Χανίων να μετέχει και ο Δήμος Ακρωτηρίου στη διαχείριση αυτού του έργου.
Κύριοι συνάδελφοι, η Νέα Δημοκρατία στέκεται με ευαισθησία στα θέματα περιβάλλοντος της χώρας μας, γιατί πράγματι η Ελλάδα μας έχει μία απαράμιλλη φυσική ομορφιά με μία ευαίσθητη πολυμορφία, όπως επίσης και μια μοναδική πολιτιστική κληρονομιά που θα πρέπει να διαφυλαχθεί, ώστε να επιτύχουμε μία βελτίωση της ποιότητας ζωής.
Πρέπει, λοιπόν, να διαφυλάξουμε το φυσικό και πολιτιστικό μας περιβάλλον ως κόρη οφθαλμού, πρώτα για μας τους ίδιους. Αλλά μην ξεχνάμε ότι και η τουριστική μας βιομηχανία είναι πολύ αναπτυγμένη και ο τουρισμός είναι μία από τις κύριες πηγές συναλλάγματος και ουσιαστικά πουλάμε περιβάλλον, άρα αυτό το προϊόν πρέπει να το διαφυλάξουμε και να το αναδείξουμε.
"Η γυναίκα του Καίσαρα", λέει η παροιμία, "δεν πρέπει μόνο να είναι τίμια, αλλά και να φαίνεται". Στην περίπτωση του Κουρουπητού η γυναίκα ούτε τίμια ήταν, ούτε φαινόταν. Ο Κουρουπητός δυστυχώς μας γελοιοποίησε, μας διέσυρε και έκανε μεγάλη ζημιά στον τουρισμό μας. Ας ευχηθούμε, κύριε Υπουργέ, ότι δεν θα επαναληφθεί αυτό το θλιβερό για την Ελλάδα φαινόμενο. Ευχαριστώ πολύ.
(Χειροκροτήματα από όλες τις πτέρυγες) 
ΠΡΟΕΔΡΕΥΩΝ (Παναγιώτης Σγουρίδης): Και εσείς εισπράξατε χειροκροτήματα από όλες τις πτέρυγες.
Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι συνάδελφοι, το θέμα για το οποίο γίνεται σήμερα η συζήτηση στη Βουλή πιστεύουμε ότι είναι η κορυφή του παγόβουνου. Είναι άλλωστε γνωστό σε όλους και έχει επισημανθεί και στην επιτροπή ότι η περίπτωση της χωματερής της συγκεκριμένης περιοχής που συζητάμε δεν είναι η μοναδική περίπτωση μέσα στη χώρα μας. 'Αλλωστε από τα στοιχεία που έχει το Υπουργείο και ο Υπουργός, γνωρίζουμε ότι υπάρχουν άλλες τρισήμισι χιλιάδες περίπου ανάλογες περιπτώσεις σε διάφορες περιοχές της χώρας. Μπορούμε να αναφέρουμε περιοχές και στην Αττική, μπορούν και πολλοί συνάδελφοι να αναφέρουν και στη δική τους περιοχή και βέβαια στη Θεσσαλονίκη, στη δυτική ύπαιθρο, αλλά και στην επαρχία Λαγκαδά υπάρχουν δεκάδες παρόμοιες περιπτώσεις.
Σε αυτό το σημείο βέβαια, μπορώ να αναφέρω και τη λίμνη Κορώνιας, η οποία και με τα απορρίμματα, αλλά και με τα λύματα των βιομηχανιών έχει καταντήσει μία νεκρή λίμνη και παρ' όλες τις υποσχέσεις που έχει δώσει μέχρι σήμερα η Κυβέρνηση εξακολουθεί να είναι νεκρή. Είναι βέβαια μία περίπτωση που δεν υπάρχει αντιστροφή, από ό,τι λένε οι διάφοροι επιστήμονες.
Επομένως, αγαπητοί συνάδελφοι, πιστεύουμε ότι η Κυβέρνηση γνώριζε αυτήν την κατάσταση και έχει σοβαρότατες ευθύνες για όλη αυτήν την κατάσταση που διαμορφώθηκε με τις δραματικές συνέπειες. Δεν φρόντισε έγκαιρα μέσα από έναν εθνικό περιφερειακό και νομαρχιακό σχεδιασμό εδώ και χρόνια να εξαφανίσει το συγκεκριμένο φαινόμενο ή να το περιορίσει, όσο αυτό ήταν δυνατό.
Η δικαιολογία βέβαια που χρησιμοποιείται πολλές φορές είναι ότι υπάρχει αντίδραση των κατοίκων και των φορέων των περιοχών αυτών. Πιστεύουμε ότι αυτό γίνεται συνειδητά, προκειμένου να επισκιάσει τις σοβαρότατες ευθύνες, όπως είπα, της Κυβέρνησης, γιατί εκτιμούμε και πιστεύουμε απόλυτα ότι χρειαζόταν μια αναλυτική ενημέρωση των κατοίκων ιδίως, αλλά και των φορέων, με έναν τέτοιον τρόπο που πραγματικά θα έδινε το δικαίωμα στους κατοίκους να πληροφορηθούν για την τεχνολογία, προκειμένου να υπάρξει στην ανάλογη περιοχή η υγιεινή ταφή των απορριμμάτων. Αυτό δεν έχει γίνει, αλλά έχει γίνει μόνο μεταξύ συσκέψεων νομαρχιών και διαφόρων φορέων, χωρίς όμως τη λαϊκή συμμετοχή που αυτή, όπως γνωρίζουμε, απορρίπτει ή εγκρίνει όποια απόφαση παίρνεται, είτε από την κεντρική εξουσία είτε από τη Νομαρχιακή Αυτοδιοίκηση είτε από την περιφέρεια και από το δήμο.
Γι'αυτό πιστεύουμε ότι μπορεί και πρέπει να υπάρξει αυτή η λαϊκή συμμετοχή, όχι μόνο για τη συγκεκριμένη περίπτωση που μιλάμε, αλλά και για όλες τις άλλες περιπτώσεις που θα βρούμε μπροστά μας.
'Οσον αφορά τώρα το ενδιαφέρον της Ευρωπαϊκής 'Ενωσης και το πρόστιμο που έχει επιβάλει στη χώρα μας, πιστεύουμε ότι είναι βαθιά υποκριτικό. Κόπτεται δήθεν για την υγεία των κατοίκων και για την προστασία του περιβάλλοντος, αλλά πριν από ένα χρόνο αυτή η Ευρωπαϊκή 'Ενωση με τους συμμάχους, γνωρίζουμε όλοι πολύ καλά, ότι βομβάρδιζε τη γειτονική Γιουγκοσλαβία με βόμβες εμπλουτισμένες με ουράνιο, που αυτό βέβαια προκαλεί διπλή καταστροφή, τόσο για τα αθώα θύματα που πλήρωσαν, όσο και στη μόλυνση του περιβάλλοντος στη γειτονική Γιουγκοσλαβία.
Επομένως, είναι υποκριτικό το ενδιαφέρον της Ευρωπαϊκής 'Ενωσης ότι με το πρόστιμο που επιβάλλει θέλει να προστατεύσει την υγεία και το περιβάλλον της χώρας μας. Γι' αυτό θα πρέπει να περιορίσουμε την αναφορά μας προς την Ευρωπαϊκή ' Ενωση, διότι έχει τρομερές εγκληματικές ευθύνες και για το περιβάλλον και για τα θύματα της γειτονικής μας χώρας.
'Ετσι λοιπόν, πιστεύουμε ότι έπρεπε να ακολουθηθεί μία άλλη πολιτική στη συγκεκριμένη περίπτωση των Χανίων, δηλαδή, να υπήρχε αυτή η λαϊκή συμμετοχή και μια πλατιά ενημέρωση από την Κυβέρνηση, από το Υπουργείο. Το ζήτημα δεν είναι να ρίξουμε τις ευθύνες στους δήμους ή στις νομαρχίες ή στις περιφέρειες -βέβαια όπου υπάρχουν να αποδοθούν- αλλά την κύρια ευθύνη για την ενημέρωση την έχει πραγματικά το Υπουργείο, η Κυβέρνηση που έχει και τους ανάλογους επιστημονικούς φορείς, που μπορούν να δώσουν την καλύτερη εικόνα στον απλό πολίτη της περιοχής.
Πιστεύουμε ότι αυτό έρχεται να το αντιμετωπίσει αργά και μάλιστα, αν θέλετε, με πράξη νομοθετικού περιεχομένου, διότι με την πράξη αυτή διασπάται και ο συνολικός σχεδιασμός που υπήρχε με τον προηγούμενο περιφερειάρχη για όλη την Κρήτη. 'Ετσι βέβαια δίνεται μία απόλυτη προτεραιότητα, μέσα από την πίεση που έχει επιβάλει η Ευρωπαϊκή 'Ενωση για την πέμπτη διαχειριτική ενότητα. Οι υπόλοιπες; Εκείνος ο σχεδιασμός, που υπήρχε πότε θα υλοποιηθεί, πότε θα εφαρμοστεί και πότε θα ξεκινήσουν τα έργα; Γι' αυτό βέβαια το Υπουργείο, όπως και για τις άλλες περιοχές δεν θα μιλήσει, γιατί πραγματικά δεν υπάρχει ένας σχεδιασμός με λαϊκή συμμετοχή.
Κύριε Πρόεδρε, κυρίες και κύριοι συνάδελφοι, στη συζήτηση που έγινε στην επιτροπή είχαμε επιφυλαχθεί, ως προς την ψήφο. Σήμερα, αφού εξετάσαμε καλύτερα την όλη υπόθεση, ήρθαμε σε επαφή και με φορείς της περιοχής, καταλήγουμε να δώσουμε θετική ψήφο, επισημαίνοντας όμως τα παρακάτω.
Πρώτον, θα πρέπει να εφαρμοστεί η τελευταία τεχνολογία, η πιο προωθημένη, ώστε να διαφυλαχθεί η υγεία των κατοίκων και το περιβάλλον της περιοχής που έχει επιλεγεί. Το λέμε αυτό, γιατί υπάρχει η τεχνολογία, που όμως αν εφαρμοστεί προς όφελος του λαού θα αποδώσει. Αν όμως πρόκειται να σκεπάσει μόνο επιφανειακά τα πράγματα, πιστεύουμε ότι θα οξύνει ακόμη περισσότερο την κατάσταση.
Γι' αυτό θα πρέπει να δοθούν όλα εκείνα τα κονδύλια που προβλέπονται και από τα κοινοτικά προγράμματα και από τον προϋπολογισμό. Αυτό βέβαια το ζητάμε, προκειμένου να μη μετακυληθεί το κόστος στις πλάτες του λαού. Γιατί η Κυβέρνηση έχει και αυτό το χαρακτήρα, να μετακυλίει στις πλάτες του λαού διάφορες εργασίες, που πρέπει να γίνονται μέσα στις περιοχές. Είναι τα γνωστά ανταποδοτικά τέλη, δηλαδή η νέα πρόσθετη φορολογία, μέσω των δήμων και των νομαρχιών.
Χωρίς τσιγγουνιές θα πρέπει να δοθούν εξτρά κονδύλια για την αναβάθμιση αυτής της περιοχής που θα δεχθεί τον ΧΥΤΑ, γιατί πιστεύουμε ότι τσιγκουνιά με το ζήτημα της υγείας και με την προστασία του περιβάλλοντος δεν μπορεί να γίνει. Αυτά τα κονδύλια θα πρέπει να καλυφθούν απο τον προϋπολογισμό.
'Οσον αφορά για τον φορέα που θα έχει το αποκλειστικό δικαίωμα στη λειτουργία της μονάδας, πρέπει να ξεκαθαρισθεί ότι θα αποκλεισθεί η συμμετοχή του ιδιωτικού κεφαλαίου και ότι αποκλειστικός φορέας θα πρέπει να είναι το δημόσιο και η Τοπική νομιαρχιακή Αυτοδιοίκηση. Πρέπει να συμμετέχει και ο Δήμος Ακρωτηρίου και να έχει τον πρώτο λόγο.
Η προσωρινή αποθήκευση είναι ένα σημαντικό γεγονός. Διάβαζα σήμερα ένα δημοσίευμα ότι το σχέδιο που έχετε καταθέσει, κύριε Υπουργε, στην Ευρωπαϊκη 'Ενωση κρίθηκε εντελώς ανεπαρκές. Εάν συμβαίνει αυτό πρέπει να μας το πείτε, διότι θα βρούμε πάλι μπροστά μας τα κοινοτικά όργανα. Γι' αυτό η προσωρινή αποθήκευση θα πρέπει να έχει ορισμένο χρονικό ορίζοντα. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τα έχουμε πει. Θα τα ξαναλέμε; 
ΑΓΓΕΛΟΣ ΤΖΕΚΗΣ: Πολλές φορές έχετε μιλήσει για ένα συγκεκριμένο χρονικό ορίζοντα, αλλά τον έχετε παραβιάσει κατά πολύ όχι μόνο στη συγκεκριμένη περίπτωση, αλλά σε πολλά.
'Εχουμε σοβαρές επιφυλάξεις για τον τρόπο απαλλοτρίωσης. Υπάρχει επιφύλαξη από τους φορείς και από του κατοίκους της περιοχής και σοβαρές αντιδράσεις, όσον αφορά το τίμημα αυτής της περιοχής. Αυτό πρέπει να εξετασθεί προς όφελος των κατοίκων της περιοχής.
Το Υπουργείο θα πρέπει να εξετάσει πολύ σοβαρά την κατάσταση και σε σχέση με τις άλλες χωματερές. Μέσα από έναν εθνικό νομαρχιακό σχεδιασμό, θα πρέπει με πρωτοβουλία του Υπουργείου, να δοθεί τέλος σ' αυτό το απαράδεκτο φαινόμενο, πάντοτε βέβαια με λαϊκή συμμετοχή, γιατί πολλές αποφάσεις, που παίρνουν οι δήμοι και οι νομαρχίες είναι αντίθετες με τα συμφέροντα των κατοίκων. Αυτό που λέμε για λαϊκή συμμετοχή κάποτε το λέγατε και εσείς και το υποσχεθήκατε. Να το κάνετε και στην πράξη για να δοθεί οριστικό τέλος σ' αυτό το απαράδεκτο φαινόμενο. Γιατί η Ευρωπαϊκή 'Ενωση αν κλείσουμε αυτήν την τρύπα, θα ανοίξει και άλλες περιπτώσεις και θα ερχόμαστε πάλι εδώ με πράξεις νομοθετικού περιεχομένου να κλείνουμε διάφορες τρύπες. Πρέπει να υπάρξει ένας εθνικός περιφερειακός νομαρχιακός σχεδιασμός που θα συζητηθεί εδώ για να εξαλειφθεί αυτό το φαινόμενο.
ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τα θέματα (προβλήματα) της διαχείρισης και της υγειονομικής ταφής των αστικών απορριμμάτων, για να μην αναφερθώ στα θέματα της διαχείρισης και της υγειονομικής ταφής των στερεών αποβλήτων, των υγρών λυμάτων, των βιομηχανικών λυμάτων, των γεωργικών λυμάτων, είναι τεράστια για τη χώρα μας. Μόνο τα τελευταία χρόνια έχουν γίνει κάποια βήματα υλοποίησης έργων, που αφορούν αυτές τις περιπτώσεις. Οι ανάγκες και τα προβλήματα τις τελευταίες δεκαετίες, μεγαλώνουν. Μόλις μετά το 1995 δημιουργήθηκαν κάποιοι σύγχρονοι χώροι υγειονομικής ταφής αστικών απορριμμάτων. Το μεγάλο πρόβλημα παραμένει στις κρίσιμες περιοχές. Φθάσαμε στο μεγάλο πρόστιμο από την Ευρωπαϊκή 'Ενωση στην περιοχή του Ακρωτηρίου Χανίων. Το πρόβλημα επίσης διαιωνίζεται στην πόλη της Θεσσαλονίκης. Δεν έχει λυθεί οριστικά για το λεκανοπέδιο Αττικής ούτε για την πόλη των Πατρών, αλλά και σε πολλούς άλλους οικισμούς, δηλαδή σε κρίσιμες περιοχές, όπου τα προβλήματα της εξεύρεσης και της κοινωνικής συναίνεσης για το χώρο εγκατάστασης είναι μεγάλο.
Θα αναφερθώ επιγραμματικά στο τι φταίει. Είναι κατ' αρχήν η ανεξέλεγκτη απόρριψη των αστικών απορριμμάτων. Αυτό γιατί οι μηχανισμοί ελέγχου στη χώρα μας είναι ελάχιστοι. Τα κλιμάκια που είχαν προβλεφθεί για την προστασία του περιβάλλοντος στις νομαρχίες και τώρα στη Νομαρχιακή Αυτοδιοίκηση με το νόμο για το περιβάλλον τον 1650/86, στις περισσότερες νομαρχίες δεν λειτουργούν. Σε κάποιες νομαρχίες υπολειτουργούν χωρίς μέσα, χωρίς το κατάλληλο προσωπικό. Δεν έχουν τη δυνατότητα να συστηματοποιήσουν αυτούς τους ελέγχους και να δημιουργήσουν εμπιστοσύνη στους πολίτες πως ό,τι προγραμματίζεται με τη σύγχρονη τεχνολογία μπορεί να επιβληθεί και εφαρμοσθεί απο το κράτος.
Υπάρχει ακόμη έλλειψη περιβαλλοντικής παιδείας, εκπαίδευσης σε αυτά τα θέματα. Το βασικότερο πρόβλημα είναι αυτό της αποδοχής από τους τοπικούς φορείς και της κοινωνικής συναίνεσης για το χώρο δημιουργίας ενός σύγχρονου ΧΥΤΑ. Το πρόβλημα είναι πολύπλοκο και τα αίτια πολλά. Ανέφερα πριν την έλλειψη εμπιστοσύνης των πολιτών προς το κράτος ότι δηλαδή το κράτος μπορεί να υλοποιήσει ένα τέτοιο σύγχρονο έργο, ότι θα μπορέσει να δώσει μια άρτια τεχνικά λύση, περιβαλλοντικά ελεγχόμενη εγκατάσταση και λειτουργία και δεσμευτικό χρονοδιάγραμμα απομάκρυνσης και αποκατάστασης της χωματερής σε ένα κανονικό χρόνο ζωής των ΧΥΤΑ.
Τελικά η λογική του αντισταθμιστικού οφέλους, η οποία νομίζαμε ότι θα λύσει το πρόβλημα, δεν φαίνεται να επηρεάζει τους κατοίκους, να επηρεάζει την κοινωνική αποδοχή και συναίνεση. Αυτά που θα επηρεάσουν τους πολίτες, είναι τα δείγματα σωστής διαχείρισης, σωστών χώρων υγειονομικής ταφής, σωστού ελέγχου, διαρκούς ελέγχου της λειτουργίας. Ενδεχομένως αυτά να μπορέσουν να δημιουργήσουν μία άλλη αντίληψη στους πολίτες, ώστε να λυθεί αυτό το μεγάλο πρόβλημα.
Πρέπει να δούμε τη στελέχωση των υπηρεσιών τοπικά, για τον έλεγχο και για μια συγκροτημένη και εξειδικευμένη δράση και λειτουργία στελεχών της διοίκησης για να μπορούν να προετοιμάζουν και να τεκμηριώνουν λύσεις για τέτοια έργα, δηλαδή να προετοιμάζουν τους δήμους και τη Νομαρχιακή Αυτοδιοίκηση για τέτοια έργα, ώστε να είναι εύκολη η κοινωνική αποδοχή την έργων αυτών.
Για το συγκεκριμένο θέμα του ΧΥΤΑ των Χανίων, είναι ντροπή για την Ελλάδα η καταδίκη από το Ευρωπαϊκό Δικαστηριο και πολύ μεγάλο το πρόστιμο. 'Ελειψαν επί σειρά ετών αυτά που προανέφερα. 'Ετσι αυτή τη στιγμή αναγκαζόμαστε να επιβάλουμε -εμείς θα ψηφίσουμε αυτήν την πράξη νομοθετικού περιεχομένου την εγκατάσταση σε αυτό το χώρο του ΧΥΤΑ των Χανίων.
Η λύση που προτείνεται από το άρθρο 1 και τα τεχνικά στοιχεία αυτής που ενσωματώνονται στο παράρτημα 1 μας βρίσκουν σύμφωνους. Πραγματικά το ότι προηγείται η συμπίεση και η κομποστοποίηση των απορριμάτων και μετά οδηγούνται σε ένα σύγχρονο χώρο υγειονομικής ταφής είναι μια πάρα πολύ σωστή λύση. Τα τεχνικά στοιχεία δηλαδή της οριστικής λύσης είναι πάρα πολύ καλά και απομένουν να υπάρξουν στη συνέχεια τα μέτρα για τη σωστή λειτουργία του σύγχρονου αυτού ΧΥΤΑ όπως και το θέμα της αποκατάστασή τους, το οποίο σωστά και αυτό περιλαμβάνεται στο άρθρο 1 και εξασφαλίζονται οι πόροι για τη μελλοντική αποκατάσταση αυτού του σύγχρονου ΧΥΤΑ.
'Ομως το πρόβλημα υπάρχει στο άρθρο 2, υπάρχει δηλαδή στην ενδιάμεση λύση, στην προσωρινή λύση της διετούς λειτουργίας από τη δαμόκλειο σπάθη του προστίμου, που αναγκαζόμαστε να την αποδεχθούμε -και θα την αποδεχθούμε και εμείς- ώστε να μπορέσει στα δύο αυτά χρόνια, που θα χρειαστεί να προετοιμαστεί η μελέτη και το έργο της οριστικής εγκατάστασης και να λυθεί προσωρινά αυτό το θέμα. Η λύση, όπως είπαν και οι άλλοι συνάδελφοι, έχει πάρα πολλά προβλήματα. Μεγάλο πρόβλημα ενδεχομένως δεν υπάρχει κατά τη συμπίεση των απορριμάτων των υγρών λυμάτων, που θα δημιουργηθούν και της απαγωγής τους από το βιολογικό καθαρισμό ίσως είναι μια λύση για την προσωρινή συμπίεση. 'Ομως, το θέμα της αποθήκευσης είναι ένα πρόβλημα. 'Ετσι όπως τεχνικά παρουσιάζεται στο παράρτημα 2 και στο παράρτημα 3 η λύση δεν φαίνεται να εξασφαλίζει τους περιβαλλοντικούς όρους, οι οποίοι είναι ενσωματωμένοι στα παραρτήματα, που προανέφερα και τα οποία αποτελούν και σώμα των αποφάσεων, που πήραν τα όργανα της Νομαρχιακής Aυτοδιοίκησης. Θέλω να πιστεύω ότι για το θέμα της αποθήκευσης μπορεί να υπάρξει μια καλύτερη λύση, δηλαδή, οι τεχνικοί μπορούν να βελτιώσουν αυτήν τη λύση, ούτως ώστε να μην κινδυνεύει να απορριφθεί γενικά σαν λύση μετά και από την προσφυγή στο Συμβούλιο της Επικρατείας και έτσι να έχουμε μια πλήρη ανατροπή της όλης ιστορίας. Θα ξεκινήσει ένας φαύλος κύκλος μέχρι τα τακτοποιηθεί αυτή η κατάσταση. Νομίζω ότι αν διατεθούν περισσότερα χρήματα στο εξάμηνο αυτό, στο οποίο δίνεται περιθώριο για να αρχίσει η λειτουργία της προσωρινής λύσης μπορεί να βελτιωθεί η λύση αυτής της προσωρινής εγκατάστασης ώστε να πετύχουμε ό,τι το δυνατόν καλύτερο.
Εκείνο όμως το οποίο θα πρέπει να μας κάνει προσεκτικούς είναι το χρονοδιάγραμμα υλοποίησης και η απρόσκοπτη ροή των πιστώσεων, για να πραγματοποιηθεί σε δύο χρόνια -το βλέπω λίγο δύσκολο- το έργο της οριστικής λύσης. Αυτό το έργο το οποίο είναι σύνθετο, το οποίο έχει δυο τρία επίπεδα απαιτεί και μια οριστική μελέτη σωστή, απαιτεί επιλογή αναδόχου, ο οποίος θα εκτελέσει σωστά και με ευαισθησία, θα έλεγα, το έργο αυτό. Απαιτεί στη συνέχεια άρτια τεχνική επίβλεψη, μια τέτοια επίβλεψη, που θα μπορεί ανά πάσα στιγμή να προτείνει άμεσες διορθωτικές λύσεις και τροποποιήσεις, ούτως ώστε να μην έχουμε περαιτέρω καθυστερήσεις. Το θέμα της τεχνικής επίβλεψης του έργου θα πρέπει να το δείτε ειδικότερα και να μην το αφήσετε στις συνήθεις διαδικασίες, διότι δεν πιστεύω ότι στο Νομό Χανίων θα υπάρξει όλο αυτό το προσωπικό το εξειδικευμένο που θα χρειαστεί για να υλοποιήσει με σωστό τρόπο αυτό το έργο.
Παράλληλα με την πρόσθετη επιτροπή, που σας προτείνω θα πρέπει πράγματι να δείτε τη σύνθεση της επιτροπής κοινωνικού ελέγχου ή του φορέα υλοποίήσης, η οποία θα πρέπει σε καθημερινή βάση να κάνει τον πλήρη έλεγχο για να προχωρήσει το έργο και να πειστούν οι πολίτες ότι τελικά τα έργα αυτά της σύγχρονης υγεινομικής ταφής των απορριμάτων μπορούν να λειτουργήσουν και να προστατεύσουν τους πολίτες, μπορούν με το σωστό τρόπο κατασκευής τους να αποφευχθούν οι επιπτώσεις, που πράγματι θα έχει για την περιοχή η εγκατάσταση του σύγχρονου αυτού ΧΥΤΑ. Τα αντισταθμιστικά οφέλη δεν είναι η λύση του προβλήματος, βοηθούν και αυτά. Η λύση του προβλήματος είναι μια συνεπής εγκατάσταση, μια σωστή λειτουργία και μέσα σε ένα ορατό χρόνο ζωής του ΧΥΤΑ απομάκρυνση και αποκατάστασή του.
Θα ήθελα τέλος με την ευκαιρία αυτή να επανεξετάσετε πάλι και να επανεξετάσουμε όλοι μαζί τον τρόπο με τον οποίο θα επιτύχουμε τελικά για τους υπόλοιπους χώρους υγειονομικής ταφής τον τρόπο με τον οποίο θα επιτύχουμε την κοινωνική συναίνεση, θα επιτύχουμε δηλαδή τη λύση στο να προχωρήσουμε στη δημιουργία των έργων αυτών. Το να εφαρμόσουμε και στις άλλες περιπτώσεις το ίδιο, το οποίο εφαρμόζουμε εδώ δεν είναι ό,τι το καλύτερο για τη χώρα μας. Με την επιβολή και με την κύρωση νόμων στη Βουλή, δεν προστατεύεται το περιβάλλον. Το περιβάλλον προστατεύεται με τους τακτικούς ελέγχους, με το εξειδικευμένο προσωπικό, στα τοπικά όργανα, προστατεύεται μέσα από μια σειρά αποκατάστασης παλαιών χωματερών, οι οποίες παραμένουν και δημιουργούν πράγματι αρνητική εικόνα, προστατεύεται τελικά μέσα από ένα ολοκληρωμένο σύστημα που πιστεύω, κύριε Υπουργέ, ότι εσείς το έχετε από χρόνια ενστερνιστεί, αλλά δυστυχώς είναι πάρα πολύ δύσκολο να εφαρμοσθεί, χρειάζονται πόροι και προσπάθεια αυτό το ολοκληρωμένο σύστημα για τη διαχείριση των θεμάτων του περιβάλλοντος να περάσει σε όλη τη χώρα μας. Ευχαριστώ.
(Χειροκροτήματα) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κολιοπάνος έχει το λόγο. 
ΘΕΟΔΩΡΟΣ ΚΟΛΙΟΠΑΝΟΣ: Eυχαριστώ, κύριε Πρόεδρε. 'Αλλωστε φάνηκε και στην κοινοβουλευτική επιτροπή ότι η μεγάλη πλειοψηφία του κοινοβουλίου θα ψηφίσει αυτό το σχέδιο νόμου ...
ΠΡΟΕΔΡΕΥΩΝ (Παναγιώτης Σγουρίδης): Ομόφωνα. Θα μπορούσαμε να εκμεταλλευθούμε αυτήν την ομόφωνη απόφαση και να εφαρμόσουμε το άρθρο 132α' του Κανονισμού, ώστε να συζητήσουμε θέματα, που έχουν να φέρουν οι Βουλευτές στη Βουλή.
ΜΟΣΧΟΣ ΓΙΚΟΝΟΓΛΟΥ: Τότε γιατί το συζητάμε, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Αν δεν το συζητούσαμε και το ψηφίζαμε έτσι ομοφώνως, όπως συμφωνούν όλοι, θα μπορούσαμε να συζητήσουμε τον αυτό χρόνο, μια ολόκληρη μέρα, θέματα που θα είχαν φέρει οι Βουλευτές στη Βουλή μόνοι τους.
ΘΕΟΔΩΡΟΣ ΚΟΛΙΟΠΑΝΟΣ: Πάντως πιστεύω ότι υπάρχει σημαντικός λόγος συζήτησης στη Βουλή γιατί ο Κουρουπητός ουσιαστικά είναι μια φωτοβολίδα, που φωτίζει ένα χρόνιο περιβαλλοντικό πρόβλημα της χώρας. Αυτό σημαίνει ότι υπάρχουν εν δυνάμει πολλοί Κουρουπητοί, που μπορούν ανά πάσα στιγμή να εμφανιστούν. Και το λέω αυτό με γνώση ότι σε δεκάδες ή εκατοντάδες πόλεις της χώρας μας υπάρχει το ίδιο πρόβλημα. Το ότι δεν έγιναν αντίστοιχες καταγγελίες και αυτές οι καταγγελίες δεν έφθασαν στο Ευρωπαϊκό Δικαστήριο, δεν σημαίνει ότι δεν υπάρχει το πρόβλημα.
'Αρα, λοιπόν, το μεγάλο πρόβλημα που ονομάζεται διαχείριση στερεών και υγρών αποβλήτων είναι υπαρκτό και έχει πολλές όψεις.
Θα αναφερθώ μόνο σε δύο όψεις του.
Η μια όψη είναι αυτή που γνωρίζουμε όλοι μας, ότι αυτοί που είναι αρμόδιοι να διαχειριστούν τα υγρά και στερεά απόβλητα, δηλαδή οι δήμοι και κατά προέκταση η Νομαρχιακή Αυτοδιοίκηση κατά κανόνα αποφεύγουν να δώσουν λύση στο πρόβλημα. Για παράδειγμα στον Κουρουπητό, ενώ υπήρχαν οικονομικοί πόροι στη διάθεσή τους σε μεγάλο ύψος πολλών δισεκατομμυρίων, υπήρχαν οι προδιαγραφές, η τεχνολογία, παρ' όλα αυτά για όσα ήδη έχουν αναφερθεί, επί πολλά χρόνια δεν δόθηκε λύση.
Η άλλη όψη του προβλήματος είναι ότι υπάρχουν μικρές κοινότητες ή μικροί δήμοι, που θέλουν να δώσουν λύσεις στα σκουπίδια τους, αλλά λόγω του μεγέθους δεν μπορούν να το κάνουν. Σε αυτό το σημείο νομίζω ότι θα πρέπει να υπάρξει και γι' αυτές τις περιπτώσεις, για τους ορεινούς οικισμούς να υπάρξει η δυνατότητα να υπάρξει μια λύση.
Αλλά, κύριε Πρόεδρε, τι θα πούμε σήμερα; 'Οτι, εν πάση περιπτώσει, ομόφωνα το Κοινοβούλιο ψηφίζει, κυρώνει τη ρύθμιση νομοθετικού περιεχομένου και τελειώνουν όλα εδώ; Αυτό νομίζω ότι θα ήταν πολιτικό ατόπημα, όταν ξέρουμε ότι ανά πάσα στιγμή μπορεί να προκύψουν και άλλοι Κουρουπητοί.
Τι προτείνω: Προτείνω ότι άμεσα το ΥΠΕΧΩΔΕ πρέπει να προβλέψει νομοθετική ρύθμιση με την οποία, αφού δίνεται ο εύλογος χρόνος στη Νομαρχιακή και στην Τοπική Αυτοδιοίκηση να λύσει το πρόβλημα διαχείρισης των σκουπιδιών του, από εκεί και μετά δεν μπορεί παρά την ευθύνη και την εκτέλεση του αντίστοιχου έργου να αναλάβει το ΥΠΕΧΩΔΕ. Αλλιώς θα βρεθούμε πάλι στο ίδιο σημείο, δηλαδή να κληθούν όλες οι πτέρυγες της Βουλής να κυρώσουν μια αντίστοιχη πράξη.
Δεν πρέπει να ξεχνάμε ότι δεν είναι μόνο το οικονομικό κόστος το οποίο είναι επτά εκατομμύρια περίπου την ημέρα, άρα περίπου διόμισι δισεκατομμύρια το χρόνο. Και ξέρετε καλά ότι αυτό σημαίνει το κόστος ενός μεγάλου χώρου Υγειονομικής Ταφής και επεξεργασίας.
'Αρα, λοιπόν, νομίζω ότι είναι επιβεβλημένο ο κύριος Υπουργός και ο κύριος Υφυπουργός που παραβρίσκονται, να κάνουν αυτήν τη νομοθετική ρύθμιση, ώστε να μη βρεθούμε πάλι ενώπιον ενός νέου Κουρουπητού σε κάποιο άλλο σημείο της πατρίδας μας. Και εκτός από το οικονομικό κόστος, είναι αυτονόητος και ο διασυρμός. Αλλά και πέραν του διασυρμού και οι μακροπρόθεσμες συνέπειες για μια χώρα, όπου κατά κανόνα σχεδόν όλες οι περιοχές της Ελλάδας έχουν να περιμένουν από τον τουρισμό. Γιατί είναι βέβαιο ότι πολλοί δήμοι στην προσπάθειά τους να αποφύγουν το λεγόμενο κόστος βρίσκουν τρόπους πλέον τεκμηριωμένους επιστημονικά όπου ο δήμαρχος καταφεύγει σε κάποιον πανεπιστημιακό, ο οποίος υποτίθεται ότι είναι γεωλόγος ή σχετικός με αυτήν την υπόθεση της προστασίας του περιβάλλοντος και οποιαδήποτε λύση μπορεί να ανατραπεί από τέτοιες παρεμβάσεις με αποτέλεσμα αυτές τις καθυστερήσεις.
Ενώ, λοιπόν, είναι γεγονός ότι το Υπουργείο Περιβάλλοντος δεν ευθύνεται στην περίπτωση του Κουρουπητού, διότι παρέσχε όλα τα μέσα και όλη την υποστήριξη, έχει όμως μια ευθύνη, ότι η ανοχή στη συγκεκριμένη περίπτωση ήταν απεριόριστη. 'Επρεπε, λοιπόν, να φτάσουμε στο σημείο να έχουμε οριστική καταδικαστική απόφαση και επιβολή προστίμου για να πάμε στη νομοθετική ρύθμιση. Γιατί ξέρουμε όλοι μας ότι η καταδίκη δεν έρχεται μέσα σε μια μέρα, προηγήθηκαν έξι προειδοποιήσεις στην διάρκεια πέντε ετών. Γι' αυτό ξεκίνησα με την προτροπή και την παράκληση να ρυθμιστεί νομοθετικά αυτή η υπόθεση, γιατί είναι βέβαιο ότι στο μέλλον θα έχουμε και άλλες τέτοιες περιπτώσεις.
'Ηθελα να κάνω μια σύντομη αναφορά σε αυτό που ανέφερε ο συνάδελφος εισηγητής της Νέας Δημοκρατίας κ. Τρυφωνίδης σχετικά με την καύση. Ναι, πράγματι σε πολλές ευρωπαϊκές πόλεις και χώρες έχουν ακολουθήσει τη λύση της καύσης. Μάλιστα στο 'Αμστερνταμ για παράδειγμα ο κεντρικός σταθμός, ένα μεγάλο εργοστάσιο, είναι πολύ κοντά στην πόλη. Αλλά δεν είναι τόσο απλό το θέμα όταν μιλάμε για την Αττική, ακόμα και για τη Θεσσαλονίκη, όταν λάβουμε υπόψη μας το μικροκλίμα και τις ειδικές κλιματολογικές συνθήκες. Δεν είναι ένα θέμα που μπορούμε να το εξαντλήσουμε εδώ, αλλά θα είχε πάρα πολλά ρίσκα, ίσως περισσότερα από μια υγειονομική ταφή, η οποία πράγματι ως ένα βαθμό μεταθέτει το πρόβλημα στο απώτερο μέλλον. Πάντως δεν είναι εύκολο να μιλάμε σήμερα για τη λύση της καύσης.
Ελπίζω ότι ο κύριος Υπουργός θα πάρει άμεσα μέτρα, διότι από τη Μεταπολίτευση και δώθε κυριαρχεί ένα σύνθημα, ότι ο δήμαρχος δεν είναι για το νερό και για τα σκουπίδια, αλλά είναι για να φτιάχνει επιχειρήσεις προβολής, ανάπτυξης κ.λπ. Αυτό είναι ένα μεγάλο σφάλμα, που ίσως ευθυνόμαστε όλοι μας και τα πολιτικά κόμματα και η Κυβέρνηση, διότι εύκολα παρανοεί κάποιος την αναβάθμισή του. Η αναβάθμιση της Τοπικής Αυτοδιοίκησης δεν σημαίνει ότι δεν θα ασχολείσαι με τα σκουπίδια και το νερό. Είναι τα δύο κύρια ζητήματα. Είναι ζητήματα ζωής, γιατί έχουν να κάνουν με το περιβάλλον, άρα και με την υγεία του ανθρώπου. Πρέπει αυτό το θέμα να λυθεί, γιατί τελικά παρά την επιμονή, παρά τους πόρους που είναι διαθέσιμοι μέσω της Ευρωπαϊκής 'Ενωσης από το Υπουργείο Περιβάλλοντος, ένα πολύ μικρό ποσοστό των δήμων στην Ελλάδα έχουν και λειτουργούν ένα σύγχρονο χώρο υγειονομικής ταφής.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι ο κ. Πέτρος Μολυβιάτης ζητεί άδεια ολιγοήμερης απουσίας του στο εξωτερικό.
Εγκρίνει το Σώμα; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριοι συνάδελφοι, δεν υπάρχει καμία αμφιβολία ότι δεν υπάρχει άλλη διέξοδος αυτήν την ώρα. Καλό όμως είναι -και το έκανε ήδη ο συνάδελφος κ. Κολιοπάνος- να συναγάγουμε μερικά συμπεράσματα. Για να βγάλουμε συμπεράσματα, ας κάνουμε ένα σύντομο ιστορικό. Θα μου επιτρέψετε να το κάνω αυτό, διότι δεν είμαι απλός Χανιώτης, κατοικώ και στην περιφέρεια του Ακρωτηρίου.
Το Ακρωτήρι της Κρήτης είναι μια περιφέρεια ευνοημένη από το Θεό, αλλά αδικημένη από τους ανθρώπους. 'Εχει θαυμάσιες κλιματολογικές συνθήκες, είναι κατ' εξοχήν τόπος παραθερισμού, εις τον οποίον όμως έλαχε η ατυχία να φιλοξενεί το μεγάλο αεροδρόμιο, που είναι και πολιτικό και αεροδρόμιο του ΝΑΤΟ, την Αμερικανική Βάση, τη βάση πυραύλων και ορισμένες άλλες μικρότερες κρατικές λειτουργίες σε περιορισμένο χώρο.
'Οταν δεν ξέραμε τι να κάνουμε τα σκουπίδια στη δεκαετία του 1970 ακόμα, υπήρχε μια χαράδρα αρκετά ερημική, ο περίφημος Κουρουπητός εκείνη την εποχή. Τα πήγαιναν, λοιπόν, τα σκουπίδια για ευκολία και τα έκαιγαν. Και η περιφέρεια δικαίως διαμαρτυρόταν.
Εδώ έρχεται ένα βασικό θέμα, το οποίο πρέπει να τεθεί. Το κράτος πρώτον πρέπει να είναι σταθερό, να ξέρει τι θέλει. Δεύτερον, πρέπει να είναι έντιμο απέναντι στους πολίτες. Θα πω στη συνέχεια γι' αυτό.
Τι έγινε όμως στο Ακρωτήρι; Συνεχώς τους υπόσχετο το κράτος ότι θα φύγουν τα σκουπίδια από τον Κουρουπητό. Και τα σκουπίδια έμεναν. Καμιά περιοχή δεν τα ήθελε και η επιβαρημένη αυτή περιφέρεια κρατούσε τα σκουπίδια.
Το 1988 υπεγράφη -είναι πρωτότυπο και θέλω να το ακούσετε, δεν πιστεύω πουθενά αλλού να υπάρχει στην πολιτική ιστορία- πρωτόκολλο τιμής, έτσι ονομάστηκε, μεταξύ του τότε νομάρχη, του τότε αρμοδίου Υφυπουργού Εσωτερικών και της Τοπικής Αυτοδιοίκησης Ακρωτηρίου ότι τα σκουπίδια θα έφευγαν τον Νοέμβριο. Τότε ήταν Μάρτης του 1988. Τα σκουπίδια μένουν ακόμα και σήμερα.
Καταλαβαίνετε ότι τελικά η τοποθεσία επελέγη από ανάγκη, όχι διότι δεν υπήρχε άλλη καταλληλότερη. 'Ηταν εκεί όπου ευρέθη. Οι κατάδικοι τελικά καταδικάστηκαν να φιλοξενήσουν και τα σκουπίδια.
Θέλω, λοιπόν, να πω δυο πράγματα. 'Εχει δίκιο ο κ. Κολιοπάνος ότι τα σκουπίδια δεν τα θέλει καμία περιφέρεια της Ελλάδος. Και δεν είναι δυνατόν να λυθεί το θέμα αυτό, κύριε Υπουργέ, τοπικά. Πρέπει η κεντρική Κυβέρνηση, κάποιο κεντρικό όργανο να πάρει την ευθύνη και να αποφασίσει, έστω επιβοηθητικά να προβλέπει ο νόμος, όταν τοπικά δεν λύνεται, διότι κανείς δήμος δεν τα θέλει. Και αυτό δεν το ζούμε μόνο εμείς στο Ακρωτήρι της Κρήτης και στα Χανιά αυτήν την ώρα. Το ζείτε κατ' εξοχήν εδώ στην περιφέρεια της Αθήνας, κύριε Υπουργέ, και στη Θεσσαλονίκη. Πού θα πάει αυτή η ιστορία δηλαδή; Πρέπει το κράτος να αποφασίσει χωροταξικά τι θα γίνει με την τοποθεσία των εργοστασίων επεξεργασίας και την απόφαση, την οποία θα πάρει να την επιβάλει.
Εδώ θέτω ένα πολιτικό θέμα για σας, τους συναδέλφους του ΠΑΣΟΚ, κύριοι συνάδελφοι. Υπάρχει στην Κυβέρνησή σας υπέρμετρη ευαισθησία αδικαιολόγητη. Αρκεί μια κομματική οργάνωση να διαμαρτυρηθεί, για να σταματήσει ένα έργο. Ο εξηλεκτρισμός της Κρήτης καθυστερεί τραγικά και η Κρήτη δεν έχει ηλεκτρικό, διότι δεν καταφέραμε κυριολεκτικά μια δεκαετία να τοποθετήσουμε μια μονάδα παραγωγής ηλεκτρικής ενέργειας, την οποία είχα προγραμματίσει εγώ ως Πρωθυπουργός το 1992 στο Νομό Λασιθίου. Καμιά περιοχή δεν ήθελε μια μονάδα, η οποία επιτέλους δεν ρυπαίνει πολύ. Και δεν βρέθηκε το κράτος σε θέση να πει όχι; Λύω το θέμα, αυτό είναι. Τελειώνει η ιστορία! 'Ετσι αποφεύγετε και τοπικές αντιδικίες.
'Αρα συνιστώ αυτό που είπε ο κ. Κολιοπάνος να πάρει μια συγκεκριμένη μορφή. Περισσότερο να αναμιγνύεται η κεντρική διοίκηση και να αποφασίζει από εκεί και πέρα τι θα κάνει για τα σκουπίδια.
Ακόμη και κάτι άλλο, κύριοι συνάδελφοι. Πρέπει να βρούμε και την καλύτερη μέθοδο. Δηλαδή υπάρχουν στην επιστήμη και στην πρακτική πολλές μέθοδοι. Δεν είναι όλες κατάλληλες για το δικό μας κλίμα και για τη δική μας γεωγραφική διάρθρωση. Εγώ, ως Πρωθυπουργός, είχα ασχοληθεί πάρα πολύ με τα σκουπίδια. Πολλοί τότε γελούσαν και με κορόϊδευαν και μου έλεγαν γιατί ασχολείσαι. Τους έλεγα ότι είναι το πρόβλημα, το οποίο θα το δούμε μπροστά στα μάτια μας σε λίγα χρόνια. Και τώρα όντως το πρόβλημα των υγρών και των στερεών αποβλήτων είναι ένα από τα πρώτα δέκα θέματα, που έχει η Ελλάς σήμερα. Συνδέεται με την προστασία του φυσικού περιβάλλοντος. Μαζί με το νερό, τα δάση και την ξηρασία είναι ένα θέμα, το οποίο πρέπει να πάρει προτεραιότητα, κύριε Υπουργέ, στους προγραμματισμούς σας. Δηλαδή στους βιολογικούς καθαρισμούς πρέπει να δώσετε απόλυτη προτεραιότητα στο πρόγραμμα, στο Γ' Κοινοτικό Πλαίσιο Στήριξης. Δεν ξέρω τι σας λένε εσάς, εγώ ξέρω πως δεν είναι εύκολο δυσκολευόμαστε. Πείτε αυτό το οποίο είχα πει εγώ, ως Πρωθυπουργός, ότι οι βιολογικοί καθαρισμοί όλοι μπαίνουν, αρκεί να βοηθήσετε μάλιστα, για να γίνουν και οι τεχνικές μελέτες.
'Οντως χρηματοδοτείτε τα σκουπίδια, τα στερεά απόβλητα, μια δουλειά που δεν γίνεται, διότι ίσαμε τώρα δεν καταφέραμε να αντιμετωπίσουμε τις αντιδράσεις. Και βεβαίως εμείς διασυρθήκαμε. Μίλησε ο κ. Λαλιώτης ως μη όφειλε για ξεφτίλα. Ξεφτίλες υπάρχουν τέτοιες, Κουρουπητοί υπάρχουν πολλοί, άλλο αν δεν ήρθαν ακόμα στη δημοσιότητα, κύριε Υπουργέ, και εύχομαι να μην έρθουν να μας εκθέσουν. Αλλά υπάρχουν πολλές περιπτώσεις χειρότερες από τον Κουρουπητό.
Και τέλος, θα πω μια κουβέντα ακόμη, που αναφέρεται στην πράξη. 'Οταν αποφασίζει το κράτος να κάνει ένα έργο, πρέπει να είναι αποφασιστικό, το είπα πρώτος. Και εγώ ο ίδιος παρενέβην έντονα και εξετέθην κιόλας, αν θέλετε, πήρα το κόστος, το λιγότερο για μένα, συνηθίζω να παίρνω το κόστος και έγινα δυσάρεστος. Αλλά δεν σημαίνει αυτό ότι πρέπει να πηγαίνουμε και γυρεύοντας, για να ερχόμαστε σε αντιδικία με την τοπική κοινωνία.
'Οταν επρόκειτο να γίνει αυτό το έργο, είχα προτείνει στον κύριο Υπουργό ήταν ένα αίτημα της περιφέρειας: Να γίνει δεματοποίηση και στη συνέχεια το εργοστάσιο επεξεργασίας. Ο χρόνος που θα μεσολαβήσει, μεταξύ των αποφάσεων θεωρητικά μπορεί να είναι βραχύς. Εμείς που ξέρουμε τον τρόπο που δουλεύει το κράτος, δυσπιστούμε. Θα χρειαστούν δυό χρόνια πιθανότατα. Εν τω μεταξύ, τα απόβλητα δεματοποιημένα θα σωρεύονται εκεί μπροστά στον Κουρουπητό. Και οι κάτοικοι φοβούνται ότι όταν θα αρχίσει πλέον η αποσύνθεση, κατ' ανάγκη μια μπουλντόζα θα τα ρίξει πάλι στον Κουρουπητό, για να ξαναγυρίσουμε στα ίδια.
Ζήτησαν, λοιπόν, από την Κυβέρνηση να μεριμνήσει, να βρει έναν τόπο να εναποτεθούν εν τω μεταξύ και να γίνει η υγειονομική ταφή αλλού, για να υπάρχει μια διέξοδος. Το πρότεινα στον κύριο Υπουργό. Δεν μπόρεσε ή δεν θέλησε να το κάνει και τα πράγματα έχουν φτάσει σε ρήξη. 'Εχουμε τώρα ρήξη με το Δήμο Ακρωτηρίου, ο οποίος δήμος για να μην υπάρχει παρεξήγηση είναι βεβαίως εκατό τοις εκατό ΠΑΣΟΚ. Υπάρχει ρήξη όμως οξεία και πρέπει να ξεκαθαρίσει, να δούμε αν μπορούμε να βρούμε μια διέξοδο να συμφιλιωθούμε με το Δήμο Ακρωτηρίου.
Ο δήμαρχος και το δημοτικό συμβούλιο έκανε έναν ελιγμό. Πρότεινε εκ των υστέρων, λέγοντας ότι "εγώ έχασα" -έτσι μου είπε στο τηλέφωνο- "και αποδέχομαι την ήττα μου", προτείνω χώρο δωρεάν. Μη δώσετε αυτά τα δισεκατομμύρια και πάρτε χώρο δωρεάν. Εγώ δεν συνιστώ στον κύριο Υπουργό αφού ήδη έχει αρνηθεί να δεχθεί την προσφορά, διότι αυτό ενδεχομένως θα σημάνει άλλες καθυστερήσεις. Αλλά συνιστώ στον κύριο Υπουργό να φωνάξει το δήμαρχο, δεν έχει να χάσει τίποτα ούτε η περηφάνεια του θίγεται με το να μιλήσει με ένα δήμαρχο, και να κοιτάξει να τα βρει, ώστε ο δήμος να συμμετάσχει στο έργο, το οποίο θα εκτελεσθεί, και κατά την εκτέλεση και την επίβλεψη, κάτι το οποίο επιθυμεί, για να μπορέσει, τέλος πάντων, με ανοχή και του δήμου και με συμφωνία τοπική να προχωρήσει επιτυχώς το έργο εις πέρας.
Θα είμαι ευτυχής, κυρίες και κύριοι συνάδελφοι, εάν η περιπέτεια του Κουρουπητού αποτελέσει την αφορμή για να βελτιωθεί η πολιτική στα σκουπίδια γενικότερα, διότι αυτό είναι το ζητούμενο και όχι το συγκεκριμένο νομοσχέδιο.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέζας έχει το λόγο.
ΑΝΤΩΝΙΟΣ ΜΠΕΖΑΣ: Κυρίες και κύριοι συνάδελφοι, το θέμα του Κουρουπητού δημιούργησε δυσμενέστατες εντυπώσεις για την Ελλάδα και ανέδειξε σε όλο του το μέγεθος το πραγματικά μεγάλο πρόβλημα, που υπάρχει σήμερα στη χώρα, σε σχέση με τη διαχείριση των στερεών αποβλήτων.
Ο Κουρουπητός βέβαια δεν είναι το μοναδικό παράδειγμα. Υπάρχουν σίγουρα και πολλές άλλες περιπτώσεις. 'Ισως αυτό είναι ένα έντονο παράδειγμα, μας δίνει όμως την αφορμή και την ευκαιρία να συζητήσουμε γενικότερα για το θέμα της διαχείρισης των απορριμμάτων.
Στη χώρα μας λειτουργούν σήμερα περίπου τέσσερις χιλιάδες ανεξέλεγκτοι χώροι εναπόθεσης απορριμμάτων, στους οποίους τα απορρίμματα εναποτίθενται χωρίς καμία προστασία και δημιουργείται έτσι πρόβλημα και στο περιβάλλον, αλλά και στη δημόσια υγεία. Εκτός όμως από αυτούς τους χώρους, ακόμα και οι χώροι, οι οποίοι έχουν μια μορφή νομιμότητας, οι εγκεκριμένοι χώροι που είναι γύρω στους χίλιους τετρακόσιους πενήντα, αποδεικνύεται, από μελέτες που έχουν γίνει πρόσφατα, ότι εμφανίζουν προβλήματα. Το 50% αυτών των χώρων βρίσκονται πάνω από διαπερατά πετρώματα και το αποτέλεσμα βέβαια είναι τα στραγγίσματα των απορριμμάτων να μολύνουν τα υπόγεια ύδατα, ενώ 80% αυτών των χώρων είναι σε γεωγραφικά ακατάλληλες θέσεις, δηλαδή γειτνιάζουν με χειμάρους, με ποτάμια ή ακόμα βρίσκονται πολύ κοντά στον υδροφόρο ορίζοντα των περιοχών τους.
Η κατάσταση επομένως είναι τραγική. Και είναι τραγική όχι μόνο γιατί το μέγεθος του προβλήματος είναι πραγματικά πολύ μεγάλο, αλλά και γιατί είναι τέτοια η πολυπλοκότητα του που χρειάζεται μια σειρά από δραστηριότητες, δράσεις και έργα, για να το αντιμετωπίσουμε.
Με τον όρο "διαχείριση των απορριμμάτων" δεν εννοούμε σε καμιά περίπτωση μόνο το θέμα της επιλογής της τελικής διάθεσης. Νομίζω ότι προσφέρεται στις περισσότερες περιοχές της πατρίδας μας η υγειονομική ταφή, δεν πρέπει όμως να απορρίπτουμε και τις άλλες μεθόδους. Ούτε διαχείριση απορριμμάτων σημαίνει μόνο εξεύρεση των χώρων της τελικής εναπόθεσης. Με τον όρο "διαχείριση απορριμμάτων" εννοούμε και πολλές άλλες δραστηριότητες, όπως είναι η αποκατάσταση των παλαιών χωματερών, η οργάνωση και η λειτουργία των φορέων διαχείρισης, που θα διαχειριστούν δηλαδή τους χώρους υγειονομικής ταφής ή άλλους χώρους διαχείρισης των απορριμμάτων, η προστασία των ακτών, η οργάνωση της μεταφοράς των σκουπιδιών με προσωρινούς χώρους αποθήκευσης. Η διαχείριση, τέλος, άλλων αποβλήτων επικίνδυνων, πέρα από τα οικιακά απορρίμματα και υπάρχουν τέτοια επικίνδυνα απόβλητα, όπως είναι τα νοσοκομειακά απόβλητα. Και πρέπει να σημειώσουμε εδώ ότι δεν υπάρχει στη χώρα μας ούτε ένα κέντρο επεξεργασίας αυτών των μολυσματικών απορριμμάτων ή τέλος τα απόβλητα των ελαιοτριβείων, ένα πρόβλημα που αγγίζει πάρα πολλές περιοχές της πατρίδας μας καθώς και τα απόβλητα των βιομηχανιών και των βιοτεχνιών.
Ο κυριότερος λόγος, που οδηγηθήκαμε σε αυτήν την τραγική πραγματικά κατάσταση, είναι ότι είχαμε μια στρεβλή ανάπτυξη, η οποία συγκέντρωσε πληθυσμούς σε αστικά κέντρα, που δεν είχαν υποδομές.
Γιατί όμως δεν έχουμε καταφέρει να αντιμετωπίσουμε το πρόβλημα τα τελευταία χρόνια, παρ' ότι υπάρχει άπλετη χρηματοδότηση μέσα από τους πόρους της Ευρωπαϊκής 'Ενωσης; 'Ενας λόγος είναι ότι δεν έχουμε καταφέρει να πετύχουμε την κοινωνική συναίνεση -και σίγουρα υπάρχουν προβλήματα κοινωνικής συναίνεσης στην επιλογή των τελικών χώρων διάθεσης ή αξιοποίησης των απορριμμάτων- αλλά ο κυριότερος λόγος είναι η έλλειψη ενός ολοκληρωμένου σχεδιασμού τόσο σε κεντρικό επίπεδο από το ΥΠΕΧΩΔΕ όσο και σε τοπικό επίπεδο από τις περιφέρειες, τις νομαρχίες και τους Οργανισμούς Τοπικής Αυτοδιοίκησης. Η ανεπάρκεια των φορέων της Τοπικής Αυτοδιοίκησης μπορεί να οφείλεται είτε στην αδυναμία τους να ανταπεξέλθουν στη λύση του προβλήματος -και η αδυναμία αυτή είναι δικαιολογημένη, διότι οι περισσότεροι οργανισμοί τοπικής αυτοδιοίκησης ούτε την απαραίτητη στελέχωση έχουν ούτε την τεχνική υποδομή για να αντιμετωπίσουν τέτοιου είδους θέματα- μπορεί όμως να οφείλεται και στην άρνησή τους να αντιμετωπίσουν αυτού του είδους τα προβλήματα, διότι δυστυχώς υποτάσσονται σ' αυτό που λέμε πολιτικό κόστος.
Σε καμία όμως περίπτωση δεν δικαιούμαστε να μεταβιβάζουμε συνολικά το πρόβλημα στην αυτοδιοίκηση. Και αυτό γιατί η πλειοψηφία των φορέων της αυτοδιοίκησης έχει συνειδητοποιήσει πλήρως ότι και το μέγεθος του προβλήματος είναι μεγάλο, αλλά και το μέγεθος των ευθυνών τους είναι μεγάλο. Και υπάρχουν πάρα πολλές περιπτώσεις ανθρώπων της αυτοδιοίκησης, οι οποίοι έχουν πρωτοστατήσει στην προσπάθεια για την επίλυση τέτοιου είδους προβλημάτων.
Επίσης, δεν μπορεί, κυρίες και κύριοι συνάδελφοι, να ανάγεται σε μείζον το θέμα της κοινωνικής συναίνεσης, διότι το πρόβλημα της κοινωνικής συναίνεσης στην Ελλάδα έχει πολύ συγκεκριμένες και εμφανείς παραμέτρους. Μια απ' αυτές για παράδειγμα είναι η έλλειψη ουσιαστικής ενημέρωσης των πολιτών για τα θέματα της διαχείρισης των απορριμμάτων. Επειδή όμως έχει πολύ συγκεκριμένες και εμφανείς παραμέτρους, υπάρχουν και μέθοδοι και διαδικασίες για να ξεπεραστεί το πρόβλημα. Αρκεί βέβαια να κάνουμε λεπτούς χειρισμούς και αρκεί βέβαια να αντιμετωπίσουμε το πρόβλημα έγκαιρα, πριν ακόμη πάρει εκρηκτικές διαστάσεις. Στην περίπτωση του Κουρουπητού, η Κυβέρνηση σύρθηκε στο να προχωρήσει στη συγκεκριμένη πράξη νομοθετικού περιεχομένου, όταν το πρόβλημα πήρε εκρηκτικές πραγματικά διαστάσεις, μετά την απόφαση του Ευρωπαϊκού Δικαστηρίου.
Το θέμα όμως δεν είναι εκεί. Ο Κουρουπητός -και θα μου επιτρέψετε την έκφραση, γιατί είναι και της επικαιρότητας- ίσως είναι η περίπτωση του Σάμινα στη διαχείριση των απορριμμάτων. Είναι τρανταχτή περίπτωση. Το θέμα, λοιπόν, δεν είναι να παρεμβαίνουμε αποσπασματικά, όταν το πρόβλημα πάρει εκρηκτικές διαστάσεις και όλο το υπόλοιπο διάστημα να παρακολουθούμε από μακριά ως πόντιοι πιλάτοι την κατάσταση. Το θέμα είναι να παρεμβαίνουμε έγκαιρα πριν ακόμα το πρόβλημα πάρει εκρηκτικές διαστάσεις. Για να μπορέσουμε όμως να παρέμβουμε έγκαιρα, θα πρέπει να υπάρξει έγκαιρα ένας ολοκληρωμένος σχεδιασμός τόσο σε εθνικό επίπεδο όσο και σε τοπικό.
Ας δούμε, λοιπόν, τι έγινε την επταετία 1994-2000 σε σχέση με τον σχεδιασμό της διαχείρισης των απορριμμάτων. 'Εχω την εντύπωση ότι μέχρι σήμερα δεν υπάρχει μια ολοκληρωμένη καταγραφή προτεραιοτήτων σε εθνικό επίπεδο. Αποτέλεσμα, λοιπόν, είναι να δίνεται προτεραιότητα σε έργα βιτρίνας και να υπάρχουν ανισοβαρείς κατανομές στους πόρους, οι οποίοι διατίθενται. Από τα ενενήντα τέσσερα δισεκατομμύρια (94.000.000.000) δισ. που έχουν διατεθεί την περίοδο 1994-2000 σε ολόκληρη τη χώρα για τη χρηματοδότηση έργων διαχείρισης απορριμμάτων, τα σαράντα έξι δισεκατομμύρια (46.000.000) δισ. έχουν δοθεί στην Αττική και στη Θεσσαλονίκη και τα υπόλοιπα σαράντα οκτώ δισεκατομμύρια (48.000.000) μόνο σε είκοσι δύο, από τους υπόλοιπους πενήντα, νομούς της χώρας.
Επομένως δεν υπάρχει ισοβαρής κατανομή των ποσών και των χρηματικών πόρων.
Την περίοδο 1994-1999 οι μελέτες, οι οποίες γίνονταν κυρίως σε νομαρχιακό επίπεδο, ήταν εκπόνηση μελετών διαχείρισης απορριμμάτων σε επίπεδο νομού, οι οποίες πρότειναν κάποιους χώρους για υγειονομική ταφή απορριμμάτων και πρότειναν επίσης και διαδικασίες ανακύκλωσης.
Επειδή όμως αυτές οι μελέτες δεν ήταν πλήρεις και δεν λάμβαναν υπόψη τους όλες τις παραμέτρους, που υπάρχουν στο σχεδιασμό των απορριμμάτων -αυτούς που ανέφερα πριν- το αποτέλεσμα ήταν οι περισσότερες απ' αυτές να καταλήγουν στα συρτάρια των υπηρεσιών είτε γιατί δεν υπήρχε φορέας για να υλοποιήσει αυτές τις μελέτες είτε γιατί δεν υπήρχε κοινωνική συναίνεση. Και δεν υπήρχε κοινωνική συναίνεση διότι οι πολίτες δεν συμμετείχαν μέσω των φορέων τους στη διαδικασία εκπόνησης των μελετών και πολλές μελέτες έχουν γίνει "στο πόδι", χωρίς να υπάρχουν γνώσεις των ιδιαίτερων τοπικών συνθηκών σε κάθε περιοχή.
Σε άλλες περιοχές ο σχεδιασμός αφορούσε μόνο ένα μέρος του νομού, με αποτέλεσμα να κατασκευάζεται ένα έργο για τη διαχείριση συγκεκριμένου προβλήματος, παραδείγματος χάρη του προβλήματος ενός δήμου, ενώ εγκαταλείπονταν τελείως ο σχεδιασμός στον υπόλοιπο νομό. Χαρακτηριστική είναι η περίπτωση της Θεσπρωτίας, εκλογικής μου περιφέρειας, με το ΧΥΤΑ της Ηγουμενίτσας.
'Ενα άλλο κλασικό παράδειγμα μη ύπαρξης ολοκληρωμένου σχεδιασμού σε εθνικό επίπεδο και επομένως κακής εφαρμογής, είναι η περίπτωση της ανακύκλωσης. Μέχρι σήμερα δεν υπάρχει ακόμη ένα ολοκληρωμένο θεσμικό πλαίσιο για την ανακύκλωση και τη συσκευασία, παρ' ότι προωθούνται δράσεις και δραστηριότητες, όπως το εργοστάσιο μηχανικής διαλογής, που έχουν σχέση με την ανακύκλωση.
Σύμφωνα με το ισχύον νομοθετικό πλαίσιο, σε εθνικό επίπεδο αρμόδιος φορέας είναι το ΥΠΕΧΩΔΕ για το σχεδιασμό, ενώ σε τοπικό, σε νομαρχιακό επίπεδο είναι οι Νομαρχιακές Αυτοδιοικήσεις. Η κοινή όμως υπουργική απόφαση του 1996 από την οποία διέπεται γενικά ο σχεδιασμός διαχείρισης των απορριμμάτων, προβλέπει ότι τόσο το πλαίσιο του σχεδιασμού διαχείρισης αποβλήτων μιας περιοχής, αλλά και η μελέτη σχεδιασμού, μπορούν να εκπονηθούν και από την οικεία περιφέρεια, όταν υπάρχει αδυναμία ή άρνηση από τη Νομαρχιακή Αυτοδιοίκηση. Και πολλές φορές, αγαπητοί συνάδελφοι, επιβάλλεται να εκπονηθεί από την οικεία περιφέρεια, γιατί τα θέματα του σχεδιασμού είναι γενικότερα και πολλές φορές χρειάζεται συνεργασία όμορων νομών. Επομένως, το ΥΠΕΧΩΔΕ είχε τη δυνατότητα να προωθήσει και τον περιφερειακό σχεδιασμό όλα αυτά τα χρόνια.
Τίποτε απ' όλα δεν έγινε, εκτός από μία κινητικότητα η οποία παρουσιάστηκε το πρώτο εξάμηνο του 2000. Γιατί το πρόβλημα δεν είναι ότι δεν έχουμε εγκεκριμένους σχεδιασμούς. Το πρόβλημα είναι ότι δεν υπάρχουν καν σχεδιασμοί στους περισσότερους νομούς της χώρας. Σύμφωνα με τα στοιχεία που έδωσε στη δημοσιότητα το ίδιο το ΥΠΕΧΩΔΕ, εγκεκριμένοι σχεδιασμοί υπάρχουν μόνο σε δεκαοκτώ νομούς της χώρας, ενώ στους υπόλοιπους νομούς οι σχεδιασμοί είναι είτε υπό έγκριση είτε υπό εκπόνηση, οι περισσότεροι από αυτούς δεν θα ολοκληρωθούν μέσα στο 2000 είτε ακόμα δεν έχουν γίνει οι διακηρύξεις για τις αναθέσεις τους.
Είναι, λοιπόν, σαφές ότι αυτή η τριτοκοσμική πραγματικά κατάσταση που υπάρχει σε πολλές περιοχές της χώρας, η χαμηλή απορροφητικότητα που έχουμε στα κονδύλια τα οποία διατίθενται, αλλά και το πρόβλημα της κοινωνικής συναίνεσης, οφείλονται βασικά στην έλλειψη σχεδιασμού. Διότι, αν δεν υπάρχει σχεδιασμός και δεν προταθούν εναλλακτικές λύσεις, δεν μπορείς να πείσεις τους πολίτες να αποδεχθούν τις λύσεις.
Το βασικό, δηλαδή, στοιχείο στην επιτυχή έκβαση ολόκληρου του φάσματος της διαχείρισης αποτελεί ο σχεδιασμός αυτής της διαχείρισης. Τελειώνοντας, θα ήθελα να πω ότι η Νέα Δημοκρατία, ακριβώς επειδή στέκεται υπεύθυνα απέναντι σ' αυτό το σοβαρό πρόβλημα και ειδικά το πρόβλημα που υπάρχει στα Χανιά, ψηφίζει το σχέδιο νόμου που κυρώνει την πράξη νομοθετικού περιεχομένου, γιατί πιστεύει ότι στα θέματα της ποιότητας της ζωής των πολιτών, αλλά και της προστασίας του περιβάλλοντος, πρέπει να παίρνουμε αποφάσεις τολμηρές και πάνω από οποιοδήποτε πολιτικό κόστος.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Δαμιανάκης έχει το λόγο. 
ΕΥΤΥΧΙΟΣ ΔΑΜΙΑΝΑΚΗΣ: Κύριε Πρόεδρε, κύριε Υπουργέ, ως νέος Βουλευτής του νομού, νομίζω ότι πρέπει να καταθέσω κι εγώ την άποψή μου σε σχέση με την κύρωση της πράξης νομοθετικού περιεχομένου.
Θα έλεγα κατ' αρχήν επιγραμματικά ότι η ψήφιση μιας πράξης νομοθετικού περιεχομένου είναι μια διαδικασία ειδική και ξεχωριστή. Γι' αυτό άλλωστε προβλέπεται και από το Σύνταγμα σαν τέτοια. Βεβαίως δεν πρόκειται να μιλήσουμε για την ψήφιση άλλων διατάξεων πέραν εκείνων που περιγράφονται στην πράξη και οι οποίες έχουν ήδη ισχύ νόμου από την ημέρα της καταθέσεώς τους και της δημοσιεύσεώς τους στο Φύλλο της Εφημερίδας της Κυβέρνησης.
'Ηθελα όμως να επισημάνω ότι το μείζον θέμα που προέκυψε στο Νομό Χανίων και το οποίο έχει ταλανίσει για πάρα πολλά χρόνια το νομό και τους κατοίκους του, είναι ένα θέμα το οποίο έχει να κάνει ακριβώς με την αρμοδιότητα την οποία έχουν κατά το νόμο οι νομαρχίες και οι δήμοι της χώρας να διαχειρίζονται τα απορρίμματα. Κι εδώ ακριβώς εντοπίζεται το πρόβλημα της έλλειψης δηλαδή εξειδικευμένων στελεχών ικανών να διαχειρισθούν εξειδικεμένα προβλήματα όπως βεβαίως υπάρχει και το θέμα των αντιθέσεων των τοπικών κοινωνιών. Και νομίζω -και θα συμφωνούσα εδώ με τον επίτιμο Πρόεδρο της Νέας Δημοκρατίας- ότι το κράτος, σε θέματα, όπως είναι η διαχείριση των απορριμμάτων τη σημερινή εποχή, θα πρέπει να έχει τη δυνατότητα επιβολής της βουλήσεώς του. Να μπορεί το κράτος, πράγματι, όταν υπάρχουν μείζονα θέματα που αφορούν την υγεία των κατοίκων, που αφορούν τον πολιτισμό, την οικονομική ανάπτυξη της χώρας και γενικότερα για μείζονα θέματα, να επιβάλεται και να μπορεί να δίνει τις προσήκουσες κάθε φορά λύσεις.
Βεβαίως είδαμε ότι στη συγκεκριμένη περίπτωση, όταν το πρόστιμο επιβλήθη από την Ευρωπαϊκή 'Ενωση, με όποιες συνέπειες αυτό είχε -φυσικά ήταν ένα τεράστιο θέμα αυτό για τη χώρα- υπήρξε μια κινητοποίηση όλων των φορέων. 'Εγινε η πράξη νομοθετικού περιεχομένου και ως διά μαγείας το θέμα λύθηκε. Λύθηκε όμως την τελευταία στιγμή και στο παρά ένα.
Πρέπει, λοιπόν, όλα αυτά τα θέματα να τα δούμε και νομίζω ότι το Υπουργείο -και πρέπει να το πω αυτό- από το 1994 προωθεί ένα συγκροτημένο σχέδιο για τη διαχείριση των τεχνικών αποβλήτων. Είναι πρωταρχικό χρέος της πολιτείας να διασφαλίζει έγκυρα τους αναγκαίους όρους και προϋποθέσεις για την αντιμετώπιση τέτοιας φύσεως σοβαρών θεμάτων.
Θα πρέπει όμως και να δει προσεκτικά και σχολαστικά το θέμα του κατά πόσο αυτή η αρμοδιότητα τέτοιας φύσεως σοβαρών και εξειδικευμένων θεμάτων πρέπει να παραμείνει σε επίπεδο ευθύνης μόνο των δήμων και των νομαρχιών της χώρας. Είναι ένα θέμα ανοικτό γιατί στην Ηλεία έχουμε αντίστοιχο πρόβλημα, αλλά και στην ανατολική Αττική έχουμε μείζον πρόβλημα και νομίζω ότι θα πρέπει κάποια στιγμή να αντιμετωπισθεί.
Από αυτήν την άποψη θεωρώ ότι προ του αδιεξόδου που δημιουργήθηκε η πράξη νομοθετικού περιεχομένου είναι στη σωστή κατεύθυνση και εγώ από την πλευρά μου βεβαίως τη στηρίζω. Θα πρέπει να κατανοήσουμε ότι δεν ήταν κάτι άλλο δυνατό.
Θέλω μόνο να κάνω μία έκκληση προς τον κύριο Υπουργό Περιβάλλοντος. Πραγματικά, κύριε Υπουργέ, όλα αυτά τα χρόνια εσείς αποδώσατε ευθύνες σε φορείς τοπικούς, αν θέλετε, σε εγωϊσμούς ανθρώπων κλπ. Το θέμα όμως σήμερα με την ψήφιση του περιεχομένου της πράξης νομοθετικού περιεχομένου νομίζω ότι έκλεισε.
Αυτό το οποίο νομίζω ότι πρέπει να γίνει τώρα είναι ότι η πολιτεία πρέπει να είναι πάντα συγκαταβατική. 'Εγινε ότι έγινε, πήραμε τις αποφάσεις, η πράξη νομοθετικού περιεχομένου θα ψηφισθεί από όλες τις πτέρυγες της Βουλής -και αυτό είναι πάρα πολύ σοβαρό και εποικοδομητικό.
Θα ήθελα να σας παρακαλέσω να καλέσετε την επομένη την Τοπική Αυτοδιοίκηση του Δήμου Ακρωτηρίου σε διάλογο και σε πνεύμα καλής θέλησης να συζητήσουμε όσα προβλήματα είναι ανοικτά, προκειμένου να υπάρξει και η αναγκαία αποδοχή από όλους πλέον τους εμπλεκόμενους φορείς και να τελειώσει αυτό το σοβαρό θέμα.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαλυράκης έχει το λόγο.
ΣΗΦΗΣ ΒΑΛΥΡΑΚΗΣ: Κύριε Πρόεδρε, νομίζω ότι δε θα εξαντλήσω το χρόνο μου.
Κύριε Πρόεδρε και κύριοι συνάδελφοι, αισθάνεται κανείς μια ιδιαίτερη δυσκολία, όταν έρχονται θέματα σαν αυτό. Θα σας πω όμως ότι δεν τονίζουμε ιδιαίτερα την αισιοδοξία μας, όταν πράγματι αποδεικνύεται ότι δεν μπορούμε να αντιμετωπίσουμε τόσο σημαντικά ζητήματα στο χρόνο και με την αποτελεσματικότητα που απαιτείται.
Η προστασία του περιβάλλοντος είναι ένα μείζον θέμα. Είναι θέμα πολιτισμού, είναι θέμα δημόσιας υγείας, είναι θέμα οικονομικό, κυρίως οικονομικό, όταν μάλιστα ο Νομός των Χανίων έχει ως κύριο εισόδημά του το προερχόμενο από τον τομέα του τουρισμού.
Θα έπρεπε, λοιπόν, να υπάρχει μεγίστη ευαισθησία και στα θέματα που έχουν να κάνουν με τη διάθεση των στερεών αποβλήτων, αλλά και σε θέματα που έχουν να κάνουν με τα λύματα, με τα υγρά απόβλητα κ.ο.κ.
Εδώ βεβαίως θα συμφωνήσω με αυτούς που θέλουν να δοθεί προτεραιότητα στα θέματα των βιολογικών καθαρισμών. Ταλαιπωρηθήκαμε σαράντα ολόκληρα χρόνια με το τρομακτικό εκείνο πρόβλημα του Κουρουπητού. Ας μη μείνουμε πίσω.
Οι ευκαιρίες χρηματοδότησης στο Γ' Κοινοτικό Πλαίσιο Στήριξης ανοίγονται. Ας υλοποιήσουμε ιδιαίτερα για το Νομό των Χανίων όλες τις προτάσεις προστασίας του θαλάσσιου περιβάλλοντος σε σχέση με τη διαχείριση των λυμάτων, δηλαδή, των υγρών αποβλήτων εκεί.
Ας επιλύσουμε όλα τα θέματα αυτά, διότι έχω την αίσθηση ότι οι επενδύσεις που γίνονται, στα παράλια ειδικά, αποτελούν ένα οξύμωρο σχήμα. Πριονίζουμε, δηλαδή, το κλαδί που καθόμαστε, όταν η αύξηση της τουριστικής δραστηριότητας στα παράλια δεν συνδέεται παράλληλα με την προστασία της θάλασσας, την καθαρότητα της οποίας αξιοποιούμε και τουριστικά.
'Οταν βεβαίως διευθετούμε ένα τέτοιο πρόβλημα, το πρώτο ζήτημα είναι να δούμε πού θα μπει η μονάδα του βιολογικού καθαρισμού. 'Οταν λέμε για τα σκουπίδια, λέμε πού θα βάλουμε το εργοστάσιο. Αν όμως ανοίξουμε δημοκρατική διαδικασία, καμία κοινότητα, κανείς τόπος δεν θα το αποδεχθεί.
Εκεί ναυάγησε η εντατική προσπάθεια και του Υπουργείου και του Υπουργού προσωπικά και των Χανίων σε επίπεδο πρωτοβάθμιας και δευτεροβάθμιας Τοπικής Αυτοδιοίκησης. Μαζεύτηκαν, δηλαδή, όλοι οι φορείς της Τοπικής Αυτοδιοίκησης, για να αποφασίσουν σε ποιον θα ξεφορτώσουν τα σκουπίδια του νομού. Δεν δεχόταν, κανείς και ήταν αυτό φυσικό. Και δεν μπορούσε να μετακινηθεί ο τόπος στον οποίον έπεφταν όλα αυτά τα χρόνια, καλώς ή κακώς, τα απορρίμματα του νομού.
'Εχουμε, λοιπόν, ένα πρόβλημα, που θα έλεγα ότι πρέπει να το χειρίζεται κανείς -σε ό,τι αφορά την τελική απόφαση, στην τεχνολογία και στις μεγάλες επιλογές- περισσότερο κεντρικά, παρά τοπικά, χωρίς βεβαίως να αποκλείει την τοπική κοινωνία από τις αποφάσεις αυτές.
Κάποια στιγμή όμως το ζήτημα θα πρέπει να τελειώνει και θα πρέπει να αντιμετωπίζεται σε υψηλότερο επίπεδο απόφασης σε σχέση με το μέγεθος και τις επιπτώσεις του προβλήματος. 'Οταν η χώρα σύρεται και καταδικάζεται, προφανώς εξαναγκάζεται να αντιμετωπίσει το πρόβλημα.
Εγώ όμως θα ήθελα -και είμαι σίγουρος ότι όλοι θα το θέλαμε- να αντιμετωπίζεται το πρόβλημα προτού υποστούμε τη ζημία που έχουμε υποστεί, μία ζημία ηθική, ουσιαστική, οικονομική, ζημία πολύ μεγάλη για το Νομό των Χανίων, αλλά και για ολόκληρη την Ελλάδα.
Είναι γεγονός ότι πράγματι στην περιοχή του Ακρωτηρίου έχουν σωρευθεί δράσεις που επιβαρύνουν την περιοχή. Θερμή παράκληση, κύριε Υπουργέ: Να φροντίσετε στην όλη διαδικασία διαχείρισης να μην αποκλεισθεί η συμμετοχή του δήμου, έστω και αν η στάση του υπήρξε πράγματι πολλές φορές ιδιαίτερα αρνητική. Νομίζω ότι σε σχέση με το μέλλον το κεντρικό επίπεδο εξουσίας να αντιμετωπίσει τα προβλήματα με μεγαλύτερη γενναιοφροσύνη.
Επίσης, να εξετασθεί αν είναι δυνατόν να γίνει αποδεκτή η προσφορά της γης, εκτός βεβαίως εάν συνδέεται με μεγάλες καθυστερήσεις, πράγμα που δεν θα ήθελε κανείς.
Δεν θέλω να πω περισσότερα. Νομίζω ότι μπορούμε να κλείσουμε με την ευχή να μην υπάρξουν άλλες τέτοιες περιπτώσεις, ούτε στα Χανιά ούτε και οπουδήποτε αλλού. Να συγκροτήσουμε μία τέτοια πολιτική αποτελεσματική, ώστε να αντιμετωπίζει αυτό το πολύ σημαντικό πρόβλημα.
Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου, έχετε πέντε λεπτά.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, σας ευχαριστώ ιδιαιτέρως και χαίρομαι για την ευαισθησία σας.
Κύριε Πρόεδρε και αγαπητοί κύριοι συνάδελφοι, ο Υπουργός ΠΕ.ΧΩ.Δ.Ε. έχει δείξει την ευαισθησία του. Πράγματι, δεν μπορούμε να μιλάμε για τουρισμό, εάν δεν λύσουμε δύο βασικά προβλήματα: Το πρόβλημα της εναπόθεσης των σκουπιδιών και το πρόβλημα της ύδρευσης. Χωρίς άφθονο νερό και χωρίς καθαρό και υγειονομικό περιβάλλον, τουρισμός δε γίνεται.
Σε ό,τι αφορά τα ύδατα, κύριε Υπουργέ, είπατε στην επιτροπή -και θα παρακαλέσω να υλοποιηθεί με δική σας πρωτοβουλία και όχι με δική μας αίτηση- να γίνει μία συζήτηση στην Επιτροπή Οικονομικών Υποθέσεων.
Νομίζω ότι το πρόβλημα της παροχής ύδατος, με τα μέσα που διαθέτουμε σήμερα, ακόμα και δια μεταφοράς με τάνκερ σε περιπτώσεις μεγάλης ξηρασίας, είναι πάρα πολύ απλό. Δεν επιτρέπεται να πηγαίνουν τουρίστες στα νησιά μας και να αγοράζουν το λίτρο ύδατος γύρω στις εκατό δραχμές. Αυτό το αντιλαμβάνεσθε. Μπορούμε θαυμάσια να μεταφέρουμε με ένα τάνκερ από ένα δικό μας ποτάμι στην παραλία νερό και από εκεί με τις αντλίες και του τάνκερ να πηγαίνει σε κάποια λιμνοδεξαμενή και μέσω ενός διυλιστηρίου, του οποίου η δαπάνη δεν είναι απαγορευτική, όλα τα νησιά να εφοδιασθούν με άφθονο και υγιεινό νερό.
Χαίρομαι ακόμα, κύριε Υπουργέ, γιατι πήρατε μια πρωτοβουλία εκεί που έπρεπε και μάλιστα μια πρωτοβουλία, η οποία στο παρά πέντε έσωσε την τιμή της χώρας. Για φανταστείτε να πάει στον παγκόσμιο Τύπο ότι παρενέβη και η Ευρωπαϊκή 'Ενωση και τιμωρεί την Ελλάδα, γιατί έχει προβλήματα περιβάλλοντος.
Και αυτό είναι προς τιμήν σας και όπως είπα και άλλη φορά ... (θόρυβος από την πτέρυγα της Νέας Δημοκρατίας) 
ΒΑΣΙΛΗΣ ΚΕΔΙΚΟΓΛΟΥ: Πληρωμή, ναι εντάξει. 'Εχει γίνει, σύμφωνοι. Λέμε τώρα να μην αρχίσει η και δια τηλεοράσεων συζήτηση κλπ. Μη μου τρώτε το χρόνο, σας παρακαλώ.
Θα πάρει διαστάσεις διαφορετικές. Γι' αυτό το λόγο θέλω να σας συγχαρώ και λυπάμαι, διότι η Κυβέρνηση κάθε φορά που αντιμετωπίζει προβλήματα φαυλότητας στην κυβερνητική διαχείριση, σας θυμάται τότε και σώζετε την Κυβέρνηση από πάρα πολλά, όπως σώσατε και το εκλογικό αποτέλεσμα.
Δράττομαι όμως της ευκαιρίας, κύριε Υπουργέ, για να σας πω ακόμη κάτι, το οποίο έχω τη βεβαιότητα ότι δεν γνωρίζετε. Κάτω από τα πόδια σας και κάτω από τον ΥΠΕΧΩΔΕ, κάτω από τον Κωνσταντίνο Λαλιώτη λειτουργεί το ΥΠΕΧΩΔΕ κατά έναν τρόπο φαύλο, κατά έναν τρόπο περιφρόνησης των εργοληπτών.
Ο εργολήπτης, κύριε Υπουργέ, δεν είναι μια τυχαία δραστηριότητα. Είναι το φυσικό ή νομικό πρόσωπο, το οποίο συγκεντρώνει τους συντελεστές της παραγωγής, για να παραγάγει ένα έργο με τα μικρότερα δυνατά μέσα και με την καλύτερη δυνατή τεχνολογία και συνήθως με μεγάλο ρίσκο. Δεν πρόκειται ή περί κάποιου, ο οποίος είναι σφετεριστής. Λειτουργεί με βάση τους νόμους του κράτους μας.
Τελευταία, με τον τρόπο που έχετε επιλέξει, για την ανάδειξη, των εργοληπτών δεν μπορεί κανείς να κατηγορήσει κανέναν για ανάθεση, έστω και αν είναι κάποιο κόστος μεγαλύτερο ή τίποτε άλλο. Είναι άψογη η διαχείριση.
Δεν μπορεί, κύριε Υπουργέ, ο εργολάβος να υποβάλει αίτηση θεραπείας στον Υπουργό του και να λέει ο διευθυντής της ΕΥΔΕ-ΜΕΔΕ "Εγώ δεν τις στέλνω στο Συμβούλιο Δημοσίων 'Εργων, θα αφήσω να περάσει η προθεσμία του νόμου ώστε να απορριφθεί". Πού πάμε; Είναι κράτος αυτό; Κάτω από το Λαλιώτη αυτά τα πράγματα; Μπορεί ένας προϊστάμενος, που έχετε εκεί στην ΕΥΔΕ-ΜΕΔΕ, να φέρεται κατ' αυτόν τον τρόπο; Και περιμένετε να προχωρήσουν τα έργα; Πληροφορηθήκαμε δε ότι λάβατε γνώση προ καιρού σχετικού γεγονότος και πήγατε κάτω, στην Πάτρα, αναφέρομαι όχι στο ίδιο πρόσωπο, -σε κάποιους άλλους- όπου υπήρχε απαίτηση να κατασκευασθεί το λιμάνι των Πατρών μεταφέροντας σκύρα από την Κίνα. Και αν δεν παρεμβαίνατε, δεν θα είχε ξεκινήσει ακόμη.
Αυτά, κύριε Υπουργέ, με τίποτε δεν επιτρέπονται. Θα σας παρακαλέσω πολύ να εκδώσετε ειδική εγκύκλιο. Δεν μπορεί κανένας να παρακρατεί έγγραφο στο συρτάρι του. Αυτός ο κύριος και οιοσδήποτε άλλος δικαιούται και μπορεί να απορρίψει οποιαδήποτε ένσταση του εργολάβου που του υποβάλλεται αλλά οφείλει να στείλει στο Συμβούλιο Δημοσίων 'Εργων, την αίτηση θεραπείας για να αποφανθεί το Συμβούλιο και σεις και μάλιστα να του απαγορεύσετε να κάνει εισήγηση. Εισήγηση είναι η απορριπτική του απόφαση. Αυτά είναι πράγματα, τα οποία δεν στέκουν σε ένα κράτος ευνομούμενο.
Και δεν θα το έλεγα, κύριε Υπουργέ, στην κατάσταση που βρισκόμαστε και ξέρετε σε ποιες προστριβές είμαστε κομματικώς αν δεν ήσασταν εσείς, αν δεν υπήρχε η προσωπική μου εκτίμηση, αν δεν είχα τη βεβαιότητα της προσωπικής σας ακεραιότητας. Αυτή τη στιγμή δεν θα προχωρήσουν τα έργα στη δυτική Ελλάδα μετά απ' αυτήν τη συμπεριφορά.
Συμβαίνει να αναφέρομαι σε πρόσωπο, το οποίο όταν ήμουν Υπουργός Δημοσίων 'Εργων, το έθεσα στη διάθεση του γραφείου μου, αγαπητοί συνάδελφοι, και όταν ήρθε και με ρώτησε "γιατί μου το κάνατε αυτό;", του απάντησα "διότι είναι η μεγαλύτερη τιμή που μπορεί να σου κάνει κανείς εσένα". "Και τι θα κάνω;" μου λέει. "Θα κάθεσαι στο γραφείο αυτό και θα κοιτάς τον τοίχο, απολύτως τίποτα, είσαι αρνητικός, είσαι απορριπτικός". Δοκιμάσατε την αρνητική του συμπεριφορά στον Εύηνο και για λόγους αρχαιότητας κρατάτε πρόσωπα, τα οποία συμπεριφέρονται έτσι. Δεν είναι το πώς συμπεριφέρονται, είναι το πώς συμπεριφέρονται στους προϊσταμένους τους, σε σας. Τολμάει να λέει ότι "εγώ δεν διαβιβάζω το έγγραφο"; ΠΡΟΕΔΡΕΥΩΝ (Παναγιώτης Σγουρίδης): Είστε εκτός θέματος. Αυτό είναι θέμα μιας επίκαιρης ερώτησης.
ΒΑΣΙΛΗΣ ΚΕΔΙΚΟΓΛΟΥ: Αφορά πρωτοβουλία του Υπουργού στο θέμα των Χανίων και αναφέρομαι σε παρεμφερές θέμα.
ΠΡΟΕΔΡΕΥΩΝ (Παναγιώτης Σγουρίδης): Δεν είναι παρεμπίπτον το θέμα. ΒΑΣΙΛΗΣ ΚΕΔΙΚΟΓΛΟΥ: Είναι πρωτοβουλία και για τα θέματα αυτά, είναι θέματα αρνητικά της διακυβέρνησης, είναι δείγμα φαυλότητας, που κάτω από σας δεν πρέπει να υπάρχει. Πάρτε πρωτοβουλία να συζητήσουμε και τη διαχείριση των υδάτων και βεβαίως και των υπολοίπων θεμάτων σχετικά με τα απορρίμματα και τους βιολογικούς καθορισμούς.
Ευχαριστώ πολύ για την ανοχή σας, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κύριοι συνάδελφοι, το σχέδιο νόμου ουσιαστικά επικυρώνει την πράξη του Υπουργικού Συμβουλίου, την πράξη νομοθετικού περιεχομένου, φέρνει στο προσκήνιο ένα μείζον πρόβλημα, ένα εκρηκτικό πρόβλημα, που απαιτεί λύσεις και για το Νομό Χανίων, αλλά και για άλλους νομούς της χώρας μας.
Αυτό το εκρηκτικό πρόβλημα έχει σχέση με το επίπεδο ανάπτυξης της χώρας μας, με τον τρόπο και τα πρότυπα της κατανάλωσης των πολιτών, αλλά και με την προοπτική ανάπτυξης της χώρας μας, που πρέπει να αναδειχθεί ως οικολογικό και πολιτισμικό απόθεμα.
Αναφέρεται αυτό το εκρηκτικό πρόβλημα στην παραγωγή των απορριμμάτων, που με τη σειρά της απαιτεί ολοκληρωμένη και εναλλακτική διαχείριση των απορριμμάτων με λύσεις σύγχρονες και με λύσεις, που ενσωματώνουν σύγχρονες τεχνολογίες.
Είναι γεγονός ότι εδώ και πάρα πολλά χρόνια, περίπου είκοσι χρόνια, υπάρχει αυτό το πρόβλημα στο Νομό Χανίων. Είναι γεγονός ότι έχουν γίνει πενήντα διαφορετικές μελέτες για τη λύση των προβλημάτων του Νομού Χανίων ως προς τη διαχείριση των απορριμμάτων. 'Εχουν ξοδευτεί πολλά εκατομμύρια, εκατοντάδες εκατομμύρια, έχουμε καταλήξει πολλές φορές σε συγκεκριμένες λύσεις.
Ο Νομός Χανίων έχει χωρισθεί σε πέντε διαμερίσματα. 'Εχουν βρεθεί λύσεις για τα τέσσερα διαμερίσματα με κοινή συναίνεση, κοινή αποδοχή ή αναγκαστική αποδοχή και για το πέμπτο διαμέρισμα, το πιο πολυπληθές, γιατί σ' αυτό υπάρχουν δήμοι με μεγάλο πληθυσμό, όπως είναι ο Δήμος Χανίων, ο Δήμος Ακρωτηρίου και άλλοι δήμοι, δεν έχει κατοχυρωθεί εδώ και είκοσι χρόνια λύση για τη διαχείριση των απορριμμάτων.
Κάθε φορά που φθάναμε στη λύση και μπορούσαμε να προτείνουμε χωροθετήσεις για το χώρο υγειονομικής ταφής, διάθεσης απορριμμάτων αλλά και για το εργοστάσιο ανακύκλωσης, σε κάθε συνεδρίαση του νομαρχιακού συμβουλίου που έπρεπε να λάβει απόφαση, υπήρχαν συγκρούσεις, υπήρχαν αντιπαραθέσεις και τελικά πολλές φορές υπήρχε και διάλυση αυτών των νομαρχιακών συσκέψεων και των νομαρχιακών συμβουλίων με απειλές, με προπηλακισμούς και με κουμπούρια.
Κάποια στιγμή πρέπει να λέμε τα πράγματα με το όνομά τους. 'Ακουσα αρκετούς εκπροσώπους, όλους τους εκπροσώπους των κομμάτων. Με εντυπωσιάζει το γεγονός ότι υπάρχει μια ωριμότητα σε όλα τα κόμματα και αυτή η ωριμότητα προεκτείνεται και στη συναποδοχή μιας λύσης, που προτείνει η Κυβέρνηση για την εναλλακτική διαχείριση των απορριμμάτων στο Νομό Χανίων.
Χαιρετίζω αυτό το γεγονός και εύχομαι και ελπίζω αυτή η ομόθυμη προσέγγιση και συμφωνία να είναι μια συμφωνία, που να έχει συνέχεια και προοπτική, όχι μόνο στον τομέα του ολοκληρωμένου και εναλλακτικού σχεδιασμού διαχείρισης των απορριμμάτων, αλλά και σε άλλους κρίσιμους τομείς, που αφορούν το περιβάλλον και σε άλλους κρίσιμους τομείς που αφορούν την αναβάθμιση της ποιότητας ζωής και σε άλλους κρίσιμους τομείς που αφορούν τη βιώσιμη και την ισόρροπη ανάπτυξη της Ελλάδας. Συμμερίζομαι την αγωνία σας και τον προβληματισμό σας, θα έλεγα και την κριτική σας, που δεν μπορεί όμως να είναι κριτική επιλεκτική για μια χρονική περίοδο.
Το εκρηκτικό πρόβλημα των απορριμμάτων η χώρα μας για πολλές δεκαετίες το διαχειριζόταν με τριτοκοσμικούς όρους. Η μοναδική φορά που υπάρχει σχεδιασμός σε εθνική, περιφερειακή, νομαρχιακή κλίμακα, η μοναδική φορά που έχουν διασφαλιστεί πόροι, πολύτιμοι πόροι από την Ευρωπαϊκή 'Ενωση, αλλά και εθνικοί πόροι, η μοναδική φορά που έχουμε θεαματικά και θετικά αποτελέσματα και θετικά παραδείγματα προς μίμηση σε κάθε γωνιά της χώρας μας, αυτή η προσπάθεια αναφέρεται από το 1994 και μετά. Είναι μία προσπάθεια που συνδέεται με βασικές προτεραιότητες και επιλογές του Υπουργείου Περιβάλλοντος, Χωροταξίας και Δημοσίων 'Εργων, είναι μία προσπάθεια που συνδέεται και με τις κατευθύνσεις της Ευρωπαϊκής 'Ενωσης, και με τις ευαισθησίες της Κυβέρνησης, αλλά πιστεύω και με τα αιτήματα όλων των κοινωνικών φορέων και των πολιτών σ' όλη την Ελλάδα. Πριν από το 1994 θέλω να μου πει ένας συνάδελφος αν υπήρχε διαφορετικός σχεδιασμός, αν υπήρχε διαφορετικός, εναλλακτικός τρόπος διαχείρισης των απορριμμάτων, εκτός από εκείνον της τριτοκοσμικής χωματερής που όλοι έχουμε συγκεκριμένες παραστάσεις του. Προκαλώ τον κάθε συνάδελφο.
Σας διαβεβαιώνω ότι αν εξαιρέσουμε ένα πιλοτικό πρόγραμμα στο Δήμο της Καλαμάτας, όπου υπήρχε ένα μικρό εργοστάσιο ανακύκλωσης -γι'αυτό ήταν πιλοτικό- δεν υπάρχει ποτέ και πουθενά στα τελευταία σαράντα πέντε χρόνια από το 1950 μέχρι το 1994. Αυτή είναι η αλήθεια, συνάδελφοι. Μετά το 1994 υπάρχει σχεδιασμός, υπάρχουν προτεραιότητες, υπάρχουν πρωτοβουλίες, υπάρχει δράση, υπάρχουν πόροι, υπάρχουν αποτελέσματα.
Θα διαφωνήσω με τους συναδέλφους που είπαν ότι οι πολίτες και οι φορείς δεν είναι ενημερωμένοι. Κάνετε λάθος, κύριε συνάδελφε, εκπρόσωπε του Κ.Κ.Ε. Υπάρχει ενημέρωση και των Νομαρχιακών Αυτοδιοικήσεων και των νομαρχιακών συμβουλίων και των δημάρχων και των δημοτικών και των κοινοτικών συμβουλίων και υπάρχει ενημέρωση και των πολιτών. Και έχουν δαπανηθεί εκατοντάδες εκατομμύρια γι' αυτές τις υποθέσεις.
Επίσης, διαφωνώ και με τους συναδέλφους που λένε ότι αφού δεν υπάρχει εθνικός σχεδιασμός πώς να γίνει διαχείριση των απορριμμάτων; Σας πληροφορώ, αγαπητοί συνάδελφοι, ότι εθνικός σχεδιασμός υπάρχει και έχει εγκριθεί με κοινή υπουργική απόφαση εδώ και τρία χρόνια και έχει δοθεί στις Νομαρχιακές Αυτοδιοικήσεις και έχουν συμφωνήσει.
Και βεβαίως τον καταθέτω εδώ για μία ακόμη φορά για να το διαβάσετε. 'Εχει ΦΕΚ 9 Ιουνίου 2000. Το ότι εκτυπώθηκε στην Εφημερίδα της Κυβερνήσεως το 2000 δεν σημαίνει ότι δεν προϋπήρχε με εγκύκλιο του Υπουργείου Περιβάλλοντος, Χωροταξίας και Δημοσίων 'Εργων. Και έγινε συμπλήρωση αυτού του εθνικού σχεδιασμού, γιατί ενσωματώσαμε και τη διαχείριση των βιομηχανικών επικίνδυνων αποβλήτων -είναι με σύμφωνη γνώμη της Ευρωπαϊκής 'Ενωσης- και δημοσιεύτηκε ως κοινή υπουργική απόφαση στις 9 Ιουνίου του 2000. Το καταθέτω για να το καταλάβουν οι συνάδελφοι που είναι και νέοι. Και αναφέρομαι στον κ. Μπέζα που ενδεχομένως να μην το γνωρίζει, ελπίζω να είναι καλόπιστος και να το αναγνωρίσει.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Επίσης, διαφωνώ με τους συναδέλφους -αναφέρομαι στον κ. Τρυφωνίδη- που ανέφερε ότι το Υπουργείο Περιβάλλοντος, Χωροταξίας και Δημοσίων 'Εργων, κωλυσιεργεί, ολιγωρεί και ότι δεν υπάρχει εθνικός σχεδιασμός για την προστασία του περιβάλλοντος, για την αναβάθμιση της ποιότητας ζωής και για κρίσιμες παρεμβάσεις σε κρίσιμους χώρους. Και έφερε ως παράδειγμα ότι το Υπουργείο Περιβάλλοντος, Χωροταξίας και Δημοσίων 'Εργων εδώ και τέσσερα χρόνια δεν έχει καταθέσει την ετήσια έκθεση περιβάλλοντος που πρέπει κατά το νόμο να το κάνει. Σας πληροφορώ ότι ετήσια έκθεση για την κατάσταση του περιβάλλοντος στη χώρα μας, σε συνδυασμό με τις λύσεις και τα προγράμματα και με τις προσπάθειες, πρέπει να κατατίθενται στο ελληνικό Κοινοβούλιο.
Το 1995 εγώ κατέθεσα έναν αναλυτικό συνολικό απολογισμό για τα προγράμματα περιβάλλοντος, για τις λύσεις για το περιβάλλον σε συνδυασμό με την κατάσταση του περιβάλλοντος. Επίσης, από τότε μέχρι σήμερα καταθέτω για κρίσιμους τομείς όλο το σχεδιασμό του Υπουργείου με απολογισμό. Και τα έχω δώσει και στη Βουλή, αλλά και στη δημοσιότητα. (Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) Επίσης, καταθέτω -και αυτό είναι πολύ κρίσιμο- την έκθεση που έχουν κάνει οι εμπειρογνώμονες του ΟΟΣΑ, του Οργανισμού Οικονομικής Συνεργασίας και Ανάπτυξης που αποτελεί ένα διθύραμβο για το τι έχει γίνει στην Ελλάδα τα τελευταία δέκα χρόνια με αιχμή τα τελευταία επτά χρόνια. Το καταθέτω και θα το δώσω σε όλους, κύριοι συνάδελφοι, γιατί τώρα εκδόθηκε και γιατί είναι χρήσιμο.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά την προαναφερθείσα έκθεση του ΟΟΣΑ, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Επίσης, καταθέτω το σχεδιασμό που έχουμε κάνει για τα απορρίμματα και τον έχουμε παρουσιάσει το 1994 στο Κεντρικό Συνέδριο της 'Ενωσης Δήμων και Κοινοτήτων Ελλάδας, την ΚΕΔΚΕ, στην Κεφαλλονιά. Και καταθέτω επικαιροποιημένο αυτόν το σχεδιασμό, γιατί έχει και απολογισμό του τι έχει γίνει και θα αναφερθώ σε αυτό.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά τον προναφερθέντα σχεδιασμό εναλλακτικής διαχείρισης απορριμμάτων, ο οποίος βρίσκεται στο αρχείο του τμήματος Γραμματείας της Διεύθυνσης Στενογραφίας και Πρακτικών της Βουλής) ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Από σχέδια καλά πάμε! ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Παπαγεωργόπουλε, εγώ μιλάω με την αλήθεια των έργων και την πραγματικότητα των έργων. Εσείς έχετε στο μυαλό σας μακέτες άγνοιας και παραπληροφόρησης.
ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Πέστα μου να μη στα πω! ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ξέρω τι κάνω και ξέρω τι λέω.
Επίσης και ο κ. Μητσοτάκης, ο επίτιμος Πρόεδρος της Νέας Δημοκρατίας και άλλοι συνάδελφοι, αναφέρθησαν στο πρόγραμμα των βιολογικών καθαρισμών.
Θα ήθελα να σας ενημερώσω, αγαπητοί συνάδελφοι, ότι μέχρι το 2001, στους επόμενους μήνες, ο αναμενόμενος αριθμός εγκαταστάσεων επεξεργασίας λυμάτων που θα βρίσκονται σε πλήρη λειτουργία στην Ελλάδα θα είναι διακόσιες ενενήντα εγκαταστάσεις επεξεργασίας λυμάτων, δηλαδή, βιολογικοί καθαρισμοί. Αυτός ο αριθμός αντιστοιχεί σε πληθυσμιακό ισοδύναμο της χώρας περίπου 75%. Και μιλάμε για πρωτοβάθμιο βιολογικό καθαρισμό. Δευτεροβάθμιοι βιολογικοί καθαρισμοί προωθούνται για το μητροπολιτικό κέντρο της Αττικής στην Ψυττάλεια και στη Σίνδο για το μητροπολιτικό κέντρο της Θεσσαλονίκης. Για το μητροπολιτικό κέντρο της Θεσσαλονίκης λειτουργεί το ισοδύναμο του δευτεροβάθμιου βιολογικού καθαρισμού που καθαρίζει από κάθε ρυπαντική ουσία στο 95% τα αστικά λύματα, όπως και τα βιομηχανικά. 'Ετσι, ο Θερμαϊκός μέσα σε λίγους μήνες θα είναι και καθαρή και γαλάζια και ζωντανή θάλασσα.
Το ίδιο συμβαίνει και για το Σαρωνικό. Υπάρχει μείωση της ρύπανσης στο Σαρωνικό τουλάχιστον κατά 40% και πιστεύω ότι μετά από δύο χρόνια που θα μπει και ο δευτεροβάθμιος βιολογικός καθαρισμός θα καθαρίσει κατά 98%. Αυτή είναι η αλήθεια, αγαπητοί συνάδελφοι.
Τι γίνεται για την περίοδο από το 2000 έως το 2006; Θα κατασκευαστούν άλλοι εκατόν ογδόντα πέντε βιολογικοί καθαρισμοί, άλλες εκατόν ογδόντα πέντε υποδομές και εγκαταστάσεις επεξεργασίας λυμάτων. 'Ετσι το 2006 στη χώρα μας θα υπάρχουν και θα λειτουργούν σε πρωτοβάθμιο και δευτεροβάθμιο επίπεδο τετρακόσιοι εβδομήντα πέντε βιολογικοί καθαρισμοί, τετρακόσιοι εβδομήντα πέντε εγκαταστάσεις επεξεργασίας λυμάτων που θα αντιστοιχούν στο πληθυσμιακό ισοδύναμο του 94%. Αυτή είναι η αλήθεια, πάρτε τα να τα διαβάσετε, κύριοι συνάδελφοι, αφού νομίζετε ότι δεν γίνεται τίποτε. (Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης καταθέτει για τα Πρακτικά το προναφερθέν πρόγραμμα βιολογικών καθαρισμών, το οποίο βρίσκεται στο αρχείο του τμήματος Γραμματείας της Διεύθυνσης Στενογραφίας και Πρακτικών της Βουλής) 
ΓΕΩΡΓΙΟΣ ΤΡΥΦΩΝΙΔΗΣ: Το 2006 θα γίνει αυτό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το ακούσατε τι είπα; 
ΓΕΩΡΓΙΟΣ ΤΡΥΦΩΝΙΔΗΣ: Το άκουσα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το 2001! Σας είπα ότι έχουμε βιολογικούς καθαρισμούς που καλύπτουν το πληθυσμιακό ισοδύναμο του 75%.
ΓΕΩΡΓΙΟΣ ΤΡΥΦΩΝΙΔΗΣ: Πόσοι λειτουργούν από αυτούς; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας το είπα. Πάρτε τα Πρακτικά ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε συνάδελφε, θέλετε να πάρετε το λόγο; Ζητήστε το από το Προεδρείο να σας το επιτρέψει. Θέλετε, κύριε Υπουργέ, τη διακοπή; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι. Δεν μπορούμε να κάνουμε μαθήματα. Αυτά, κύριε συνάδελφε, θα τα συζητήσουμε.
Επανέρχομαι στην πράξη νομοθετικού περιεχομένου. Πιστεύω ότι αυτή η πράξη αποτελεί μία λυτρωτική λύση σε ένα εκρηκτικό πρόβλημα. Μία λύση που αντέχει στο χρόνο γιατί αναφέρεται, πρώτον, σε βραχυπρόθεσμη παρέμβαση και δράση με τη δημιουργία του εργοστασίου δεματοποίησης και συμπίεσης, έτσι ώστε μέσα στους επόμενους δύο μήνες να μην πέφτει ούτε μια σακούλα σκουπιδιών στον Κουρουπητό και δεύτερον, μετά από δεκαοκτώ μήνες να μπορούν να λειτουργήσουν οι πρώτες υποδομές, οι πρώτες κυψέλες στους χώρους υγειονομικής διάθεσης και μετά από ένα χρονικό διάστημα περίπου δύο με δυόμισι χρόνια να μπορεί να λειτουργήσει και το εργοστάσιο ανακύκλωσης. Ο συνολικός προϋπολογισμός όλων αυτών των παρεμβάσεων ανέρχεται περίπου μαζί με τις απαλλοτριώσεις σε δέκα δισεκατομμύρια.
Με αυτόν τον τρόπο και με αυτό το σχέδιο θα προσπαθήσουμε -και πιστεύω να το πετύχουμε, γιατί θα είναι πειστικά και τεκμηριωμένα τα επιχειρήματά μας και επιστημονικά, αλλά και κοινωνικά και πολιτικά- να ανατρέψουμε την καταδικαστική απόφαση, έτσι ώστε η χώρα μας να μην πληρώνει επτά εκατομμύρια την ημέρα.
Για το ενδεχόμενο της καταδικαστικής απόφασης που θα κατέληγε σε ένα αντίστοιχο πρόστιμο έχω ενημερώσει από το 1994 και 1995 όλους τους φορείς. 'Εχουμε κάνει πάνω από τριάντα συσκέψεις με εκπροσώπους του νομαρχιακού συμβουλίου, με το νομάρχη, με τους δήμους, με τους δημάρχους, με τους Βουλευτές...
ΒΑΣΙΛΗΣ ΚΕΔΙΚΟΓΛΟΥ: Ναι, αλλά δεν τους θέσατε προθεσμίες, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είχαν προθεσμίες.
Και καταθέτω την αλληλογραφία που είχα στείλει στους νομάρχες και τους είχα προειδοποιήσει ότι είναι το πιο εκρηκτικό και μείζον θέμα για το Νομό Χανίων. Και στην κ. Μαρκογιαννάκη και στον κ. Κατσανεβάκη. 
ΓΕΩΡΓΙΟΣ ΤΡΥΦΩΝΙΔΗΣ: Γράφατε "αγαπητή Αλέκα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οταν γνωρίζεις κάποιον που είναι τόσα χρόνια σε αξιώματα, γράφεις "αγαπητέ". Και σε εσένα, κύριε Τρυφωνίδη, πολλές φορές έχω γράψει "αγαπητέ Γιώργο", "αγαπητέ συνάδελφε". 'Ετσι αλληλογραφούμε. 
ΓΕΩΡΓΙΟΣ ΤΡΥΦΩΝΙΔΗΣ: 'Ηταν προς την Τοπική Αυτοδιοίκηση, δεν ήταν προσωπική η επιστολή.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας παρακαλώ! Τα καταθέτω για να καταλάβετε ότι πολύ έγκαιρα το ΥΠΕΧΩΔΕ είχε κτυπήσει το καμπανάκι και είχε αναλάβει τις ευθύνες. Γιατί είχαμε αναλάβει την ευθύνη του σχεδιασμού, είχαμε αναλάβει την ευθύνη της διασφάλισης των πόρων περίπου πέντε με έξι δισεκατομμύρια, τα οποία δεν μπορούσαν να απορροφηθούν για την περιοχή εκείνη. Απορροφήθηκαν για άλλες περιοχές. Δεν μπορούσαν να τα κρατήσουν.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων, κ. Κ. Λαλιώτης, καταθέτει για τα Πρακτικά τις προαναφερθείσες επιστολές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Πιστεύω όμως ότι η περίπτωση του Κουρουπητού, αποτελεί και ένα δίδαγμα. Τίποτα δεν είναι ίδιο όπως πριν. 'Ολοι συναισθάνονται τις υποχρεώσεις τους.
Εύχομαι και ελπίζω ότι και τα κόμματα της Αντιπολίτευσης, αλλά και οι νομαρχιακές και τοπικές οργανώσεις του ΠΑ.ΣΟ.Κ., αλλά και οι νομαρχιακές και οι τοπικές οργανώσεις όλων των κομμάτων δεν θα κρύβονται πίσω από το δάκτυλό τους, όπου οι Αρχηγοί εδώ θα λένε ότι πρέπει να λύσουμε το πρόβλημα των σκουπιδιών σε όλη την Ελλάδα και οι εκπρόσωποί τους σε τοπικό επίπεδο θα σηκώνουν τις μαύρες σημαίες.
Αυτή είναι η αλήθεια, κύριοι συνάδελφοι. Μπορώ να σας την περιγράψω σε πάρα πολλές περιοχές. Απλώς ανακαλώ στη μνήμη σας τις σκηνές για τη Ανατολική Αττική όπου όταν το ΥΠΕΧΩΔΕ πήγε να κάνει έρευνα για την χωροθέτηση των χώρων υγειονομικής ταφής και των εργοστασίων ανακύκλωσης ξεσηκώθηκαν όλοι κατέβασαν τα παιδιά, τα σχολεία, τους παπάδες, τα γυναικόπαιδα να αρνηθούν ένα σύγχρονο, εναλλακτικό τρόπο διαχείρισης που στηρίζεται στην ανακύκλωση και ενσωματώνει τις νέες τεχνολογίες.
Και όμως οι ίδιοι άνθρωποι που σηκώνουν τις μαύρες σημαίες στην Ανατολική Αττική είναι αυτοί που συνυπάρχουν και συμβιώνουν με είκοσι βόμβες, που είναι είκοσι νόμιμες και παράνομες χωματερές, που αποτελούν κίνδυνο για τη δημόσια υγεία, βόμβα για το περιβάλλον, για το τοπίο, για τον υδροφόρο ορίζοντα.
Μόνο ένα θα σας αναφέρω. Η μεγάλη φωτιά του 1992 που έκαψε εξήντα χιλιάδες στρέμματα στην Πεντέλη και στην Πάρνηθα, ξεκίνησε από την ανεξέλεγκτη χωματερή του Αυλώνα. Και όταν αυτές τις αλήθειες τις έλεγα, τα κόμματα θέλησαν να σφυρίζουν αδιάφορα και να κρύβονται πίσω από το δάκτυλό τους. Είναι υπόθεση του Υπουργείου, του Υπουργού.
Και όταν οι κοινοτάρχες και οι πολίτες έλεγαν ότι τα απορρίμματα αυτά δεν μπορούμε να τα δεχθούμε εμείς, αλλά θα τα αφήσουμε στο σπίτι του Υπουργού -είναι ευθύνη του Λαλιώτη, τα απορρίμματα της Ανατολικής Αττικής- και τους απαντούσα ότι δεν θα μεταφερθούν απορρίμματα από άλλες περιοχές, από άλλες πόλεις παρά οφείλουν να διαχειρίζονται τα δικά τους απορρίμματα, δεν βγήκε κανένας Αρχηγός να στηρίξει την προσπάθειά μου. Δεν βγήκε κανένα κόμμα, αντιθέτως χάιδευαν αυτιά και κορόιδευαν τους πολίτες και κορόιδευαν τους εαυτούς τους, επειδή θεωρούσαν ότι υπάρχει πολιτικό κόστος.
Σας πληροφορώ ότι πολιτικό κόστος είναι για εκείνα τα κόμματα και για εκείνους τους Αρχηγούς και για εκείνους τους πολιτικούς που δεν παίρνουν τολμηρές θέσεις σε τέτοιου είδους σημαντικά προβλήματα που συνδέονται με το ζην και το ευ ζην δέκα εκατομμυρίων Ελλήνων και για τους βιολογικούς καθαρισμούς και για τη διαχείριση των απορριμμάτων και για τη διαχείριση των υδάτινων πόρων.
Κάποια στιγμή πρέπει να ξέρουμε να πάμε και κόντρα στο ρεύμα, γιατί το ρεύμα και τις διαθέσεις των πολιτών μπορεί να τις διαμορφώνουν μικροσυμφέροντα και άνθρωποι που δεν μπορούν να δουν πέρα από τη μύτη τους. Σας ανέφερα το παράδειγμα της Ανατολικής Αττικής. Πέρασαν πέντε χρόνια για να πουν τώρα ότι, ναι συμφωνούμε για τους βασικούς σχεδιασμούς του ΥΠΕΧΩΔΕ.
Το χαιρετίζω ως γεγονός, ελπίζω όταν έρθει η κρίσιμη στιγμή να χωροθετήσει η Νομαρχιακή και η Τοπική Αυτοδιοίκηση ανατολικής Αττικής τους χώρους υγειονομικής διάθεσης και τα εργοστάσια ανακύκλωσης να έχουν το σθένος να προχωρήσουν. Εμείς τους στηρίζουμε και πολιτικά και ηθικά και οικονομικά.
Σε κάθε περίπτωση η πρόταση που έκανε ο κ. Κολιοπάνος ότι πρέπει να παρεμβαίνει μετά από ένα χρονικό διάστημα ολιγωρίας της Τοπικής και Νομαρχιακής Αυτοδιοίκησης η κεντρική διοίκηση, είναι μία σωστή πρόταση. Αλλά πρέπει να ξέρουν οι πολίτες ότι οι άρχοντές τους δεν παίρνουν ευθύνες. Οι πολίτες πρέπει να ξέρουν ότι υπάρχουν κόμματα που τολμούν και κόμματα που σφυρίζουν αδιάφορα και κρύβονται πίσω από το δάκτυλό τους. Κύριοι συνάδελφοι, ο κ. Μητσοτάκης ανέφερε ότι η Ελλάδα δεν έχει επιλέξει μέθοδο διαχείρισης των απορριμμάτων. Σας πληροφορώ ότι στον εθνικό σχεδιασμό, στους περιφερειακούς και νομαρχιακούς σχεδιασμούς υπάρχουν συγκεκριμένες κατευθύνσεις. Δηλαδή, αποσαφηνίζουμε για ποιους λόγους και γιατί και πώς μπορεί να γίνει ολοκληρωμένη εναλλακτική διαχείριση των απορριμμάτων που στηρίζεται στην αρχή της ανακύκλωσης και στους χώρους υγειονομικής διάθεσης.
Δεν αποκλείουμε καμία τεχνολογία, αλλά η τεχνολογία της καύσης και της πυρόλυσης είναι μία τεχνολογία που δημιουργεί άλλα προβλήματα. Και έχουμε πει ότι για λόγους κλιματολογικούς, γεωμορφολογικούς δεν μπορεί να υιοθετηθεί ως μέθοδος η καύση, η πυρόλυση στην Αττική ή στη Θεσσαλονίκη. Μπορούν να εφαρμοσθούν σε άλλες περιοχές κάτω από ορισμένους όρους και προϋποθέσεις. Η καύση εκ των σκουπιδιών εκλύει διοξίνες.
'Ενα εκατομμυριοστό του γραμμαρίου των διοξινών μπορεί να προκαλέσει τερατογενέσεις, καρκινογενέσεις. Αυτήν την ευθύνη εμείς δεν πρόκειται να την πάρουμε. Θεωρούμε ότι πρέπει να υπάρχει ριζική άρνηση στην καύση. Θα επιβαρύνει την ποιότητα της ατμόσφαιρας και στην Αττική και στη Θεσσαλονίκη. Γι'αυτό είμαστε ριζικά αρνητικοί σ' αυτές τις μεθόδους. Το έχουμε πει από το 1994, το έχουμε τεκμηριώσει επιστημονικά και τεχνολογικά, το έχουμε τεκμηριώσει σε συνδυασμό με τα κλιματολογικά δεδομένα δύο μητροπολιτικών περιοχών, της Αττικής και της ευρύτερης περιοχής της Θεσσαλονίκης. Γιατί επανέρχεται; Υπάρχει η θεωρία που λέει "άλλες χώρες έχουν την καύση". 'Αλλες χώρες όμως, έχουν και τα πυρηνικά εργοστάσια. Η Ελλάδα έχει κάνει μια επιλογή. Γιατί δεν ακούτε τις οικολογικές οργανώσεις, γιατί δεν ακούτε τους επιστήμονες; Γι' αυτόν το λόγο πιστεύω ότι πρέπει να γνωρίζει η ελληνική Βουλή ότι έχουν υιοθετηθεί συγκεκριμένες μέθοδοι για την εναλλακτική ολοκληρωμένη διαχείριση των απορριμμάτων που στηρίζεται στην ανακύκλωση, που στηρίζεται στην αποκατάσταση των παλιών χωματερών.
'Εχουμε ένα μεγάλο πρόγραμμα και στη Θεσσαλονίκη και στην Αθήνα. 'Εχουν αποκατασταθεί δυόμισι χιλιάδες στρέμματα στις παλιές χωματερές, στο Σχιστό και στα 'Ανω Λιόσια και έχουν γίνει πάρκα αναψυχής, οάσεις πρασίνου και κοινωνικών εκδηλώσεων. Πηγαίνετε στο Σχιστό και στα 'Ανω Λιόσια να τα δείτε. Είναι δυόμισι χιλιάδες στρέμματα. Ας ασχοληθεί με κάτι πραγματικό η Βουλή.
Ο κ. Παπαγεωργόπουλος που έφυγε, αν ήταν εδώ θα του έλεγα να πάει να δει στα 'Ανω Λιόσια, αν υπάρχουν γλάροι ή αν υπάρχει τριτοκοσμική εικόνα χωματερής. Υπάρχουν χώροι υγειονομικής διάθεσης, υπάρχουν κυψέλες και ένα τεράστιο εργοστάσιο ανακύκλωσης, που μετά από λίγους μήνες θα είναι σε λειτουργία. Εκεί θα δει ότι υπάρχει και κέντρο επεξεργασίας των μολυσματικών αποβλήτων από τα νοσοκομεία, που θα μπει σε λειτουργία τους επόμενους μήνες. Αυτό είναι το έργο.
Ας ανοίξουμε τα μάτια και τις καρδιές μας και ας αναγνωρίσουμε ότι κάτι γίνεται, ανεξάρτητα αν το κάνει ο Λαλιώτης ή το κάνει άλλος Υπουργός ή η συγκεκριμένη Κυβέρνηση. Είναι σημαντικό για τη ζωή μας, γι'αυτό οι αλήθειες πρέπει να λέγονται.
ΒΑΣΙΛΗΣ ΚΕΔΙΚΟΓΛΟΥ: Τον τρώει το ευβοιώτικο παράπονο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, αναφέρθηκε ο κ. Σκουλάκης, αλλά και ο κ. Βαλυράκης και ο κ. Δαμιανάκης και άλλοι συνάδελφοι, στα προβλήματα του Νομού Χανίων για τη διαχείριση των απορριμμάτων, σε συνδυασμό με το τι πρέπει να γίνει με το Δήμο Ακρωτηρίου.
Εγώ δεν έχω καμία βεντέτα και καμία αντιπαλότητα με τον Δήμο του Ακρωτηρίου, με το Δήμαρχο του Ακρωτηρίου και πολύ περισσότερο με τους πολίτες. 'Εχω προσπαθήσει πολλές φορές να τους πείσω ότι θα μπορούσαν να έχουν αποδεχθεί λύσεις που να είναι ωφέλιμες και για τους πολίτες και για την περιοχή. Μπορούσαν πολύ πιο πριν αναφωνήσουν "παίξαμε και χάσαμε" να έχουν παίξει και να έχουν κερδίσει, να έχει κερδίσει και η Ελλάδα και να μην έχει εξευτελιστεί με την καταδίκη της.
( Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) Παρακαλώ πολύ, κάποια ανοχή, κυρία Μπενάκη, γιατί όλοι είχαν μια ανοχή. Είναι ένα κρίσιμο θέμα.
Πιστεύω ότι η κεντρική διοίκηση, η πολιτεία, το ΥΠΕΧΩΔΕ, δεν θέλει να μπει στο χορό άγονων αντιπαραθέσεων. Αντιθέτως. Το έχουμε δείξει και με τη συμπεριφορά μας και με τη στάση μας. Εμείς δεν θέλουμε οι πολίτες του Ακρωτηρίου, ο Δήμαρχος ή οι δημοτικοί σύμβουλοι να είναι με την πλάτη στον τοίχο ή να καταριούνται την ώρα και τη στιγμή για την Κυβέρνηση, για τα κόμματα, για τη Βουλή, για την Ευρωπαϊκή 'Ενωση. Πρέπει να καταλάβουν ότι είχαν δει λάθος όλο το πρόβλημα.
Τώρα όμως που αναγκαστικά αυτοί, επιθυμητά εμείς, προωθούμε μια λύση λυτρωτική και διαχρονική για εκείνη την περιοχή, δεν πρέπει να μείνουν έξω από την ευθύνη της διαχείρισης, έξω από τη δυνατότητα ελέγχου των έργων και έξω από τα αντισταθμιστικά οφέλη, γιατί είναι ο δήμος που στην ευρύτερη περιοχή του υποδέχεται αυτές τις εγκαταστάσεις.
Γι' αυτόν το λόγο είμαστε ανοικτοί στην πρόταση που έκανε ο κ. Σκουλάκης και τη διαβάζω, γιατί έχει και τη συγκατάθεση του κ. Βαλυράκη και του κ. Δαμιανάκη. 'Εκανε μια αναφορά και ο επίτιμος Πρόεδρος της Νέας Δημοκρατίας.
Λέει: "Μετά την έναρξη λειτουργίας προσωρινής μονάδας συμπίεσης, δεματοποίησης στη θέση Μεσομούρι Ακρωτηρίου και το κλείσιμο της χωματερής του Κουρουπητού και εφόσον οι φορείς του Νομού Χανίων δεν συμφωνήσουν σε κοινό φορέα διαχείρισης των εγκαταστάσεων με συμμετοχή του Δήμου Ακρωτηρίου, αυτό μπορεί να ρυθμιστεί με κοινή υπουργική απόφαση των συναρμοδίων Υπουργών Περιβάλλοντος, Χωροταξίας και Δημοσίων 'Εργων και Υπουργείου Εσωτερικών και Δημόσιας Διοίκησης".
Εμείς αυτήν τη θέση τη δεχόμαστε, δεν μπορούμε να την ενσωματώσουμε στην πράξη νομοθετικού περιεχομένου -άλλωστε η πράξη αυτή έχει αποσταλεί και στην Ευρωπαϊκή 'Ενωση- αλλά αποτελεί για μας δέσμευση.
ΒΑΣΙΛΗΣ ΚΕΔΙΚΟΓΛΟΥ: Θα πάρει τη μορφή νόμου στο μέλλον; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ναι.
Επίσης, δέσμευση αποτελεί και η αποδοχή της πρότασης που είχε κάνει ο κ. Σκουλάκης για να γίνει μια σύσκεψη με εκπροσώπους της περιφέρειας, της νομαρχίας, των δήμων, των φορέων και των Βουλευτών του Νομού Χανίων για να δώσουμε ένα μήνυμα συνεργασίας και συμπαράταξης, αλλά μέσα απ' αυτήν τη σύσκεψη να λυθούν...
ΒΑΣΙΛΗΣ ΚΕΔΙΚΟΓΛΟΥ: Φοβάμαι μην θεωρηθεί ως δείγμα αδυναμίας, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι.
Ακόμη, θα ήθελα να σας πω ότι υπάρχουν, στο νομαρχιακό σχεδιασμό που έχει εγκριθεί με κοινή υπουργική απόφαση και έχει δημοσιευθεί στο ΦΕΚ, όλες αυτές οι ασφαλιστικές δικλείδες που ζητάει ο Δήμος Ακρωτηρίου. Υπάρχει και συγκεκριμένη αναφορά για το 8% σε αντισταθμιστικά. 'Ολα αυτά ισχύουν. Δηλαδή ο νομαρχιακός σχεδιασμός κυρώνεται στην πράξη νομοθετικού περιεχομένου σ' αυτόν το νόμο. 'Αρα, δεν έχει λόγους ν' ανησυχεί. Εμείς θα δημιουργήσουμε όλες τις απαραίτητες ασφαλιστικές δικλείδες για να κατοχυρωθούμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, παρακαλώ συντομεύετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Πρέπει όμως να ξέρουν ότι δεν θ' αρχίσουν τα λεβέντικα με τα κουμπούρια. Θα μας βρουν απέναντι, όπως είμαστε μέχρι τώρα. Ελπίζω να έχουν καταλάβει κάτι, γιατί φαίνεται ότι δεν έχουν καταλάβει.
Επίσης και οι νομάρχες παλιά και ο σημερινός νομάρχης τους είχε καλέσει να συζητήσουν. 'Ολοι οι δήμοι και όλοι οι φορείς συμμετέχουν στη Διαδημοτική Επιχείρηση Διαχείρισης των Απορριμμάτων, τη ΔΕΔΙΣΑ Χανίων, εκτός από τον Δήμο Ακρωτηρίου. Είναι ανοικτή η πόρτα, μπορεί να μπει.
Το καταθέτω αυτό για να καταλάβετε πώς έχουν τα πράγματα, ποιος είναι ο νομαρχιακός σχεδιασμός που ενσωματώνεται. Επίσης, καταθέτω την επιστολή προς τον κ. Γιαννακάκη, Δήμαρχο Ακρωτηρίου από το Νομάρχη τον κ. Κατσανεβάκη.
( Στο σημείο αυτό ο Υπουργός ΠΕ.ΧΩ.Δ.Ε. κ. Κωνσταντίνος Λαλιώτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, παρακαλώ συντομεύετε. 'Ηδη μιλάτε τέσσερα λεπτά παραπάνω από το χρόνο σας. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο κ. Μητσοτάκης είπε στη Διαρκή Επιτροπή Οικονομικών και Κοινωνικών Υποθέσεων ότι αφού χαρίζει ο Δήμος Ακρωτηρίου τις εκτάσεις, γιατί δεν τις δεχόσαστε και πάτε να απαλλοτριώσετε; Το επαναλαμβάνω για μια ακόμα φορά για να μη δημιουργούνται εντυπώσεις, αγαπητοί συνάδελφοι. Εμείς προχωρούμε με βάση αυτό τον σχεδιασμό, γιατί οι προτάσεις του δημοτικού συμβουλίου του Δήμου Ακρωτηρίου, είναι προτάσεις παρελκυστικές. Τη στιγμή που κάνει την πρόταση "σας δίδω άλλη έκταση", καταθέτει προσφυγές στο Συμβούλιο της Επικρατείας γι' αυτήν τη συγκεκριμένη έκταση. Αν θα πάμε στην άλλη έκταση, θα πρέπει να κάνουμε μελέτες για να χωροθετήσουμε σ'εκείνο το σημείο και θα χάσουμε δύο χρόνια και θα έχουμε πληρώσει πρόστιμο πολύ περισσότερα. Θα είμαστε όμηροι ενός δήμου που αποφασίζει τώρα να μας παραχωρήσει, αλλά μας λέει "θα δείτε μετά".
Και επειδή είναι τόσο εύκολο να παραχωρεί στην προσφυγή που έκανε πριν από μερικές εβδομάδες ο Δήμος Ακρωτηρίου λέει ότι ο αιτών είναι κύριος και νομεύς των εκτάσεων που αναφέρονται στην προσβαλλόμενη πράξη ως καθολικός διάδοχος της πρώην κοινότητας Μουζουρά, της οποίας οι εκτάσεις αυτές αποτελούσαν τμήματα του κοινοτικού βοσκοτόπου Κουρουπητού εκτάσεως πέντε χιλιάδων στρεμμάτων περίπου. Ο βοσκότοπος αυτός όπως και άλλοι στην περιοχή είχαν περιέλθει στην κυριότητα, νομή και κατοχή της κοινότητας Μουζουρά κατ'εφαρμογήν του τάδε νόμου κλπ. Εάν, λοιπόν, είναι τόσο ανοιχτόχεροι, εάν είναι κύριοι αυτής της περιοχής ας μας χαρίσουν τις συγκεκριμένες περιοχές.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων καταθέτει για τα Πρακτικά την προαναφερθείσα προσφυγή του Δήμου Ακρωτηρίου η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 'Επρεπε να θέσω όλα αυτά τα θέματα διότι πολλοί συνάδελφοι τοποθετήθηκαν χωρίς να γνωρίζουν για τον εθνικό σχεδιασμό, για την εναλλακτική διαχείριση των απορριμμάτων που έχει προωθήσει το ΥΠΕΧΩΔΕ από το 1994 μέχρι σήμερα διαθέτοντας εκατό δισεκατομμύρια και χωρίς να ξέρουν ότι για τα επόμενα έξι χρόνια έχουμε διασφαλίσει πόρους ευρωπαϊκούς και εθνικούς διακοσίων πενήντα δισεκατομμυρίων περίπου από το Ταμείο Συνοχής και από το Εθνικό Πρόγραμμα Περιβάλλοντος που θα δώσουν σημαντικές διαρθρωτικές λυτρωτικές και διαχρονικές λύσεις για τη διαχείριση των απορριμμάτων.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νεας Δημοκρατίας, κ. Τσιτουρίδης.
ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, μιλάμε σήμερα για ένα σημαντικό θέμα που αφορά την προστασία του περιβάλλοντος και τη δημόσια υγεία. Σε αυτό το θέμα, μετά από τριάντα έξι λεπτά ομιλίας του κυρίου Υπουργού, ακούσαμε ότι υπάρχουν ευθύνες για όλους τους 'Ελληνες αλλά όχι για την Κυβέρνηση που επί επτά συνεχή χρόνια υπάρχει ως κυβέρνηση και ομολογεί -διαβάζω απ'αυτά που είπε ο κ. Λαλιώτης στην επιτροπή- ότι οι έρευνες που έχουν κάνει δείχνουν ότι στη χώρα μας υπάρχουν τρεισήμισι χιλιάδες ανεξέλεγκτες χωματερές με γεωγραφική αναφορά σε ακτές, ποτάμια, μνημεία ακόμη και σε αρχαιολογικούς χώρους. Για όλα αυτά φταίνε όλοι οι άλλοι εκτός από την Κυβέρνηση.
Ο κ. Λαλιώτης απόψε ήταν συνεπής με την πάγια τακτική του να κινείται στο χώρο των πολιτικών εντυπώσεων, να διαχέει και να επιρρίπτει τις ευθύνες στους άλλους. Ακούσαμε για κοινωνική ευθύνη, για ευθύνη της Νέας Δημοκρατίας, για ευθύνη όλων των άλλων πλην της Κυβερνήσεως. Δεν υπήρχε κυβέρνηση σε αυτόν τον τόπο; Εδώ και χρόνια υπήρχε ανοικτή διαδικασία παράβασης του Κοινοτικού Δικαίου. Η Κυβέρνηση όφειλε να καταθέσει στην Ευρωπαϊκή 'Ενωση εθνικό σχεδιασμό στη βάση του οποίου θα εκινείτο ο σχεδιασμός των Νομαρχιακών Αυτοδιοικήσεων.
ΒΑΣΙΛΗΣ ΚΕΔΙΚΟΓΛΟΥ: Κυβέρνηση μπορεί να μην υπήρχε, αλλά υπάρχει Λαλιώτης.
ΣΑΒΒΑΣ ΤΣΙΤΟΥΡΙΔΗΣ: Βεβαίως! Είναι ανεξάρτητα πράγματα ο Λαλιώτης με την Κυβέρνηση; 'Ηταν επτά χρόνια Υπουργός ΠΕΧΩΔΕ. Δεν έχει ευθύνες ο κ. Λαλιώτης; Ακούσαμε ότι υπάρχει εθνικός σχεδιασμός εδώ και τρία χρόνια. 'Ομως, πέρσι τον καταθέσατε στην Ευρωπαϊκή 'Ενωση, ενεκρίθη με καθυστέρηση και είχατε διαδικασίες παραβιάσεων. Κάνατε και απολογισμό του τι έγινε όλα αυτά τα χρόνια. Οφείλετε να καταθέτετε μία ετήσια έκθεση. Αφού κάνετε απολογισμό καλό θα ήταν να απαντάτε και σε ερωτήσεις της Αντιπολίτευσης. Καταθέσαμε μία ερώτηση στις 13 Ιουλίου 2000 αλλά πέρασαν τρεις μήνες από τότε και δεν μας απαντήσατε. Θα σας δώσω τον ακριβή αριθμό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Υπάρχει Κανονισμός της Βουλής για τα Θερινά Τμήματα. 
ΣΑΒΒΑΣ ΤΣΙΤΟΥΡΙΔΗΣ: Είναι η ερώτηση 1330/13-7-2000. Υπάρχει Κανονισμός της Βουλής αλλά υπάρχει και η κοινοβουλευτική δεοντολογία να απαντάτε στις ερωτήσεις. Εσείς απαντάτε επιλεκτικώς. Και απόψε είδαμε ότι έχετε και επιλεκτική μνήμη. Αναφερθήκατε στη φωτιά του 1992 με εξήντα χιλιάδες στρέμματα που οφειλόταν σε μια χωματερή. Πόσες φωτιές από το 1993 και μετά ξεκίνησαν από χωματερές; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Την ανέφερα γιατί συγκρούσθηκα με το Δήμαρχο Αυλώνας. 
ΣΑΒΒΑΣ ΤΣΙΤΟΥΡΙΔΗΣ: Είπατε τι γίνεται στα 'Ανω Λιόσια. 'Ομως, η Ελλάδα όλη δεν είναι 'Ανω Λιόσια. 'Εχουμε τρεισήμισι χιλιάδες ανεξέλεγκτες χωματερές. 'Εχουμε και σκουπίδια έξω από τις χωματερές.
Και θα σας παρακαλέσω, κύριε Υπουργέ, όταν κάνετε μαθήματα κοινωνικής και πολιτικής ευθύνης να μην δίδετε τα μαθήματα στη Νέα Δημοκρατία. Την πολιτική κουλτούρα των μαύρων σημαιών, του μπλοκαρίσματος των οδών και της πυρπολήσεως δημοσίων κτιρίων εσείς τη διδάξατε. Η Νέα Δημοκρατία αντιστάθηκε σε αυτήν την κουλτούρα με την οποία εμποτίσατε το μεδούλι του ελληνικού λαού. 'Αρα, είναι πρόκληση να γινόμαστε εδώ δέκτες τέτοιων μαθημάτων από την πλευρά του ΠΑ.ΣΟ.Κ.
Κύριε Λαλιώτη, έχετε μεγάλη ευθύνη για την καθυστέρηση στον εθνικό σχεδιασμό. Ο εθνικός σχεδιασμός υπάρχει από τη στιγμή που στέλνουμε το σχέδιο στις Βρυξέλλες και εγκρίνεται. 'Εχετε και μεγάλη ευθύνη για την καθυστέρηση στις υποδομές. Αφυπνισθήκατε μετά από οδυνηρά και ευτελιστικά πρόστιμα. 'Ολα αυτά τα χρόνια τι κάνατε; Από το 1996 είχατε τη νομική βάση, εάν καθυστερεί η Νομαρχιακή Αυτοδιοίκηση, να προχωρήσετε σε σχεδιασμό μέσω των περιφερειών. Εσείς όμως ανεχθήκατε τη διακωμώδηση συμμετοχικών διαδικασιών επιχειρώντας να κρύψετε την πολιτική σας ατολμία να δώσετε λύσεις.
Πέρα από την πολυετή έλλειψη συνολικής στρατηγικής, πέρα από την καθυστερημένη παρουσίαση εθνικού σχεδιασμού ήσασταν υπαίτιοι για ένα κλίμα αβεβαιότητας ως προς το πολιτικό και διαχειριστικό πλαίσιο διαχείρισης των απορριμμάτων, που δημιούργησε ρευστή κατάσταση και διάχυση ευθυνών μεταξύ κεντρικής διοίκησης και Τοπικής Αυτοδιοίκησης. Είδαμε αποσπασματικές και ανεπαρκείς λύσεις, αποδυνάμωση του κοινωνικού ελέγχου και αναίρεση κάθε έννοιας κοινωνικής αποδοχής. Κανείς δε φταίει για τα σκουπίδια! 'Οταν η κοινωνία βλέπει μία κυβέρνηση που δεν αναλαμβάνει τις δικές της ευθύνες, τότε μη δίνετε μαθήματα στην κοινωνία. Να αναλάβετε πρώτα εσείς τις δικές σας ευθύνες. Δεν μπορείτε να παρουσιάζεσθε σε ένα μεγάλο θέμα, για το οποίο βεβαίως υπάρχουν και αλλού ευθύνες, ως κριτής των πάντων. Εδώ απόψε, κύριε Λαλιώτη, είσθε κρινόμενος. Εάν δεν το κατανοήσετε αυτό, θα συνεχίσετε να αποφασίζετε κατόπιν εορτής με τη χώρα να διασύρεται σε θέματα περιβάλλοντος, δημόσιας υγείας. Τα προβλήματα θα γίνουν εκρηκτικά.
Για εμάς, η ευθύνη της πολιτείας στο θέμα της διαχείρισης των απορριμμάτων και έναντι των πολιτών και έναντι των κοινοτικών υποχρεώσεων της χώρας είναι ενιαία και συνολική και δεν μπορεί να διακρίνεται ανάμεσα σε ευθύνη της διοίκησης και της Τοπικής Αυτοδιοίκησης. Στον απολογισμό που κάνατε είπατε ότι μέχρι στιγμής υπάρχουν εγκρίσεις σχεδιασμών σε δεκαοκτώ Νομαρχιακές Αυτοδιοικήσεις. Τρεις σχεδιασμοί είναι υπό έγκριση. Εκπονούνται και θα ολοκληρωθούν εντός του έτους σχεδιασμοί είκοσι Νομαρχιακών Αυτοδιοικήσεων. Δώδεκα νομαρχίες δεν έχουν προκηρύξει ακόμη τις αναθέσεις για τις μελέτες σχεδιασμού. Λέτε ότι όλα αυτά μπορούν να τελειώσουν μέχρι το τέλος του 2000 για να μπορέσουν να χρηματοδοτηθούν αυτά τα έργα από το Γ' Κοινοτικό Πλαίσιο Στήριξης.
Πιστεύει κανείς σοβαρά πως αφού επί επτά χρόνια δεν έγινε τίποτα, θα τελειώσει ο σχεδιασμός μέχρι το τέλος του χρόνου; Είναι προφανές ότι δεν θα τελειώσει. Πείτε μας παρακαλώ, πώς θα χρηματοδοτηθεί η διαδικασία; Μέχρι σήμερα η χρηματοδότηση είναι και ανεπαρκής και επιλεκτική. Και νομίζω έχετε τα μηνύματα απ' όλη την Ελλάδα. Δεν υπάρχουν επαρκή χρήματα σήμερα για την κατάρτιση του σχεδιασμού, αφού οι διάφορες νομαρχίες ζητούν χρημαδοτότηση από το ΥΠΕΧΩΔΕ, αυτό τους παραπέμπει στις περιφέρειες της χώρας, οι περιφέρειες λένε, θα εγκρίνουμε τις χρηματοδοτήσεις από το Γ' Κοινοτικό Πλαίσιο στήριξης και όλα αυτά πρέπει να ολοκληρωθούν μέχρι το τέλος του 2000.
Από κει και πέρα, πρέπει να αναφέρω ότι υπάρχει πολιτική διακρίσεων, ανάλογα με την παράταξη που εστήριξε το νομάρχη. Να μην παραθέσω συγκεκριμένες νομαρχίες, οι οποίες ζητούν χρηματοδότηση για το σχεδιασμό τους και δεν απαντάτε ως Υπουργείο. Υπάρχει πολιτική διακρίσεων. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επιτρέψτε μου, κύριε Τσιτουρίδη -επειδή είπατε ότι κάνουμε επιλεκτικές διακρίσεις σε νομάρχες και δημάρχους- εάν έχετε κάτι υπόψη σας, να το δηλώσετε, γιατί η πολιτική του ΥΠΕΧΩΔΕ όλα αυτά τα χρόνια δεν έχει κάνει καμιά διάκριση σχετική με τα πολιτικά ή κομματικά φρονήματα των νομαρχών και δημάρχων. Αντιθέτως, σε πολλούς δήμους και νομαρχίες που οι εκπρόσωποι τους είναι της Νέας Δημοκρατίας, του Κ.Κ.Ε. ή του Συνασπισμού έχουμε πολύ προωθημένα προγράμματα. Μπορώ να σας τα πω ένα προς ένα και σε επίπεδο δήμων και σε επίπεδο νομαρχιών. Ποτέ δεν έγινε διάκριση στη πολιτική του ΥΠΕΧΩΔΕ τα τελευταία επτά χρόνια.
ΣΑΒΒΑΣ ΤΣΙΤΟΥΡΙΔΗΣ: Τότε θα σας συμβούλευα αύριο να ανατρέξετε στους υπηρεσιακούς σας παράγοντες και να ζητήσετε να μάθετε, αν νομαρχίες -όπως της Δράμας, της Λακωνίας, της Αρκαδίας, της Καβάλας- εδώ και καιρό ζητούν χρηματοδότηση για την ολοκλήρωση του σχεδιασμού τους και τι απαντήσεις δίδετε σαν Υπουργείο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μη μου λέτε τέτοια.
ΣΑΒΒΑΣ ΤΣΙΤΟΥΡΙΔΗΣ: Σας το λέω, διότι πολιτική διακρίσεων κάνετε.
Δεν θα μακρηγορήσω, κύριοι συνάδελφοι. Ο εισηγητής μας κ. Τρυφωνίδης αναφέρθηκε επί μακρόν σε διάφορα τεχνικά στοιχεία.
Θα πω, όμως, λίγα λόγια για τους βιολογικούς καθαρισμούς. Εδώ ακούσαμε ότι μέχρι το 2001 θα καλύψουμε -αν κατάλαβα καλά- το 75% του πληθυσμού της χώρας. Τέτοιες προβλέψεις από σας έχουμε ακούσει και από το 1994 και σε ό,τι αφορά τους ΧΥΤΑ και σε ό,τι αφορά τους βιολογικούς καθαρισμούς και σε ό,τι αφορά τα χρονοδιαγράμματα έργων.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μέχρι το 2004 θα κατασκευαστούν διακόσιοι ενενήντα βιολογικοί καθαρισμοί και από το 2004 έως το 2006 θα κατασκευαστούν άλλοι εκατόν ογδόντα πέντε, έτσι ώστε να καλύπτεται το 95% του πληθυσμού της χώρας.
ΣΑΒΒΑΣ ΤΣΙΤΟΥΡΙΔΗΣ: Επειδή όμως έχετε πέσει επανειλημμένως έξω στην τήρηση τέτοιων χρονοδιαγραμμάτων -θα μιλήσω για το βιολογικό καθαρισμό της Θεσσαλονίκης- δεν μας πείθετε ότι οι δεσμεύσεις σας και οι προϋπολογισμοί σας είναι ασφαλείς. Για να μείνω μόνο στο βιολογικό καθαρισμό της Θεσσαλονίκης, δεσμευθήκατε με χρονοδιαγράμματα τα οποία πολλές φορές τινάξατε στον αέρα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Από τον Απρίλιο λειτουργεί δοκιμαστικά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε συνάδελφε, δεν διακόπτεται ο χρόνος σας, πρέπει να το ξέρετε.
ΣΑΒΒΑΣ ΤΣΙΤΟΥΡΙΔΗΣ: Δεν πειράζει.
Η έννοια της δέσμευσης σε χρονοδιαγράμματα έχει χάσει την έννοιά της όταν αφορά τον κ. Λαλιώτη.
Επίσης, θέλω να επισημάνω ότι ένα πολύ μεγάλο μέρος αυτών των βιολογικών καθαρισμών έχουν πολύ σημαντικά προβλήματα στη λειτουργία τους.
'Αλλο σημαντικό ζήτημα είναι το τι κάνουν οι Νομαρχιακές Αυτοδιοικήσεις και με τι υποδομή προχωρούν στα θέματα αυτά που συζητάμε απόψε.
Να ανατρέξετε, κύριε Λαλιώτη, στις υπηρεσίες που έχει το ΥΠΕΧΩΔΕ. Δείτε, αν μπορεί να έχει κανένα ρόλο και αρμοδιότητα στο σχεδιασμό, κυρίως όμως αν μπορεί να αποτελέσει την βασική του αποστολή, που είναι η παρακολούθηση και η επιτήρηση του πώς λειτουργούν οι ΧΥΤΑ και οι βιολογικοί καθαρισμοί είτε είναι των δήμων είτε των βιομηχανιών. Θα δείτε ότι σε πολλούς νομούς δεν υπάρχει ούτε ένας υπάλληλος που να μπορεί να ελέγχει αν βιολογικοί καθαρισμοί λειτουργούν ή όχι.
Περιμένω απάντηση, κύριε Υπουργέ, για όλα αυτά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Τσιτουρίδη, τη διαχείριση των βιολογικών καθαρισμών, όπως και τη διαχείριση των χώρων υγειονομικής διάθεσης την έχουν αναλάβει δημοτικές ή διαδημοτικές επιχειρήσεις με την ευθύνη των δήμων ή αν είναι σε νομαρχιακό επίπεδο οι Νομαρχιακές Αυτοδιοικήσεις. Είναι αυτοτελείς οργανισμοί, έχουν και έμπειρο επιστημονικό προσωπικό και μπορούν να κάνουν πολλούς ελέγχους.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κύριοι συνάδελφοι, τελείωσε ο διάλογος.
ΣΑΒΒΑΣ ΤΣΙΤΟΥΡΙΔΗΣ: Θέλω να πω -επειδή ο κ. Λαλιώτης επεσήμανε την ομόφωνη θέση των κομμάτων- ότι κανένα κόμμα, νομίζω κανείς πολίτης, καμία κοινωνική ομάδα δεν έχει αντίρρηση στα πολύ σημαντικά αυτά θέματα και με δική σας πρωτοβουλία, να προχωρήσουμε το ταχύτερο δυνατόν σε μια ολοκληρωμένη πολιτική, που δεν θα αφορά μόνο τα ΧΥΤΑ. Υπάρχει ζήτημα με τον περιορισμό της δημιουργίας απορριμμάτων, με την ανάκτηση των απορριμμάτων και των αποβλήτων, καθώς και με τη διάθεσή τους. Δυστυχώς, η κατάσταση που υπάρχει δεν μας τιμά ως κοινωνία.
Αν εσείς ήλθατε απόψε εδώ ως κριτής όλων των άλλων και της ίδιας της κοινωνίας, τότε, λυπάμαι, "στραβά αρμενίζετε". Ο γιαλός καλά πάει. Αναλάβετε πρώτα τις δικές σας ευθύνες και η κοινωνία και οι υπόλοιπες πολιτικές δυνάμεις θα ακολουθήσουν.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑ.ΣΟ.Κ., κ. Μαγκριώτης, έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριοι συνάδελφοι, από τη σημερινή συζήτηση πρέπει να κρατήσουμε όλοι την ομοφωνία των κομμάτων, για τη λύση που δίδεται στο πρόβλημα της απόθεσης των στερεών αποβλήτων στην περιοχή του Δήμου Ακρωτηρίου στο Νομό Χανίων, στην περιοχή Κουρουπητού.
Αυτήν την ομοφωνία πρέπει να την κρατήσουμε, γιατί το έλλειμμα κοινωνικής ευθύνης που διακρίνει σε μεγάλο βαθμό και τον πολιτικό κόσμο αλλά και τις τοπικές και νομαρχιακές διοικήσεις εντείνεται ακόμη περισσότερο σε μια εποχή όπου τόσο η χώρα όσο και ο κάθε πολίτης καλούνται να απαντήσουν στα κρίσιμα περιβαντολογικά προβλήματα της εποχής. 'Ενα από αυτά τα προβλήματα, όπως πολύ σωστά είπε ο επίτιμος Πρόεδρος της Νέας Δημοκρατίας, είναι το πρόβλημα της διαχείρισης των στερεών -και όχι μόνο- αποβλήτων, είναι τα προβλήματα του περιβάλλοντος τα οποία σε συνδυασμό με αυτά της ανάπτυξης πολλές φορές και σε πολλές περιοχές καθίστανται εκρηκτικά.
Πράγματι είμαστε μάρτυρες και στο διεθνές πεδίο και στη χώρα μας καταστροφών μη αντιστρέψιμων πολλές φορές στο περιβάλλον. Αυτές οι καταστροφές πολύ γρήγορα πλέον γίνονται αντιληπτές, γιατί έχουμε έντονη ευαισθητοποίηση της κοινής γνώμης και των πολιτών. Οι περιβαντολλογικές καταστροφές υπονομεύουν και τις προσπάθειες ανάπτυξης της χώρας. Ανάπτυξης που όλοι συμφωνούμε ότι κυρίως συντελείται και στον τομέα των υπηρεσιών, στον τριτογενή τομέα.
Καρδιά αυτής της προσπάθειας είναι οι τουριστικές υπηρεσίες, οι οποίες συνδυάζουν για τη χώρα μας τον ήλιο, τη θάλασσα, το περιβάλλον, συνδυάζουν την πολιτιστική και ιστορική κληρονομιά της χώρας. Εάν όλα αυτά δεν τα αναδείξουμε, κυρίως δεν τα διατηρήσουμε, τότε καταλαβαίνετε ότι η οικονομική ανάπτυξη, ειδικότερα η τουριστική ανάπτυξη στη χώρα, που όλοι προσδοκούμε για τα επόμενα χρόνια, δεν θα έχει τα αναμενόμενα αποτελέσματα. Κυρίες και κύριοι συνάδελφοι η άνοδος του βιοτικού επιπέδου στη χώρα μας, η αλλαγή του καταναλωτικού προτύπου έχουν συσσωρεύσει προβλήματα, έχουν διογκώσει τα περιβαλλοντικά προβλήματα.
Βεβαίως αυτά από δεκαετίας και πλέον έχουν επισημανθεί. Δυστυχώς η ελληνική πολιτεία λίγα έχει πράξει μέχρι σήμερα, πολύ περισσότερο τα προηγούμενα χρόνια. Μόνο την τελευταία πενταετία οργανωμένα και συστηματικά πλέον μέσα από ένα ευρύτερο σχέδιο παρεμβαίνει. Είναι δύσκολο όμως να ανατραπούν κατεστημένες νοοτροπίες, τοπικοί εγωισμοί και βεβαίως τα τοπικά και περιφερειακά συμφέροντα. Δυστυχώς η έλλειψη κοινωνικής ευθύνης, οικολογικής κουλτούρας, πολλές φορές αξιοποιείται από τοπικούς παράγοντες και όχι μόνο, δημαγωγούς, για να δημιουργούν χάσματα στις τοπικές και περιφερειακές κοινωνίες και να μην επιτρέπουν, εκεί που με τον πλέον απόλυτο και καθολικό επιστημονικό τρόπο έχει μελετηθεί και έχει σχεδιαστεί, η δημιουργία χώρων διαχείρισης των στερεών αποβλήτων.
'Ετσι σε πολλές περιφέρειες της χώρας ζούμε ανεπίτρεπτες καθυστερήσεις σε αυτές τις τόσο σημαντικές αναπτυξιακές περιβαλλοντικές και κοινωνικές παρεμβάσεις, που παίρνουν εκρηκτικές διαστάσεις, διασύρουν από μηνών τη χώρα μας διεθνώς και προκαλούν πολλαπλά προβλήματα στην αξιοπιστία της ακόμη και στην οικονομική της ζωή, αφού ο τουρισμός είναι από τους σημαντικούς τομείς της οικονομικής δραστηριότητας της χώρας.
Να κρατήσουμε αυτήν την ομοφωνία, που σήμερα διαμορφώθηκε στο Κοινοβούλιο και μας οδηγεί στην ομόφωνη ψήφιση αυτού του νομοσχεδίου, που δεν είναι τίποτε άλλο παρά η κύρωση της πράξης νομοθετικού περιεχομένου που αναγκάστηκε να προχωρήσει το ΥΠΕΧΩΔΕ, η Κυβέρνηση, γιατί ένας τοπικός εγωισμός, μια τοπική περιφερειακή κοινωνία δεν μπόρεσε να κατανοήσει χρόνια τώρα την αναγκαιότητα να μετατραπεί από ένα σκουπιδότοπο ο οποίος απειλεί τη δημόσια υγεία, την αισθητική και την ποιότητα ζωής, και διέσυρε την περιοχή και τη χώρα, σε ένα χώρο υγειονομικής ταφής των αποβλήτων.
Γι' αυτό, λοιπόν, το μήνυμα που στέλνει τώρα το Εθνικό Κοινοβούλιο στην ελληνική κοινωνία είναι πως εμείς ωριμάσαμε. 'Εχουμε αρθεί πάνω από τα συντεχνιακά, τοπικιστικά, κομματικά συμφέροντα και έχουμε πλέον μια ενιαία αντίληψη στην αντιμετώπιση του μείζονος αυτού προβλήματος. Αυτό ακουμπά στο εθνικό σχέδιο που έχει συντάξει η ελληνική πολιτεία και έχει εγκρίνει η Ευρωπαϊκή 'Ενωση και που ήδη τα δείγματα γραφής στα τελευταία χρόνια σε πολλές περιφέρειες της χώρας είναι απτά και καθαρά. Αυτές τις δύο παραμέτρους πρέπει να κρατήσουμε από τη σημερινή συζήτηση και έτσι να προχωρήσουμε. Ακόμη περισσότερο, την αποφασιστικότητα που έδειξαν ομιλητές απ' όλα τα κόμματα, οι οποίοι πρότειναν στην Κυβέρνηση να θεσμοθετήσει αυτήν την παρέμβαση της πολιτείας, εκεί που η τοπική κοινωνία και η τοπική διοίκηση αδυνατεί, αδιαφορεί, ή πολλές φορές αντιστέκεται σε μια σύγχρονη ρύθμιση του καθεστώτος διαχείρισης των στερεών αποβλήτων.
Εγώ, ως Κοινοβουλευτικός Εκπρόσωπος της Πλειοψηφίας, αυτό το μήνυμα θέλω να συνθέσω και να εκπέμψω σήμερα από το Βήμα του Κοινοβουλίου. Νομίζω ότι σ' αυτό συμφωνούμε όλοι. Μπορεί πλέον με αισιοδοξία η χώρα μας να αντιμετωπίσει αυτόν τον κρίσιμο τομέα, το μέλλον. Και είναι πράγματι πολύ σημαντικό, όχι μόνο γιατί τα προηγούμενα χρόνια έχουν διατεθεί εκατό περίπου δισεκατομμύρια δραχμές για τη διαχείριση των στερεών και υγρών αποβλήτων για τους βιολογικούς καθαρισμούς και τους χώρους υγειονομικής ταφής των απορριμμάτων. Ακόμη γιατί υπάρχει ένα σχέδιο ολοκληρωμένο για τα επόμενα χρόνια, που θα καλύψει σχεδόν το σύνολο των προβλημάτων σε όλη την επικράτεια, περίπου διακόσια πενήντα δισεκατομμύρια δραχμές από εθνικούς και κοινοτικούς πόρους, διασφαλισμένα σε ένα χωροθετημένο και ολοκληρωμένο σχέδιο για όλη την επικράτεια. Είναι η στιγμή, λοιπόν, της μεγάλης συμφωνίας, των επιθετικών πρωτοβουλιών, για να απαντήσουμε στα μεγάλα αυτά προβλήματα.
Σε όλη αυτήν τη νέα προσπάθεια που ξεκινά ο κοινοβουλευτικός κόσμος δεν μπορούσε παρά τα κόμματα της Αντιπολίτευσης και ιδιαίτερα η Αξιωματική Αντιπολίτευση να ρίξει τα δικά της βέλη, αναγνωρίζοντας από τη μια πλευρά ότι το πρόβλημα του Κουρουπητού δεν αφορούσε την Κυβέρνηση, γιατί αυτή κατ' αρχάς είχε προχωρήσει σε όλες τις αναγκαίες πρωτοβουλίες, τις νουθεσίες, τις χρηματοδοτήσεις για τις μελέτες, τις προειδοποιήσεις προς την τοπική κοινωνία και ιδιαίτερα την τοπική διοίκηση. Γνωρίζει πολύ καλά ότι το πρόβλημα αυτό είναι απόρροια μιας ιδιότροπης τοπικής συμπεριφοράς. 'Ετσι, λοιπόν, με την ευκαιρία αυτού του προβλήματος, προσπάθησε να οργανώσει την αντιπολιτευτική της αντιπαράθεση απέναντι στην Κυβέρνηση.
Σε καμία περίπτωση η Κυβέρνηση δεν αρνήθηκε και τις δικές της ευθύνες όλα αυτά τα χρόνια που κυβερνά για τις πιθανές καθυστερήσεις που έχουν υπάρξει. Δεν είμαστε εμείς το κόμμα εκείνο που δεν αναλαμβάνει τις δικές του ευθύνες. Τα προβλήματα αυτά έρχονται από το παρελθόν, αναπτύσσονται σωρευτικά λόγω της αλλαγής του καταναλωτικού μοντέλου, λόγω της βελτίωσης του βιοτικού επιπέδου του 'Ελληνα και βεβαίως γίνονται εκρηκτικά τους καλοκαιρινούς μήνες, λόγω της μεγάλης τουριστικής κίνησης στη χώρα μας, πολύ πιο έντονα στις τουριστικές περιοχές.
Γι' αυτό, λοιπόν, την ευθύνη πρέπει να τη σηκώσουμε όλοι μαζί, το σύνολο του πολιτικού κόσμου και όχι επιλεκτικά. 'Οπως σήμερα σταθήκαμε όλοι με αίσθημα ευθύνης στο μεγάλο πρόβλημα και στις λύσεις που έχουμε μπροστά μας, νομίζω ότι με την ίδια γενναιότητα πρέπει να αναγνωρίσουμε τόσο τα ελλείμματα στις πολιτικές πρωτοβουλίες μέχρι σήμερα, όσο και και τα θετικά αποτελέσματα που είχαμε.
Γιατί όλα αυτά που ανέπτυξε και ο αρμόδιος Υπουργός, ο κ. Λαλιώτης, δεν αποτυπώνουν τίποτα περισσότερο, τίποτα λιγότερο παρά τις θετικές παρεμβάσεις και τα ανάλογα αποτελέσματα που είχαμε σε πολλές περιφέρειες της χώρας μας.
Ζήσαμε μια ανάλογη περιπέτεια και στο Νομό Θεσσαλονίκης και αναρωτιέμαι πως μας χαρίστηκε εδώ η Ευρωπαϊκή 'Ενωση και δεν είχαμε τον αντίστοιχο διασυρμό που είχε και η περιοχή του Δήμου Ακρωτηρίου στο Νομό Χανίων. Γνωρίζουμε όλοι πολύ καλά όμως στο Νομό Θεσσαλονίκης στην πόλη και στην ύπαιθρο ότι παρ' ότι τοπικές δυνάμεις της Νομαρχιακής και Τοπικής Αυτοδιοίκησης ήθελαν από ένα σημείο και μετά όταν και αυτές κατάλαβαν το δικό τους μερίδιο της ευθύνης, να υιοθετήσουν λύσεις πρακτικές και αποτελεσματικές, έπεσαν επάνω στις συγκρούσεις των νεόδμητων καποδιστριακών δήμων. Και ζήσαμε πράγματι ιλαροτραγικά γεγονότα. Ζήσαμε θα έλεγα έναν ιδιότυπο ανταγωνισμό μεταξύ δημάρχων οι οποίοι ανήκουν στον ίδιο πολιτικό ή σε διαφορετικό πολιτικό χώρο. Εδώ δεν έχουν καμιά σχέση τα χρώματα, καμιά σχέση τα πολιτικά και τα κομματικά χρώματα, διότι είναι ανάλογη και ανεύθυνη η συμπεριφορά των τοπικών αρχόντων οι οποίοι κινούνται μεταξύ της τοπικής δημαγωγίας της καλλιέργειας ενός πνεύματος δεισιδαιμονίας απέναντι στην κοινή γνώμη της περιοχής τους και ταυτοχρόνως -αυτό θέλω να το προσέξετε- απλώνουν το χέρι και ζητούν γενναιόδωρες χρηματοδοτήσεις από την πολιτεία για να δεχθούν τους χώρους υγειονομικής ταφής των απορριμμάτων ή να τους συνδιαχειριστούν. Χαρακτηριστικό το παράδειγμα της τελευταίας συνεδρίασης του νομαρχιακού συμβουλίου Θεσσαλονίκης παρουσία και των κοινοβουλευτικών εκπροσώπων της περιοχής το οποίο υιοθέτησε τελικώς την τελευταία μελέτη για τη χωροθέτηση σε μια συγκεκριμένη περιοχή της υπαίθρου Θεσσαλονίκης, του ενός από τους ΧΥΤΑ. Εκεί βεβαίως είδαμε την πονηριά των τοπικών αρχόντων. Διεκδίκησε και πήρε με απόφαση του δημοτικού συμβουλίου ένας συγκεκριμένος καποδιστριακός δήμος τον ΧΥΤΑ και βεβαίως πρότεινε να χωροθετηθεί πολύ μακριά από τους δικούς του οικισμούς εκεί που γεωγραφικά συγκλίνει και θα έλεγα γειτονεύει ο δικός του δήμος μ' ένα μεγάλο αστικό οικισμό του γειτονικού δήμου, ο οποίος απέρριπτε τη δική του περιοχή την ίδια, δηλαδή, περίπου περιοχή ως χώρο για τη δημιουργία των ΧΥΤΑ. Ζούμε και τέτοια ιλαροτραγικά γεγονότα. Και τώρα χρεώνεται πλέον να το πω έτσι ως μάγκας δήμαρχος αυτός που πήρε απόφαση από το δημοτικό του συμβούλιο να δεχθεί στη δική του γεωγραφική περιφέρεια να αναπτυχθεί ο ΧΥΤΑ και βεβαίως ο μεγάλος χαμένος είναι ο δήμαρχος του γειτονικού καποδιστριακού δήμου, γιατί και τη χρηματοδότηση δεν θα έχει και τα ευεργετήματα δεν θα έχει, αλλά και στη γειτονιά του θα αναπτυχθεί ο ΧΥΤΑ.
Είμαι βέβαιος ότι και στην περίπτωση της Θεσσαλονίκης ο ΥΠΕΧΩΔΕ, η πολιτεία αλλά και η Νομαρχιακή Αυτοδιοίκηση της Θεσσαλονίκης θα φερθεί με την ίδια γενναιοδωρία όπως αντιμετωπίζει και τους κατοίκους τους πολίτες του Δήμου Ακρωτηρίου δίνοντας τη δυνατότητα να συμμετέχουν στα ευεργετήματα και βεβαίως στη διαχείριση του φορέα του ΧΥΤΑ της περιοχής. Πράγματι οι δήμαρχοι παίζουν ένα ιδιότροπο τοπικό παιχνίδι και από την άλλη πλευρά διεκδικούν ανταλλάγματα και όταν χάσουν έρχονται από την πίσω πόρτα και λένε τώρα ως χαμένοι τουλάχιστον ό,τι είναι να πάρουμε να πάρουμε και εμείς. Δε ταιριάζει λοιπόν, δεν αρμόζει στην Ελλάδα του 2000 μια τέτοια συμπεριφορά από τους τοπικούς άρχοντες, απ' όλους μας. Αυτό, λοιπόν, το μήνυμα ας είναι το ώριμο καταστάλαγμα της σημερινής συνεδρίασης.
Εγώ, κυρία Πρόεδρε, δεν θα καταναλώσω όλο το χρόνο μου. Θα κλείσω ακριβώς και πάλι μ' αυτήν την επισήμανση. Αυτήν την ομοφωνία να την κρατήσουμε γιατί θα συναντήσουμε αντιστάσεις σε πολλές τοπικές κοινωνίες. Θα συγκρουστούμε με πολλές τοπικές ιδιομορφίες και πολλές δεισιδαιμονίες 'Ομως, σήμερα η επιστήμη, η τεχνολογία εγγυώνται την καθαρή και υγιεινή διαχείριση των στερεών αλλά και των άλλων απορριμμάτων. Μπορούμε επιτέλους μαζί με τους καρπούς της ανάπτυξης να ζήσουμε σε ασφαλές περιβάλλον. Γιατί όχι να μην αρχίσει και στην πατρίδα μας η επανάκτηση που περιβάλλοντος, αφού τόσο περιορισμένος γεωγραφικά, τόσο πολύτιμος και όμορφος είναι ο δικός μας χώρος, η δική μας πατρίδα; ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κ. Σκουλάκης έχει το λόγο για να δευτερολογήσει.
ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, κυρίες και κύριοι συνάδελφοι, νομίζω ότι η εξέλιξη της συζήτησης είναι πραγματικά ένα μήνυμα προς την τοπική κοινωνία των Χανίων και ολόκληρη την ελληνική κοινωνία ότι η ελληνική Βουλή ομόφωνα προσέγγισε ένα μείζον θέμα που απασχολεί όχι μόνο τα Χανιά, ολόκληρη την Ελλάδα, την Αττική και όχι μόνο την Ελλάδα και όλη την Ευρώπη και όλο τον κόσμο. Αυτό είναι το πρώτο μήνυμα πραγματικά που πρέπει να αξιολογήσουμε, το μήνυμα της ομοφωνίας, της ωριμότητας που έδειξαν όλα τα κόμματα και όλοι οι αγορητές με την ευκαιρία της συζήτησης της κύρωσης της πράξης νομοθετικού περιεχομένου για τον Κουρουπητό για τα απορρίμματα του Νομού Χανίων.
'Ενα άλλο επίσης μήνυμα βγαίνει από εδώ μέσα μετά την τοποθέτηση του Υπουργού και τις διευκρινίσεις που έδωσε και την αποδοχή που έκανε των προτάσεών μας ότι δεν θα υπάρχουν πιστεύω, δεν θα υπάρχουν στο τέλος χαμένοι και κερδισμένοι αν συμβούν αυτά για τα οποία δεσμεύθηκε ο Υπουργός. Και όσον αφορά το φορέα διαχείρισης και όσον αφορά τη σύσκεψη την οποία δεσμεύθηκε ότι θα κάνει, νομίζω ότι πράγματι στη πράξη μπορούν να βγουν όλοι κερδισμένοι, να εκλείψει και ο ψυχολογικός παράγων γιατί νομίζω ότι αυτό είναι το μέγα θέμα για τους Ακρωτηριανούς, ένα σημείο το οποίο δημιουργεί μόνιμες τριβές και νομίζω ότι σιγά σιγά πραγματικά θα ηρεμήσει ο τόπος θα ηρεμήσουν τα Χανιά απ' αυτήν την ιστορία που τόσο πολύ ζημιώθηκαν και ο νομός και η περιοχή εκείνη και ο Δήμος Ακρωτηρίου. Νομίζω, κύριε Υπουργέ, ότι δεν απομένει τίποτε άλλο παρά αυτά τα οποία είπατε και συμφωνήθηκαν εδώ να γίνουν πράξη. Αυτήν την πράξη επιτρέψτε μας να σας πούμε ότι θα την παρακολουθούμε, την υλοποίηση των όσων δεσμευθήκατε.
Δεχθήκατε τις δύο παρατηρήσεις μας, τις δύο προτάσεις μας. Να κάνετε τη σύσκεψη και ξέρω ότι θα την κάνετε. Δεχθήκατε και το άλλο και είμαι σίγουρος ότι εσείς αγωνιάτε περισσότερο, γι' αυτό θα αναθέσετε την παρακολούθηση όλης αυτής της παρέμβασης σε έναν ειδικό σύμβουλο, ένα γενικό γραμματέα έτσι ώστε κάθε μήνα να κατεβαίνει στα Χανιά να εξομαλυνθούν τα πράγματα. Ούτε μαχαίρια πρόκειται να βγουν επαναλαμβάνω, ούτε τίποτα. Θα δώσουν τα χέρια μπροστά σας και όλα θα πάνε πολύ καλά μετά τη σημερινή εξέλιξη.
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Τρυφωνίδης έχει το λόγο. 
ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, στη χωματερή Λιοσίων προβλέπετε την παραγωγή RDF το οποίο είναι καύσιμο προερχόμενο από τα απορρίμματα. Αυτό δεν θα καεί; Σας παρακαλώ απαντήστε μου, κύριε Υπουργέ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Απαντήστε, κύριε Υπουργέ, εάν θέλετε, εφόσον το επιτρέπει και ο κύριος συνάδελφος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι ένα κρίσιμο θέμα. Ο κ. Τρυφωνίδης νομίζω ότι έχει καταθέσει και ερώτηση και θα απαντήσουμε και γραπτώς.
Το RDF είναι το υπόλοιπο απ' όλη την επεξεργασία της ανακύκλωσης και της κομποστοποίησης των απορριμμάτων.
Τελικά υπάρχει και αυτό ως υπόλοιπο. Αυτό μπορεί να καεί κάτω από ορισμένους όρους και προϋποθέσεις και αυστηρές περιβαλλοντικές προδιαγραφές. Είναι όμως σαφές ότι η καύση αυτού του υπόλοιπου, του RDF του λεγόμενου, δεν έχει καμία σχέση με την καύση των απορριμμάτων. Διότι πριν από την παραγωγή του RDF έχει γίνει διαχωρισμός του χαρτιού του αλουμινίου, του γιαλιού, του πλαστικού. Εχουν διαχωριστεί τα οργανικά στοιχεία και δεν είναι η καύση των σκουπιδιών η καύση του RDF. Παρ' όλα αυτά εμείς θα αξιολογήσουμε όλες τις προτάσεις όπως αυτές μπορούν να τεκμηριωθούν τεχνολογικά και κάτω από αυστηρούς όρους περιβαλλοντικούς και κάτω από αυστηρές προϋποθέσεις και προδιαγραφές θα εξετάσουμε την οποιαδήποτε λύση.
Υπάρχει και η πρόταση αυτό το υλικό να θεωρηθεί ως καύσιμο ή να καεί στις τσιμεντοβιομηχανίες. Εκεί χρειάζονται όμως αρκετά σημαντικές επενδύσεις. Εμείς συναρτούμε τη λύση και με το ενεργειακό ισοζύγιο των μονάδων που θα λειτουργούν στην περιοχή των 'Ανω Λιοσίων. Κάνουμε ένα συνδυασμό λύσεων που πάντα θα τεκμηριώνονται με αναφορά στις σύγχρονες τεχνολογίες και βεβαίως θα μπορούν να υιοθετηθούν κάτω από αυστηρούς περιβαλλοντικούς όρους και αυστηρές προϋποθέσεις και προδιαγραφές. 
ΓΕΩΡΓΙΟΣ ΤΡΥΦΩΝΙΔΗΣ: Συνεχίζω, κύριε Υπουργέ, αποδεχόμενος ότι ανασκευάζετε τη θέση σας, ότι μπορεί να γίνει καύση στην Αττική. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν την ανασκευάζω.
ΓΕΩΡΓΙΟΣ ΤΡΥΦΩΝΙΔΗΣ: Στα Λιόσια δεν θα γίνει καύση; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι καύση και εν πάση περιπτώσει αφήστε να το συζητήσουμε μετά.
ΓΕΩΡΓΙΟΣ ΤΡΥΦΩΝΙΔΗΣ: Πάντως καύση θα γίνει στην Αττική που μολύνει και το περιβάλλον και ήδη υπάρχει μολυσμένη ατμοσφαιρική κατάσταση όπως λέτε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι ενεργειακή αξιοποίηση ενός υπολοίπου...
ΓΕΩΡΓΙΟΣ ΤΡΥΦΩΝΙΔΗΣ: Καύση είναι ουσιαστικά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):... που συσσωρεύεται μετά από την ανακύκλωση. 'Εχουν διαχωριστεί...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, έχετε δευτερολογία. Τα λέτε εκεί. 'Η ζητείστε το λόγο ή πείτε τα στη δευτερολογία σας.
ΓΕΩΡΓΙΟΣ ΤΡΥΦΩΝΙΔΗΣ: 'Αρα, κύριε Υπουργέ, έχουμε ένα είδος καύσης στην Αττική πάλι που αναιρεί την πρώτη σας θέση.
Εγώ πιστεύω ότι στις άλλες χώρες αντιμετωπίζουν το θέμα των διοξινών επιτυχώς και αντίστοιχα θα μπορούσε και η Ελλάδα να το αντιμετωπίσει διότι όπως είπα στην πρωτολογία μου υπάρχουν σακόφιλτρα και άλλοι τρόποι περιορισμού και συγκρατήσεως των διοξινών που πράγματι είναι καρκινογόνες. 'Ο,τι ισχύει για άλλες χώρες θα μπορούσε να ισχύσει και για τη χώρα τη δική μας.
Δράττομαι όμως της ευκαιρίας για ένα σοβαρό θέμα που έθεσε ο κ. Κεδίκογλου και αφορά το -θα μου επιτρέψετε να πω- σαμποτάζ που υφίστασθε εσείς και το Υπουργείο γιατί οι ενέργειες που γίνονται από στελέχη του Υπουργείου αντανακλούν σε σας. 'Οταν εργολάβοι καταθέτουν αιτήσεις θεραπείας που πρέπει να φθάσουν σε σας, στο Υπουργείο, στην προϊσταμένη αρχή και αυτοί αυθαιρετώντας τις κατακρατούν και παριστάνουν τους προύχοντες και τους άρχοντες του τμήματος το οποίο διοικούν στο Υπουργείο σας, καταλαβαίνετε ότι πρώτα απ' όλα υποβαθμίζουν το δικό σας ρόλο στο Υπουργείο. Και δεύτερον ίσως είναι αυτοί που τονίζουν την αλλαζονεία της εξουσίας η οποία λένε ότι χαρακτηρίζει το ΠΑ.ΣΟ.Κ. Δηλαδή πολλές φορές βλέπουμε Υπουργούς να είναι σεμνοί και οι υφιστάμενοί τους να ενεργούν αλαζονικά. Μήπως τους παραχωρούν αυτό το δικαίωμα οι ίδιοι οι Υπουργοί; Δεν έχετε δικαίωμα να επιτρέπετε τέτοιες καταστάσεις στο Υπουργείο σας να υπάρχουν γιατί πάνω απ' όλα το ΥΠΕΧΩΔΕ έχει να επιτελέσει ένα μεγάλο και σημαντικό έργο και εν όψει του Γ' Κοινοτικού Πλαισίου Στήριξης αλλά και λόγω των ευθυνών που αναλαμβάνει με τους Ολυμπιακούς Αγώνες.
Θα ήθελα να τελειώσω εκφράζοντας την ικανοποίηση της Νέας Δημοκρατίας για την ομόφωνη αντιμετώπιση του θέματος του Κουρουπητού και πιστεύω ότι αυτό είναι ένα μήνυμα, ότι όλες οι πολιτικές δυνάμεις της χώρας σε κεντρικό επίπεδο θα μπορούν να επιλαμβάνονται περιπτώσεων όπου οι τοπικές κοινωνίες για τους γνωστούς λόγους αδυνατούν να αναλάβουν τις ευθύνες τους εκθέτοντας τη χώρα. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Τζέκης έχει το λόγο για πέντε λεπτά, για να δευτερολογήσει.
ΑΓΓΕΛΟΣ ΤΖΕΚΗΣ: Λέγοντας ο κύριος Υπουργός ότι ευθύνεται η Αντιπολίτευση, αλλά και οι άλλοι φορείς της τοπικής κοινωνίας γι' αυτά που συμβαίνουν βγάζοντας έξω από κάθε ευθύνη την Κυβέρνηση, υποτιμά νομίζω και τις εισηγήσεις και τις τοποθετήσεις των κομμάτων. Και βέβαια υποτιμά αν θέλετε και τη νοημοσύνη μας. Αναφέρθηκε ότι υπάρχει ένας εθνικός σχεδιασμός συγκεκριμένα από το 1994. Βέβαια για να υπάρξει ένας σχεδιασμός, θα τον δεις και θα τον εκτιμήσεις από την πράξη του. Και μέχρι τώρα βέβαια δεν έχουμε δει μια τέτοια πράξη που να λέμε ναι, προωθείται ο συγκεκριμένος σχεδιασμός. Και αυτό βγαίνει από τα στοιχεία του Υπουργείου. Και αυτήν τη στιγμή ξέρετε, κύριε Υπουργέ -και το έχουν τονίσει όλες οι πλευρές- ότι τρεισήμιση χιλιάδες περιπτώσεις σαν τον Κουρουπητό υπάρχουν διασκορπισμένες σε όλη την Ελλάδα.
Επομένως, η χρονολογία του 1994 είναι προγραμματισμένη αλλά σ' αυτό τον τόπο γνωρίζουμε ότι τις προηγούμενες δεκαετίες που αναφερθήκατε συγκεκριμένες κυβερνήσεις είχαν τις ευθύνες αυτής της χώρας και ήταν οι κυβερνήσεις του ΠΑ.ΣΟ.Κ. από το 1981. Και βέβαια αυτό δεν αποκλείει την ευθύνη της Νέας Δημοκρατίας που ήταν πριν το 1981 κλπ.
Θέλω να πω, δηλαδή, ότι κανένας δεν μπορεί να αποκρύψει τις ευθύνες του και είναι σωστό επιτέλους στην κριτική που σας ασκούν τα πολιτικά κόμματα να κάνετε και την αυτοκριτική σας και να πείτε ότι, δεν είχαμε σχεδιασμό, αποκτήσαμε τώρα, ούτως ώστε όλοι μαζί να δούμε πώς θα προχωρήσει αν υπάρχει.
Το δεύτερο ζήτημα είναι ότι χαϊδεύουν τα υπόλοιπα κόμματα τους τοπικούς φορείς. Αυτό μπορεί να συμβαίνει για το δικό σας κόμμα ή για την Κυβέρνησή σας. Το δικό μας κόμμα δεν έχει χαϊδέψει κανενός τα αυτιά. Εκείνο που έχει πραγματοποιήσει στην πράξη το Κομμουνιστικό Κόμμα και εκείνο που πραγματικά λέει -και το είπαμε και στην τοποθέτησή μας- είναι ότι για να υπάρξει ένας τέτοιος σχεδιασμός και να προχωρήσει στην πράξη, στη ζωή, πρέπει να υπάρξει η πιο πλατιά συναίνεση της τοπικής κοινωνίας, δηλαδή, των κατοίκων. Σ' αυτό δίνουμε μεγάλη σημασία γιατί πιστεύουμε ότι η λαϊκή συμμετοχή και ο λαϊκός παράγοντας είναι εκείνος που θα επιτρέψει οποιονδήποτε σχεδιασμό. Χωρίς τη συμμετοχή του λαϊκού παράγοντα δεν μπορεί να προχωρήσει κανένας σχεδιασμός.
Επομένως άλλοι είναι αυτοί που χαϊδεύουν τα αυτιά, αν θέλετε συγκεκριμένων συμφερόντων και απέναντι στο λαό δείχνουν και ένα αυταρχικό πρόσωπο όπως το ένιωσαν και οι μαθητές, και οι αγρότες και οι συνταξιούχοι και οι εργαζόμενοι.
Κλείνω με το εξής, κύριε Πρόεδρε. Αναφερθήκαμε σε βιολογικούς καθαρισμούς, στο πότε θα γίνουν κλπ. Αλλά για τους ΧΥΤΑ χρονικός ορίζοντας δεν έχει μπει για όλη τη χώρα. Και στη δευτερολογία του ο κύριος Υπουργός, αν θέλει ας πει το χρονικό ορίζοντα στον οποίο θα τελειώσουμε με όλες αυτές τις περιπτώσεις που υπάρχουν σε όλη τη χώρα. 'Οσον αφορά το βιολογικό καθαρισμό Θεσσαλονίκης, γιατί την 'Ανοιξη είχαμε κουβεντιάσει εδώ σε μια επίκαιρη ερώτηση, θέλω να πω ότι είχε δεσμευθεί ο κύριος Υπουργός, ότι από το Σεπτέμβριο και μετά δεν θα υπάρχει δοκιμαστική χρήση, άρα θα λειτουργήσει καθ' ολοκληρίαν.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Θέλω να πληροφορήσω, λοιπόν, το Σώμα, ότι προχθές διατάχθηκε η εισαγγελική έρευνα γιατί οι δυτικές περιοχές του Νομού Θεσσαλονίκης, πλήττονται από μια δυσοσμία που πνίγει τον κόσμο. Αυτό έχει σχέση με το βιολογικό καθαρισμό, έχει σχέση με τα βιομηχανικά απόβλητα, τα οποία δεν ελέγχει κανείς. Ασύδοτα δηλαδή λειτουργούν οι βιομηχανίες και σ' αυτήν την εισαγγελική έρευνα, θα αποδειχθεί ότι πραγματικά και ο βιολογικός καθαρισμός της Θεσσαλονίκης δεν έχει ολοκληρηθεί.
Επιτέλους απαντήστε μας και για την Κορώνια. Υπάρχει και η συνθήκη Ραμσάρ. Δεν μας απαντήσατε για το τι γίνεται στη λίμνη Κορώνια της επαρχίας Λαγκαδά που εκεί ακριβώς είναι και τα βιομηχανικά απόβλητα της περιοχής και τα αστικά λύματα αλλά και λειτουργεί σαν σκουπιδότοπος ολόκληρης της περιοχής. Και ένα σπουδαίο ζήτημα που συνδυάζεται με αυτό στην επαρχία Λαγκαδά και όλη τη Θεσσαλονίκη είναι οι υδάτινοι πόροι. Επιτέλους θα πρέπει και αυτή η Βουλή να δει τι θα γίνει με τη διαχείριση των υδάτινων πόρων.
Κλείνω με το εξής: Το Κομμουνιστικό Κόμμα Ελλάδας έδωσε τη θετική ψήφο με τις σοβαρές παρατηρήσεις που έχει κάνει. Δίνουμε εδώ εμείς την υπόσχεση στο λαό της Κρήτης ότι με τις κομματικές οργανώσεις της Κρήτης θα παρακολουθήσουμε εάν τα όσα αποφασίσαμε σήμερα υλοποιηθούν και πότε. 
ΠΡΟΕΔΡΕΥΩΝ (Παναγιώτης Σγουρίδης): Με την ΚΟΒΑ Κρήτης, λοιπόν. Καλώς. Η κ. Ξηροτύρη-Αικατερινάρη έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Θα ήθελα και εγώ το λόγο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Κεδίκογλου, δεν έχετε το λόγο.
ΒΑΣΙΛΗΣ ΚΕΔΙΚΟΓΛΟΥ: Μα, είναι τρία άρθρα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Οταν θα μπούμε στα άρθρα.
ΒΑΣΙΛΗΣ ΚΕΔΙΚΟΓΛΟΥ: Γιατί δεν έχω το λόγο; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε και κύριοι συνάδελφοι, όπως είπα και στην αρχή και όπως είπε και ο Υπουργός στην ομιλία του, έχουμε πάνω από τρεις δεκαετίες, που έπρεπε να αρχίσουμε να αντιμετωπίζουμε τα θέματα της σωστής διαχείρισης των απορριμμάτων, των λυμάτων, των βιομηχανικών αποβλήτων.
Το ότι μπήκε μία σειρά τα τελευταία πέντε χρόνια σε καμία περίπτωση δεν αποτελεί συγκάλυψη των τραγικών καθυστερήσεων, που είχαμε σε όλη αυτήν την περίοδο. Και σε αυτά τα πέντε χρόνια άλλωστε έγιναν μόνο πρώτα βήματα και με μεγάλες καθυστερήσεις. Ακόμη και αν αναφερθώ στο χρόνο για να γίνει η δημοπράτηση των δύο έργων ανάπλασης των χωματερών Ταγαράδων και Δερβενίων -με ευθύνη βέβαια του εκεί συνδέσμου- πρέπει να πω ότι χρειάστηκαν δύο χρόνια για να κάνουν προεπιλογή και εγκατάσταση του εργολάβου.
Είναι πάρα πολύ μεγάλες οι καθυστερήσεις για ένα θέμα για το οποίο έχουμε χάσει σημαντικό χρόνο και κινδυνεύει η δημόσια υγεία. Θα ήθελα να αναφερθώ και στην περίοδο του 1990, που ήμουν Νομάρχης της Θεσσαλονίκης. Επιχείρησα τότε, με την πίεση του κλεισίματος της χωματερής των Ταγαράδων, να φτάσουμε σε έναν ολοκληρωμένο σχεδιασμό και στην έγκριση χώρου εγκατάστασης στη δυτική Θεσσαλονίκη.
Στην αρχή πράγματι είχαμε μία ομοφωνία και πήγαιναν καλά τα πράγματα. 'Οταν όμως φτάσαμε στη λήψη της οριστικής απόφασης, παρ' όλο που είχαμε και μελέτες και είχαμε εξασφαλίσει χρήματα τότε από το πρώτο ΣΠΑ, τελικά οι φορείς και τα κόμματα δεν ανέλαβαν την ευθύνη αυτής της ομόφωνης διαχείρισης, ούτως ώστε να τελειώσουμε το θέμα.
Από τότε δέκα χρόνια έγιναν ένα σωρό λάθη και από τη διορισμένη νομαρχία, αλλά και από τη Νομαρχιακή Αυτοδιοίκηση τώρα. Δεν ξέρω αν το πρόβλημα έχει λυθεί και εγώ θα λυπηθώ πάρα πολύ αν φτάσουμε να το λύσουμε τελικά μετά από τόσα χρόνια, ώριμοι πλέον σε αυτά τα θέματα, με τον ίδιο τρόπο, δηλαδή με την πράξη νομοθετικού περιεχομένου.
Είναι όντως δύσκολα τα πράγματα και είναι ακόμη δυσκολότερα να υλοποιήσουμε στη συνέχεια και να αποδείξουμε ότι αυτά τα οποία σχεδιάζουμε μπορούν να λειτουργήσουν καλά, μπορεί δηλαδή ο πολίτης να έχει δίπλα του ή στις οριακές αποστάσεις που επιβάλλουν οι κανονισμοί σύγχρονους χώρους υγειονομικής ταφής, που δεν θα θίγουν το περιβάλλον και για χρόνια δεν θα δημιουργούν μη ανεπιστρεπτές βλάβες σε αυτό.
Για το λόγο αυτό ήθελα ο κύριος Υπουργός, ο οποίος δεν έκανε καμία συζήτηση πάνω σε αυτά τα θέματα να δεσμευτεί με έναν προγραμματισμό όσον αφορά την επίβλεψη της λειτουργίας αυτών των ΧΥΤΑ που σιγά-σιγά γίνονται στην Ελλάδα. Να δεσμευτεί να δει ένα οργανόγραμμα, ούτως ώστε κάθε νομαρχία να αποκτήσει έστω και έναν ή δύο ανθρώπους ειδικούς να διαχειρίζονται αυτά τα έργα και να προετοιμάζουν την κάθε νομαρχία, ώστε είτε να κάνει σωστά την τελική εγκατάσταση είτε να επιβλέψει ή να λειτουργήσει σωστά αυτό το έργο.
Ειδικότερα δε για το ζήτημα που συζητάμε σήμερα, θα ήταν σωστό να δεσμευτεί εδώ ο κύριος Υπουργός για μία ενίσχυση με μία ειδική τεχνική επίβλεψη, ούτως ώστε το έργο αυτό, που αποτέλεσε λίγο πολύ πιλότο όσον αφορά τον τρόπο με τον οποίο επεβλήθη τελικά ο χώρος εγκατάστασης, να αποτελέσει πιλότο, όσον αφορά την άρτια και σωστή κατασκευή του και την υλοποίηση στο χρονοδιάγραμμα των δύο ετών, που τόσο είναι απαραίτητο. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Δαμιανάκη, έχετε το λόγο.
ΕΥΤΥΧΙΟΣ ΔΑΜΙΑΝΑΚΗΣ: Κύριε Πρόεδρε, η σημερινή συζήτηση όπως εξελίχθηκε, νομίζω ότι κατέδειξε κατά τρόπο εναργή ότι σε αυτήν την Αίθουσα μπορούμε να συμφωνούμε και κυρίως να συμφωνούμε όταν υπάρχουν μείζονα και κρίσιμα θέματα, όπως το συγκεκριμένο.
ΠΡΟΕΔΡΕΥΩΝ (Παναγιώτης Σγουρίδης): Συμφωνούμε διαφωνώντας. 
ΕΥΤΥΧΙΟΣ ΔΑΜΙΑΝΑΚΗΣ: Κύριε Πρόεδρε, νομίζω ότι σήμερα υπήρξε πραγματικά μία ομοφωνία απ' όλες τις πτέρυγες της Βουλής. 'Αλλο αν ετέθησαν συμπληρωματικά ζητήματα, αλλά επί της ουσίας στο θέμα αυτό, η ομόφωνη ψήφιση αυτής της πράξης νομοθετικού περιεχομένου, νομίζω ότι το κατέδειξε εναργώς.
'Ηθελα επίσης να πω ότι παρά τα όσα συνέβησαν όλα αυτά τα χρόνια, παρά τις παλινωδίες, παρά τις ευθύνες -δεν είναι εδώ δικαστήριο για να καταλογισθούν ευθύνες για το ποιοι έφταιξαν, ο κύριος Υπουργός Περιβάλλοντος έδειξε σήμερα με τις δηλώσεις του ότι ο Δήμος Ακρωτηρίου θα έχει συμμετοχή εφεξής και όπως δρομολογήθηκαν τα πράγματα σε αυτό το θέμα. Αφού αυτός θα είναι ο δήμος που θα δέχεται το φόρτο και που υφίσταται πράγματι το κόστος από τις δύο αυτές εγκαταστάσεις.
Η ερμηνευτική δήλωση του κυρίου Υπουργού αλλά και η σύσκεψη η οποία θα γίνει νομίζω ότι θα αποκαταστήσει την ηρεμία και το κλίμα, που είναι απαραίτητα προκειμένου αυτό το θέμα να ολοκληρωθεί οριστικά.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Σας ευχαριστώ πολύ, κύριε Πρόεδρε.
Θα ήθελα να ευχαριστήσω τον κ. Τρυφωνίδη για την παρέμβασή του. Θα ήθελα επίσης να πω στον Υπουργό ότι δεν πρέπει να επιτρέπει σε κανέναν το δικαίωμα να πει ότι ολιγωρεί το Υ.ΠΕ.ΧΩ.Δ.Ε. Δεν μπορούν με τίποτε να υπονομεύουν το έργο του και προπαντός η διοίκηση. Το πρώτο από το οποίο πάσχουμε είναι η διοίκηση. 'Εχετε όλες τις δυνατότητες, έχετε τη βούληση, έχετε τη νομοθεσία να επιβληθείτε. Θέλω να πιστεύω ότι δεν θα βρεθούμε σε δύσκολη θέση να ζητήσουμε κατάθεση εγγράφων που παραμένουν στα αρχεία. Είναι απαράδεκτο κάποιος να προβάλει αίτημα και να απαντάει ο προϊστάμενος της υπηρεσίας ότι θα το κρατήσει για να θεωρηθεί ότι απερρίφθη.
Δεύτερον, θέλω να σας πω, κύριε Υπουργέ, είναι ότι πρέπει να υπάρχει μία εποπτεία της Κυβέρνησης σε όλα τα ζητήματα.
Τρίτον, είναι πολύ καλή η τοποθέτησή σας απέναντι στο δήμαρχο. Ο δήμαρχος εάν νομίζει ότι είναι παλικάρι και ότι θα κάνει δωρεά, να δεχθεί τότε να κάνει άλλη πρόταση: Να πει, αν τυχόν καθυστερήσει και δεν προλαβαίνει, η δεματοποίηση ότι δέχεται τα δέματα να τα θάψουν υγειονομικώς. Δεν το λέει όμως.
Τέταρτον, θέλω να σας ότι αυτές τις σκέψεις δεν πρέπει να τις πολυδέχεσθε. Γιατί φοβούμαι ότι περισσότερο εκλαμβάνεται ως αδυναμία και πολύ λιγότερο ως δημοκρατική διαδικασία, έννοια που έχει από τη μεριά σας.
Τέλος, αυτό που θέλω να τονίσω ότι πρέπει το ταχύτερον, κύριε Υπουργέ, να πάρετε πρωτοβουλία να συζητήσουμε στην Επιτροπή Οικονομικών Υποθέσεων τη διαχείριση των υδάτινων πόρων.
Επίσης, κύριε Υπουργέ -και προσέξτε με γιατί έχετε ακόμη μια υποχρέωση- πρέπε να μας ενημερώσετε πλήρως για τα έργα των Ολυμπιακών Αγώνων. Δεν μπορεί ο καθένας να κάνει ό,τι θέλει. Να τελειώσει αυτή η ιστορία. Ποιοι κάνουν τα έργα, ποιοι έχουν την ευθύνη των έργων, ποιοι έχουν τη διαχείριση και την οργάνωση. Είναι σαφώς άλλα επίπεδα αυτά.
Και ένα τελευταίο, κύριε Πρόεδρε. Δεν υπάρχει ενημέρωση σχετικά με τους βιολογικούς καθαρισμούς. Νομίζει ο κόσμος ότι οι βιολογικοί καθαρισμοί είναι κάποιες εγκαταστάσεις οι οποίες εκπέμπουν οσμές. Τέλος, μην περιμένετε οι δήμαρχοι να πάρουν πρωτοβουλίες. Σας το είπα και στην επιτροπή. Από την ώρα που οι δήμαρχοι είναι η προϊστάμενη αρχή για τα έργα που γίνονται στο δήμο τους, δεν πρόκειται να συμφωνήσουν ποτέ και να προωθήσουν έργα, εάν δεν είναι οι εργολάβοι της επιλογής τους. Κύριε Υπουργέ, τα μάτια σας δεκατέσσερα! 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κύριοι συνάδελφοι, είναι αλήθεια πολύ ευχάριστο να διαπιστώνει κανείς μια ομοφωνία σε ένα σχέδιο νόμου που δίνει λυτρωτική λύση, διαχρονική λύση σε ένα εκρηκτικό πρόβλημα ενός νομού, σε ένα πρόβλημα που έπρεπε να λυθεί πολλά χρόνια πριν, αλλά -επιμένω- με ευθύνη των φορέων της Τοπικής Αυτοδιοίκησης και των πολιτών αυτής της περιοχής, κάθε φορά που φτάναμε στη λύση, υπήρχε άρνηση αυτής της λύσης.
Είναι πολύ σημαντικό ότι όλες οι πολιτικές δυνάμεις συμφωνούν, όλες οι πολιτικές δυνάμεις ταυτίζονται με μία πολιτική, που κατοχυρώνει λύσεις, που τεχνολογικά είναι σύγχρονες και οικολογικά είναι αποδεκτές και φιλικές στο περιβάλλον, λύσεις ολοκληρωμένες για την εναλλακτική διαχείριση των απορριμμάτων ενός μεγάλου διαμερίσματος, του Νομού Χανίων. Πιστεύω ότι αυτή η ομόφωνη απόφαση των κομμάτων της Βουλής αποτελεί το σημείο εκκίνησης για την αποδοχή ενός ολοκληρωμένου εθνικού σχεδιασμού, περιφερειακού και νομαρχιακού σχεδιασμού για τη διαχείριση των απορριμμάτων ή για τη διαχείριση των αστικών λυμάτων ή για τη διαχείριση και άλλων προβλημάτων, που έχουν σχέση με την προστασία του περιβάλλοντος και με την αναβάθμιση της ποιότητας ζωής των πολιτών.
Είχα κάνει ειδική μνεία ότι αποδέχομαι τις προτάσεις που είχαν γίνει στη Διαρκή Επιτροπή...
ΒΑΣΙΛΗΣ ΚΕΔΙΚΟΓΛΟΥ: Και ως προς άλλα θέματα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...και αυτό θα θέσω και γραπτώς ως αίτημα και ως πρόταση στον Πρόεδρο της Βουλής και στον Πρόεδρο της Επιτροπής Οικονομικών και Κοινωνικών Υποθέσεων, ότι πρέπει να γίνουν τρεις-τέσσερις συνεδριάσεις -αυτό θα το κρίνει ο Πρόεδρος της Βουλής και ο Πρόεδρος της Επιτροπής- με ορισμένες θεματικές ενότητες κρίσιμες.
Μία είναι η ουσιαστική συζήτηση για τον εθνικό περιφερειακό νομαρχιακό σχεδιασμό για τη διαχείριση των απορριμμάτων, η δεύτερη για τον αντίστοιχο εθνικό περιφερειακό σχεδιασμό για τη διαχείριση των αστικών λυμάτων και των αποβλήτων και η τρίτη για τη διαχείριση των υδάτινων πόρων. Μπορούμε να προσθέσουμε και την τέταρτη για την ενημέρωση ως προς την πορεία, την εξέλιξη και το χρονοδιάγραμμα των ολυμπιακών έργων είτε είναι αυτά τα έργα αθλητικά είτε είναι έργα υποδομής, που συνδέονται, συναρτώνται, συνδυάζονται, υποστηρίζουν τους Ολυμπιακούς Αγώνες.
ΒΑΣΙΛΗΣ ΚΕΔΙΚΟΓΛΟΥ: Να συζητήσουμε και για τη διοίκηση των έργων. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Γιατί πιστεύουμε ότι είναι μία εθνική υπόθεση οι Ολυμπιακοί Αγώνες, που αφορά την Ελλάδα, τον Ελληνισμό, τους 'Ελληνες. Και οι 'Ελληνες έχουμε μία δυνατότητα και μόνο, μία υποχρέωση και μόνο, να πετύχουμε. Αυτό σημαίνει ότι πρέπει να δώσουμε τον καλύτερό μας εαυτό. Για να δώσουμε τον καλύτερό μας εαυτό, θα πρέπει να υπάρχει κοινό πλαίσιο αναφοράς, με εμπεδωμένες ευρύτατες πολιτικές και κοινωνικές συναινέσεις, που πρέπει να βρουν την πρακτική τους εφαρμογή τόσο στο Εθνικό Κοινοβούλιο όσο και στην Εθνική Επιτροπή του 2004. Είναι μία πρόταση, την οποία με ευθύνη και ευαισθησία την καταθέτει η Κυβέρνηση προς το Κοινοβούλιο, την καταθέτει και προς την Εθνική Επιτροπή, σε συνεργασία με την Οργανωτική Επιτροπή του 2004.
Κύριοι συνάδελφοι, στην ομιλία μου δεν ήθελα σε καμιά περίπτωση να κάνω μία κριτική ισοπεδωτική ή άδικη προς τα άλλα κόμματα ή τις ηγεσίες των άλλων κομμάτων ή μια άδικη επίθεση στους φορείς της Νομαρχιακής, Τοπικής Aυτοδιοίκησης ή στους πολίτες ορισμένων περιοχών.
Πιστεύω όμως ότι πρέπει να αναγνωρίσουμε ορισμένες αλήθειες.
Πρώτη αλήθεια. Για πολλές δεκαετίες στη χώρα μας η διαχείριση των απορριμμάτων ήταν τριτοκοσμική διαχείριση.
Δεύτερη αλήθεια. Μετά το 1994 στα πλαίσια του Β' Κοινοτικού Πλαισίου Στήριξης, με συσσώρευση ευρωπαϊκών και εθνικών πόρων, για πρώτη φορά εκτός από τους πόρους υπάρχει η πολιτική, υπάρχει προτεραιότητα, υπάρχει σχεδιασμός και υπάρχουν θετικά παραδείγματα.
Για την περίοδο αυτή, από το 1994 μέχρι σήμερα, έχουν διατεθεί περίπου εκατό δισεκατομμύρια με τη γεωγραφική κατανομή, όπως την περιγράφουμε στο πρόγραμμά μας, γιατί τη μερίδα του λέοντος την κάνουν τα δύο μητροπολιτικά κέντρα Αττικής και Θεσσαλονίκης, αλλά και άλλοι νομοί. Με την κατανομή των εκατό δισεκατομμυρίων (100.000.000.000) προωθηθεί χώροι υγειονομικής διάθεσης και σύγχρονες τεχνολογίες για τη διαχείριση των απορριμμάτων σε σαράντα νομούς και πόλεις. Από τους σαράντα νομούς και πόλεις έχουν ολοκληρωθεί είκοσι δύο χώροι υγειονομικής ταφής και βρίσκονται στο στάδιο της ολοκλήρωσης άλλοι δεκαέξι.
Είναι πρωτοφανές και γίνεται πρώτη φορά στην Ελλάδα. Η έρευνα και η μελέτη που έχουμε κάνει το 1994, 1995 για την καταγραφή όλων των ανεξέλεγκτων χωματερών ή όλων των παράνομων ή νόμιμων χωματερών, που έχουν προβλήματα, έγινε από το Υπουργείο με ευθύνη και με ευαισθησία. Από αυτήν τη μελέτη έχει βγει ως συμπέρασμα ότι σε τρεισήμισι χιλιάδες χώρους στην Ελλάδα υπάρχουν και ανεξέλεγκτες χωματερές και αυθαίρετες χωματερές ή και εγκεκριμένες -σε εισαγωγικά και χωρίς εισαγωγικά-χωματερές δήμων ή κοινοτήτων. Πολλές φορές αυτές οι τρεισήμισι χιλιάδες ανεξέλεγκτες χωματερές έχουν την αναφορά τους σε ακτές, σε μνημεία, σε ρέματα, σε ποτάμια, σε πεδιάδες, δασικές εκτάσεις, ακόμη και σε αρχαιολογικούς χώρους.
Εμείς το κάναμε και με σημείο εκκίνησης αυτήν την τριτοκοσμική πραγματικότητα αρχίζουμε μέρα με τη μέρα, κάνοντας πραγματικότητα τον εθνικό σχεδιασμό, τον περιφερειακό νομαρχιακό σχεδιασμό για την εναλλακτική διαχείριση των απορριμμάτων, να ανατρέπουμε αυτήν την τριτοκοσμική πραγματικότητα, που δεν τιμά μια χώρα σαν την Ελλάδα, μια χώρα που είναι προικισμένη από τη φύση και βεβαίως μια χώρα που έχει όλα τα συγκριτικά πλεονεκτήματα να αξιοποιήσει, για να αναδειχθεί σε οικολογικό και πολιτισμικό απόθεμα της Ευρώπης και με αυτό το απόθεμα το οικολογικό και το πολιτισμικό να συσχετίσει τη βιώσιμη και την ισόρροπη ανάπτυξή της.
Υπάρχει ένα ερώτημα. Πώς σε σαράντα νομούς, σε σαράντα πόλεις σε αυτήν την περίοδο με την κατανομή των εκατό δισεκατομμυρίων (100.000.000.000) έγινε ή γίνεται σύγχρονη και εναλλακτική διαχείριση των απορριμμάτων; 'Εγινε και γίνεται, γιατί υπάρχει η βούληση του Υπουργείου, υπάρχει ο σχεδιασμός του Υπουργείου και υπάρχει η συναποδοχή και η συμμετοχή της Τοπικής Αυτοδιοίκησης, της Νομαρχιακής Αυτοδιοίκησης και των πολιτών. Αυτοί οι σαράντα νομοί, αυτές οι σαράντα πόλεις είναι παραδείγματα προς μίμηση.
Νομίζω, κύριοι συνάδελφοι, ότι μπορούμε να πάμε στη Ζάκυνθο, να πάμε στην Κεφαλλονιά, να πάμε στην Πάτρα, να πάμε στη Λάρισα, να πάμε στην Κατερίνη, να πάμε στη Λιβαδειά, να πάμε στη Λαμία, να πάμε στην Καβάλα να δούμε οργανωμένους χώρους υγεινομικής διάθεσης απορριμμάτων.
Να δούμε ότι έχουν και στα 'Ανω Λιόσια και στο Σχιστό αποκατασταθεί οι παλιές χωματερές και σε δυόμισι χιλιάδες στρέμματα έχουν γίνει κοινωνικές, πολιτιστικές και αθλητικές υποδομές, έχουν γίνει πάρκα πρασίνου. Να πάμε να τα δούμε.
Να πάμε να δούμε στα 'Ανω Λιόσια αν το εργοστάσιο ανακύκλωσης βρίσκεται στο τέλος του και αν στα 'Ανω Λιόσια υπάρχουν πια γλάροι με την τριτοκοσμική εικόνα των χωματερών. Ε, δεν υπάρχουν. Απέχει από εδώ μισή ώρα. Να πάμε. Κάνω μία πρόταση. Σας προκαλώ και σας προσκαλώ να πάμε, όπως έχω προκαλέσει και προσκαλέσει όλους τους δημάρχους της χώρας να επισκεφθούν αυτές τις περιοχές.
ΑΓΓΕΛΟΣ ΤΖΕΚΗΣ: Να πάμε εδώ, αλλά να πάμε και εκεί που είπαμε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η Επίτροπος, η κυρία Βάρστρομ πήγε πριν απο τρεις ημέρες στα 'Ανω Λιόσια και όντως εντυπωσιάστηκε και έκανε και δηλώσεις. Δηλαδή δείχνει μία πρόοδο αυτό, η χώρα προχωρά.
Τι θα γίνει τα επόμενα χρόνια; 'Εχουμε διασφαλίσει διακόσια πενήντα δισεκατομμύρια περίπου από το Ταμείο Συνοχής ή από το Εθνικό ή το Περιφερειακό Πρόγραμμα Περιβάλλοντος και αυτοί οι πόροι θα διατεθούν σε περιφερειακό, νομαρχιακό και δημοτικό επίπεδο, για να δημιουργηθούν οι σύγχρονες υποδομές για την εναλλακτική διαχείριση των απορριμμάτων. Οι προτάσεις κατατίθενται για να αξιολογηθούν και να ενσωματωθούν στα επιλέξιμα και στα ενταγμένα προγράμματα.
Δεν γίνεται καμία διάκριση, κύριε Τσιτουρίδη, σε επίπεδο δήμων και σε επίπεδο νομαρχιών. Πιστέψτε το. Αν έχετε συγκεκριμένες περιπτώσεις, μπορούμε με ερωτήσεις να σας ενημερώσουμε και γραπτώς και προφορικώς. Αλλά θα ήθελα ως προέκταση αυτής της ομοψυχίας και αυτής της ενότητας και της συμφωνίας όλων των πολιτικών δυνάμεων να σας διαβεβαιώσω -και το λέω με πίστη ακράδαντη- ότι στα επτά χρόνια που είμαι στο Υπουργείο Περιβάλλοντος, Χωροταξίας και Δημοσίων 'Εργων δεν υπάρχει καμία διάκριση ανάμεσα στις πολιτικές δυνάμεις, δεν υπάρχει καμία διάκριση ανάμεσα σε εκπροσώπους Νομαρχιακών και Τοπικών Αυτοδιοικήσεων με αναφορά την κομματική τους ταυτότητα. Αυτό μπορώ να σας το αποδείξω με στοιχεία. Κύριοι συνάδελφοι, εκτός από τα παραδείγματα προς μίμηση, υπάρχουν και τα παραδείγματα προς αποφυγή. Είναι οι σκοτεινές αναφορές και οι "μαύρες τρύπες" της Νομαρχιακής και της Τοπικής Αυτοδιοίκησης ή των πολιτών ορισμένων περιοχών. Τέτοια αρνητικά παραδείγματα ήταν ο Κουρουπητός, ο Νομός Χανίων, τέτοια αρνητικά παραδείγματα υπάρχουν στο Νομό Ηλείας, στην Ανατολική Αττική αλλά και αλλού. Πρέπει να φροντίσουμε όλοι να αναδείξουμε τα θετικά παραδείγματα, τα παραδείγματα προς μίμηση. 
ΠΡΟΕΔΡΕΥΩΝ (Παναγιώτης Σγουρίδης): Και να σταματήσουν και οι αναθέσεις των δημάρχων και νομαρχών.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, πριν απο τέσσερα χρόνια είχα ενημερώσει για τον εθνικό και τον περιφερειακό σχεδιασμό και για τα Προγράμματα Εναλλακτικής Ολοκληρωμένης Διαχείρισης Απορριμμάτων όλους τους Αρχηγούς και τους Εκπροσώπους των κομμάτων. Πήγα στα γραφεία όλων των Αρχηγών. 'Ολοι εξέφρασαν την ευχή να προχωρήσει, αλλά όταν ήρθε η στιγμή της κρίσης, μου τράβηξαν το χαλί. Δεν θα ήθελα να αναφερθώ σε Αρχηγούς κομμάτων ονομαστικά. Αλλά αν ανατρέξετε στην κρίση της Ανατολικής Αττικής, θα δείτε ότι η Κυβέρνηση έμεινε μόνη της και ο Υπουργός Περιβάλλοντος, Χωροταξίας και Δημοσίων 'Εργων δεν στηρίχθηκε και η Ανατολική Αττική έχασε τους πόρους που είχαν διασφαλισθεί- δεν τα έχασε η Ελλάδα, σε κάποια άλλη περιοχή πήγαν- και σήμερα ακόμα συμβιώνει και συνυπάρχει ο κάθε δήμαρχος και ο κάθε κοινοτάρχης με τα δημοτικά και νομαρχιακά συμβούλια και οι πολίτες με είκοσι βόμβες στην περιοχή. Και δεν φταίει το Υπουργείο και εγώ προσωπικά. Εγώ αναλαμβάνω τις ευθύνες μου όταν έχω ευθύνες. 'Οταν όμως αγωνίζομαι από το πρωί μέχρι το βράδυ να δοθούν λύσεις οικολογικά αποδεκτές, φιλικές προς το περιβάλλον και τεχνολογικά σύγχρονες, δεν μπορώ να αναλάβω καμία ευθύνη, γιατί δεν έχω ευθύνη.
Και πώς είναι δυνατόν να προχωρούμε τα προγράμματα εναλλακτικής διαχείρισης σε σαράντα νομούς και σε σαράντα πόλεις και να αρνούνται ορισμένες άλλες; Αυτό ας υπάρχει ως ερώτημα και να το απαντήσετε.
Ο εκπρόσωπος του Κομμουνιστικού Κόμματος έθεσε ένα θέμα για τη λίμνη Κορώνη. Σας πληροφορώ, κύριε συνάδελφε, ότι έχει διασφαλισθεί η χρηματοδότηση από το Ταμείο Συνοχής...
ΠΡΟΕΔΡΕΥΩΝ (Παναγιώτης Σγουρίδης): Αυτά ας τα ρωτήσουν σε επερώτηση, κύριε Υπουργέ, δεν είναι στο νομοσχέδιο.
ΑΓΓΕΛΟΣ ΤΖΕΚΗΣ: 'Οχι είναι εδώ, για τα σκουπίδια.
ΠΡΟΕΔΡΕΥΩΝ (Παναγιώτης Σγουρίδης): Κάντε επερώτηση για το περιβάλλον. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για την περίπτωση του υπευθύνου της Υπηρεσίας Δημοσίων 'Εργων στη δυτική Ελλάδα και ο κ. Κεδίκογλου και ο κ. Τρυφωνίδης έκαναν ορισμένες αναφορές. Θα τις εξετάσω, αλλά οφείλω να σας πω ότι κανένας διευθυντής μιας διοικητικής υπηρεσιακής μονάδας, μιας ειδικής υπηρεσίας δημοσίων έργων και κανένας τμηματάρχης και κανένας υπάλληλος δεν έχει το δικαίωμα να κρατά έγγραφα ή αιτήματα για αιτήσεις θεραπείας των εργοληπτών, τα οποία όφειλε ή οφείλει να τα διαβιβάσει και να κριθούν καταλλήλως απο τα αρμόδια όργανα, όπως προβλέπει ο νόμος. Θα το εξετάσω αυτό.
ΒΑΣΙΛΗΣ ΚΕΔΙΚΟΓΛΟΥ: Μας καλύψατε πλήρως, κύριε Υπουργέ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) ΠΡΟΕΔΡΕΥΩΝ (Παναγιώτης Σγουρίδης): Τελειώνετε, κύριε Υπουργέ. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνοντας, θα ήθελα να χαιρετίσω για μια ακόμη φορά τη σύμπνοια, τη συνεργασία και την ομοφωνία. Δεν θα ήθελα να θεωρεί ο κ. Τσιτουρίδης ότι η ομιλία μου, η πρώτη ή η δεύτερη, διακατέχεται από οριοθετήσεις κομματικές ή πολιτικές ή από διάθεση διαχωριστικών γραμμών ή από επιλεκτική μνήμη. Είπα αυτά που είπα για να αναδείξω το πρόβλημα, για να περιγράψω τις λύσεις και βεβαίως, για να απαιτήσω την μεγαλύτερη δυνατή πολιτική και κοινωνική συναίνεση, για να δοθούν λύσεις διαχρονικές, λύσεις λυτρωτικές, λύσεις ολοκληρωμένες και εναλλακτικές στη διαχείριση των απορριμμάτων.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιτουρίδης έχει το λόγο. 
ΣΑΒΒΑΣ ΤΣΙΤΟΥΡΙΔΗΣ: Να επισημάνω ότι είναι καλύτερα να συμφωνούμε διαφωνώντας παρά να διαφωνούμε συμφωνώντας στο τέλος, όπως κάνετε στο ΠΑ.ΣΟ.Κ.
Επειδή ο κύριος Υπουργός ανεφέρθη σε προηγούμενη διαχείριση, η οποία ήταν τριτοκοσμική και τώρα πάνε καλά, εξελίσσεται ο κόσμος, κύριε Υπουργέ. Τα παλιά χρόνια δεν υπήρχαν κοινοτικά πλαίσια στήριξης, δεν είχε μπει η πολιτική περιβάλλοντος και διαχείρισης των απορριμμάτων στον πυρήνα του προβληματισμού της κοινωνίας μας ή των κοινοτικών πολιτικών. Είναι σαν να μου λέτε ότι πριν απο εκατό χρόνια πηγαίναμε με τον αραμπά και τώρα πηγαίνουμε με το αυτοκίνητο. Δεν είναι επιχείρημα αυτό. Είναι σαν να μου λέτε ότι πριν δέκα χρόνια δεν υπήρχαν αερόσακοι στα αυτοκίνητα και τώρα υπάρχουν. Εξελίσσεται και η κοινωνία και η τεχνολογία και οι απαιτήσεις των καιρών μας.
Και επειδή αναφερθήκατε και στην κυρία Βάλστρομ, στην πρόσφατη επίσκεψή της η αρμοδία Επίτροπος, εξ όσων κατανοήσαμε και από δημοσιεύματα τα οποία διαβάσαμε, διεπιστώθη κατά την επίσκεψη αυτή ότι ένα σημαντικό θέμα που αναδείχθηκε και ως θέμα τριβής ανάμεσα στη δική μας πολιτική και στην κοινοτική πολιτική είναι και το ζήτημα της διαχείρισης. 'Αρα, λοιπόν, η κ. Βάλστρομ δεν ήταν και τόσο ενθουσιασμένη. Το λέω γιατί αναφερθήκατε σ' αυτήν.
Θα ξαναπώ όμως, για να κάνω μία συγκεκριμένη πρόταση, ότι είναι πολύ σημαντικό να συμφωνήσουμε και να συμφωνήσετε και να αποδεχθείτε ότι η ευθύνη της πολιτείας στα θέματα της διαχείρισης των απορριμμάτων έναντι και των πολιτών και των κοινοτικών και διεθνών υποχρεώσεών μας είναι ενιαία και συνολική και δεν μπορεί να διακρίνεται κατά την Κυβέρνηση ανάμεσα στην ευθύνη της κεντρικής διοίκησης και της Τοπικής Αυτοδιοίκησης.
BAΣΙΛΗΣ ΚΕΔΙΚΟΓΛΟΥ: Δεν είναι ανεξάρτητα...; 
ΣΑΒΒΑΣ ΤΣΙΤΟΥΡΙΔΗΣ: Ενιαία είναι η ευθύνη. Και έναντι των πολιτών και έναντι των διεθνών υποχρεώσεων της χώρας, είναι ενιαία, κύριε συνάδελφε. Και αν δεν υπάρχουν και στελέχη στη Νομαρχιακή Αυτοδιοίκηση για να μπορέσουν να επιτηρήσουν, να επιβλέψουν...
ΒΑΣΙΛΗΣ ΚΕΔΙΚΟΓΛΟΥ: Για την εποπτεία μάλιστα.
ΣΑΒΒΑΣ ΤΣΙΤΟΥΡΙΔΗΣ: ...για να εποπτεύσουν τη λειτουργία των ΧΥΤΑ, των βιολογικών καθαρισμών, συμφωνήστε με την κ. Βάσω Παπανδρέου για το τι πρέπει να κάνει για τη Νομαρχιακή Αυτοδιοίκηση και πως πρέπει να στελεχωθεί. Εξ όσων κατενόησα, όλοι μαζί, εσείς στο ΠΑ.ΣΟ.Κ., να συμφωνήσετε και στο θέμα αυτό.
Και επειδή αναφερθήκατε και στα ολυμπιακά έργα, δεν είναι βέβαια του παρόντος και της αποψινής συνεδρίασης, αλλά ανησυχούμε όταν σας βλέπουμε να βγαίνετε απο τον κ. Σημίτη χαμογελώντας με την Επιτροπή Ολυμπιακών Αγώνων, να διαβεβαιώνετε ότι όλα καλά πάνε και τα βρήκατε, και την άλλη μέρα να υβρίζεσθε με την Επιτροπή Ολυμπιακών Αγώνων στα ραδιόφωνα και να παραιτούνται στελέχη της. Τότε ανησυχούμε.
ΠΡΟΕΔΡΕΥΩΝ (Παναγιώτης Σγουρίδης): Επί του νομοσχεδίου. Γι' αυτό ανησυχείτε; 
ΣΑΒΒΑΣ ΤΣΙΤΟΥΡΙΔΗΣ: Επί του νομοσχεδιου, λοιπόν, θα κάνω μία πρόταση, κύριε Υπουργέ. Είδατε ότι εδώ απόψε ομοφωνήσαμε. 'Ηρθαμε και κυρώσαμε μία δική σας υπουργική απόφαση. Επειδή, λοιπόν, τα θέματα της διαχείρισης απορριμμάτων είναι θέματα όζοντα", υπάρχουν συμφέροντα, υπάρχουν οι τοπικές κλίμακες και όσο πιο κοντά βρίσκεται η απόφαση στην κοινωνία, δηλαδή στο δήμαρχο, στο νομάρχη, είδαμε ότι τόσο μεγαλύτερες είναι οι δυσκολίες να συμφωνήσουμε.
Από τη στιγμή που κυρώνουμε ομοφώνως μία πράξη δική σας δείτε το -πρόταση είναι αυτή- μήπως η Τοπική Αυτοδιοίκηση θα μπορούσε να έχει το σχεδιασμό, μήπως η Τοπική Αυτοδιοίκηση θα μπορεί να γνωμοδοτεί, αλλά όταν δεν παίρνει αποφάσεις -προβλέπεται εξάλλου από το ισχύον νομοθετικό πλαίσιο- δεν μπορείτε να κρύβεσθε ως Κυβέρνηση πίσω από δεν ξέρω τι σκοπιμότητες και επί πολλά χρόνια να μη λύνονται τα ζητήματα. 'Οταν δεν παίρνει αποφάσεις, τολμήστε να πάρει την απόφαση ο περιφερειάρχης. Δεν μπορούν να περιμένουν αυτά τα θέματα. Αφού συμφωνούμε απόψε εδώ σε μια δική σας πράξη, κατά μείζονα λόγο νομίζω ότι θα συμφωνήσουμε και ως πολιτικές δυνάμεις ότι όταν δεν αναλαμβάνει την ευθύνη της η Τοπική Αυτοδιοίκηση, κάποια στιγμή θα την αναλάβει επιτέλους η πολιτεία. Αυτή είναι η πρότασή μας και δείτε την πάρα πολύ σοβαρά διότι...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Το λέει η νομοθεσία, κύριε συνάδελφε.
ΣΑΒΒΑΣ ΤΣΙΤΟΥΡΙΔΗΣ: Τα λέει η νομοθεσία, αλλά δεν την εφαρμόζετε τόσα χρόνια. Θα σας πω γιατί το λέω αυτό...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο περιφερειάρχης μπορεί να παρεμβαίνει και να λαμβάνει αποφάσεις.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, μην κάνετε διάλογο σας παρακαλώ.
ΣΑΒΒΑΣ ΤΣΙΤΟΥΡΙΔΗΣ: Επειδή εκκρεμούν ακόμα σχεδιασμοί και επειδή οι σχεδιασμοί έχουν δύο φάσεις, πρώτον στη νομαρχία και δεύτερον μπορεί να πάμε και παρακάτω σε συνδέσμους, σε δήμους, θα κάνουμε και δέκα χρόνια ακόμα να απολήξουμε σε όλους τους επιμέρους σχεδιασμούς.
Και θα ήθελα -τελειώνω με αυτό- κύριε Πρόεδρε, επειδή είσθε ειδικός κύριε Λαλιώτη, στο να κάνετε προβλέψεις για τα χρονοδιαγράμματα, να μας κάνετε και μία πρόβλεψη πότε θα ολοκληρωθεί η εκτέλεση των έργων κατ'εσάς για να γραφεί και στα Πρακτικά, για να μπορέσουμε να κρίνουμε και τις προβλέψεις σας.
Ευχαριστώ.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Νομίζω ότι, μετά τη δευτερολογία του κυρίου Υπουργού, ο κ. Τσιτουρίδης τουλάχιστον θα έπρεπε να έχει άλλο τόνο στην τοποθέτησή του. Και αυτό γιατί ο Υπουργός αναφέρθηκε στη διαχρονικότητα των προβλημάτων. Αυτά δεν γεννήθηκαν σήμερα ή σήμερα δεν είμαστε εμείς που δίνουμε τις μαγικές λύσεις. Τα προβλήματα έρχονται από παλιά. Προσπάθειες έγιναν αλλά δεν υπήρχαν πόροι, δεν υπήρχε σχέδιο. Τα τελευταία χρόνια όμως τα κρίσιμα αυτά δεδομένα τα διαθέτουμε. Διαθέτουμε πόρους και σχέδιο, αλλά και τη βούληση. Η συζήτηση στη Βουλή, η ομοφωνία στην ψήφιση του νομοσχεδίου δείχνει ότι και το σύνολο του πολιτικού κόσμου διακρίνεται για την ωριμότητά του.
Νομίζω ότι αυτό πρέπει να κρατήσουμε και όχι αν τις τρισήμισι χιλιάδες ανεξέλεγκτες χωματερές, επικίνδυνες για τη δημόσια υγεία και όχι μόνο κάθε περιφέρειας, τις κατέγραψε η μελέτη του ΥΠΕΧΩΔΕ ή τις καταγραφει καθημερινά η κοινή γνώμη βιώνοντας τα προβλήματα που δημιουργούν. Νομίζω ότι πρέπει, να φύγουμε από αυτήν τη λογική. Αδικούμε τη σημερινή συνεδρίαση αν μείνουμε σε αυτό το πνεύμα της αντιπαράθεσης. Βεβαίως, αγαπητέ συνάδελφε, εκπρόσωπε της Αξιωματικής Αντιπολίτευσης η πολιτεία είναι ενιαία με τη συνταγματική έννοια γιατί τμήματά της είναι και η κεντρική διοίκηση και η Νομαρχιακή και η Τοπική Αυτοδιοίκηση. 'Ομως και πάλι όπως από το Σύνταγμα απορρέει κάθε βάθρο και κάθε κλίμακα στην πυραμίδα της πολιτείας έχει τις δικές της διακριτές και αποκλειστικές αρμοδιότητες. Και μάλιστα, στη συζήτηση που γίνεται τώρα στην Επιτροπή για την Αναθεώρηση του Συντάγματος προικοδοτούμε με ακόμα περισσότερες αρμοδιότητες και μάλιστα αποκλειστικές αρμοδιότητες την Τοπική και Νομαρχιακή Αυτοδιοίκηση.
Και με αυτήν την έννοια δεν μπορεί η κεντρική διοίκηση να είναι υπεύθυνη για κάθε πράξη ή κάθε έλλειμμα πράξης και δράσης της Τοπικής Αυτοδιοίκησης. 'Ομως, ο πολιτικός κόσμος γιατί και η Τοπική και η Νομαρχιακή Αυτοδιοίκηση είναι τμήμα του πολιτικού κόσμου, έχει σίγουρα συνολικά την ευθύνη. Η χώρα συνολικά εκτίθεται και δεν εκτίθεται ο Δήμος Ακρωτηρίου Χανίων ή άλλος δήμος του Νομού Ηλείας ή της Θεσσαλονίκης. Η χώρα μας εκτίθεται διεθνώς και πολύ περισσότερο δεν της επιτρέπεται να αξιοποιήσει τα συγκριτικά της πλεονεκτήματα για να προχωρήσει σε ένα δρόμο ανάπτυξης και ευημερίας που όλοι επιθυμούμε και που τα τελευταία χρονια τόσες προσπάθειες με σημαντικά αποτελέσματα έχουμε.
Με αυτήν την έννοια κλείνοντας θα ήθελα να πω ότι σήμερα δεν μπορεί ο Υπουργός Περιβάλλοντος κάνοντας και λίγο τον προφήτη να πει ότι στο σωτήριο έτος 2004 ή 2006 πόσοι ΧΥΤΑ ή πόσοι βιολογικοί καθαρισμοί θα έχουν ολοκληρωθεί. Σίγουρα όμως αυτό που πρέπει να αναγνωρίσουμε όλοι, αγαπητέ συνάδελφε της Νέας Δημοκρατίας, είναι ότι τώρα υπάρχει και βούληση και σχέδιο και πόροι και ένα έργο πίσω, το οποίο βεβαίως δεν έχει καλύψει το σύνολο των προβλημάτων. Μέρος έχει καλύψει, αλλά μπροστά μας έχουμε λαμπρό πεδίο μιας δημιουργικής δράσης για όλους μας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, θα ήθελα...
ΠΡΟΕΔΡΕΥΩΝ (Παναγιώτης Σγουρίδης): Τι θέλετε, κύριε Υπουργέ; 
ΣΑΒΒΑΣ ΤΣΙΤΟΥΡΙΔΗΣ: Να κάνει πρόβλεψη.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στη Διαρκή Επιτροπή θα το συζητήσουμε...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, στα άρθρα θα γίνει τροποποίηση. Θα ψηφίσουμε την αρχή τώρα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, στη Διαρκή Επιτροπή Οικονομικών και Κοινωνικών Υποθέσεων θα κάνουμε τη συζήτηση για το τι χρειάζεται και απαιτείται μία πρόταση ενός νομού ή ενός δήμου να επιλεγεί και να ενταχθεί στο Ταμείο Συνοχής ή στα άλλα προγράμματα εθνικά, περιφερειακά προγράμματα περιβάλλοντος.
Θα ήθελα να σας πω ότι έχουμε ενημερώσει πολλές φορές τους φορείς της Νομαρχιακής και της Τοπικής Αυτοδιοίκησης ότι εκτός από την ολοκλήρωση των μελετών πρέπει να έχουν προβεί και στην προέγκριση της χωροθέτησης, να έχουν εγκρίνει και περιβαλλοντικούς όρους, αλλά και να έχουν επεξεργασθεί τα τεχνικά δελτία, έτσι ώστε να αξιολογηθούν οι προτάσεις τους, να θεωρηθούν επιλέξιμες και να ενταχθούν σε χρηματοδοτικές δράσεις με διασφαλισμένους πόρους.
Τελειώνω, κύριε Πρόεδρε, λέγοντας ότι αυτήν τη στιγμή βρίσκονται σε εξέλιξη αυτές οι προτάσεις των νομαρχιών και των δήμων ή των αναπτυξιακών συνδέσμων.
Μία άλλη απάντηση σε αυτό που έθεσε και είναι καίριας σημασίας ο κ. Τσιτουρίδης για το αν οι δήμοι ή οι νομαρχίες έχουν επιστημονικό προσωπικό ή υπαλλήλους.
Είναι γνωστό ότι η διαχείριση των απορριμμάτων, όπως και η διαχείριση των βιολογικών καθαρισμών, γίνεται από ανεξάρτητους διαχειριστικούς φορείς που αποτελούν συνδέσμους ή αναπτυξιακές επιτροπές των δήμων ή των νομαρχιών. Αυτοί οι διαχειριστικοί φορείς έχουν προϋπολογισμό δικό τους και μπορούν να προσλαμβάνουν υπαλλήλους επιστήμονες, μπορούν να κάνουν συμβάσεις με επιστήμονες, με το Τεχνικό Επιμελητήριο ή με τα πανεπιστήμια έτσι ώστε να μπορούν να προβαίνουν σε ελέγχους όλων αυτών των υποδομών. 'Εχουν τη δυνατότητα και έχουν και τους πόρους.
Σε κάθε περίπτωση συμφωνώ μαζί σας ότι η Νομαρχιακή Αυτοδιοίκηση όπως και οι περιφερειακές δομές, οι γενικές γραμματείες της περιφέρειας, χρειάζονται ενίσχυση από εξειδικευμένο επιστημονικό προσωπικό με αιχμή τη γνώση τους για προβλήματα περιβάλλοντος, έτσι ώστε να έχουμε επαρκή μηχανισμό ελέγχου. Το ίδιο πρόβλημα και τις ίδιες ελλείψεις και αδυναμίες έχουμε και σε κεντρικό επίπεδο και γι'αυτό υπάρχει μία γόνιμη συζήτηση με το Υπουργείο Εσωτερικών, έτσι ώστε να επιταχυνθούν ορισμένες διαδικασίες προσλήψεων αυτού του εξειδικευμένου προσωπικού σε νομαρχιακό, δημοτικό, περιφερειακό ή κεντρικό επίπεδο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Για το συγκεκριμένο έργο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας είπα ότι...
ΠΡΟΕΔΡΕΥΩΝ (Παναγιώτης Σγουρίδης): Μα, τι να πω τώρα; Μα, για το συγκεκριμένο έργο έχει απαντήσει ο κύριος Υπουργός.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...για το συγκεκριμένο έργο την επιτροπή της διαχείρισης την έχει η Διαδημοτική Επιτροπή Διαχείρισης Απορριμμάτων και της ΣΑΑ Χανίων, η οποία λειτουργεί εδώ και πάρα πολλά χρόνια.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων "Κύρωση της από 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής Ταφής Απορριμμάτων και Μονάδας Συμπίεσης, Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Ν. Χανίων" (ΦΕΚ 152Α'/30-6-2000)".
Ερωτάται το Σώμα: Γίνεται δεκτό το νομοσχέδιο επί της αρχής; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση της από 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής Ταφής Απορριμμάτων και Μονάδας Συμπίεσης, Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Ν. Χανίων" (ΦΕΚ 152Α'/30-6-2000)" έγινε δεκτό ομοφώνως επί της αρχής.
Εισερχόμαστε στην ψήφιση των άρθρων ένα προς ένα.
Ερωτάται το Σώμα: Γίνεται δεκτό το άρθρο πρώτο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό ομοφώνως.
Το άρθρο δεύτερο τροποποιείται και γίνεται: "Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβέρνησης". Ερωτάται το Σώμα: Γίνεται δεκτό το άρθρο δεύτερο, όπως τροποποιήθηκε; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το άρθρο δεύτερο έγινε δεκτό ομοφώνως, όπως τροποποιήθηκε.
Ερωτάται το Σώμα: Γίνεται δεκτό το νομοσχέδιο και στο σύνολο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων έγινε δεκτό ομοφώνως και στο σύνολο.
Συνεπώς το νομοσχέδιο του Υπουργείο Περιβάλλοντος, Χωροταξίας και Δημοσίων 'Εργων: "Κύρωση της από 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής ταφής Απορριμμάτων και Μονάδας Συμπίεσης Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Ν. Χανίων" (ΦΕΚ 152 Α'/30.6.2000)" έγινε δεκτό ομοφώνως σε μόνη συζήτηση, επί της αρχής, των άρθρων και του συνόλου και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 11.05' λύεται η συνεδρίαση για αύριο ημέρα Πέμπτη 19 Οκτωβρίου 2000 και ώρα 10.00' με αντικείμενο εργασιών του Σώματος: α) κοινοβουλευτικό έλεγχος, συζήτηση επικαίρων ερωτήσεων και β) νομοθετική εργασία: Οικονομική Διαχείριση Βουλής: α) Μόνη συζήτηση και έγκριση του Απολογισμού δαπανών της Βουλής για το οικονομικό έτος 1999, β) Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 2001, σύμφωνα με τη συμπληρωματική ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

