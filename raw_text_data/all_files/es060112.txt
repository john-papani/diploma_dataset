ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΞΑ’

Πέμπτη 12 Ιανουαρίου 2006


Α. ΕΙΔΙΚΑ ΘΕΜΑΤΑ
1. ‘Αδεια απουσίας των Βουλευτών κ.κ Κ. Σπηλιόπουλου, κ. Δ. Γεωργακόπουλου, Θ. Τζάκρη, Δ. Ρέππα, Γ. Φλωρίδη, Σ. Ράπτη και Δ. Ανδρουλάκη, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Χαλανδρίου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 13 Ιανουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Απασχόλησης και Κοινωνικής Προστασίας:
i) σχετικά με την επαναπρόσληψη των απολυμένων του Οργανισμού Λιμένος Θεσσαλονίκης, σελ.
ii) σχετικά με την επαναπρόσληψη των απολυθέντων στην Εταιρεία Γεώργιος Κούκιας και ΣΙΑ Ο.Ε. που δραστηριοποιείται στις εγκαταστάσεις του Δημοσιογραφικού Οργανισμού Λαμπράκη στη Θήβα, σελ.
iii) σχετικά με τις απολύσεις εργαζομένων στο Νομό Βοιωτίας, σελ.
β) Προς τον Υπουργό Πολιτισμού σχετικά με την λειτουργία του Μουσείου της Αρχαίας ‘Ηλιδας, σελ
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την αδειοδότηση «πυρηνελαιουργείου» στο νομό Ηρακλείου κ.λπ., σελ.
δ) Προς τον Υπουργό Εθνικής Παιδείας και Θρησκευμάτων σχετικά με το πρόγραμμα αντισεισμικής θωράκισης των σχολικών κτιρίων κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Σχεδίων Νόμων:
α) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ‘Αμυνας, Περιβάλλοντος, Χωροταξίας και Δημοσίων ‘Εργων, Υγείας και Κοινωνικής Αλληλεγγύης και Δημόσιας Τάξης κατέθεσαν σχέδιο νόμου: «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών», σελ.
β) Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου: «Κατανόηση για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου», σελ.
2. Συζήτηση επί των άρθρων και των τροπολογιών του σχεδίου νόμου του Υπουργείου Εθνικής Παιδείας και Θρησκευμάτων: «Δομή και λειτουργία της Εκκλησιαστικής Εκπαίδευσης», σελ.
3. Κατάθεση Εκθέσεως Διαρκούς Επιτροπής:
Η Διαρκής Επιτροπή Κοινωνικών Υποθέσεων καταθέτει την έκθεσή της το σχέδιο νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΚΑΛΟΓΙΑΝΝΗΣ Σ.,σελ.
ΚΑΛΟΣ Γ., σελ.
ΚΟΝΤΟΓΙΑΝΝΗΣ Γ., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΣΤΡΑΤΑΚΗΣ Ε., σελ.
ΤΑΤΟΥΛΗΣ Π., σελ.
ΤΣΙΟΓΚΑΣ Δ., σελ.
ΧΟΥΡΜΟΥΖΙΑΔΗΣ Γ., σελ.

Β. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΔΗΜΑΡΑΣ Ι., σελ.
ΚΑΙΣΕΡΛΗΣ Κ., σελ.
ΚΑΚΛΑΜΑΝΗΣ Α., σελ.
ΚΑΛΟΣ Γ., σελ.
ΛΕΒΕΝΤΗΣ Α., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΡΑΠΤΗ Σ., σελ.
ΣΓΟΥΡΙΔΗΣ Π., σελ.
ΤΣΑΛΙΔΗΣ Φ., σελ.
ΦΟΥΣΑΣ Α., σελ.
ΧΟΥΡΜΟΥΖΙΑΔΗΣ Γ., σελ.
     ΠΡΑΚΤΙΚΑ ΒΟΥΛΗΣ
     ΙΑ’ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΞΑ΄
     Πέμπτη 12 Ιανουαρίου 2006
     Αθήνα, σήμερα στις 12 Ιανουαρίου 2006, ημέρα Πέμπτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κύριες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     Ανακοινώνονται προς το Σώμα από τον κ. Γεώργιο Κοντογιάννη, Βουλευτή Ηλείας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με  Σακχαρώδη Διαβήτη ζητεί να ανασταλεί η απόφαση του ΟΓΑ να μειώσει τις παροχές αναλωσίμων υλικών στους διαβητικούς ασφαλισμένους του.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ιερά Κοινότης του Αγίου Όρους ζητεί να παραμείνει σε ισχύ η απαλλαγή των Αγιορειτών μοναχών από την υποχρέωση στράτευσης.
     3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρόεδρος του τοπικού Συμβουλίου του Δημοτικού Διαμερίσματος Αρχανίου του Δήμου Μακρακώμης ζητεί την κλιμακωτή φορολόγηση των παραγομένων και πωλουμένων ποσοτήτων λεπτοκομμένου καπνού.
     4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία  ελαιοκαλλιεργητές της περιοχής Στυλίδας Φθιώτιδας ζητούν να ενταχθούν στις κοινοτικές ενισχύσεις του ελαιολάδου.
     5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Πρόεδρος της Κοινότητας Τυμφρηστού Φθιώτιδας ζητεί χρηματοδότηση για τη βελτίωση κοινοτικού δρόμου.
     6) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία η Ένωση Συνταξιούχων ΙΚΑ Νομού Καρδίτσας ζητεί να καλυφθούν οι ελλείψεις με ιατρικό προσωπικό του ΙΚΑ Καρδίτσας.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Ομοσπονδία Κινητικά Αναπήρων ζητεί φορολογικές ελαφρύνσεις για τα άτομα με κινητικές αναπηρίες.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας το οποίο καταγγέλλει  πως ο χώρος των πρώην παιδικών κατασκηνώσεων του ΠΙΚΠΑ στην παραλία των Πατρών Αχαΐας, έχει μετατραπεί σε στέκι ναρκομανών.   
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας στο οποίο καταγγέλλεται η εξαφάνιση δύο μεγάλων καμπάνων από τον Ιερό Ναό της Ευαγγελίστριας στο Φανάρι.  
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ένωση περιοδευόντων πωλητών «Ο ΕΡΜΗΣ» ζητεί τη λήψη μέτρων στήριξης του προέδρου κ. Ιωάννη Αμοργιανού ο οποίος αντιμετωπίζει σοβαρά προβλήματα υγείας.  
     11) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Μήλου ζητεί τη αύξηση των ακτοπλοϊκών δρομολογίων για τα νησιά των  Κυκλάδων.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1766/5-9-05 ερώτηση των Βουλευτών κυρίων Αντωνίου Σκυλλάκου, Γεωργίου Χουρμουζιάδη και Παναγιώτη Κοσιώνη δόθηκε με το υπ’ αριθμ. 88140/ΙΗ/26-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1766/5-9-2005 την οποία κατέθεσαν οι Βουλευτές κ. κ. Αντ. Σκυλλάκος, Γ. Χουρμουζιάδης και Παν. Κοσιώνης και η οποία αναφέρεται στη λειτουργία των Κέντρων Διάγνωσης και Υποστήριξης (Κ.Δ.Α.Υ.) και στις σχολικές Μονάδες Ειδικής Αγωγής (Σ.Μ.Ε.Α.), και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠ.Ε.Π.Θ. είναι ιδιαίτερα ευαισθητοποιημένο σε θέματα εκπαίδευσης όλων των Ελληνοπαίδων και έχει συντελέσει στη διαμόρφωση νέων και σύγχρονων αντιλήψεων για την εκπαίδευση των ατόμων με ειδικές εκπαιδευτικές ανάγκες, χωρίς αποκλεισμούς και εξαιρέσεις, παρεμβαίνoντας άμεσα και ουσιαστικά ακόμη και σε μεμονωμένες επιπτώσεις.
     Με σχέδιο νόμου που προωθείται στη Βουλή τα Κέντρα Διάγνωσης, Αξιολόγησης και Υποστήριξης (Κ.Δ.Α.Υ.) αναβαθμίζονται για να επιτελέσουν ουσιαστικό υποστηρικτικό λόγο σε ολόκληρη την εκπαιδευτική κοινότητα και να μην περιορίζονται μόνο στην ανάγνωση και αξιολόγηση.
     Το YΠ.Ε.Π.Θ. έχει ως στόχο να λειτουργήσουν όλα τα Κ.Δ.Α.Υ. χωρίς προβλήματα. Στο πλαίσιο αυτό καθιερώθηκε για πρώτη φορά ο θεσμός της αναπλήρωσης του Ειδικού Εκπαιδευτικού Προσωπικού (ΕΕΠ) και Ειδικού Βοηθητικού Προσωπικού (ΕΒΠ) για τις κενές η «κενούμενες» θέσεις. Όσον αφορά στο μόνιμο προσωπικό, βρίσκεται σε εξέλιξη διαγωνισμός για πρόσληψη 120 μελών ΕΕΠ και ΕΒΠ.
     Η οικονομική στήριξη για τη λειτουργία των Κ.Δ.Α.Υ. ανήκει στην αρμοδιότητα των νομαρχιακών αυτοδιοικήσεων. Παρόλα αυτά, το ΥΠ.Ε.Π.Θ. μέσω προγραμμάτων του ΠΕΑΕΚ προβαίνει στον πλήρη εξοπλισμό όλων των Κ.Δ.Α.Υ., ενώ παράλληλα έχει χρηματοδοτήσει και χρηματοδοτεί τα Κ.Δ.Α.Υ. για την κάλυψη εκτάκτων αναγκών τους.
     Το θέμα του ωραρίου του προσωπικού που υπηρετεί στα Κ.Δ.Α.Υ., ρυθμίζεται στην τροποποίηση του κανονισμού της λειτουργίας τους, για την οποία ήδη η αρμόδια Δ/νση Ειδικής Αγωγής του ΥΠ.Ε.Π.Θ. βρίσκεται σε διάλογο με όλους τους ενδιαφερόμενους.
     Τέλος για τις μεταθέσεις του ΕΕΠ και του ΕΒΠ, σας γνωρίζουμε ότι στο σχέδιο νόμου που προωθείται, προβλέπεται αλλαγή του σχετικού Π.Δ.
     Ο Υφυπουργός
     ΓΕΩΡΓΙΟΣ ΚΑΛΟΣ»
     2. Στην με αριθμό 1100/9-8-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 48229/27-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης σχετικά με το αντικείμενο του θέματος και μετά από σχετικά έγγραφα της Περιφέρειας Θεσσαλίας και της Ν. Α. Λάρισας, σας πληροφορούμε τα εξής:
     Η Περιφέρεια Θεσσαλίας συνέστησε κλιμάκιο αποτελούμενο από τον Προϊστάμενο της ΤΥΔK Ν. Λαρίσσης και τον εκπρόσωπο της Δ/νσης Πολιτικής Προστασίας, το οποίο μετέβη στο Δ.Δ. Τσαριτσάνης του Δήμου Ελασσόνας και προέβη στην καταγραφή και αποτίμηση των ζημιών στις υποδομές τόσο μέσα στην Τσαριτσάνη (γεφύρια, δρόμοι κλπ) όσο και έξω από αυτή (αγροτικοί δρόμοι κλπ).
     Η Ν.Α. Λάρισας συνέστησε τριμελή επιτροπή από υπαλλήλους της η οποία μετέβη στο Δ.Δ. Τσαριτσάνης για την καταγραφή και εκτίμηση των ζημιών την οικοσκευή σε σαράντα (40) κατοικίες. Ο έλεγχος αυτός ολοκληρώθηκε και απομένει η έκδοση των σχετικών αποφάσεων για την οικονομική κάλυψη των ζημιών. Επίσης άλλη τριμελής επιτροπή, αποτελούμενη και αυτή από υπαλλήλους της Ν.Α. Λάρισας είχε σαν έργο την καταγραφή των ζημιών που ολοκληρώθηκε την 9η-Ι0η Αυγούστου. Απομένει για το σκόπό αυτό, να υπολογιστεί το συνολικό και το επί μέρους κόστος της ζημιάς που υπέστη κάθε επιχείρηση, προκειμένου να σταλούν στο ΥΠΕΧΩΔΕ για τις περαιτέρω προβλεπόμενες ενέργειες.
     Τέλος, σας. πληροφορούμε ότι το YΠ.EΣ.Δ.Δ.Α., δεν έχει τη δυνατότητα χρηματοδότησης των ΟΤΑ Α΄ και Β΄ βαθμού σε περίπτωση εκτεταμένων ζημιών από θεομηνίες. Τα ποσά που διατίθενται είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
     Στα πλαίσια αυτών των δυνατοτήτων, το Υπουργείο χρηματοδότησε το Δήμο Ελασσόνας με το ποσό των 60.000 € το 2005 και θα εξετάσει την επιπρόσθετη χρηματοδότηση του εν λόγω Δήμου, σε συνάρτηση με τις ανάγκες των υπολοίπων Δήμων.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     3. Στην με αριθμό 2572/26-9-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 52579/18-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Φ. Κουβέλης, σχετικά με την απορρόφηση των Δημοτικών Επιχειρήσεων ΔΕΤΑΠ ΘΕΡΜΑΙ ΛΟΥΤΡΑΚΙ & ΔΕΠΑΛΠ ΟΜΗΡΟΣ από την ΑΤΕΚΛ, μετά από την αριθμ.114/2005 απόφαση του Δημοτικού Συμβουλίου Λουτρακίου-Περαχώρας, και την άσκηση προσφυγής στην Επιτροπή του άρθρου 7 του Ν.2839/2000, σας γνωρίζουμε τα εξής:
     Σύμφωνα με τις διατάξεις του άρθρου 102 του Συντάγματος, οι Οργανισμοί Τοπικής Αυτοδιοίκησης έχουν διοικητική και οικονομική αυτοτέλεια, το δε Κράτος ασκεί επ’ αυτών εποπτεία που συνίσταται αποκλειστικά σε έλεγχο νομιμότητας και δεν επιτρέπεται να εμποδίζει την πρωτοβουλία και την ελεύθερη δράση τους.
     Η λειτουργία της Επιτροπής του άρθρου 7 του Ν.2839/2000, όπως ισχύει, είναι ανεξάρτητη, οι δε πράξεις αυτής δεν προσβάλλονται ενώπιον του Υπουργού ΕΣΔΔΑ. Κατά των αποφάσεων της Επιτροπής αυτής χωρεί αίτηση ακυρώσεως ενώπιον του Συμβουλίου της Επικρατείας ή των αρμόδιων διοικητικών δικαστηρίων.
     Εξάλλου, σύμφωνα με τις διατάξεις του άρθρου 2 παρ. 6 της αριθμ.36156/14-11-2000 απόφασης της Υπουργού Εσωτερικών, Δημόσιας Διοίκησης και Αποκέντρωσης (ΦΕΚ Β' 1388) ορίζεται ότι« οι συνεδριάσεις της επιτροπής είναι μυστικές καθώς και ότι η επιτροπή μπορεί να καλέσει προς έκθεση των απόψεών τους ή παροχή πληροφοριών, εφόσον τούτο δεν διακωλύει τη λειτουργία της, τον προσφεύγοντα ή εκπρόσωπο των προσφευγόντων ή υπηρεσιακούς παράγοντες ή άλλα πρόσωπα που έχουν έννομο συμφέρον από την έκβαση της υπόθεσης, τα οποία αποχωρούν πριν την έναρξη της συζήτησης» .
     Σημειώνεται τέλος, ότι σύμφωνα με την αριθμ.691/2001 γνωμοδότηση της Ολομέλειας του Νομικού Συμβουλίου του Κράτους, η οποία έγινε αποδεκτή από τον Υφυπουργό Εσωτερικών, Δημόσιας Διοίκησης και Αποκέντρωσης, είναι κατά νόμο επιτρεπτή η μετατροπή αμιγούς δημοτικής επιχείρησης σε ανώνυμη εταιρεία με τη διεύρυνση του μετοχικού κεφαλαίου και τη συμμετοχή ιδιωτικών κεφαλαίων, σύμφωνα με τις διατάξεις των παραγράφων 1 και 6 του άρθρου 277 του Π.Δ. 410/1995(Δ.Κ..K.) και των άρθρων 1-5 του Ν.2166/1993, οι οποίες καθορίζουν και τις σχετικές διαδικασίες. Οι δε ασκούμενοι έλεγχοι επί των πράξεων της ανώνυμης εταιρίας που προκύπτει είναι αυτοί που προβλέπονται και ισχύουν για κάθε Α.Ε.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     4. Στην με αριθμό 2595/26-9-05 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 52625/18-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση, που κατέθεσε ο Βουλευτής κ. Ι. Παρασκευάς, αναφορικά με τις ενέργειες της Διοίκησης για το θέμα που αναφέρεται σε αυτή, όπως μας ενημέρωσε η Περιφέρεια Νοτίου Αιγαίου με έγγραφό της, σας γνωρίζουμε τα ακόλουθα:
     Η Περιφέρεια Νοτίου Αιγαίου, με το υπ' αριθμ. 13062/ 27.9.2005 έγγραφό της προς τον Εισαγγελέα Πρωτοδικών Ρόδου ζήτησε να ενημερωθεί εάν είχε διαταχθεί προκαταρκτική εξέταση για το θέμα που προέκυψε με τον κ. Μιχάλη Καφετζή, δημοτικό σύμβουλο Καλλιθέας Δωδεκανήσου.
     Μετά την ενημέρωση που είχε από την Εισαγγελία Πρωτοδικών Ρόδων, ότι είχε παραγγελθεί προκαταρτική εξέταση, η δε σχετική δικογραφία εκκρεμεί ενώπιον του Πταισματοδίκη Ρόδου, η Περιφέρεια Νοτίου Αιγαίου κάλεσε τον κ. Μιχάλη Καφετζή, δημοτικό σύμβουλο Καλλιθέας Νομού Δωδ/σου, σε απολογία για το πειθαρχικό παράπτωμα που του αποδίδεται.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     5. Στην με αριθμό 4770/21-11-2005 ερώτηση του Βουλευτή  κ. Ηλία Καλλιώρα δόθηκε με το υπ’ αριθμ. 309/16-12-2005 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 4770/2005 Ερώτηση, που κατατέθηκε στη Βουλή από το Βουλευτή κ. Η. Καλλιώρα, σχετικά με την οικονομική ενίσχυση των πρώην εργαζομένων στο «SOULlS ΑΒΕΕ», σας πληροφορούμε τα εξής:
     Με την με αριθμ. 3081/58/8-11-2005 Απόφαση του Διοικητικού Συμβουλίου (Δ.Σ.) του Οργανισμού Απασχόλησης Εργατικού Δυναμικού (Ο.Α.Ε.Δ.), εγκρίθηκε η αριθμ. 274/43/8-11-2005 Απόφαση της Επιτροπής Διαχείρισης του (ΜΕΚ), που αφορά υλοποίηση Ειδικού Προγράμματος Ολοκληρωμένης Παρέμβασης για τους απολυμένους της επιχείρησης «ΣΟΥΛΗΣ ΑΒΕΕ».
     Το πρόγραμμα περιλαμβάνει:
     Α) ΠΡΟΓΡΑΜΜΑ ΕΠΙΧΟΡΗΓΗΣΗΣ ΕΠΙΧΕΙΡΗΣΕΩΝ.
     Αφορά πρόγραμμα επιχορήγησης ιδιωτικών επιχειρήσεων για απασχόληση ανέργων ηλικίας 18 - 60 ετών.
     Το ποσό της επιχορήγησης για κάθε ημέρα πλήρους απασχόλησης για τους ανέργους που θα προσληφθούν με το πρόγραμμα, ανέρχεται σε 18,00 € ανά ημέρα.
     Η διάρκεια της επιχορήγησης για τις Μ.Μ.Ε. που εντάσσονται στο πρόγραμμα ορίζεται στους δεκαοκτώ (18) μήνες, για τις μεγαλύτερες επιχειρήσεις (άνω των 250 εργαζομένων) στους 24 μήνες.
     Μετά τη λήξη της επιχορήγησης οι επιχειρήσεις δεσμεύονται να διατηρήσουν το προσωπικό για έξη (6) μήνες ακόμα οι Μ.Μ.Ε. και για δώδεκα (12) μήνες οι μεγάλες.
     Β) ΚΑΤΑΡΤΙΣΗ ΠΡΟΓΡΑΜΜΑΤΟΣ ΕΠΙΧΟΡΗΓΗΣΗΣ ΝΕΩΝ ΕΛΕΥΘΕΡΩΝ ΕΠΑΓΓΕΛΜΑΤΙΩΝ.
     Το Πρόγραμμα αυτό αφορά την επιχορήγηση νέων ελευθέρων επαγγελματιών
     (Ν.Ε.Ε.) εξήντα (60) ανέργων ηλικίας 18 - 60 ετών.
     Στόχος του προγράμματος είναι η ενθάρρυνση, μέσω της οικονομικής ενίσχυσης, των ανέργων που αποφασίζουν να δημιουργήσουν τη δική τους μικρή επιχείρηση.
     Το ποσό της επιχορήγησης για κάθε νέο ελεύθερο επαγγελματία που υπάγεται στο πρόγραμμα αυτό καθορίζεται στα 12.000,00 €.
     Γ) ΕΚΤΑΚΤΗ ΟIΚΟΝΟΜIΚΗ ΕΝΙΣΧΥΣΗ.
     Την εφ' άπαξ οικονομική ενίσχυση του ποσού των χιλίων (1.000,00 €) για κάθε ένα από τους 225 πρώην μισθωτούς της επιχείρησης ΣΟΥΛΗΣ ΑΒΕΕ σύμφωνα με τη διάταξη της παρ. 3β του άρθρου 1 του ν. 2434/96.
     Το πιθανό κόστος της συνολικής δαπάνης θα ανέλθει σε 225.000,00 €.
     Επίσης, σας ενημερώνουμε ότι στις δράσεις του Ο.Α.Ε.Δ. παρατηρείται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης) στα πλαίσια των προσπαθειών του για την καταπολέμηση της ανεργίας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     6. Στην με αριθμό 4851/22-11-05 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. Φ90022/29368/5854/16-12-2005 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ' αριθμ. 4851/22-11-2005 ερώτηση της Βουλής η οποία κατετέθη από τους Βουλευτές κ.κ. Νίκο Γκατζή και Τάκη Τσιόγκα σχετικά με έλλειψη επισκέπτριας στο Σ.Π.Μ.Π. του ΙΚΑ-ΕΤΑΜ Ν.Ιωνίας Βόλου, σας γνωρίζουμε τα ακόλουθα, όπως μας πληροφόρησε το Ίδρυμα:
     Τα ιατρεία του ΙΚΑ-ΕΤΑΜ Ν.Ιωνίας Βόλου υπάγονται και στελεχώνονται από τη Νομαρχιακή Μονάδα Υγείας ΙΚΑ-ΕΤΑΜ Βόλου.
     Στη Νομαρχιακή Μονάδα Υγείας ΙΚΑ-ΕΤΑΜ Βόλου προβλέπονται συνολικά ενενήντα δύο (92) υγειονομικοί υπάλληλοι και υπηρετούν εξήντα οκτώ (68) υπάλληλοι, ειδικότερα στον κλάδο επισκεπτριών προβλέπονται συνολικά πέντε (5) και υπηρετούν δύο (2) εκ των οποίων η μία επιστρέφει από  την άδεια ανατροφής του τέκνου της-στις 18-2-06.
     Επίσης σας γνωρίζουμε ότι με τη ΔΙΠΠ/Φ.ΕΓΚΡ.7/389/οίκ.18587/26-09-2005 απόφαση της Επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε -μεταξύ άλλων- η πλήρωση 1705 κενών οργανικών θέσεων υγειονομικού προσωπικού στο ΙΚΑ-ΕΤΑΜ και το Ίδρυμα θα προβεί άμεσα στις απαραίτητες ενέργειες για την κάλυψη των αναγκών του.
     Όσον αφορά στην άμεση αντιμετώπιση της στελέχωσης της Μονάδας με υγειονομικό προσωπικό του κλάδου Επισκεπτριών, η Διοίκηση του Ιδρύματος θα προχωρήσει στη μετακίνηση προσωπικού από άλλη Μονάδα.
     Ο Υπουργός
     Π. ΠΑΝΑΓΙΩΤΟΠΟΥΛΟΣ»
     7. Στην με αριθμό 4878/23-11-2005 ερώτηση του Βουλευτή  κ. Εμμανουήλ Φραγκιαδουλάκη δόθηκε με το υπ’ αριθμ. Φ10050/28813/2115/16-12-2005 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
     «Σε απάντηση της παραπάνω σχετικής ερώτησης που κατατέθηκε στη Βουλή από τον Βουλευτή κ. Μ. Φραγκιαδουλάκη, σχετικά με Κυβερνητικές εξαγγελίες για αλλαγή του υπάρχοντος καθεστώτος ασφάλισης των εργαζομένων στις ΔΕΚΟ, μεταξύ των οποίων και της ΔΕΗ, επισημαίνουμε κατ' αρχήν ότι μέχρι σήμερα δεν υπήρξε καμία Κυβερνητική εξαγγελία για αλλαγή του καθεστώτος ασφάλισης των εργαζομένων στη ΔΕΗ.
     Το καθεστώς ασφάλισης των εργαζομένων στην ΔΕΗ προβλέπεται από τις διατάξεις του Καταστατικού του Οργανισμού Ασφάλισης Προσωπικού ΔΕΗ (ΟΑΠ-ΔΕΗ), όπως ισχύουν μετά τις γενικής ισχύος διατάξεις
     Ακόμη επισημαίνεται ότι ο Κλάδος κύριας σύνταξης του Οργανισμού Ασφάλισης Προσωπικού ΔΕΗ (ΟΑΠ-ΔΕΗ) δεν υπάγεται στο πλαίσιο των διατάξεων του άρθρου 5 του ν. 3029/02 από τις οποίες προβλέπεται ένταξη διαφόρων ασφαλιστικών φορέων στο ΙΚΑ-ΕΤΑΜ.
     Ο Υπουργός
     Π. ΠΑΝΑΓΙΩΤΟΠΟΥΛΟΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 13 Ιανουαρίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3  του Κανονισμού της. Βουλής)
     1. -Η με αριθμό 334/10-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντισεισμική θωράκιση της χώρας μας κ.λπ.
     2. -Η με αριθμό 337/10-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Δικαιοσύνης και Αγροτικής Ανάπτυξης και Τροφίμων, σχετικά με τις δικαστικές διώξεις των αγροτών, τον καταλογισμό των δικαστικών εξόδων κ.λπ..
     3. -Η με αριθμό 341/10-1-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις πρόσφατες πλημμύρες στον Έβρο, την διακρατική συνεργασία των όμορων χωρών κ.λπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρα 129 παράγραφος 2 και 3,  130 παράγραφος 2 και 3 του Κανονισμού της  Βουλής)
     1. -Η με αριθμό 336/10-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Ανωμερίτη προς τον Υπουργό Πολιτισμού, σχετικά με τη δημιουργία πρασίνου στο χώρο του πρώην Ιπποδρόμου.
     2. -Η με αριθμό 338/10-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με τις πρόσφατες  πλημμύρες στο Νομό Πρέβεζας, την αποζημίωση των πληγέντων κ.λπ.
     3. -Η με αριθμό 333/19/10-1-2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Πρωθυπουργό, σχετικά με τη λήψη μέτρων για την ενίσχυση των κανόνων ανταγωνισμού στην οικονομία κ.λπ. (Θα απαντήσει ο Υπουργός Ανάπτυξης).
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 332/9-1-2006 επίκαιρη ερώτηση του Βουλευτή της Νέας Δημοκρατίας κ. Ιωάννη Γιαννέλλη-Θεοδοσιάδη προς τους Υπουργούς Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με την υγειονομική περίθαλψη συζύγων των πολιτικών συνταξιούχων του Δημοσίου, διαγράφεται και δεν θα συζητηθεί κατόπιν συνεννόησης του κυρίου Βουλευτή με τον κύριο Υπουργό.
     Η δεύτερη με αριθμό 322/9-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με το ποσό του προγράμματος «ΘΗΣΕΑΣ», που είναι κατατεθειμένο στο Ταμείο Παρακαταθηκών και Δανείων, διαγράφεται και δεν θα συζητηθεί λόγω κωλύματος του κυρίου Υπουργού.
     Επόμενη είναι η  με αριθμό 327/9-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χορμουζιάδη προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη των απολυμένων του Οργανισμού Λιμένος Θεσσαλονίκης.
     Το περιεχόμενο της  επίκαιρης ερώτησης του κυρίου συναδέλφου, σε περίληψη,  έχει ως εξής:
     «Δέκα εργαζόμενοι στον Οργανισμό Λιμένος Θεσσαλονίκης, που απασχολούνται σε υπηρεσίες του μέσω εργολάβου, έμειναν χωρίς δουλειά επειδή ο εργολάβος δεν ανανέωσε τη σύμβασή τους.
     Ανάμεσα στους απολυμένους είναι μέλη του προηγούμενου διοικητικού συμβουλίου του σωματείου των εργαζομένων, αλλά και συνδικαλιστικές εκλεγμένοι στο σημερινό διοικητικό συμβούλιο.
     Επίσης πρέπει να επισημάνουμε ότι η εν λόγω εργολαβία λήγει στις 30 Ιουνίου του 2006.
     Ερωτάται ο κύριος Υπουργός εάν θα παρέμβει, ώστε να επαναπροσληφθούν οι παραπάνω απολυμένοι».
     Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
     Ορίστε, κύριε Υφυπουργέ.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, σήμερα έχουμε 12 Ιανουαρίου 2006. Ο συνάδελφος κ. Χουρμουζιάδης εχθές, 11 του μηνός, κατέθεσε την επίκαιρη ερώτηση και λίγο με ξενίζει αυτή η βιασύνη, διότι πρέπει να αντιληφθούμε όλοι σ’ αυτήν τη χώρα ότι δεν ισχύουν τα παλαιά. Η νέα διακυβέρνηση λειτουργεί και τους νόμους και τα όργανα του κράτους. Θεσμικά παρεμβαίνει και κάνει καλά τη δουλειά της.
     Απόδειξη αυτού, κύριε Χουρμουζιάδη είναι ότι στις 10 Ιανουαρίου, μια μέρα πριν καταθέσετε την επίκαιρη, το Σ.Ε.Π.Ε. Θεσσαλονίκης πραγματοποίησε έλεγχο στον Οργανισμό Λιμένος Θεσσαλονίκης –προσέξτε- για εργαζομένους σε συνεργείο καθαριότητος σε εργολάβο που δεν έχουν καμία σχέση με αορίστου χρόνου ή οτιδήποτε άλλο. Έγινε σύσταση στον κ. Σαμουηλίδη να προβεί στην ανανέωση όλων των συμβάσεων και ζήτησε μια μέρα προθεσμία από τις 10 στις 11 ο κ. Σαμουηλίδης και πράγματι ανανέωσε τις συμβάσεις, εκτός από πέντε όπου επιφυλάχτηκε να γίνει η νέα τριμερής στο Σ.Ε.Π.Ε. Θεσσαλονίκης στις 17 Ιανουαρίου, δηλαδή την ερχόμενη εβδομάδα, για να πάρει  και τους υπολοίπους. Μετά από πίεση του Σ.Ε.Π.Ε. Θεσσαλονίκης –Κοινωνική Επιθεώρηση δηλαδή Κεντρικής Μακεδονίας- εγώ πιστεύω ότι στις 17 του μηνός θα προσληφθούν και οι άλλοι δυο που έχουν μείνει ακόμα. Και αν δεν προσληφθούν, κύριε Χουρμουζιάδη, ξέρετε πολύ καλά ότι, αν εμπίπτουν στο ν. 1264/1982 στο άρθρο 14 ότι έχουν συνδικαλιστική ιδιότητα, τότε θα επιβληθούν οι διά του νόμου κυρώσεις και θα αναγκαστεί διά της δικαστικής οδού να τους προσλάβει. 
     Δεν αντιλαμβάνομαι την ουσία της επίκαιρης ερώτησης. Δεν ζούμε στο παρελθόν όπου ήταν ξέφραγο εργασιακό αμπέλι η χώρα μας. Σήμερα, κύριε Πρόεδρε, παρεμβαίνουμε άμεσα. Οφείλω δημόσια να επαινέσω το Σ.Ε.Π.Ε., το οποίο πραγματικά με δύσκολες και αντίξοες συνθήκες κάνει τη δουλειά του πάρα πολύ καλά και υπάρχει σήμερα η τήρηση απαρέγκλιτα του νόμου και η εργασιακή νομοθεσία φυλάσσεται ως κόρη οφθαλμού. Από εκεί και πέρα, λοιπόν, επίκαιρη για την επίκαιρη νομίζω ότι είναι λιγάκι καταχρηστικό.
     ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο κ. Χουρμουζιάδης για δυο λεπτά.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
     Θέλω να πω, κύριε Πρόεδρε, ότι έχω συνηθίσει τις απαντήσεις του κυρίου Υπουργού. 
     Μιλήσατε για βιασύνη. Δεν είναι βιασύνη, κύριε Υπουργέ, είναι ενδιαφέρον. Και δεν είναι μια ερώτηση, όπως είπατε, επίκαιρη για την επίκαιρη, είναι μια ερώτηση που -όπως και εσείς θα πρέπει να έχετε συνειδητοποιήσει ήδη- σας ανάγκασε να κάνετε μία πολιτική τοποθέτηση. Δεν είναι βιασύνη, λοιπόν, είναι ένα συγκεκριμένο γεγονός, το οποίο δεν αφορά μόνο την απόλυση δέκα εργαζομένων, αλλά αυτή η απόλυση έχει μέσα της και ένα πολιτικό χαρακτήρα, ότι μέσα στους απολυμένους υπάρχουν συνδικαλιστές. Από ό,τι ξέρουμε, ήδη και το Σύνταγμα προστατεύει τη συνδικαλιστική δραστηριότητα των εργαζομένων. Προστατεύονται. Δεν είναι λοιπόν κακό, δεν είναι τυπικό να ξανάρχεται αυτή η συζήτηςη, όπως ήρθε αυτή, τη στιγμή, ότι πραγματικά οι συνδικαλιστές προστατεύονται. Όχι δικαίωμα, έχουν υποχρέωση τελικά να αναπτύσσουν μια δραστηριότητα που έχει σχέση με την εργασία.
     Επομένως γιατί βρήκατε την ερώτηση ότι έγινε έτσι για να κουβεντιάζουμε; Κάναμε μια κουβέντα, η οποία έχει πολιτικό χαρακτήρα και ευχαριστώ πολύ για την τοποθέτησή σας. 
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε συνάδελφε.
     Έχετε να συμπληρώσετε κάτι, κύριε Υφυπουργέ;
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ως εδώ δεν ήθελα να στερήσω από το Κομμουνιστικό Κόμμα Ελλάδος και από οποιονδήποτε εδώ μέσα το δικαίωμα να δείχνει το ενδιαφέρον του, αλλά έρχεται η δεύτερη λέξη του κ. Χουρμουζιάδη: «μας ανάγκασε».
     Ποιον αναγκάσατε, κύριε Χουρμουζιάδη; Στις 11 του μηνός κάνατε την επίκαιρη και στις 10 του μηνός είχε επιληφθεί το Σ.Ε.Π.Ε. και το είχε λύσει. Ξέρετε γιατί το κάνετε; Γιατί πάτε και στους εργαζόμενους και λέτε: «Εμείς κάναμε επίκαιρη και αναγκάσαμε την πολιτική ηγεσία». Λάθος! Και το αποδεικνύουν οι ημερομηνίες, το αποδεικνύει η ουσία του ελέγχου, κύριε Χουρμουζιάδη, και είναι παλιά τακτική. 
     Έχετε το δικαίωμα να ενδιαφέρεστε και να αγωνιάτε. Έχετε το δικαίωμα να δείχνετε τη φιλεργατική σας αντίληψη και πολιτική, όμως αυτή η Κυβέρνηση πριν από σας, για σας και για τους εργαζόμενους επιλαμβάνεται του προβλήματος. 
     Σας λέω λοιπόν, πως 11 του  μηνός καταθέσατε την επίκαιρη ερώτηση και 10 του μηνός είχε επιληφθεί το Σ.Ε.Π.Ε.; και το είχε λύσει το θέμα. 
     Γι’ αυτό, κύριε Χουρμουζιάδη, σας λέω ότι καλά κάνετε να ενδιαφέρεστε, αλλά αφήστε, τουλάχιστον το κράτος να λειτουργήσει και να μην πηγαίνετε να αντικαταστήσετε το κράτος. Αν το κράτος δεν λειτουργεί να μας εγκαλείτε και μάλιστα αυστηρά. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υφυπουργέ. 
     Εισερχόμαστε στις επίκαιρες ερωτήσεις δεύτερου κύκλου. 
     Πρώτη είναι η με αριθμό 326/9.1.2006 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Πολιτισμού, σχετικά με τη λειτουργία του Μουσείου της Αρχαίας Ήλιδας.
     Το περιεχόμενο της επίκαιρης ερώτησης του κυρίου συναδέλφου, σε περίληψη, έχει ως εξής:
     «Το Μουσείο της Αρχαίας Ήλιδας αντιμετωπίζει σοβαρά προβλήματα. 
     Το Μουσείο υπολειτουργεί λόγω έλλειψης προσωπικού. Οι υπάρχοντες εννέα υπάλληλοι δεν μπορούν να ανταποκριθούν στις ανάγκες συντήρησης και καθαρισμού, ούτε να καλύψουν ανάγκες που προϋποθέτουν εξειδικευμένο προσωπικό, δεδομένου ότι το Μουσείο διαθέτει υπερευαίσθητα ηλεκτρονικά συστήματα. 
     Επιπλέον, ο δρόμος που οδηγεί στο Μουσείο έχει υποστεί σοβαρές φθορές με αποτέλεσμα να είναι δύσκολη η πρόσβαση στο χώρο. τα σκαλιά στην είσοδο του Μουσείου έχουν καταστραφεί ενώ ο χώρος στάθμευσης είναι γεμάτος λακούβες. Το ανάχωμα όπου θα φυτεύονταν ελιές παρασύρθηκε ήδη από τις βροχοπτώσεις και η ξύλινη επένδυση στην πρόσοψη του κτηρίου χρήζει άμεσης συντήρησης.
     Η ανάγκη για την αντιπλημμυρική προστασία του υπαίθριου αρχαιολογικού χώρου έγινε ακόμη πιο επιτακτική μετά από την πρόσφατη βροχόπτωση, διότι τα ευρήματα στην έκταση των 2000 τ.μ. βούλιαξαν στη λάσπη.
     Επειδή το Μουσείο της Αρχαίας Ήλιδας είναι ένα σημαντικό έργο για το Νομό Ηλείας και με δεδομένη τη χρησιμότητα του για την τουριστική ανάπτυξη της περιοχής
     Ερωτάται ο αρμόδιος Υφυπουργός
     Προτίθεται να μεριμνήσει, ώστε να προκηρυχθούν οι αναγκαίες θέσεις εργασίας στο Μουσείο της Αρχαίας Ήλιδας για την απρόσκοπτη λειτουργία του;
     Σε ποιες ενέργειες προτίθεται να προβεί για την άμεση αντιπλημμυρική προστασία του υπαίθριου αρχαιολογικού χώρου; 
     Σε ποιες ενέργειες προτίθεται να προβεί για την εξασφάλιση της προσβασιμότητας τόσο στο Μουσείο, όσο και στον αρχαιολογικό χώρο;»
     Η ερώτηση αυτή κύριε Υπουργέ, έχει και την αμέριστη συμπαράσταση του Προεδρείου. 
     Ο Υφυπουργός Πολιτισμού κ. Πέτρος Τατούλης έχει το λόγο.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, βλέπω ότι πάντα το Προεδρείο είναι θετικό σε όλα τα θέματα που οι εξαιρετικοί συνάδελφοι θέτουν στο επίπεδο του πολιτισμού και καλά κάνει γιατί νομίζω όλα τα θέματα του πολιτισμού απασχολούν όλες τις πτέρυγες της Βουλής των Ελλήνων. 
     Κύριε Πρόεδρε, θα ήθελα να πω ότι ο κύριος συνάδελφος πολύ καλά κάνει και μέσα από τις διαδικασίες του ελέγχου μας ελέγχει για έναν από τους σοβαρότερους αρχαιολογικούς και πολιτιστικούς χώρους της πατρίδας μας όπως είναι ο χώρος της Αρχαίας Ήλιδας. Ο χώρος αυτός είναι συνδεδεμένος ευθέως με την αντίληψη αλλά και τη γέννηση του Ολυμπισμού. 
     Θα έλεγαν λοιπόν ότι ο αρχαιολογικός αυτός χώρος και οι εργασίες που γίνονται εκεί φέρνουν στο φως σπουδαία ευρήματα και είναι γεγονός το μουσείο με τα εξαιρετικά εκθέματα που έχει καλύψει μια από τις πιο βασικές ανάγκες. 
     Αντιλαμβάνομαι την αγωνία του κυρίου συναδέλφου γιατί αν μπορέσουμε και προβάλουμε όπως πρέπει αυτόν το χώρο και το μουσείο ουσιαστικά η περιοχή αυτή της Αρχαίας Ήλιδας θα έχει κερδίσει μια σωστή αναπτυξιακή δομή.
     Ο κύριος συνάδελφος ερωτά τι γίνεται και ποιες πολιτικές θα υπάρξουν για το προσωπικό φύλαξης ώστε απρόσκοπτα να λειτουργεί το μουσείο και οι υπόλοιποι χώροι προκειμένου να παρέχονται υψηλής ποιότητας υπηρεσίες.
     Κύριε συνάδελφε, μέσω του π.δ. 164/04 θα εξασφαλιστεί ένας μεγάλος αριθμός ανθρώπινου δυναμικού που θα καλύψει όλες τις ανάγκες.
     Ήδη έχουμε πάρει και ειδικά μέτρα, προκειμένου η συνεχής εκπαίδευση να προϋποθέτει υψηλής ποιότητας παρεχόμενες υπηρεσίες, κάτι που αποτελεί απαραίτητη ανάγκη.
     Είναι γεγονός ότι και ο περιβάλλον χώρος, αλλά και πολλοί χώροι του ίδιου του μουσείου έχουν κάποια προβλήματα. Έχουν δοθεί εντολές και οδηγίες στις υπηρεσίες να ελέγξουν ποιες είναι οι συμβατικές υποχρεώσεις του αναδόχου και ό,τι προκύπτει μέσα από τη σύμβαση, να ζητηθεί από τον ανάδοχο να το διορθώσει. 
     Εάν όμως αυτό δεν είναι δυνατόν, οι υπηρεσίες έχουν πάρει εντολές και οδηγίες να προχωρήσουν οι ίδιες στην ανάταξη όλων αυτών των ζητημάτων και προβλημάτων.
     Το τρίτο στοιχείο της ερώτησης έχει να κάνει με την αντιπλημμυρική προστασία του αρχαιολογικού χώρου της Αρχαίας Ήλιδας. Εκεί υπάρχει η πρόβλεψη και η πρόγνωση να προκηρυχθεί το έργο στο πρώτο τρίμηνο του 2006, προκειμένου να αντιμετωπιστεί και αυτό το σημαντικό θέμα.
     Κύριε Πρόεδρε, θα ήθελα να πω ότι ήδη η περιοχή έχει κερδίσει πλέον το λυόμενο θέατρο. Προβλέπουμε να ενισχύσουμε και το δήμο και τις δικές μας υπηρεσίες, ώστε φέτος το καλοκαίρι να υπάρξει ένα μεγάλο γεγονός με σημείο αναφοράς το ίδιο το λυόμενο θέατρο, προκειμένου να πετύχουμε τους καλύτερους όρους για να προβάλλουμε τον αρχαιολογικό χώρο και το μουσείο σε όλη τη χώρα.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ, θα συνεχίσετε στη δευτερολογία σας.
     Κύριε Κοντογιάννη, έχετε το λόγο για δύο λεπτά.
     ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Πρόεδρε, κύριε Υπουργέ, θυμάμαι ότι μία εβδομάδα αφότου είχατε ορκιστεί Υπουργός, μας κάνατε την τιμή να έρθετε στην Αρχαία Ήλιδα,  όπου είπατε ότι το μέλλον των ανασκαφών στην Ελλάδα βρίσκεται στην Αρχαία Ήλιδα. Πραγματικά, ένιωσα υπερήφανος γι’ αυτήν τη δήλωσή σας.
     Η εικόνα όμως που παρουσιάζει σήμερα η Αρχαία Ήλιδα, σίγουρα δεν κάνει υπερήφανο ούτε εμένα, αλλά ούτε και εσάς. Ο υπαίθριος χώρος των ευρημάτων, δηλαδή τα περίπου εκατό στρέμματα, είναι ένας απέραντος βάλτος. Ο τομέας της αγοράς των κτηρίων του θεάτρου έχει πνιγεί στο βούρκο από τις τελευταίες βροχές. Χαίρομαι που λέτε ότι θα υπάρξουν έργα προς αυτήν την κατεύθυνση. Έχω στη διάθεσή μου και κάποιες φωτογραφίες, τις οποίες θα καταθέσω στα Πρακτικά για να σας δοθούν, όσον αφορά την κατάσταση που επικρατεί σήμερα.
     Σαφέστατα, κύριε Πρόέδρε και κύριε Υπουργέ, η πολιτιστική ακτινοβολία της Αρχαίας Ήλιδας, μαζί με την αναγνώριση της Αρχαίας Ολυμπίας, μπορούν να αποτελέσουν το μοχλό ανάπτυξης για την περιοχή. Ωστόσο όμως, πρέπει να βοηθήσουμε και εμείς στη συντήρηση αυτής της πολιτιστικής κληρονομιάς, προκειμένου να μπορέσει να υπάρξει ανάπτυξη.
     Με ικανοποίηση άκουσα ότι διευθετείται το θέμα του προσωπικού. Όμως, υπάρχει ζήτημα εξειδικευμένου προσωπικού –όπως λέω και στην ερώτησή μου- για τα σύγχρονα ηλεκτρονικά συστήματα φύλαξης. Πρόκειται για ειδικότητες όπως αυτές των συντηρητών, των καθαριστριών, των υδραυλικών, των κηπουρών, δηλαδή για απλές ειδικότητες οι οποίες όμως είναι αναγκαίες. 
     Σε ό,τι αφορά το νέο μουσείο, είναι γεγονός ότι οικοδομήθηκε χωρίς να ληφθεί κάποια πρόνοια για την πρόσβαση σ’ αυτό. Οι κάτοικοι με τη φιλοτιμία και τη γενναιοδωρία που τους διακρίνει, έχουν προσφέρει χωρίς να χρειάζεται κάποια απαλλοτρίωση, τα κτήματά τους, για να δημιουργηθεί ο δρόμος των εννιακοσίων πενήντα πέντε μέτρων που χρειάζεται για να φτάσει στο νέο μουσείο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Το κράτος πρέπει να δώσει μέσω της περιφέρειας 520.000 ευρώ για να γίνει αυτός ο δρόμος. Πιστεύω ότι και με τη δική σας παραίνεση θα λυθεί αυτό το ζήτημα, όπως επίσης θα λυθεί και το ζήτημα της προσβασιμότητας των ατόμων με ειδικές ανάγκες, αφού ασανσέρ υπάρχει, αλλά δεν λειτουργεί.
     Ξέρω ότι έχετε την πολιτική βούληση να δώσετε λύσεις. Επίσης, ξέρω ότι είστε και πρακτικός άνθρωπος. Γι’ αυτό περιμένω άμεσα τα αποτελέσματα των ενεργειών σας.
     Ευχαριστώ πολύ.
     (Στο σημείο αυτό ο Βουλευτής κ. Γεώργιος Κοντογιάννης καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Κύριε Υφυπουργέ, έχετε το λόγο για δύο λεπτά.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Θα έλεγα –και θα ήθελα να το τονίσω- ότι το ενδιαφέρον και η αγάπη των κατοίκων της περιοχής για την ανάδειξη του πολιτιστικού χώρου και των πολιτιστικών χώρων είναι πράγματι και επαινετή και αξιέπαινη, γεγονός που θα ήθελα να το πω δημοσίως.
     Από την άλλη μεριά όπως γνωρίζει ο κύριος συνάδελφος υπήρξαν προβλήματα από την ποιότητα της κατασκευής. Εγώ είπα ότι μέσα στο 2006 θα διορθωθούν και θα βελτιωθούν όλα αυτά τα προβλήματα. 
     Θα ήθελα να πω ότι πάλι σε επαφή με τη Νομαρχιακή Αυτοδιοίκηση και με την Τοπική Αυτοδιοίκηση θα προσπαθήσουμε να λύσουμε το μεγάλο ζήτημα της προσβασιμότητας, ώστε να υπάρχει μία άνετη δυνατότητα πρόσβασης στις περιοχές αυτές και στο μουσείο και στον αρχαιολογικό χώρο.
      Ήδη γνωρίζετε ότι στον αρχαιολογικό χώρο υπάρχει εξέλιξη πάνω σ’ αυτό το θέμα. Με την παράκαμψη και υλοποίηση όλου του αρχαιολογικού χώρου, θα δοθεί λύση και μεγάλη προοπτική, για να υπάρχει επικοινωνία σε αυτούς τους χώρους και να μπορέσουν οι πολίτες που επισκέπτονται τους πολιτιστικούς χώρους της Ηλείας, να έχουν τη δυνατότητα αλλά και το ενδιαφέρον να επισκεφθούν και την Αρχαία Ήλιδα. 
     Θέλω όμως, να επιμείνω σε κάτι. Αυτό που έχει μεγαλύτερη σημασία είναι η αναβάθμιση των παραγόμενων υπηρεσιών, γιατί πλέον σήμερα ο πολίτης επισκέπτης ζητάει περισσότερα και ζητάει καλύτερες υπηρεσίες. Και αυτό είναι που μας ενδιαφέρει πάρα πολύ.
     Από την άλλη μεριά βέβαια θα ήθελα να σας ενημερώσω ότι οι εργαζόμενοι που πλέον λόγω των ευεργετικών διατάξεων του προεδρικού διατάγματος θα αποτελούν μέλη πλέον του Υπουργείου Πολιτισμού, θα επιμορφωθούν αντίστοιχα προκειμένου να καλύψουν όλες τις ανάγκες. Γιατί δεν έχουμε την πολυτέλεια να έχουμε υψηλό κόστος συντήρησης όλων αυτών των χώρων, λόγω της οικονομίας που πρέπει να κάνουμε. 
     Θεωρώ ότι ένα από τα σημαντικότερα γεγονότα είναι η προβολή του πολιτιστικού χώρου. Και αυτό θα το κάνουμε μέσα από τη δημιουργία και την εκμετάλλευση των δυνατοτήτων που σήμερα έχουμε.
     Το λυόμενο θέατρο είναι μία σημαντική εξέλιξη για την περιοχή. Θεωρώ ότι  τα γεγονότα σύγχρονου πολιτισμού, όπου θα προβάλλεται και η λαϊκή παράδοση αλλά και η διαχρονία στην πολιτιστική εξέλιξη της περιοχής, αποτελούν τις καλύτερες προϋποθέσεις, προκειμένου να προβληθεί ο χώρος, γιατί έχει ανάγκη προβολής. Και δεν είναι ο μοναδικός χώρος που έχει ανάγκη προβολής. Και αυτό θα κάνουμε, αυτήν την πολιτική έχουμε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Θα συζητηθεί τώρα η Τρίτη με αριθμό 328/9.1.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με την επαναπρόσληψη των απολυθέντων στην εταιρεία Γ. ΚΟΥΚΙΑΣ και ΣΙΑ Ο.Ε. που δραστηριοποιείται στις εγκαταστάσεις του Δημοσιογραφικού Οργανισμού Λαμπράκη στη Θήβα. 
     Το περιεχόμενο της επίκαιρης ερώτησης, σε περίληψη,  έχει ως εξής:
     «Σε ομαδικές απολύσεις προχώρησε ο μεγαλοεργολάβος Γ. Κούκιας, που δραστηριοποιείται στις εγκαταστάσεις του Δημοσιογραφικού Οργανισμού Λαμπράκη (Δ.Ο.Λ.) στη Θήβα.
     Πριν από τις αρχαιρεσίες του σωματίου, η εργοδοσία είχε εξαπολύσει τρομοκρατική επίθεση και απειλούσαν ανοικτά ότι θα απολύσει τους εργαζόμενους που θα έπαιρναν μέρος στις εκλογές. Η ένταση των εκβιασμών και των πιέσεων, αποτυπώθηκε με τη συμμετοχή τελικά είκοσι ενός μόνο ψηφισάντων σε σύνολο άνω των εκατόν πενήντα εργαζομένων στην επιχείρηση.
     Σύμφωνα με το σωματείο των εργαζομένων «IRIS», την παραμονή του νέου έτους, τέσσερις εργαζόμενοι πήραν την απόλυση στα χέρια τους, επειδή συμμετείχαν στις πρόσφατες αρχαιρεσίες του συνδικαλιστικού τους οργάνου, ενώ ένας από αυτούς είναι και εκλεγμένος.
     Η εργοδοσία ξεπέρασε κάθε όριο προκλητικότητας, όταν εμφάνισε τις καταστάσεις ψηφισάντων στις εκλογές του σωματείου, στις οποίες αναγράφονταν και τα ονόματα και των τεσσάρων απολυμένων.
     Το κλίμα όμως, τρομοκρατίας και ο κίνδυνος γενικευμένων απολύσεων εντείνεται, μιας και η εργοδοσία συνεχίζει ασύδοτη τις διώξεις, αφού άλλοι τέσσερις εργαζόμενοι που συμμετείχαν στις εκλογές, ειδοποιήθηκαν ότι επίκειται και η δική τους απόλυση.
     Ερωτάται ο κύριος Υπουργός, ποια άμεσα μέτρα θα πάρει, ώστε να ανακληθούν όλες οι απολύσεις των εργαζομένων και να υποχρεωθεί ο εργοδότης να τους επαναπροσλάβει».
     Ορίστε, κύριε Υφυπουργέ, έχετε το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, θέλω να διαβεβαιώσω για όσους δεν το έχουν καταλάβει ότι ζούμε σε μία χώρα σύγχρονη, δημοκρατική, ευρωπαϊκή. Η Ελλάδα τουλάχιστον τα τελευταία χρόνια μπορεί να είναι υπερήφανη για τη δημοκρατία της, για τη νομιμότητα και τη συνταγματική ελευθερία του καθενός σε όλους τους τομείς της δημόσιας ζωής. Και συγκεκριμένα για την εργασιακή ελευθερία και τη δημοκρατία που υπάρχει.
     Εγώ δεν θα δεχθώ μεγάλες λέξεις όπως «τρομοκρατική επίθεση έχει εξαπολύσει», «εκβιασμοί, πιέσεις» κ.λπ.. 
     Κύριε Τσιόγκα, εάν αυτά συμβαίνουν, γιατί προ των εκλογών δεν ήρθε να καταγγείλει το Σωματείο ή το Εργατικό Κέντρο Θηβών στην Επιθεώρηση Εργασίας προκειμένου να λάβουμε τα μέτρα και να παρέμβουμε, παρά έρχεστε μετά και όταν από τους εκατόν πενήντα εργαζόμενους μόνο είκοσι ένας εργαζόμενοι λέγουν ότι έγινε όργιο νοθείας, εκβιασμών και πιέσεων; Οι προφήτες μετά Χριστόν έχουν τελειώσει.
     Θέλω να σας βεβαιώσω ότι εκβιασμοί σ’ αυτήν την Κυβέρνηση, είτε αυτοί είναι εργασιακοί είτε οτιδήποτε, δεν έχουν πέραση, δεν έχουν αντίκρισμα. Παρεμβαίνουμε και υπερασπίζουμε φανατικά τους θεσμούς. Και δεν θα επιτρέψουμε σε κανέναν να μετατρέψει τη χώρα σε ζούγκλα εργασιακή. Και το λέγω αυτό γιατί; 
     Η αντιπροσωπευτικότητα των σωματείων προβλέπεται από τους νόμους. Όταν σ’ έναν εργασιακό χώρο, από τους εκατόν πενήντα εργαζόμενους, οι εκατόν τριάντα έχουν άλλη άποψη, θα πρέπει να σεβαστούμε αυτήν την άποψη διότι ισχύει η δημοκρατική αρχή της πλειοψηφίας. Αυτό δεν μπορείτε να το δεχθείτε. Και όταν δεν σας συμφέρει η πλειοψηφία, μιλάτε για «τρομοκρατία, πιέσεις», κ.λπ.
     Εγώ δεν λέγω, μπορεί να υπάρχει ένα τέτοιο παράδειγμα. Φέρτε όμως πριν, κύριε Τσιόγκα και όχι μετά.
     Όσον αφορά τους τέσσερις συνδικαλιστές, ύστερα από τους ισχυρισμούς των εργαζομένων ότι οι απολύσεις έγιναν εξαιτίας της συνδικαλιστικής δράσης, άμεσα την ίδια μέρα, διαβιβάσαμε το φάκελο στη δικαιοσύνη, προκειμένου να εξεταστεί αν υπάρχουν ποινικές ευθύνες και παράβαση του ν. 1264/83.
     Και ερωτώ: Είναι απλό το ερώτημα: Πότε η δικαιοσύνη λειτουργεί σωστά; Όταν κάποιοι λένε τα εμά εμά και τα σα εμά, όταν οι αποφάσεις μας συμφέρουν ή όχι; Ε, λοιπόν, η άποψη της Κυβέρνησης είναι ξεκάθαρη. Εμπιστευόμεθα τους λειτουργούς, σεβόμεθα τη δικαιοσύνη, παραπέμπουμε και αναμένουμε. Αυτή είναι η δημοκρατία και αυτό το δημοκρατικό πολίτευμα διάλεξε ο Έλληνας πολίτης, το οποίο λειτουργεί και θα λειτουργεί, διότι υπάρχει Κυβέρνηση που ελέγχει, που προβλέπει, που είναι κοντά και δίπλα σε όλα αυτά τα θέματα των εργαζομένων. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Την ίδια ακριβώς απάντηση δώσατε και για τη Θεσσαλονίκη στο συνάδελφο κ. Χουρμουζιάδη. 
     Νομίζω ότι ζείτε σε άλλη χώρα.
     Λοιπόν, Δημοσιογραφικός Οργανισμός Λαμπράκη. Ο Λαμπράκης είναι εκεί, ο Λαμπράκης έχει τα εργοστάσια εκεί. Και ο Λαμπράκης για να κάνει ό,τι θέλει και να μην έχει καμία ενόχληση από πουθενά, δίνει δουλειές στους εργολάβους. Με δικές του μηχανές, στα δικά του κτήρια, στα δικά του εργοστάσια βάζει εργολάβους που τυπώνουν βιβλία κ.λπ.. 
     Οι εργολάβοι έχουν προχωρήσει και σε απολύσεις και σε τρομοκρατία και σε εντατικοποίηση της εργασίας και δεν υπάρχει κανένα προστατευτικό μέτρο για την υγεία των εργαζομένων από τον εκκωφαντικό θόρυβο των μηχανών. Προσπάθησαν να φτιάξουν σωματείο. Το έφτιαξαν το σωματείο πριν ένα χρόνο. Παρά την τρομοκρατία, ψήφισαν αυτοί που ψήφισαν. Όμως, πριν την Πρωτοχρονιά απέλυσαν τέσσερις. 
     Είπατε ότι θα πάρετε μέτρα. Τώρα απολύουν και άλλους. Μάλιστα και μέλος της Εφορευτικής Επιτροπής, γυναίκα η οποία δουλεύει μόνη της και κρατάει οικογένεια και δεν έχει να ζήσει από πουθενά αλλού. Και όχι μόνο αυτό. Δεν δίνουν λογαριασμό σε κανέναν. Μολύνουν το περιβάλλον, δεν λειτουργεί βιολογικός καθαρισμός, η τσιμινιέρα στην οποία καίγονται μελάνια κ.λπ., δεν έχει κανέναν έλεγχο. 
     Και το πιο ουσιαστικό. Ακούστε το. Πήγε η Επιθεώρηση Εργασίας, δική σας υπηρεσία, μαζί με το Εργατικό Κέντρο Θήβας και διαπίστωσαν ότι ο εν λόγω εργολάβος δεν έχει άδεια λειτουργίας της επιχείρησης. Και όχι μόνο αυτό. Δεν τηρεί βιβλία, δεν έχει βιβλία προσωπικού, δεν έχει βιβλία αδειών, δεν έχει βιβλία για την εφορία, δεν έχει βιβλία υπερωριών, δεν έχει τίποτε. Δεν φαίνεται πουθενά. 
     Ε, λοιπόν, η χώρα είναι ένα ξέφραγο αμπέλι. Οι βιομήχανοι κάνουν ό,τι θέλουν με τις δικές σας πλάτες. Δώστε απάντηση, λύστε το πρόβλημα, ελέγξτε τον, κλείστε τον μέσα. Αν θέλετε, διαφορετικά μπορούμε να το συζητάμε εδώ και να λέμε ότι η Ελλάδα είναι ένας παράδεισος, ευρωπαϊκή χώρα …! Ποια ευρωπαϊκή χώρα; Εδώ δεν έχει άδεια λειτουργίας ο εν λόγω εργολάβος. Τριτοκοσμική χώρα είμαστε! 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Εργασίας και Κοινωνικών Ασφαλίσεων κ. Γιακουμάτος.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, εγώ ένα Λαμπράκη ξέρω, τον άναδρα δολοφονημένο, τον ήρωα Λαμπράκη, που τον ξέρουμε όλοι. 
     ΔΗΜΗΤΡΙΟΣ ΤΣΙΟΓΚΑΣ: Αφήστε τα αυτά. Αναφέρομαι στο Δημοσιογραφικό Οργανισμό Λαμπράκη. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Από κει και πέρα, αναφορικά με το προφίλ των επιχειρηματιών, ποιος, πού και για ποιον δουλεύει, αυτό στον κ. Τσιόγκα. 
     Εγώ ξέρω ότι υπάρχει ένας εργολάβος ονόματι Κούκιας εκεί, που έχει προσλάβει κάποιους εργαζόμενους. Έχουν υποβληθεί τέσσερις μηνύσεις. Αυτή η Κυβέρνηση τριπλασίασε τα πρόστιμα με το ν. 3385 διοικητικά και ποινικά για να αποκαταστήσει την τάξη, όπου υπάρχει παρανομία και επιλαμβανόμαστε.
     Στην επίκαιρη ερώτησή σας δεν ρωτάτε ούτε για συνθήκες υγιεινής ούτε για τίποτε άλλο. Εδώ μιλάτε για συνδικαλιστικές διώξεις τεσσάρων εργαζομένων. Επ’ αυτού σας απαντώ. 
     Τώρα λόγω αδυναμίας βάσει του περιεχομένου της επίκαιρης ερώτησης πήγατε σε άλλα θέματα, όπως την υγεία, την ασφάλεια κ.λπ.. Υπάρχει λαμπρό πεδίο να υποβάλλετε μία επερώτηση και να συζητήσουμε για τα μέτρα ασφάλειας, αν υπάρχουν.
     Σας λέγω, λοιπόν, ότι ο συγκεκριμένος εργολάβος έχει τέσσερις μηνύσεις. Οι μεν συνδικαλιστές έχουν παραπεμφθεί στη δικαιοσύνη. Θα εξεταστεί αν εμπίπτουν στο ν. 1264. Αν υπάρχουν αυτές οι προϋποθέσεις θα δικαιωθούν. Από κει και πέρα όλα τα άλλα «ποιος ξέρει τι του γίνεται ή ποιος δεν ξέρει», ψάξτε το καλά. 
     ΔΗΜΗΤΡΙΟΣ ΤΣΙΟΓΚΑΣ: Ζητήστε από την Επιθεώρηση Εργασίας ενημέρωση για να διαπιστώσετε αν έχει άδεια λειτουργίας. 
     ΠΡΟΕΔΡΕΥΩΝ (Ιωάννης Τραγάκης): Προχωρούμε στην τέταρτη με αριθμό 330/9.1.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς, κ. Αθανασίου Λεβέντη, προς τον Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στο Νομό Βοιωτίας, κλπ.. 
     Το περιεχόμενο της επίκαιρης ερώτησης του κυρίου συναδέλφου, σε περίληψη, έχει ως εξής:
     «Σωρεία προβλημάτων αντιμετωπίζουν οι εργαζόμενοι σε πολλές επιχειρήσεις στη Βοιωτία. Σε συνέχεια του κλεισίματος της «OPTICAL», την απόλυση αυτών που συμπαραστάθηκαν στην εργαζόμενη που παρενοχλήθηκε σεξουαλικά στην «ACR HELLAS», την απόλυση άλλων οκτώ εργαζομένων της ίδιας εταιρείας στην προσπάθειά της για διάλυση του σωματείου, έχουμε δυο νέες περιπτώσεις εργοδοτικών αυθαιρεσιών και παράνομων απολύσεων. Πιο συγκεκριμένα:
     1. Οι ιδιοκτήτες της «OMP», «CD-DVD HELLAS» έχουν προβεί σε σωρεία παρανομιών (μετατροπή συμβάσεων σε συμφωνίες οικειοθελούς αποχώρησης χωρίς να υπάρχουν υπογραφές των εργαζομένων κ.α.) –οι οποίες, όπως πληροφορηθήκαμε, είναι σε γνώση του Υπουργείου- που έχουν σαν αποτέλεσμα το να χάσουν τη δουλειά τους και να παραμένουν απλήρωτοι για πολλούς μήνες οι εκεί εργαζόμενοι.
     2. Το Σωματείο Εργαζομένων «ΙΡΙΣ» καταγγέλλει ότι η «Γ. ΚΟΥΚΙΑΣ και ΣΙΑ Ο.Ε. που δραστηριοποιείται στις εγκαταστάσεις του Δ.Ο.Λ. στη Βοιωτία πραγματοποίησε την απειλή που είχε εξαγγείλει και απέλυσε τέσσερις εργαζομένους γιατί συμμετείχαν στις αρχαιρεσίες του Σωματείου.
     Τα παραπάνω περιστατικά αποδεικνύουν περίτρανα το πώς αντιλαμβάνονται πολλοί εργοδότες τα εργασιακά δικαιώματα και τις συνδικαλιστικές ελευθερίες και βέβαια πολλές φορές εκτρέπονται περισσότερο από τη στάση της ίδιας της Κυβέρνησης, η οποία με πράξεις και παραλείψεις της υποθάλπει παρόμοιες πρακτικές. 
     Με βάση τα παραπάνω ερωτάται ο κύριος Υπουργός:
     Τι μέτρα προτίθεται να πάρει προκειμένου να ανακληθούν οι παράνομες απολύσεις, να τιμωρηθούν οι παρανομούντες εργοδότες, να διασφαλισθούν τα εργασιακά δικαιώματα και να πάψει επιτέλους η ευρύτερη περιοχή της Βοιωτίας να αποτελεί πεδίο εργοδοτικής αναλγησία, παρανομίας και αυθαιρεσίας;»
     Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
     	ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, αυτή η επίκαιρη ερώτηση είναι παρεμφερής με την προηγούμενη. Πράγματι υπάρχει ένα πρόβλημα στην εταιρεία αυτή, τη «CD-DVD HELLAS», η οποία παλαιότερα ήταν «INTERSONIC DVD» και μετά έγινε «OPTICAL MEDIA». Είναι μια από τις κακές πληγές που έχει παραλάβει η νέα διακυβέρνηση. Θαλασσοδάνεια γύρω στα 80.000.000 ευρώ!
      Είναι η επιχείρηση που επισκέφθηκε, κύριε Λεβέντη, ο κ. Σημίτης, ο πρώην Πρωθυπουργός, το Νοέμβρη του 2003 και με μεγάλες φανφάρες την εγκαινίασε. Παρούσα και όλη η κυβέρνηση του ΠΑ.ΣΟ.Κ.. Πεντακόσιοι εργαζόμενοι! Τότε κανείς δεν υποψιάστηκε.
     	Το Νοέμβρη του 2004 εγκαινιάζεται με δάνειο 80.000.000 ευρώ, δηλαδή πάνω από 25.000.000.000 δραχμές, και σε ένα χρόνο έκλεισε! Αυτές είναι οι πλασματικές θέσεις απασχόλησης, που είναι αδρά πληρωμένες. Εκατομμύρια ευρώ στις πλάτες των εργαζομένων, για να κάνουν μια τεχνητή απασχόληση!
     	Βέβαια οι επιτήδειοι πήραν τα χρήματα και σήμερα οι τράπεζες ψάχνουν να βρουν πού πήγαν τα χρήματα. Αυτή η επιχείρηση έχει αλλάξει τρία καθεστώτα και τους κυνηγάμε συνειδητά από πίσω. Και έχει πάει και στον εισαγγελέα η υπόθεση για το ξεκοκάλισμα.
     	Έχω ξαναπεί, κύριε Λεβέντη, για τις πληγές στην απασχόληση. Τα παιχνίδια του Χρηματιστηρίου ήταν όχημα για τους επιτήδειους να ξεκοκαλίσουν τα χρήματα του ελληνικού λαού στις πλάτες των εργαζομένων. Βάρη, dvd και άλλα πολλά. Όλοι αυτοί στην ανεργία, στις πλάτες της νέας διακυβέρνησης. Το δεύτερο είναι τα θαλασσοδάνεια. 
     Έχει κατατεθεί στην εισαγγελία ο φάκελος όσον αφορά το ξεκοκάλισμα των χρημάτων του Έλληνα φορολογούμενου πολίτη, με τρία καθεστώτα που έχει αλλάξει. Θα έρθει και η ώρα που θα δώσουμε και τα «ονοματάκια» τους, μόλις απαγγελθεί η κατηγορία. Πιστεύω ότι αυτήν την εβδομάδα θα έχει απαγγελθεί. 
     Το δεύτερο είναι οι εργαζόμενοι, που είναι θύματα μιας κακής πολιτικής, μιας πολιτικής που ήθελε να ευνοεί το θαλασσοδάνειο, την κούρσα αυτής της πολιτικής αλητείας του Χρηματιστηρίου και να χάνουν και οι πολίτες, αλλά πάνω απ’ όλα οι εργαζόμενοι. Η Επιθεώρηση Εργασίας έχει υποβάλει μηνύσεις. Το ζήτημα είναι να βρούμε ποιο είναι το ιδιοκτησιακό καθεστώς. 
     Κύριε Λεβέντη, το αργότερο μέχρι τις 5 Φεβρουαρίου –βάζω εγώ χρονοδιάγραμμα- θα επισκεφθώ αυτό το εργοστάσιο. Διότι εδώ γίνονται τραγικά πράγματα! Έχει επέμβει ο εισαγγελέας και η Αστυνομία. Βουτούν τα μηχανήματα το βράδυ, κύριε Πρόεδρε, και τα πηγαίνουν αλλού! Εδώ γίνεται μια συντεχνία τρομερή! Και ωσότου έρθει η διερεύνηση και η διαλεύκανση από τη δικαιοσύνη, θα το επισκεφθώ και εγώ, για να δω τι γίνεται. 
     Όμως, σας λέω, όπως και προηγούμενα, για τους τρεις συνδικαλιστές, στους οποίους αναφέρεστε. Συγκεκριμένα, κύριε Λεβέντη, έχει παραπεμφθεί με το ν. 1264 -αν υπάρχει παράβαση- στην εισαγγελία. Έχουν υποβληθεί μηνύσεις, έχουν επιβληθεί πρόστιμα. Προς ποίον ιδιοκτήτη; Αυτό είναι ένα ερώτημα. 
     Κύριοι συνάδελφοι, θα σας πω ενδεικτικά ότι από τις εκατόν πενήντα επιχειρήσεις, που «σκάσανε» το 2005, οι είκοσι επιχειρήσεις, κύριε Πρόεδρε, πήραν 1.000.000.000 ευρώ, δηλαδή 350.000.000.000 δραχμές, περίπου τέσσερις χιλιάδες εργαζομένους και έκλεισαν μέσα σε μια τετραετία. Αυτά τα λεφτά είναι υπέρογκα! Το σκάνδαλο Κοσκωτά ήταν 30.000.000.000. 
     Επιχειρηματίας που πήγε κατηγορούμενος για έγκλημα για απιστία πήρε 213.000.000 ευρώ. Άλλος, με κανάλι δικό του, 80.000.000 ευρώ. Η  «INTERSONIC» πήρε 80.000.000 ευρώ. Χθες παραπέμψαμε στον εισαγγελέα και τη «SEX FORM» με άλλα 150.000.000 ευρώ. 
     Αυτό το μεγάλο φαγοπότι, κύριε Λεβέντη, το πληρώνουν οι εργαζόμενοι και αυτή η Κυβέρνηση ένα χρόνο τώρα -όλο το 2005- πήγε και στάθηκε δίπλα τους. Όχι ως Υπουργείο Απασχόλησης, αλλά ως Υπουργείο Κοινωνικής Προστασίας. Έκανε και τα επιδόματα αυτά που μπορούσε, έκτακτες επιχορηγήσεις, και το ταμείο ανεργίας και άλλες επιδοματικές πολιτικές, για να βοηθήσει αυτές τις καταστάσεις. 
     Αυτό είναι, κύριε Λεβέντη. Αυτό να βλέπετε, να βλέπετε το δάσος και όχι το δέντρο, διότι αυτά τα δέντρα είναι εκείνα που άνθισαν, αυτά που έγιναν επί των ημερών της προηγούμενης κυβέρνησης. 
     ΠΡΟΕΔΡΕΥΩΝ (Ιωάννης Τραγάκης): Κύριε Λεβέντη, έχετε το λόγο για δύο λεπτά.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, δεν θα διαφωνήσουμε ούτε για τα θαλασσοδάνεια ούτε ποιος τα πληρώνει. Το γεγονός ότι τα πληρώνουν οι εργαζόμενοι το ξέρουμε όλοι πάρα πολύ καλά. Αναφερθήκατε στη συγκεκριμένη εταιρεία «CD DVD HELLAS». Πράγματι εκεί υπάρχει σωρεία παραβιάσεων και δυστυχώς την πληρώνουν οι εργαζόμενοι.
     Εγώ όμως θα ήθελα να επιμείνω περισσότερο σε δύο άλλες περιπτώσεις. Πρώτον, την περίπτωση του Κουκιά, αυτού του κυρίου ο οποίος είναι εργολάβος και έχει πάρει από το Δημοσιογραφικό Οργανισμό Λαμπράκη εργολαβικά ορισμένο τμήμα των εργασιών. Συγχρόνως πήρε δίκη δουλοπαροίκων και τους εργαζόμενους για τους οποίους δεσμεύτηκε ότι θα σεβαστεί τα εργασιακά τους δικαιώματα. 
     Ο πρώτος σεβασμός που έδειξε ήταν, μόλις έκαναν οι εργαζόμενοι εργοστασιακό σωματείο και έκαναν αρχαιρεσίες, την επομένη να κοινοποιεί απολύσεις σε τέσσερις εργαζόμενους επειδή πήραν μέρος στις αρχαιρεσίες. Προχθές απέλυσε άλλους τέσσερις και έπεται συνέχεια. Όπως δήλωσε και ο ίδιος έχει στο πρόγραμμά του να απολύσει άλλους τριάντα. Αυτοί που απολύονται είναι εκείνοι για τους οποίους είχε δεσμευτεί ότι θα τους κρατήσει, γιατί είχαν μόνιμη θέση εργασίας. 
     Επισκεφθήκαμε αυτό το εργοστάσιο προχθές, κύριε Υπουργέ. Συναντήσαμε έναν κύριο, για τον οποίο ο επιεικέστερος χαρακτηρισμός είναι «σατράπης». Μόνο ένα βούρδουλα δεν είχε, όχι μόνο να χτυπήσει τους εργαζόμενους, αλλά και εμάς επειδή μπήκαμε στα πόδια του και τον ενοχλούσαμε. Είναι μια απαράδεκτη κατάσταση, μια κατάσταση μεσαιωνική 
     Όταν λέτε ότι εμείς εδώ δεν λέμε μεγάλες κουβέντες και δεν θα δεχθούμε εκβιασμούς, εδώ, κύριε Υπουργέ, πρέπει να δείξετε ότι δεν δέχεστε εκβιασμούς. Γιατί αυτός ο άνθρωπος επιεικώς είναι σατράπης. Έχουμε και φωτογραφίες και μία μικρή βιντεοταινία που τραβήξαμε εκείνη την ώρα, στην οποία μπορείτε να δείτε πώς συμπεριφέρεται αυτός ο άνθρωπος. 
     Πήγαμε επίσης προχθές στην εταιρεία «PTI ELEPHANT» στην οδό Λένορμαν, όπου ένας άλλος κύριος, ο κ. Σταυρόπουλος δεν ξέρω πώς δεν μπορεί να ανταποκριθεί στις υποχρεώσεις του. Έρχεται μια χρηματιστηριακή εταιρεία, κοινοποιεί με το δικαστικό επιμελητή ότι έχει διεκδικήσεις. Μπαίνουν μέσα, παίρνουν μηχανήματα, όπως είπατε και εσείς, τα φυγαδεύουν, μπαίνουν μπροστά οι εργαζόμενοι, κόβουν με το οξυγόνο τα κάγκελα και ήθελαν να κόψουν και την πόρτα και θα έπρεπε να κόψουν και τους ίδιους τους εργαζόμενους που στάθηκαν μπροστά. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Εκείνη την ώρα ήμουν μπροστά. Ευτυχώς πρυτάνευσε η λογική. Η Αστυνομία είχε παραταχθεί, περίπου είκοσι άνδρες των ΜΑΤ. Δεν ξέρω πως βρίσκονται σε αυτές τις περιπτώσεις οι αστυνομικοί και οι άνδρες των ΜΑΤ διαθέσιμοι, ενώ για άλλες περιπτώσεις δεν υπάρχουν.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδερφε.
     ΑΘΑΝΑΣΙΟΣ ΛΕΒΕΝΤΗΣ: Βρισκόμαστε όμως σε μία κατάσταση εργασιακού Μεσαίωνα. Σε αυτό υπάρχουν σοβαρότατες ευθύνες και με εργασιακά μέτρα και τους νόμους που έχετε ψηφίσει, αλλά και με το ότι δεν τηρείται η νομοθεσία και δεν μπορείτε να επιβάλετε καμία τάξη.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Λεβέντη.
     ΑΘΑΝΑΣΙΟΣ ΛΕΒΕΝΤΗΣ: Περιμένουμε συγκεκριμένα μέτρα ώστε οι εργαζόμενοι να μη χάσουν τη δουλειά τους και να τιμωρηθούν όλοι αυτοί που συμπεριφέρονται με αυτόν τον τρόπο.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο για δύο λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, στη γερμανική κατοχή ο Έλληνας, ο φουκαράς τότε, έπρεπε να φυλαχτεί από δύο εχθρούς. Ο ένας ήταν τα ΕΣ – ΕΣ και ο άλλος ήταν ο γερμανοκαταδότης, ο μαυραγορίτης ή όπως αλλιώς θέλετε να το πείτε, δοσίλογος. Κρυβόταν όμως κάπου και προστάτευε την οικογένειά του. Είναι θέμα δημοκρατίας και ελευθερίας.
     Κύριε Πρόεδρε, ο πολίτης σήμερα πώς θα προφυλαχθεί; Έρχεται ο κ. Λεβέντης, έγκριτος καθηγητής της Ιατρικής και αξιόλογο στέλεχος τους Συνασπισμού και λέει μέσα στο Εθνικό Κοινοβούλιο ότι μπορεί να μου φέρει να δω κασέτα και βίντεο που γύρισαν. 
     Κύριε Λεβέντη, σας το χαρίζω. Να το έχετε στο Συνασπισμό να το χαίρεστε. Εγώ δεν θεωρώ ότι τέτοια στοιχεία προάγουν τον πολιτισμό, τη δημοκρατία και την ελευθερία.
     ΑΘΑΝΑΣΙΟΣ ΛΕΒΕΝΤΗΣ: Δεν ελήφθη κρυφά. Ελήφθη ανοιχτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και επειδή εγώ πιστεύω, κύριε Λεβέντη, στο λόγο σας ως Βουλευτή και ειδικά στο κόμμα σας, δεν χρειαζόταν εκ του περισσού να μου φέρετε κασέτες και βίντεο. Σας τις χαρίζω.
     Είπε, κύριε Πρόεδρε, ότι επισκέφθηκε την επιχείρηση. Καλά κάνατε, κύριε Λεβέντη. Μπράβο σας! Προχθές σας είδα και στη  «SEX FORM».
     Σας λέω ότι–και ο φάκελος είναι στη διάθεση του Συνασπισμού- παραπέμφθηκε στον εισαγγελέα προχθές όλη η υπόθεση του κ. Παπαδόπουλου, όταν «ξεκοκάλιζε» 160.000.000 ευρώ από την Αγροτική Τράπεζα. Τότε ο Συνασπισμός υπήρχε στη Βουλή. Όταν, λοιπόν, γινόταν μεγάλο «φαγοπότι» δεν είχα δει μία ερώτηση για το πού πάνε τα λεφτά, ποιοι είναι οι αιχμάλωτοι, ποιοι είναι οι εργαζόμενοι και τι είναι «στις πλάτες τους». 
     Τώρα, λοιπόν, σας λέω ότι πήγατε στη «SEX FORM», όπου υπάρχει δράμα κι εμείς το κατανοούμε και επεμβαίνουμε. Για τη «SEX FORM» η Κυβέρνηση και ειδικότερα το Υπουργείο Απασχόλησης έχει κάνει τέσσερις συναντήσεις, έχει δώσει έκτακτο βοήθημα, έχει δώσει επίδομα, έχει δώσει το επίδομα ανεργίας, έχει παρέμβει με Εργατική Εστία, με δάνεια και «πάγωμα». Έχει εφαρμόσει πολλές πολιτικές, κύριε Λεβέντη. Το να πας εκεί καλό είναι, αλλά δεν είναι λύση. Λύση δίνει το Υπουργείο Απασχόλησης που παρεμβαίνει για όλη αυτήν την κακή «κληρονομιά». 
     Όσον αφορά τους συνδικαλιστές, είπα και προηγουμένως ότι έχουν παραπεμφθεί για το ν. 1264 -αν υπάρχει παράβαση- στη δικαιοσύνη. Επιτέλους, διαλέξτε. Ζούμε σε μία δημοκρατική χώρα, όπου λειτουργούν οι θεσμοί. Η δικαιοσύνη θα απαντήσει αν αυτοί πράγματι είναι συνδικαλιστές.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εγώ προσπάθησα να σας πάρω τηλέφωνο, αλλά δεν σας βρήκα.
     ΠΡΟΕΔΡΕΥΩΝ (Ιωάννης Τραγάκης): Αν επιτρέπετε, το Προεδρείο θα κάνει μία παρατήρηση: Επειδή ο κ. Λεβέντης είναι πάντα σεμνός, δεν είχε καμία αιχμή αυτό που είπε για την κασέτα. Απλώς το ανέφερε ο άνθρωπος. Για καλό το είπε.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, και αυτιά έχω και γνώση έχω και δομή στις σκέψεις μου έχω ως γιατρός. 
     Θα σας πω, λοιπόν, ότι δεν λέω για τον κ. Λεβέντη, λέω όμως ότι στο Εθνικό Κοινοβούλιο –έλεος, προς Θεού- δεν πρέπει να υπάρχουν τέτοιες λογικές ότι θα έρθουν βοηθήματα όπως είναι οι κασέτες και τα βίντεο. Τα θεωρώ τουλάχιστον απαράδεκτα.
     ΠΡΟΕΔΡΕΥΩΝ (Ιωάννης Τραγάκης): Θα συζητηθεί η δεύτερη με αριθμό 323/9-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αδειοδότηση «πυρηνελαιουργείου» στο Νομό Ηρακλείου κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Μετά την αποτροπή της παράνομης αδειοδότησης του «πυρηνελαιουργείου» στη θέση «Γαζέπι Μύλος» τον περασμένο χρόνο, η Περιφέρεια Κρήτης μεθόδευσε την αδειοδότηση αγνοώντας την ομόφωνη τεκμηριωμένη αρνητική απόφαση του Νομαρχιακού Συμβουλίου Ηρακλείου.
     Είναι γεγονός, σύμφωνα με όλα τα στοιχεία και τις απόψεις έγκριτων νομικών, ότι η επιχείρηση είχε πάνω από δέκα χρόνια να λειτουργήσει, αλλά και μετά την αλλαγή του ιδιοκτήτη είχε πάψει να υφίσταται, αφού ακόμα και τα μηχανήματα είχαν εκποιηθεί.
     Είναι επίσης γνωστό ότι το συγκεκριμένο «πυρηνελαιουργείο» είναι στο κεντρικότεροι σημείο του υδροφορέα που υδροδοτεί κατά ένα μεγάλο μέρος εδώ και πολλά χρόνια την πόλη του Ηρακλείου και τους τέσσερις δήμους του νοτιοανατολικού τμήματος του Νομού Ηρακλείου και κατά την προ δεκαετίας λειτουργία του είχαν δημιουργηθεί πάμπολλα προβλήματα, εκτός από την έντονη περιβαλλοντική επιβάρυνση της περιοχής.
     Εκτός από τα παραπάνω, είναι γεγονός ότι σύμφωνα με τα όσα έχουν γίνει γνωστά μέχρι στιγμής, η Κυβέρνηση προτίθεται να ανακοινώσει τη δημιουργία νέου διεθνούς αερολιμένα στο Καστέλλι, στην προέκταση του διαδρόμου προσγειο - απογείωσης του οποίου βρίσκεται σε πολύ κοντινή απόσταση το παραπάνω «πυρηνελαιουργείο».
     Πρέπει να σημειωθεί ότι ο σημερινός ιδιοκτήτης των εγκαταστάσεων είχε δηλώσει δημόσια και είχε δεσμευτεί ότι δεν επρόκειτο να λειτουργήσει πυρηνελαιουργείο στη συγκεκριμένη θέση, εφόσον θα εξαγγελλόταν η ίδρυση του νέου διεθνούς αεροδρομίου στο Καστέλλι.
     Η απάντησή σας ως Υπουργού ΠΕ.ΧΩ.Δ.Ε. στην ερώτησή μου (5767/3-12-2004) αναφέρει ότι σύμφωνα με τη διάταξη του άρθρου 52, παράγραφος 1 του π.δ. 18/89 είναι δυνατή η υποβολή αίτησης στον αρμόδιο Υπουργό μετά την προσφυγή στο Συμβούλιο της Επικρατείας.
     Η Νομαρχιακή Αυτοδιοίκηση Ηρακλείου, ο Δήμος Αρκαλοχωρίου και εκπρόσωποι της Επιτροπής Αγώνα έχουν καταθέσει έγκαιρα προσφυγή στο Σ.τ.Ε. κατά της απόφασης του Περιφερειάρχη Κρήτης.
     Οι κάτοικοι της περιοχής είναι ανάστατοι μετά την κοινοποίηση της απόφασης του Γενικού Γραμματέα της Περιφέρειας Κρήτης και προειδοποιητικά συγκεντρώθηκαν και διατράνωσαν την έντονη αντίθεσή τους σε αυτές τις μεθοδεύσεις οι οποίες θέτουν σε κίνδυνο την κοινωνική ειρήνη.
     Είναι επίσης γνωστό ότι στους φορείς και τους κατοίκους της περιοχής έχει δηλώσει συμπαράσταση το σύνολο σχεδόν των θεσμικών εκπροσώπων του νομού.
     Ο Δήμος Αρκαλοχωρίου μετά τα τελευταία γεγονότα κατέθεσε αίτηση προσωρινής ανάκλησης στο Υπουργείο ΠΕ.ΧΩ.Δ.Ε. προκειμένου να ανασταλεί η εκτέλεση της απόφασης του Περιφερειάρχη.
     Ερωτάται ο κύριος Υπουργός αν προτίθεται μετά την υποβολή της αίτησης από το Δήμο Αρκαλοχωρίου να αναστείλει την απόφαση του Γενικού Γραμματέα της Περιφέρειας Κρήτης μέχρι την εκδίκαση της υπόθεσης στο Συμβούλιο της Επικρατείας, όπως προβλέπει ο νόμος, προκειμένου να αποτραπούν δυσάρεστες εξελίξεις».
     Επ’ ευκαιρία, θα ήθελα να πω στους παριστάμενους συναδέλφους, επειδή είναι συνάδελφοι οι οποίοι συνήθως καταθέτουν επίκαιρες ερωτήσεις, να είναι πιο μικρές οι ερωτήσεις γιατί είναι πολύ μεγάλο το κείμενο.
     Ο κύριος Υφυπουργός ΠΕ.ΧΩ.Δ.Ε. έχει το λόγο για τρία λεπτά.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Το θέμα το οποίο συζητάμε έχει ως εξής: Στη μονάδα πυρηνελαιουργείου και τυποποίησης ελαιολάδου που βρίσκεται στη θέση «Γαζέπι Μύλος» του Δήμου Αρκαλοχωρίου ιδιοκτησίας της εταιρείας «Γιαννούλης Ελαιοεξαγωγική» έχει χορηγηθεί άδεια λειτουργίας κατ’ αρχήν το 1990 με απόφαση του τότε νομάρχη Ηρακλείου. Το 2003 με απόφαση επίσης του Νομάρχη Ηρακλείου διακόπηκε η λειτουργία της μονάδος, διότι ουσιαστικά η μονάδα δεν είχε άδεια λειτουργίας ούτε είχε καταθέσει μελέτη περιβαλλοντικών επιπτώσεων.
     Το Νοέμβριο του 2004 με απόφαση του Γενικού Γραμματέα Περιφέρειας Κρήτης εγκρίθηκαν οι περιβαλλοντικοί όροι για τη λειτουργία της μονάδος. Η απόφαση αυτή ανακλήθηκε τρεις μήνες αργότερα, κατόπιν αποδοχής σχετικής αίτησης θεραπείας του Δήμου Αρκαλοχωρίου και γνωμοδότησης του τοπικού παραρτήματος του Τεχνικού Επιμελητηρίου της Ελλάδος, καθόσον διαπιστώθηκε από τα μοντέλα διασποράς των ρύπων στην περιοχή, στην οποία αναπτύσσεται η δραστηριότητα, ότι δεν μπορούν να τηρηθούν τα όρια, όπως αυτά ορίζονται στην σχετική κοινοτική οδηγία 99/30.
     Μετά την ανάκληση της απόφασης έγκρισης περιβαλλοντικών όρων, ο Νομάρχης Ηρακλείου με έγγραφό του ενημερώνει την εταιρεία για τη μη δυνατότητα εξέτασης του αιτήματος για χορήγηση άδειας λειτουργίας της μονάδος. Η εταιρεία επανέρχεται το Μάρτιο του 2005 και υποβάλλει νέα μελέτη περιβαλλοντικών επιπτώσεων για τη λειτουργία της μονάδος. Ζητείται και πάλι η άποψη του Τεχνικού Επιμελητηρίου, η οποία μεταξύ άλλων αναφέρει ότι «από την ανάλυση εξάγεται το συμπέρασμα ότι οι συγκεντρώσεις σωματιδιακής ύλης από τις εκπομπές των καπνοδόχων στο τμήμα του ξηραντηρίου δεν υπερβαίνουν το επιτρεπτό όριο «–κατ’ αρχήν θετική δηλαδή η γνωμοδότηση. 
     Κατόπιν των ανωτέρω, ο Γενικός Γραμματέας της Περιφέρειας Κρήτης εγκρίνει τους περιβαλλοντικούς όρους της εταιρείας, περιβαλλοντικοί όροι που έχουν διάρκεια ισχύος τρία έτη. Με βάση αυτή την απόφαση, η εταιρεία επανέρχεται στη Νομαρχία Ηρακλείου και ζητά την ανανέωση της άδειας λειτουργίας της μονάδος. Το αίτημα απορρίπτεται από το Νομάρχη Ηρακλείου το Δεκέμβριο του 2005. Κατά της απορριπτικής αποφάσεως του Νομάρχη Ηρακλείου η εταιρεία ασκεί προσφυγή ενώπιον του Γενικού Γραμματέα της Περιφέρειας Κρήτης, εξετάζεται, γίνεται δεκτή από το Γενικό Γραμματέα και ακυρώνεται η απόφαση του Νομάρχη Ηρακλείου.
     Πρόκειται δηλαδή, κύριε συνάδελφε, για ένα θέμα που αφορά καθαρά τις τοπικές υπηρεσίες, τη Νομαρχιακή Αυτοδιοίκηση Ηρακλείου και την Περιφέρεια Κρήτης. Το Υ.ΠΕ.ΧΩ.Δ.Ε. δεν εμπλέκεται καθόλου σε όλη αυτήν τη διαδικασία και, όπως προκύπτει από όλα όσα προανέφερα, υπάρχει μία διάσταση απόψεων μεταξύ των υπηρεσιών της Περιφέρειας Κρήτης και της Νομαρχιακής Αυτοδιοίκησης Ηρακλείου.
     Το αίτημα του Δήμου Αρκαλοχωρίου, το οποίο υπεβλήθη μόλις προχθές στο Υ.ΠΕ.ΧΩ.Δ.Ε., εξετάζεται και σε εύλογο χρονικό διάστημα θα δώσουμε την απάντησή μας. 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Ορίστε, κύριε Στρατάκη, έχετε το λόγο για δύο λεπτά.
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
     Θέλω να τονίσω ότι τα περιστατικά όπως αναφέρθηκαν από τον κύριο Υφυπουργό είναι πράγματι έτσι, όμως με μια μικρή παράλειψη, ότι μετά την απόφαση του Γενικού Γραμματέα της Περιφέρειας Κρήτης με βάση μια μελέτη μιας επιτροπής που πληρώθηκε από τον επενδυτή, το ίδιο το Τεχνικό Επιμελητήριο με ανακοίνωσή του στον Τύπο διέψευσε τη σύμφωνη γνώμη του. Γιατί ασφαλώς η δεύτερη σύμφωνη γνώμη του –αν υπήρχε- θα αναιρούσε την πρώτη, διότι δεν άλλαξε τίποτα σε σχέση με τα υπάρχοντα δεδομένα.
     Το θέμα μας όμως δεν είναι αυτό, κύριε Υφυπουργέ. Το θέμα μας είναι ότι σύμφωνα με την υφιστάμενη νομοθεσία –και το έχω σε απάντηση του δικού σας Υπουργείου- ο Υπουργός δύναται εφόσον υπάρχει προσφυγή στο Συμβούλιο της Επικρατείας –και υπάρχει- μετά την προσφυγή των ενδιαφερομένων που έχουν κάνει την προσφυγή –και ένας εξ αυτών είναι ο Δήμος Αρκαλοχωρίου- να ακυρώσει την απόφαση του Περιφερειάρχη.
     Αυτό είναι το ζητούμενο αυτήν τη στιγμή και το ερώτημα που καταθέτω, διότι, κύριε Υφυπουργέ, υπάρχει μεγάλη αναστάτωση στην περιοχή. Μόλις αυτά έγιναν γνωστά –διότι πρέπει να σας ομολογήσω ότι γίνονταν εν κρυπτώ όλες αυτές οι διαδικασίες εν πολλοίς και η απόφαση του Περιφερειάρχη για την ανάκληση και όλα αυτά τα σχετικά- ο κόσμος ξεσηκώθηκε. 
     Ήδη το περασμένο Σάββατο μαζεύτηκαν εκεί εκατοντάδες άνθρωποι, οι οποίοι πραγματικά διατράνωσαν την πίστη τους ότι δεν πρόκειται να αφήσουν να λειτουργήσει το πυρηνελαιουργείο, γιατί θεωρούν ότι ζημιώνει απεριόριστα την περιοχή, ζημιώνει το βιος τους, ζημιώνει την ύπαρξή τους.
     Είναι στην καρδιά ενός υδροφορέα που υδρεύει για πάρα πολλά χρόνια το Νομό Ηρακλείου, είναι στην προέκταση του διαδρόμου προσγειο - απογείωσης και έχει εξαγγελθεί και από τη δική σας την κυβέρνηση ότι θα γίνει εκεί το νέο διεθνές αεροδρόμιο Ηρακλείου. Αναμένεται η ανακοίνωσή του σε εύλογο χρόνο. Ήδη από το Πάσχα έχει εξαγγελθεί ότι σύντομα θα γίνει αυτή η εξαγγελία από την Κυβέρνηση. 
     Ο ίδιος δε –πρέπει να το τονίσω αυτό- ο επενδυτής, όπως έχει δηλώσει σε μένα, είπε ότι αν πρόκειται να γίνει το αεροδρόμιο, δεν θα λειτουργήσει εκεί καμία εγκατάσταση. Κι όμως, σήμερα έρχεται –από ένα πείσμα ενδεχομένως, δεν ξέρω για ποιους άλλους λόγους, από πού σιγοντάρεται –και θέλει να δημιουργήσει μείζον πρόβλημα στην περιοχή. 
     Πρέπει να αντιληφθεί το Υπουργείο ότι δεν είναι δυνατόν να λειτουργήσει μια μονάδα, εφόσον δεν υπάρχει καμία θέληση από πλευράς των κατοίκων, γιατί μένουν δίπλα οι άνθρωποι, έχουν τις περιουσίες τους, ζουν από εκεί. Λειτούργησε πριν από δεκαπέντε χρόνια περίπου το πυρηνελαιουργείο για δύο - τρία χρόνια και δημιούργησε τεράστια προβλήματα. Πέρα από τη μόλυνση του περιβάλλοντος, δημιούργησε προβλήματα στον υδροφορέα, δημιούργησε καταστάσεις που δεν μπορούσαμε να τις ξεπεράσουμε δέκα χρόνια μετά, πέρα βέβαια από τα προβλήματα που υπάρχουν στο ιδιοκτησιακό καθεστώς. Η επιχείρηση αυτή περιήλθε σε αυτούς μετά από πτώχευση και στην ουσία δεν υπάρχει συνέχεια στην επιχείρηση. Είναι μη λειτουργούσα η επιχείρηση εδώ και δέκα χρόνια.
     Επομένως θέλω να σταθείτε σε αυτά και αφού λέτε ότι εξετάζετε το αίτημα, να το δείτε με τη δέουσα προσοχή, γιατί πραγματικά εάν δεν υπάρξει ανάκληση της απόφασης του Περιφερειάρχη, δημιουργείται μείζον πρόβλημα στην περιοχή και οι κάτοικοι είναι αποφασισμένοι να διεκδικήσουν τα δίκαιά τους, γιατί πιστεύουν ότι έχουν δίκιο. Και αυτό θα κάνουν.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Στρατάκη.
     Ορίστε, κύριε Υφυπουργέ, έχετε το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Αυτό το οποίο ζητάει ο Δήμος Αρκαλοχωρίου –και ρωτάτε και εσείς, κύριε συνάδελφε, στην επίκαιρη ερώτησή σας- είναι να ανασταλεί η απόφαση του Γενικού Γραμματέα μέχρις ότου βγει η απόφαση του Συμβουλίου της Επικρατείας. 
     Κατ’ αρχήν, θέλω να τονίσω ότι εμείς ως Υ.ΠΕ.ΧΩ.Δ.Ε. σεβόμαστε απολύτως τις αποφάσεις των δικαστηρίων και ενεργούμε πάντα σύμφωνα με τις υποδείξεις τους. Το αίτημα του Δήμου Αρκαλοχωρίου έχει έρθει μόλις προχθές, όπως σας είπα, με σχετικό φαξ το οποίο θα καταθέσω στη Βουλή. 
     Έχουμε δείξει την ευαισθησία μας ήδη ως Υπουργείο, έχει απαντηθεί η σχετική ερώτηση από τον Υπουργό ΠΕ.ΧΩ.Δ.Ε.. Είναι το δεύτερο θέμα, η δεύτερη ερώτηση που κατατίθεται τώρα και όπως σας είπα, ήδη οι αρμόδιες υπηρεσίες έχουν επιληφθεί του αιτήματος, σε αντίθεση –επιτρέψτε μου να πω- με σχετική αλληλογραφία που υπήρξε το 2001 και η οποία μνημονεύεται στο έγγραφο του Δήμου Αρκαλοχωρίου, όπου η τότε πολιτική ηγεσία του Υ.ΠΕ.ΧΩ.Δ.Ε. δεν είχε δείξει καμία ευαισθησία, δεν απάντησε καν στα σχετικά αιτήματα του δήμου.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Επανερχόμαστε στις επίκαιρες ερωτήσεις πρώτου κύκλου και θα συζητήσουμε την τέταρτη με αριθμό 329/9.1.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη προς την Υπουργό Εθνικής Παιδείας και Θρησκευμάτων, σχετικά με το πρόγραμμα αντισεισμικής θωράκισης των σχολικών κτηρίων κ.λπ..
     Συγκεκριμένα, η  επίκαιρη ερώτηση της κυρίας συνάδελφου έχει ως εξής:
     «Μετά τον ισχυρότατο σεισμό στην περιοχή των Κυθήρων, που συγκλόνισε ολόκληρη τη χώρα, επανερχόμαστε για μία ακόμα φορά στο μεγάλο θέμα του ελέγχου και της αντισεισμικής θωράκισης των σχολικών κτηρίων. Ένα έργο που πρέπει επιτέλους να προχωρήσει με αυστηρό χρονοδιάγραμμα και ισχυρή χρηματοδότηση.
     Είναι γνωστό ότι ο μέσος όρος των σχολείων της επαρχίας είναι πλέον των τριάντα ετών. Τα περισσότερα δηλαδή έχουν κατασκευαστεί χωρίς της αυστηρές νέες διατάξεις αντισεισμικής προστασίας που διαμορφώθηκαν με τα δεδομένα της τελευταίας εικοσαετίας. Κατά τη συζήτηση του ν. 3027/2002 είχα επισημάνει την παντελή έλλειψη αντισεισμικού ελέγχου στα σχολικά κτήρια και τροπολογία μου, σύμφωνα με την οποία «στις υποχρεώσεις του Ο.Σ.Κ. περιλαμβάνεται και η εκπόνηση ολοκληρωμένου προγράμματος αντισεισμικού ελέγχου των σχολικών κτηρίων και όπου απαιτηθεί ενίσχυση αυτών» ενσωματώθηκε στο νόμο και αποτελεί πλέον νομοθετική ρύθμιση. Τον Απρίλιο του 2004 η νέα ηγεσία του Υπουργείου Παιδείας αναγνώρισε την ανάγκη ενεργοποίησης της ως άνω ρύθμισης και απηύθυνε πρόσκληση συνεργασίας των Πολυτεχνείων, της Τοπικής Αυτοδιοίκησης, του Τεχνικού Επιμελητηρίου Ελλάδος και του Ο.Α.Σ.Π. (Οργανισμού Αντισεισμικού Σχεδιασμού) με τον Οργανισμό Σχολικών Κτηρίων. Με ερώτησή μας τότε ζητήσαμε περισσότερα στοιχεία για το πρόγραμμα αυτό, τον τρόπο συνεργασίας των φορέων και τη σχετική χρηματοδότηση. Η απάντηση αφορούσε μόνο στην ένταξη των προκαταρκτικών συσκέψεων.
     Σήμερα, μετά το μεγάλο σεισμό, το Υπουργείο, και πολύ σωστά, στέλνει ειδικά κλιμάκια στην Πελοπόννησο και την Κρήτη για την καταγραφή της κατάστασης και των ζημιών σε σχολικά κτήρια.
     Επειδή επί σειρά ετών πλην των κλιμακίων καταγραφής των προβλημάτων και των εξαγγελιών έναρξης των προγραμμάτων ελέγχου και αντισεισμικής θωράκισης των σχολικών κτηρίων, στην πράξη ελάχιστα είχαν γίνει και η κατάσταση παραμένει κρίσιμη, ερωτάται η κυρία Υπουργός:
     1. Από τον Απρίλιο του 2004 μέχρι σήμερα τι έχει υλοποιηθεί από το σχετικό πρόγραμμα συνεργασίας του Ο.Σ.Κ. με την Τοπική Αυτοδιοίκηση, τα Πολυτεχνεία και τον Ο.Α.Σ.Π., τι ποσά έχουν διατεθεί και ποιο το έργο που έχει παραχθεί;
     2. Ποια είναι τα πρώτα στοιχεία για την κατάσταση των σχολικών κτηρίων στις πληγείσες από το χθεσινό σεισμό περιοχές και πώς θα προχωρήσουν στην αποκατάστασή τους;»
     Ο Υφυπουργός Εθνικής Παιδείας και Θρησκευμάτων κ. Καλός, έχει το λόγο, για τρία λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Κύριε Πρόεδρε, κυρία και κύριοι συνάδελφοι, πιστεύω ότι είναι γνωστό -και φαίνεται και από τη διατύπωση της επίκαιρης ερωτήσεως που κατέθεσε η εκλεκτή συνάδελφος για να απαντηθεί από το Υπουργείο Παιδείας- πως μέχρι σήμερα τίποτε ουσιαστικό δεν είχε να δείξει η προηγούμενη ή οι προηγούμενες Κυβερνήσεις πάνω σε αυτόν τον τομέα, τον τομέα δηλαδή του αντισεισμικού ελέγχου του συνόλου των σχολικών κτηρίων και για την πρωτοβάθμια και για τη δευτεροβάθμια εκπαίδευση. 
     Κυρία συνάδελφε, από την ημέρα που αναλάβαμε τη διακυβέρνηση της χώρας, η νέα διακυβέρνηση του Κώστα Καραμανλή, είχαμε την εντολή να κάνουμε πράξη εκείνο,  για το οποίο και εμείς ρωτούσαμε διαρκώς και το οποίο ως αντιπολίτευση –μιλώ για προ του Μαρτίου του 2004- μας απασχολούσε έντονα. Δεν ήσασταν μόνο εσείς της ήσσονος αντιπολίτευσης που κάνατε τότε –και δικαιολογημένα το λέτε- σειρά ερωτήσεων στις τότε κυβερνήσεις γιατί δεν ενεργοποιείται ένα τέτοιο σωτήριο σύστημα για το σχολείο και για τα παιδιά μας, αλλά και εμείς που ως μείζων αντιπολίτευση -τότε και εγώ προσωπικά ως υπεύθυνος του τομέα παιδείας της τότε αντιπολιτεύσεως- είχαμε καταθέσει σωρεία επικαίρων ερωτήσεων. Η απάντηση ήταν μονίμως και από τον Ο.Σ.Κ. και από τον αρμόδιο Υπουργό ότι δεν μπορούσε να υλοποιηθεί ένα τέτοιο πρόγραμμα, διότι απαιτούσε τεράστια κονδύλια και θα έπεφτε το τότε πρόγραμμα της σχολικής στέγης έξω. 
     Τι κάναμε από εκεί και μετά; Με προσωπική δική μου εντολή προς τον Οργανισμό Σχολικών Κτηρίων συνεστήθη η επιτροπή των καθηγητών των αρμοδίων τμημάτων από όλα τα πολυτεχνεία της χώρας. Συμμετέχει δε σε αυτήν την επιτροπή εκπρόσωπος του Οργανισμού Αντισεισμικού Σχεδιασμού και ξεκίνησε ένα τεράστιο έργο, για το οποίο -απαντώντας ουσιαστικά στην ερώτησή σας- έχω να σας δώσω σήμερα τα εξής στοιχεία: Πρώτα από όλα, ο προσεισμικός έλεγχος των σχολικών  κτηρίων σε όλη την επικράτεια συνεχίζει να υλοποιείται. Το συνολικό πρόγραμμα προβλέπει τον έλεγχο τριών χιλιάδων τριακοσίων είκοσι τεσσάρων σχολείων σε τριάντα επτά νομούς της χώρας που είχαν κτιστεί προ του 1959. Για να σας εξηγήσω, ξεκινήσαμε δηλαδή να ελέγχουμε τα κτήρια που ορθώς και εσείς λέτε ότι είναι τα πλέον επικίνδυνα. Γιατί; Γιατί είχαν κτιστεί χωρίς να υπάρχει τότε αντισεισμικός κανονισμός. Το ποσό της σύμβασης γι’ αυτά τα σχολεία ανέρχεται στα 2.066.180 ευρώ. Θα ακολουθήσει ο έλεγχος στους υπόλοιπους νομούς για τα σχολεία που κατασκευάστηκαν προ του 1959 και στη συνέχεια θα ελεγχθούν τα σχολεία της περιόδου 1959 - 1985. 
     Θέλω, όμως, να σας πω ότι μέχρι τώρα –και θα συνεχίσω στη δευτερολογία μου, γιατί βλέπω ότι τελείωσε ο χρόνος- έχει ολοκληρωθεί ο έλεγχος των διδακτηρίων σε είκοσι τέσσερις από τους τριάντα επτά νομούς. Έχουν ελεγχθεί δε δύο χιλιάδες τριακόσιες πενήντα αυτοδύναμες διοικητικά σχολικές μονάδες, δηλαδή όχι απλά σχολεία ή αίθουσες, αλλά ολοκληρωμένες σχολικές μονάδες. Το πρόγραμμα συνεχίζεται και θα ολοκληρωθεί, ώστε να δώσει τη θέση του στον έλεγχο των κτηρίων που κτίστηκαν την περίοδο μέχρι και το 1985. Τα υπόλοιπα στοιχεία, τα οποία ρωτάτε, θα σας τα δώσω στη δευτερολογία μου για να σας επιτρέψω να πείτε και εσείς εκείνα που θέλετε. 
     ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Ξηροτύρη για δύο λεπτά. 
     ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Πραγματικά το αυτονόητο του προληπτικού προσεισμικού ελέγχου που πρέπει να γίνεται για τα σχολικά κτήρια έγινε μόλις το 2002 με νομοθετική ρύθμιση για υποχρέωση του Ο.Σ.Κ. και κάθε φορά αποτελεί εξαγγελία της κάθε κυβέρνησης μετά από κάθε σεισμό. 
     Αυτός ο έλεγχος, κύριε Υπουργέ, έπρεπε να είχε τελειώσει. Ακόμη και στη διετία που είστε εσείς, αυτός ο πρώτος έλεγχος έπρεπε να είχε τελειώσει. Γιατί τι είναι αυτός ο πρώτος έλεγχος έτσι όπως γίνεται, με τα χρήματα τα οποία διατίθεται, έστω για τα σχολεία μέχρι το 1959; Από τη χρηματοδότηση δεν προκύπτουν ούτε 400 ευρώ για το κάθε σχολικό κτήριο. Είναι ένας μακροσκοπικός έλεγχος. 
     Από εκεί και πέρα, ξέρετε τι δρόμο έχουμε μπροστά μας και πόσα χρήματα χρειάζονται; Υπάρχει η δεύτερη φάση του ελέγχου, η μελέτη εφαρμογής, όπου χρειαστεί να γίνουν επεμβάσεις και υπάρχει, βέβαια, και το μεγάλο μέρος των επεμβάσεων και της αποκατάστασης. 
     Επομένως μιλάμε κατά κυριολεξία για είκοσι χιλιάδες σχολικά κτήρια τα οποία πρέπει να ελεγχθούν σε δύο φάσεις –η πρώτη φάση έπρεπε ήδη να είχε ελεγχθεί- και μετά να αρχίσει το πρόγραμμα της αποκατάστασης, για να μη βρίσκεσθε κάθε φορά σε αυτήν τη θέση των εξαγγελιών, κύριε Υπουργέ. Καταλαβαίνω το ενδιαφέρον σας, το είπατε και ως αξιωματική αντιπολίτευση και προσπαθήσατε γι’ αυτό, αλλά προχθές που άκουσα την κ. Γιαννάκου πάλι ήταν στο επίπεδο των εξαγγελιών, ότι δηλαδή κάναμε κάποιους πρώτους ελέγχους, συνεχίζουμε κ.λπ.
     Χρειάζεται λοιπόν, κύριε Υπουργέ, επίσπευση των πραγμάτων. Χρειάζεται ισχυρή χρηματοδότηση. 
     Θα σας πω τα αποτελέσματα ενός προγράμματος που άρχισε στην περιοχή μου από το Αριστοτέλειο Πανεπιστήμιο πριν από επτά χρόνια. Στα πεντακόσια κτήρια που έχουν καταγράψει, τριακόσια τριάντα της δευτεροβάθμιας εκπαίδευσης, τα εκατόν εβδομήντα πέντε έχουν προβλήματα, άλλα πολύ και άλλα λίγο. Εκεί λοιπόν έμεινε η καταγραφή.
     Όταν ήμουν Νομάρχης Θεσσαλονίκης το 1990 κάποια σχολεία είχαν αμίαντο,  κάποια στατική ανεπάρκεια. Δεν έχει γίνει όμως τίποτα ακόμα. Όλο καταγράφουν τα κλιμάκια του ΟΣΚ.
     Πραγματικά, αφού πιστεύετε σ’ αυτά τα πράγματα, κύριε Υπουργέ, δώστε μας σαφές χρονοδιάγραμμα και βρέστε επιτέλους χρήματα για να γίνει  έργο και να μην είμαστε μόνο στην καταγραφή.
     ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κατανοώ, κύριε Πρόεδρε, την αντιπολιτευτική λογική της κυρίας συναδέλφου, αλλά δεν συμφωνώ μαζί της στη φράση «δεν έχει γίνει τίποτα» ή «ότι τάχα είμαστε ακόμα σε εξαγγελίες». 
     Σας ανέφερα, κυρία συνάδελφε, ποσά τα οποία αν τα δείτε σε συμπλήρωμα προς το άλλο μεγάλο πρόγραμμα - μαμούθ της απομάκρυνσης αμιάντου, για το οποίο επίσης δεν είχε γίνει τίποτα επί προηγουμένων κυβερνήσεων, για το οποίο πρόγραμμα σε αντίστοιχες κοινοβουλευτικές μας συζητήσεις σας έχω δώσει πλήρη στοιχεία τα οποία έχετε, τότε θα καταλάβετε ότι στον ελάχιστο χρόνο των δύο αυτών ετών, κάναμε εκείνα τα οποία δεν είχαν γίνει τα προηγούμενα δεκαπέντε τουλάχιστον χρόνια. 
     Σας λέω, λοιπόν, ότι από τους τριάντα επτά νομούς ήδη κοντεύουμε να τελειώσουμε τους τριάντα και μένουν επτά ακόμα για τους επόμενους λίγους μήνες, οπότε και θα έχει ολοκληρωθεί ο προσεισμικός έλεγχος σε όλα τα σχολεία της χώρας. Το χρονοδιάγραμμα είναι απλό και αυτονόητο. Αλλά όταν σας το λέω αυτό δεν μπορεί να μιλάτε και να λέτε ότι μένουμε στις εξαγγελίες ή ότι η κ. Γιαννάκου έκανε μόνο εξαγγελίες.
     Δεύτερον, ο προϋπολογισμός της δεύτερης φάσης που περιλαμβάνει όχι μόνο τα σχολεία μέχρι το 1985, όπως σας είπα για τον προσεισμικό έλεγχο, αλλά και τις επεμβάσεις σε εκείνα που ήδη έχουν καταγραφεί ως μικρών σεισμικών πληγών, θα ήθελα να σας πω ότι ξεπερνά τα 10.000.000 ευρώ και ήδη έχουν ενταχθεί. 
     Άρα, λοιπόν, όχι μόνο ολοκληρώνουμε το πρώτης κατηγορίας προσεισμικό έλεγχο και περνάμε στο δεύτερο στους επόμενους μήνες, αλλά ήδη εντάσσουμε στον προϋπολογισμό και το ποσό εκείνο, που θα μας επιτρέψει να προχωρήσουμε στα επόμενα βήματα. Άρα κάθε άλλο παρά εξαγγελίες κάνουμε. Υλοποιούμε εκείνο το οποίο εξαγγείλαμε, κυρία Ξηροτύρη.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υφυπουργέ.
     Κύριοι συνάδελφοι ολοκληρώθηκε η συζήτηση των επικαίρων ερωτήσεων.
     Θα ήθελα να ανακοινώσω προς το Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Υγείας και Κοινωνικής Αλληλεγγύης και Δημόσιας Τάξης, κατέθεσαν σχέδιο νόμου: «Κύρωση του Μνημονίου Κατανόησης μεταξύ των Ηνωμένων Εθνών και της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για συνεργασία στον τομέα αντιμετώπισης εκτάκτων ανθρωπιστικών αναγκών». 
     Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου: «Μνημόνιο κατανόησης για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου». 
     Παραπέμπονται στις αρμόδιες Διαρκείς Επιτροπές
     Επίσης, θα ήθελα να ζητήσω από το Σώμα να εγκρίνει την άδεια απουσίας στο εξωτερικό από 13 Iανουαρίου έως 23 Ιανουαρίου στους συναδέλφους Κωνσταντίνο Σπηλιόπουλο του ΠΑ.ΣΟ.Κ., Δημήτριο Γεωργακόπουλο του ΠΑ.ΣΟ.Κ., Θεοδώρα Τζάκρη του ΠΑ.ΣΟ.Κ., Δημήτριο Ρέππα του ΠΑ.ΣΟ.Κ., Γεώργιο Φλωρίδη του ΠΑ.ΣΟ.Κ., Συλβάνα Ράπτη του ΠΑ.ΣΟ.Κ. και Δημήτριο Ανδρουλάκη του ΠΑ.ΣΟ.Κ..
     Η Βουλή εγκρίνει;
     ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης):  Η Βουλή ενέκρινε τη ζητηθείσα άδεια.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και δύο συνοδοί καθηγητές από το 7ο Γυμνάσιο Χαλανδρίου.
     Η Βουλή τους καλωσορίζει. 
     (Χειροκροτήματα από όλες τις πτέρυγες της Βουλής)
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, εισερχόμαστε στην ημερησία διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Δομή και λειτουργία της Εκκλησιαστικής Εκπαίδευσης».
     Είναι γνωστό ότι χθες ψηφίσαμε την πρώτη ενότητα των άρθρων από το άρθρο 1 έως το άρθρο 18. Σήμερα θα συζητήσουμε την ενότητα των άρθρων από το άρθρο 19 μέχρι το τέλος μαζί με την τροπολογία 514/108 της κυρίας Υπουργού, διότι ένα μέρος αυτής αναφέρεται στα άρθρα 27 και 28.
     Το λόγο έχει ο συνάδελφος εσηγητής της Νέας Δημοκρατίας κ. Φίλιππος Τσαλίδης.
     ΦΙΛΙΠΠΟΣ ΤΣΑΛΙΔΗΣ: Ευχαριστώ πολύ, κύριε Πρόεδρε.
     Σήμερα συνεχίζουμε τη συζήτηση του νομοσχεδίου,που αφορά τη δομή και τη λειτουργία της Εκκλησιαστικής Εκπαίδευσης και ειδικότερα θα συζητήσουμε το τρίτο κεφάλαιο από το άρθρο 19 έως το τέλος. Όλα αυτά τα άρθρα αναφέρονται στη Δευτεροβάθμια Εκκλησιαστική Εκπαίδευση. Τα άρθρα αυτά αφορούν τις σχολικές μονάδες της Δευτεροβάθμιας Εκκλησιαστικής Εκπαίδευσης, οι οποίες θα εξακολουθήσουν να λειτουργούν με τις ισχύουσες διατάξεις και με εναρμόνιση της εν γένει λειτουργίας της με αυτή της δημόσιας Δευτεροβάθμιας Εκπαίδευσης. 
     Το άρθρο 20 αναφέρεται στα Ενιαία Εκκλησιαστικά Λύκεια και Εκκλησιαστικά Ινστιτούτα Επαγγελματικής Κατάρτισης. Θεωρώ ότι είναι ένα πολύ σημαντικό άρθρο, διότι με αυτό καταργείται το τέταρτο έτος των Ενιαίων Εκκλησιαστικών Λυκείων, οπότε η φοίτηση στα Ενιαία Εκκλησιαστικά Λύκεια γίνεται τριετής, τα δε απολυτήρια τα οποία χορηγούνται είναι ισότιμα με τα απολυτήρια, των ενιαίων λυκείων της χώρας και συνεπώς για πρώτη φορά δίνεται η δυνατότητα στους αποφοίτους των Εκκλησιαστικών Λυκείων να αποφασίζουν στο δέκατο όγδοο έτος της ηλικίας τους τι πρόκειται να κάνουν στη ζωή τους, δηλαδή τους δίνεται η δυνατότητα να συμπληρώνουν και αυτοί, όπως και οι υπόλοιποι νέοι, το μηχανογραφικό τους δελτίο και να αποφασίζουν τι θα κάνουν στη ζωή τους.
     Επίσης στο ίδιο άρθρο προβλέπεται και η δημιουργία μονοετών Εκκλησιαστικών Ινστιτούτων Επαγγελματικής Κατάρτισης και ρυθμίζονται τα δικαιώματα όσων φοιτούν σ’ αυτά τα ινστιτούτα επαγγελματικής κατάρτισης, τα οποία είναι ίδια ή αντίστοιχα με τα δικαιώματα των δημόσιων ινστιτούτων επαγγελματικής κατάρτισης, στα οποία μπορούν επίσης να φοιτούν και οι απόφοιτοι των Ενιαίων Εκκλησιαστικών Λυκείων.
     Σε ό,τι αφορά το άρθρο 21, θεωρώ ότι και αυτό το άρθρο είναι πάρα πολύ σημαντικό. Θεσμοθετούνται για πρώτη φορά οι Ιερατικές Σχολές Δεύτερης Ευκαιρίας, οι οποίες ουσιαστικά θα αντικαταστήσουν τα ήδη λειτουργούντα Μέσα Εκκλησιαστικά Φροντιστήρια. Έτσι, η Εκκλησιαστική Εκπαίδευση με τα Ιερατικά Σχολεία Δεύτερης Ευκαιρίας εντάσσεται στο ευρύτερο σύστημα της διά βίου μάθησης, καθώς παρέχει τη δυνατότητα σε όσους το επιθυμούν ανεξαρτήτως ηλικίας, δηλαδή από το δέκατο όγδοο έτος και μετέπειτα να αποκτήσουν γνώσεις, οι οποίες θα τους δώσουν τη δυνατότητα να ενταχθούν στο δυναμικό της Εκκλησίας.
     Το άρθρο 22 αναφέρεται στα δικαιώματα μαθητών Δευτεροβάθμιας Εκκλησιαστικής Εκπαίδευσης και Ιερατικών Σχολείων Δεύτερης Ευκαιρίας. Ισχύει, σε ό,τι αφορά στη Δευτεροβάθμια Εκκλησιαστική Εκπαίδευση, ό,τι ισχύει και για τους μαθητές της δημόσιας δευτεροβάθμιας εκπαίδευσης. Και σε ό,τι αφορά στους σπουδαστές στα Ιερατικά Σχολεία Δεύτερης Ευκαιρίας, ισχύει ό,τι ισχύει γι’ αυτούς που φοιτούν στα σχολεία δεύτερης ευκαιρίας.
     Το άρθρο 23 αναφέρεται στο προσωπικό που για πρώτη φορά θεσμοθετείται μία διαδικασία, η οποία είναι ανάλογη με εκείνη της δευτεροβάθμιας εκπαίδευσης. Καταρτίζονται οι πίνακες των διοριστέων, των επιτυχόντων και των απορριπτέων. Μέσα από αυτούς τους πίνακες, οι οποίοι ισχύουν για δύο χρόνια, επιλέγεται και διορίζεται το μόνιμο προσωπικό, αλλά και οι αναπληρωτές και ωρομίσθιοι καθηγητές.
     Θεωρώ, λοιπόν, ότι και αυτή είναι μία πολύ σημαντική πρωτοβουλία της Κυβέρνησης. 
     Το άρθρο 24 αναφέρεται στο Εποπτικό Συμβούλιο της Δευτεροβάθμιας Εκπαίδευσης όπου γίνονται κάποιες ρυθμίσεις. Κυρίως διαφοροποιείται η σύνθεση του εποπτικού συμβουλίου ώστε τον έλεγχό του να τον έχει η πολιτεία.
     Το ίδιο συμβαίνει και με το άρθρο 25 όπου γίνονται κάποιες ρυθμίσεις και αφορούν στο Υπηρεσιακό Συμβούλιο Δευτεροβάθμιας Εκπαίδευσης, Εκκλησιαστικής Εκπαίδευσης, όπου και πάλι τον έλεγχο τον έχει η πολιτεία.
     Με το άρθρο 26 ιδρύεται ένα νομικό πρόσωπο ιδιωτικού δικαίου μη κερδοσκοπικού χαρακτήρα, το οποίο ονομάζεται «Εστία Εκκλησιαστικής Εκπαίδευσης» -και έχει έδρα στην Αθήνα- στο οποίο θα υπάγονται όλα τα λειτουργούντα οικοτροφεία, τα οποία μετονομάζονται σε Εκκλησιαστικές Εστίες. Σε αυτά τα οικοτροφεία θα παραμένουν όσοι από τους σπουδαστές των Ανωτάτων Εκκλησιαστικών Ακαδημιών το επιθυμούν. Με τις ρυθμίσεις αυτές, θα πρέπει να πούμε, τα μέχρι τώρα οικοτροφεία καθίστανται πιο ευέλικτοι φορείς, με σκοπό να μπορούν να εκπληρώνουν την αποστολή τους απρόσκοπτα.
     Το άρθρο 27 αναφέρεται στη Σχολή Εκκλησιαστικής Διακονίας, η οποία ιδρύεται με στόχο την κατάρτιση και διά βίου επιμόρφωση κληρικών και λαϊκών στελεχών της Εκκλησίας, οι οποίοι ήδη κατέχουν ή θα κατέχουν θέση στη διοίκηση της Εκκλησίας, θα είναι ενεργά μέλη και θα συμβάλλουν στο ποιμαντικό έργο της Εκκλησίας. Ρυθμίζονται όλα τα θέμα που είναι αναγκαία για την οργάνωση, διοίκηση και εν γένει λειτουργία της σχολής αυτής.
     Τέλος, το άρθρο 28, όπως και το άρθρο 29, αναφέρεται σε μεταβατικές διατάξεις. 
     Το μεν άρθρο 28 αφορά τους διδάσκοντες σήμερα στις Ανώτερες Εκκλησιαστικές Σχολές. Περιγράφεται η διαδικασία μέσα από την οποία θα μετεξελιχθούν σε μέλη του διδακτικού προσωπικού των Ανώτατων Εκκλησιαστικών Ακαδημιών. Αυτή η διαδικασία προσομοιάζει με τις διαδικασίες, οι οποίες έγιναν στο παρελθόν και αφορούσαν κυρίως τις γυμναστικές ακαδημίες όταν έγιναν πανεπιστημιακά τμήματα και δόθηκε η δυνατότητα στα μέλη του διδακτικού τους προσωπικού να ενταχθούν ως μέλη Δ.Ε.Π. στα πανεπιστημιακά τμήματα, όπως και στα παιδαγωγικά τμήματα, όχι μόνο στα ΤΕΦΑΑ. 
     Θα έλεγα ότι είναι μία διαδικασία αδιάβλητη και αντικειμενική. Συγκροτείται μία επιτροπή και όσοι σήμερα είναι καθηγητές σε Ανώτερες Εκκλησιαστικές Ακαδημίες έχουν τη δυνατότητα, με αίτησή τους, να κριθούν για τη βαθμίδα του αναπληρωτή καθηγητή. Οι υπηρετούντες στη Β’ βαθμίδα έχουν τη δυνατότητα με αίτησή τους να κριθούν στη βαθμίδα του επίκουρου καθηγητή, οι δε υπηρετούντες στην Γ’ βαθμίδα έχουν τη δυνατότητα να κριθούν με αίτησή τους στη βαθμίδα του λέκτορα. Είναι μία διαδικασία κρίσης και δεν είναι μία αυτόματη διαδικασία, όπου αυτοί που υπηρετούν, θα μεταταγούν στις αντίστοιχες θέσεις.
     Τέλος, σε ό,τι αφορά το άρθρο 29, θέλω να πω τα εξής: Είναι πάλι μεταβατικές διατάξεις, όπως είπα και προηγουμένως. Αφορά κυρίως τους σπουδαστές της Δ΄ τάξης των Ενιαίων Εκκλησιαστικών Λυκείων, καθώς και τους σπουδαστές οι οποίοι θα τελειώσουν τις Ανώτερες Εκκλησιαστικές Ακαδημίες πριν αυτές μετατραπούν σε Ανώτατες Εκκλησιαστικές Ακαδημίες.
     Και βέβαια το άρθρο 30, το άρθρο 31 και τα άρθρα 32 και 33, είναι κυρίως εξουσιοδοτικές διατάξεις, καθώς και το ακροτελεύτιο άρθρο του νόμου, το οποίο είναι το άρθρο 33.
     Θα ήθελα πραγματικά να ζητήσω για μια ακόμη φορά από όλους εσάς, κυρία και κύριοι συνάδελφοι, να ψηφίσετε τα συγκεκριμένα άρθρα, διότι συμβάλλουν στην αναβάθμιση της εκκλησιαστικής παιδείας στη χώρα μας. 
     Σας ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο εισηγητής του ΠΑ.ΣΟ.Κ.  κ. Δημαράς έχει το λόγο.
     ΙΩΑΝΝΗΣ ΔΗΜΑΡΑΣ:  Ευχαριστώ, κύριε Πρόεδρε.
     Θα μου επιτρέψετε, πριν τοποθετηθώ στα υπό ψήφιση άρθρα που απομένουν, να πω ότι εξ όσων τουλάχιστον διαπίστωσα εγώ –εκτιμώ και υποθέτω και όλοι οι συνάδελφοι- η συζήτηση και στην επιτροπή και στην Ολομέλεια υπήρξε εποικοδομητική. Διατυπώθηκαν πολλές απόψεις, ασχέτως του αν εισακούστηκαν ή όχι οι αιτιάσεις και οι προτάσεις που έκανε το σύνολο της Αντιπολίτευσης της Βουλής, οι οποίες δεν ελήφθησαν υπόψη κατά την ψήφιση του νομοσχεδίου. Εντούτοις, όλος αυτός ο πλούτος των σκέψεων ήδη υπάρχει στα Πρακτικά της Βουλής και αυτό το θεωρώ ως εξαιρετικά θετικό.
     Από κει και πέρα ο προβληματισμός και η ένστασή μας παραμένουν. Δηλαδή, έχουμε ήδη αποφασίσει, ψηφίσει και τοποθετηθεί στην επί της αρχής συζήτηση του νομοσχεδίου ότι αρνούμεθα στο σύνολό του αυτό το νομοσχέδιο. Δεν μπορούμε να εισακουστούμε γιατί η Πλειοψηφία έχει τον πρώτο λόγο και ούτως ή άλλως το νομοσχέδιο θα περάσει. Εντούτοις, έχουμε υποχρέωση και στην επί των άρθρων συζήτηση στη Βουλή να διατυπώσουμε σκέψεις και απόψεις στα επιμέρους εξειδικευμένα άρθρα, γνωρίζοντας ότι μπορεί οι σκέψεις, οι απόψεις και οι προτάσεις που κάναμε να μην έχουν εισακουσθεί. Για να μη φανεί όμως ή να δοθεί το δικαίωμα σε οποιονδήποτε να ισχυριστεί στο μέλλον ότι η Αντιπολίτευση τοποθετείται μόνο αρνητικά στη Βουλή και επειδή είναι ήδη ειλημμένη η απόφαση για την ψήφιση του νομοσχεδίου από την Πλειοψηφία, θέλω να σας πω ότι υπάρχουν άρθρα, τα οποία ούτως ή άλλως, για να λειτουργήσει αυτό το νομοσχέδιο με το οποίο διαφωνούμε, θα πρέπει να ψηφιστούν. 
     Με αυτήν τη γενική σκέψη και αυτήν την τοποθέτηση θα μου επιτρέψετε να αναφερθώ στα επιμέρους άρθρα, που απομένουν για ψήφιση. Να σας πω, λοιπόν, ότι έτσι κι αλλιώς κατά τη διάρκεια της συζήτησης που έγινε στην επιτροπή το κόμμα μας συμφώνησε με το άρθρο 19, που αφορά τα Εκκλησιαστικά Γυμνάσια, όπως επίσης και με το άρθρο 20, που αφορά τα Ενιαία Εκκλησιαστικά Λύκεια και Εκκλησιαστικά Ινστιτούτα Επαγγελματικής Κατάρτισης. Με το σκεπτικό που ήδη ανέφερα και σας ανέλυσα, θέλω να πω ότι συμφωνούμε επίσης και με το άρθρο 21, που αφορά τα Ιερατικά Σχολεία Δεύτερης Ευκαιρίας, όπως και με τα δικαιώματα των μαθητών της Δευτεροβάθμιας Εκκλησιαστικής Εκπαίδευσης και των Ιερατικών Σχολείων Δεύτερης Ευκαιρίας, που αναλύονται και περιγράφονται στο άρθρο 22. Και πώς θα μπορούσε δηλαδή διαφορετικά να συμβεί;
     Επίσης, για να λειτουργήσουν τα Εκκλησιαστικά Λύκεια και Γυμνάσια ασφαλώς και χρειάζεται το εκπαιδευτικό προσωπικό. Αυτό αναλύεται και περιλαμβάνεται στο άρθρο 23. Ούτως ή άλλως δεν θα μπορούσε κανείς να αρνηθεί τη στελέχωση και την πρόβλεψη για τη διοίκηση, ώστε να επιτευχθεί η λειτουργία των γυμνασίων και λυκείων, έτσι όπως περιγράφεται τουλάχιστον στο νομοσχέδιο. Επομένως συμφωνούμε και με το άρθρο 23.
     Απομένει το άρθρο 24 για το Εποπτικό Συμβούλιο Δευτεροβάθμιας Εκκλησιαστικής Εκπαίδευσης. Σύμφωνα με όλα όσα σας αναφέραμε και κατά τη συζήτηση στην Επιτροπή, αλλά και στην Ολομέλεια, εμείς διαφωνούμε και δεν το ψηφίζουμε. Το ίδιο και για το άρθρο 25, που αφορά το Υπηρεσιακό Συμβούλιο Δευτεροβάθμιας Εκκλησιαστικής Εκπαίδευσης. Θα σας πω ότι συμφωνούμε -με επιφύλαξη, όμως- με το άρθρο 26, που αφορά την ίδρυση Εστίας Εκκλησιαστικής Εκπαίδευσης, όπως και με επιφύλαξη θα ψηφίσουμε το άρθρο 27, που αφορά τη Σχολή Εκκλησιαστικής Διακονίας.
     Ο  λόγος της ένστασης είναι ότι υπάρχει εύλογος και νόμιμος, θα έλεγα, φόβος, γιατί τις τελευταίες αυτές δεκαετίες γνωρίζουμε ποια είναι η δράση των παραεκκλησιαστικών οργανώσεων, που έτσι κι αλλιώς έχουν καταγγελθεί από την ελληνική Ορθόδοξη Εκκλησία. Θέλουμε να διατηρήσουμε την επιφύλαξη αυτή, ώστε να μπορέσουμε και με εκείνους που υποστηρίζουν την άποψη της ελληνικής Ορθόδοξης Εκκλησίας, να προφυλάξουμε το ποίμνιο από οποιαδήποτε επιβουλή, η οποία εν τέλει κατατείνει στο να ισχυροποιηθούν μυστικές και κρυφές εξουσίες, που δρουν στο πλευρό και στα όρια της Εκκλησίας.
     Όχι θα πούμε, επίσης, και στο άρθρο 28, που αφορά στις μεταβατικές διατάξεις για τις Ανώτατες Εκκλησιαστικές Ακαδημίες και τις Ανώτερες Εκκλησιαστικές Σχολές. 
     Εν προκειμένω, σας υπενθυμίζω ότι έχει τεθεί από το κόμμά μας, με επιχειρηματολογία, το θέμα της αντισυνταγματικότητας του νομοσχεδίου και ένας εκ των σοβαρότερων λόγων που δεν μας επιτρέπει να ψηφίσουμε τα υπόλοιπα άρθρα μέχρι και το άρθρο 33, είναι ακριβώς αυτός.
     Επομένως για να συνοψίσω και να ολοκληρώσω, το κόμμά μας θα ψηφίσει από το άρθρο 19 μέχρι και το άρθρο 23 και με επιφύλαξη θα ψηφίσει τα άρθρα 26 και 27.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο ειδικός αγορητής του Κομμουνιστικού Κόμματος Ελλάδας κ. Γεώργιος Χουρμουζιάδης έχει το λόγο.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
     Θα ήθελα να πω ότι σύμφωνα με την ορθή λογική μίας συζήτησης, η αρνητική ειδική αγόρευση που αφορούσε στην αρχή του νομοσχεδίου, θα έπρεπε να υπάρχει και για τη συζήτηση των άρθρων. Δηλαδή, κύριε Υπουργέ, για κάθε άρθρο να υπάρχει μία εισήγηση, αρνητική ή θετική. Αλλά βέβαια ο χρόνος που διατίθεται στους αγορητές και στους εισηγητές δεν επαρκεί.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     Γι’ αυτό θα μου επιτρέψετε να περιοριστώ σε μερικές παρατηρήσεις, αφού δηλώσω πριν από την αναφορά μου αυτή, πως δεν θα ψηφίσουμε κανένα από τα άρθρα, από το την ενότητα των άρθρων 19 μέχρι τέλους, γιατί ακριβώς υλοποιούν την αρχή του νομοσχεδίου, την οποία καταψηφίσαμε. 
     Η πρώτη παρατήρηση αφορά στα άρθρα 24 και 25, δηλαδή στη σύσταση ενός εποπτικού και ενός υπηρεσιακού συμβουλίου. 
     Γιατί, κύριε Υπουργέ, πρέπει να υπάρχουν ακόμα δύο συμβούλια, τέσσερις ιεράρχες, δύο στο εποπτικό, δύο στο υπηρεσιακό συμβούλιο; Τελικά σε λίγο το Υπουργείο Παιδείας θα γίνει διαρκής ιερά σύνοδος, γιατί σε κάθε όργανο που προβλέπεται, προβλέπεται και η παρουσία ιεραρχών. Βέβαια επιχειρησιακά δικαιολογείται, αφού πρόκειται για Εκκλησιαστική Εκπαίδευση και μέσα εκεί θα πρέπει να υπάρχουν και οι σχετικοί ιεράρχες. Θα μπορούσαν κάλλιστα τα αντίστοιχα όργανα που υπάρχουν στο Υπουργείο Παιδείας να αφορούν, να ενδιαφέρονται, να τοποθετούνται και να διεκπεραιώνουν θέματα της Εκκλησιαστικής  Εκπαίδευσης.
     Όσον αφορά τώρα το άρθρο 26, αυτό προβλέπει τη σύσταση της Εστίας Εκκλησιαστικής Εκπαίδευσης,  η οποία χαρακτηρίζεται ιδιωτικού δικαίου και –θα μου επιτρέψετε να πω, κύριε Πρόεδρε- με υποκριτικό τρόπο μη κερδοσκοπικού χαρακτήρα. Θα πρέπει να πάψει επιτέλους αυτή η συνύπαρξη των δύο αντιφατικών εννοιών, του ιδιωτικού δικαίου και του μη κερδοσκοπικού. Μα, ο ιδιώτης ως έκφραση, ως έννοια εμπεριέχει την έννοια της αναζήτησης τους κέρδους. Αυτό δεν το ισχυρίζομαι εγώ, το αποδεικνύει η ιστορία της οικονομικής πράξης. Ο ιδιώτης όταν παρεμβαίνει ή συμμετέχει σε μία διαδικασία, το κάνει μόνο και μόνο για να κερδίσει. Ταυτόχρονα, αφού τελικά η Εστία είναι ιδιωτικού δικαίου, επιβαρύνει τον προϋπολογισμό του Υπουργείου Παιδείας. 
     Ακόμα μία βασανιστική ερώτηση, κύριε Υπουργέ: Γιατί τελικά το φαγητό, τη διαμονή των φοιτητών και των μαθητών να μην τα αναλάβει εξ ολοκλήρου η Εκκλησία της Ελλάδας; Δόξα τω Θεώ –ας χρησιμοποιήσω την έκφραση, μια και συζητάμε για την Εκκλησία- και χρήματα και περιουσία έχει. Θα μπορούσε να αναλάβει και τη διατροφή και τη διαμονή των φοιτητών, των μαθητών της εκπαίδευσης. 
     Βέβαια η δαπάνη είναι του Υπουργείου, αλλά εκείνο πάλι που θα μου επιτρέψετε, να πω, κύριε Υπουργέ, είναι το εξής, και θυμάστε ότι και στην επιτροπή έκανα την ίδια παρατήρηση: Το σιτηρέσιο θα το καθορίζει η Διαρκής Σύνοδος. Ε, όχι κύριε Υπουργέ. Δηλαδή θα συνέρχεται η Διαρκής Σύνοδος για να καθορίζει το σιτηρέσιο, τι θα τρώνε οι μαθητές, το οποίο στη συνέχεια θα το αποφασίζει και το Υπουργείο Παιδείας..., εν πάση περιπτώσει.
     Για τη Σχολή Εκκλησιαστικής Διακονίας θα ήθελα να πω το εξής. Αν κάνουμε μια συζήτηση ακαδημαϊκή και όχι ιδιαίτερα πολιτική, φυσικά θα πρέπει η Εκκλησία να έχει μια φροντίδα για τη διά βίου επιμόρφωση αυτών, που θα γίνουν κληρικοί. Αλλά η δική μου σκέψη ξεκινάει από αυτήν την παρατήρηση, ότι όλα αυτά τα σχολειά, τα λύκεια, τα ινστιτούτα κατάρτισης τελικά δεν σημαίνει ότι κάποια στιγμή θα φτάσει η κατάσταση στο σημείο, ώστε όλοι αυτοί που προσέρχονται στο κληρικό επάγγελμα, στο επάγγελμα του κληρικού να είναι επαρκώς μορφωμένοι; Εν πάση περιπτώσει αυτή είναι μια παρατήρηση –επαναλαμβάνω- γενική.
     Τώρα η τελευταία μου παρατήρηση αφορά την ένταξη του προσωπικού. Θέλω πραγματικά να απαντήσω στον κ. Τσαλίδη ή μάλλον να σχολιάσω κάτι που είπε. Παρατήρησε ότι αυτή δεν θα είναι μια αυτόματη ένταξη του προσωπικού, αλλά θα είναι μία ένταξη ύστερα από διαδικασία κρίσης. Δεν θα ήταν πιο λογικό, δεν θα είχε την έξωθεν καλή μαρτυρία –άλλη εκκλησιαστική έκφραση- από την αρχή να ισχύσει η στελέχωση αυτής της εκπαίδευσης με πρόσωπα καινούργια; Γιατί ξέρετε πολύ καλά -είστε πανεπιστημιακός- πώς γίνονται αυτές οι διαδικασίες κρίσης, όταν πρόκειται για πρόσωπα με τα οποία έχουμε βρεθεί στις ίδιες αίθουσες για πολλά χρόνια. Ύστερα από το νόμο-πλαίσιο που έγινε σωρεία «καθηγητοποιήσεων» παλαιών βοηθών ή όχι, πολλοί βρέθηκαν ξαφνικά στην πρώτη βαθμίδα, γιατί έτυχε να έχουν συνεργαστεί, να έχουν συζήσει με αυτούς που είχαν την ευθύνη της εισήγησης. 
     Θα ήταν πιο σωστό και –επαναλαμβάνω- θα είχε την πλατιά έξωθεν καλή μαρτυρία, αν το προσωπικό που θα στελέχωνε αυτές τις εκπαιδευτικές μονάδες της Eκκλησιαστικής Eκπαίδευσης ήταν από την αρχή και όχι αυτοί που υπηρετούν να ενταχθούν, έστω και κάτω από μία διαδικασία αυστηρών κρίσεων, για τις οποίες θα μου επιτρέψετε να αμφιβάλλω. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χουρμουζιάδη. 
     Το λόγο έχει ο κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Στο άρθρο 23 με την παράγραφο 3 η αξιολόγηση των υποψηφίων για διορισμό γίνεται από εννεαμελές ειδικό συμβούλιο όπου συμμετέχουν τρία μέλη της Εκκλησίας. Δεν αρκούν τα τυπικά προσόντα για διορισμό, αλλά χρειάζεται και αξιολόγηση ήθους και θρησκευτικής συνείδησης. 
     Στο άρθρο 24 στο Εποπτικό Συμβούλιο Δευτεροβάθμιας Εκκλησιαστικής Εκπαίδευσης από τη σύνθεσή του τον πρώτο λόγο τον έχει η Εκκλησία.   Ο Πρόεδρος, ο Αντιπρόεδρος και ένα ακόμα μέλος προέρχονται από την Εκκλησία. Δημόσια εκπαιδευτικά θέματα εκχωρούνται στην έγκριση ή μη της Εκκλησίας. Με την παράγραφο 4 δ΄ ανατίθενται θέματα οργάνωσης της σχολικής ζωής και ποινών στους μαθητές σ’ ένα συμβούλιο όπου ουσιαστικά κυριαρχεί η άποψη της Εκκλησίας. 
     Στην παράγραφο 2 του άρθρου 26 διαβάζουμε ότι οι δαπάνες εξοπλισμού και λειτουργίας των εστιών, για τις κατηγορίες αυτές των φοιτητών, καλύπτονται από τον τακτικό προϋπολογισμό του Υπουργείου Εθνικής Παιδείας και Θρησκευμάτων με επιχορήγηση της Εστίας Εκκλησιαστικής Εκπαίδευσης. Το ποια θα είναι δεν ξέρω, αλλά δεν νομίζω ότι είναι τόσο σημαντική.
     Η παράγραφος 4 του ίδιου άρθρου αναφέρει για τα ημερήσια σιτηρέσια. Δεν νομίζω ότι είναι σωστό σ΄ ένα νομοσχέδιο να μπαίνει θέμα σιτηρεσίου και αυτό μάλιστα να ελέγχεται από την Εκκλησία, από την Ιερά Σύνοδο. Καταλαβαίνουμε βέβαια ότι στην εκκλησία υπάρχουν και νηστείες, υπάρχουν και προσευχές και ό,τι άλλο. Εδώ, όμως, μιλάμε ότι έχουμε να κάνουμε με δημόσιες σχολές, με ελληνικά πανεπιστήμια. Δεν είναι δυνατόν, λοιπόν, να δεχθούμε ότι για αυτό το σιτηρέσιο θα παρεμβαίνουν κάποιοι. Και αν θέλετε και σαν γιατρός να πω ότι το σιτηρέσιο είναι συνάρτηση και άλλων παραγόντων. Κάποιος είναι διαβητικός, κάποιος είναι καρδιοπαθής. Τι θα γίνει δηλαδή; Θα παρεμβαίνει η Ιερά Σύνοδος θα ζητάει χαρτί από το γιατρό ποιο σιτηρέσιο να επιτρέψει και ποιο όχι; Μας φαίνονται τα πράγματα λίγο τραβηγμένα, για να μην πω αστεία. 
     Στο άρθρο 25 –παρέλειψα να αναφερθώ- αναφέρεται ότι στο Υπηρεσιακό Συμβούλιο Δευτεροβάθμιας Εκκλησιαστικής Εκπαίδευσης ο Πρόεδρος θα είναι πάλι από την Εκκλησία. Ξέρουμε πόσο μετράει σ’ αυτές τις περιπτώσεις ο λόγος του Προέδρου. Πάλι θα είναι καθοριστικός ο ρόλος του.
     ‘Οσον αφορά τον πίνακα διορισθέντων, δεν ξέρουμε πώς θα συντάσσεται και από ποιους, κάτι που δημιουργεί πολλά ερωτηματικά και προβληματισμούς. 
     Στο άρθρο 28 παράγραφος 4 αναφέρεται ότι εάν δεν υπάρχουν ιεράρχες με τα ανωτέρω προσόντα, μπορεί να ορίζονται ως μέλη του Εκλεκτορικού Σώματος του προηγούμενου γραφείου και ιεράρχες κάτοχοι μεταπτυχιακών τίτλων. Δεν προσδιορίζετε ποιοι θα είναι αυτοί οι μεταπτυχιακοί τίτλοι. Θα είναι master, διδακτορικό, κάποιος άλλος απροσδιόριστος μεταπτυχιακός τίτλος; 
     Στο άρθρο 30 αναφέρεται ότι η Διαρκής Ιερά Σύνοδος μπορεί  με απόφασή της να ανυψώσει όλους τους Βοηθούς Επισκόπους και Τιτουλάριους  σε Τιτουλάριους Μητροπολίτες με τον τίτλο που φέρουν. Αυτό μας δημιουργεί ορισμένα ερωτηματικά, εάν η Διαρκής Ιερά Σύνοδος έχει δικαίωμα να τους ανυψώσει ή όχι και δεν ξέρω γιατί θα πρέπει αυτό να «περάσει» εδώ σαν άρθρο, στο συγκεκριμένο νομοσχέδιο.
     Εμείς, κύριε Πρόεδρε, είπαμε και κατά τη συζήτηση επί της αρχής ότι συμφωνούμε και με τη φιλοσοφία και με την όλη διάρθρωση αυτού του νομοσχεδίου. Το καταψηφίζουμε, όμως, επί της αρχής, όπως και καταψηφίζουμε τα άρθρα του, γιατί και εδώ βλέπουμε ότι όλα τα άρθρα, με τον έναν ή τον άλλον τρόπο, ενισχύουν αυτές τις θέσεις με τις οποίες εμείς δεν συμφωνούμε και τις καταψηφίζουμε.
     Ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
     Εισερχόμαστε στον κατάλογο των ομιλητών Βουλευτών.
     Το λόγο έχει ο κ. Καϊσερλης.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, μπορεί να μη φαντάζει ως ιδιαίτερα σημαντικό το θέμα που θα αναπτύξω. Συνδέεται, όμως, άρρηκτα με το σημερινό θέμα και φανερώνει το ανύπαρκτο ενδιαφέρον της Κυβέρνησης για τη σημερινή κατάσταση της Εκκλησιαστικής Εκπαίδευσης και τη μεθοδολογία με την οποία προσπαθεί να αποδείξει ότι είναι παρούσα και νοιάζεται για τον τόπο.
     Η μακραίωνη ιστορία μας έχει βαθύτατες ρίζες, που τις σηματοδοτούν τα ζωντανά μνημεία που έχουμε υποχρέωση να τα συντηρήσουμε και να τα αναπτύξουμε περαιτέρω. ‘Ενα από αυτά είναι η Σχολή της Χάλκης για τη λειτουργία της οποίας καταβάλλονται αποδεδειγμένα συντονισμένες προσπάθειες, σοβαρότατες προσπάθειες για την επαναλειτουργία της. Δυστυχώς, όμως, βρίσκεται εκτός του ελληνικού χώρου.
     Μια άλλη σχολή είναι η Πατμιάδα Εκκλησιαστική Σχολή, που ιδρύθηκε στο Νησί της Αποκάλυψης, στο Νησί της Πάτμου, κύριε Πρόεδρε, το 1713 και που ως φάρος του Γένους και της Ορθοδοξίας μας λειτούργησε σε χρόνια δίσεκτα και στελέχωσε την Εκκλησία μας με φωτισμένους ηγέτες, πατριάρχες, μητροπολίτες και διδασκάλους. 
     Έχουμε χρέος όλοι μας να αγωνιζόμαστε για την επαναλειτουργία της Σχολής της Χάλκης. Και αναρωτιέμαι, εμείς ή κυρίως εσείς, οι φύλακες της ορθοδόξου πίστης, αυτήν τη δεύτερη -και μοναδική στην Ελλάδα σε κλέος και λάμψη- Σχολή του Έθνους μας, την Πατμιάδα γιατί την ξεχνάμε, γιατί την ξεχνάτε;
     Η τροπολογία που καταθέσαμε, κύριε Υπουργέ, για τη δημιουργία Ανώτατης Θεολογικής Σχολής του Πανεπιστημίου Αιγαίου, στην Πάτμο, δεν έχει το χαρακτήρα ενός τοπικού αιτήματος. Προσδιορίζει με έμφαση και σαφήνεια αυτό που εσείς με λόγια θέλετε να αποδείξετε, ότι δηλαδή ενδιαφέρεστε, μέσα από την ενίσχυση της Εκκλησιαστικής Εκπαίδευσης, να διαφυλάξετε τα ιερά και τα όσια του έθνους μας.
     Είναι τεράστια η ευθύνη της Κυβέρνησης που διατείνεται ότι μεριμνά, με αυτό το σχέδιο νόμου που συζητάμε σήμερα, για τα εκκλησιαστικά πράγματα, είναι τεράστια η ευθύνη να αφήνεις στο έλεος του θεού και στην εγκατάλειψη την ιστορική Σχολή της Πάτμου και να προχωράς στη δημιουργία νέων ακαδημιών, όπως τις ονομάζει, χωρίς να συνδέει την ιστορία με τη σύγχρονη εποχή. Και μόνο αυτή η παράλειψη, αποδεικνύει ότι το ενδιαφέρον είναι πλασματικό και έχει άλλους σκοπούς και στόχους από αυτούς που η εισηγητική έκθεση αναφέρει. 
     Κύριε Υπουργέ, ίσως δεν γνωρίζετε τι σημαίνει για την Ορθοδοξία μας το Νησί της Πάτμου. Ίσως δεν γνωρίζετε ότι μετά το Άγιο Όρος, η Πάτμος είναι το μοναδικό ελεύθερο ελληνικό και ιστορικό μέρος της χώρας μας, που παραμένει ζωντανός ιστορικός φάρος της Ορθοδοξίας. Ίσως δεν γνωρίζετε ότι το Νησί της Αποκάλυψης δέχεται τις άσχημες επιλογές της σύγχρονης εποχής και ότι εμείς έχουμε την υποχρέωση να διατηρήσουμε την ιστορική διαδρομή του ως ζωντανό στοιχείο της Ορθοδοξίας μας. Και θεωρώ ότι είναι πρώτιστο μέλημα όλων μας και κυρίως της Κυβέρνησης, να αναβαθμίσει το Εκκλησιαστικό Γυμνάσιο και Λύκειο της Πάτμου, που συνεχώς, δυστυχώς, φθίνει. Να προχωρήσει με θάρρος στη δημιουργία μιας ανώτατης θεολογικής σχολής, που θα συνδέσει το πραγματικό περιεχόμενο της Ορθοδοξίας μας, όχι όπως σήμερα παρουσιάζεται και με τις αλλοιώσεις που δέχεται, αλλά με τις ιστορικές του ρίζες. 
     Όταν, κύριε Πρόεδρε, σβήνουν οι φάροι της Ορθοδοξίας και η Εκκλησία υποτάσσεται στους σύγχρονους καιρούς για να αντισταθεί με αυτό το σχέδιο νόμου, με μέσα αναχρονιστικά, εμείς οι πολίτες, Ορθόδοξοι Χριστιανοί και η Κυβέρνηση που μας εκπροσωπεί, οφείλουμε να αντισταθούμε. Γιατί είναι ωραία να βαυκαλιζόμαστε, ως σταυροφόροι της Ορθοδοξίας, με κραυγές και εκστρατείες, γιατί θέλουμε μόνο να κερδίζουμε τις εντυπώσεις. Αλλά όταν η πραγματική ζωντανή Εκκλησία μας και τα ελάχιστα μνημεία της καταρρέουν με ευθύνη των ιδίων των σταυροφόρων, τότε ο εμπαιγμός και η υποκρισία καθίσταται φαρισαϊσμός. Και η απάντηση είναι γνωστή και τη δίνει όχι μόνο ο Ηγέτης μας, ο Ιησούς Χριστός, αλλά και το χριστεπώνυμο πλήρωμα. Και είναι πολύ σκληρή: «ουαί υμίν γραμματείς και φαρισαίοι υποκριταί»!
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καΐσερλη. 
     Το λόγο έχει ο συνάδελφος κ. Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Η ενότητα των άρθρων που συζητούμε, όπως και ο εισηγητής μας καθόρισε, σ’ ένα μεγάλο της τμήμα είναι η προέκταση της φιλοσοφίας του νομοσχεδίου, η οποία οδηγεί τη μεγαλύτερη εμπλοκή του κράτους με την Εκκλησία και της Εκκλησίας με το κράτος. Ενώ ζούμε σε μια εποχή που όλοι –και πάρα πολλοί συνάδελφοι από την κυβερνητική Πλειοψηφία- ζητούν διακριτούς ρόλους ανάμεσα στην Εκκλησία και το κράτος. 
     Παρ’ όλα αυτά η Κυβέρνηση στη δίνη ενός πολιτικού αλισβερισιού, που έχει ανοίξει από την προεκλογική περίοδο με την ηγεσία της Εκκλησίας της Ελλάδος και στη διαρκή διαπραγμάτευσή της κάτω από τις έντονες διεκδικητικές πιέσεις απόρροια των ανάλογων προεκλογικών υποσχέσεων της ηγεσίας της Νέας Δημοκρατίας, αναγκάζεται να εκχωρεί εξουσίες και φορείς σε κρίσιμα θέματα που άπτονται της επιστήμης και της ακαδημαϊκής κοινότητας, που άπτονται της Ορθοδοξίας στην εκκλησιαστική ιεραρχία. 
     Είναι θεμιτό, κύριε Πρόεδρε, να θέλει η Κυβέρνηση να ενισχύσει τους φορείς  που διακονούν την Ορθοδοξία και τους φορείς της Εκκλησίας. Επαναλαμβάνω είναι θεμιτό και σωστό για να μην υπάρξουν κάποιες παρεξηγήσεις. Όμως έχει σημασία αυτοί οι φορείς πώς υπηρετούν. Μια κρίσιμη παράμετρος για τη διαμόρφωση της προσωπικότητας των φορέων, των υποκειμένων που διακονούν την Ορθοδοξία και την Εκκλησία είναι η εκπαίδευσή τους. Τους υπηρετούν ως φορείς καταλλαγής, κατανόησης και συνύπαρξης, όπως είναι οι αξίες και οι αρχές της Ορθοδοξίας ή τους υπηρετούν ως φορείς μηνυμάτων στην καλύτερη περίπτωση των «εκλεκτών του Κυρίου» και στη χειρότερη βέβαια περίπτωση ως πομποί μηνυμάτων, διχασμού και συγκρούσεων επιβολής επί των αλλοθρήσκων; 
     Κύριε Πρόεδρε, είναι φαινόμενα που τα βλέπουμε ειδικά σε ορισμένες χώρες προς τα ανατολικά μας, όπου κυριαρχούν ισλαμικά καθεστώτα. Η αντιπαράθεση με τα καθεστώτα αυτά δεν γίνεται μέσα από το κτίσιμο ανάλογων αναχωμάτων και ανάλογων επιχειρημάτων, γίνεται μέσα από το πάντρεμα και την αρμονική συνύπαρξη της θρησκείας, όποιας θρησκείας, και φυσικά εδώ της Ορθόδοξης Ανατολικής Εκκλησίας και της επιστήμης. 
     Κύριε Πρόεδρε, είναι θέματα που έλυσε η Αναγέννηση και ο Διαφωτισμός στην Ευρώπη και από τότε θεωρούνται κεκτημένα διαχρονικά του σύγχρονου κόσμου. Εμείς, δυστυχώς, πάμε πάλι πίσω, γιατί διαφορετικά δεν μπορώ να ερμηνεύσω την αντίδραση σύσσωμης της ακαδημαϊκής κοινότητας και δεν μπορώ να τους εντάξω ούτε στους χαοτικούς ούτε στους άθεους ούτε στους άθρησκους και ειδικότερα των θεολογικών σχολών που μέχρι τώρα για δεκαετίες δημιουργούν, εκπαιδεύουν τους φορείς διακονίας της Ορθοδοξίας και της Εκκλησίας στην Ελλάδα και σε όλο τον κόσμο. 
     Δεν μπορώ, λοιπόν, να δώσω μοναδικό κίνητρο κάποια ακαδημαϊκή ή στενή επαγγελματική ιδιοτέλεια. Οι λόγοι είναι βαθύτεροι και, δυστυχώς, η Κυβέρνηση δεν άκουσε τις ψύχραιμες, τις ήρεμες, τις τεκμηριωμένες φωνές του συνόλου της ακαδημαϊκής κοινότητας και ειδικότερα των Θεολογικών Σχολών. 
     Φοβάμαι, κύριε Πρόεδρε, πως όταν θα εφαρμοστεί το νομοσχέδιο αυτό θα προκληθούν πολύ περισσότερα προβλήματα απ’ ό,τι επιδιώκει να λύσει. Η εφαρμογή του θα γίνει σε μια εποχή όπου θα έχει ανοίξει και η συζήτηση και πιθανόν να έχει ολοκληρωθεί για τη νέα συνταγματική αναθεώρηση και να έχουν τεθεί και θα τεθούν τουλάχιστον από την πλευρά μας και τα θέματα των σχέσεων του Κράτους με την Εκκλησία. 
     Η Κυβέρνηση σήμερα, κύριε Πρόεδρε, νομοθετεί πηγαίνοντας πίσω κάποιες διατάξεις του Συντάγματος του 1975. Γι’ αυτό πολύ ορθά σύσσωμη η Αντιπολίτευση κατήγγειλε και καταδίκασε βασικές διατάξεις του νομοσχεδίου αυτού ως αντισυνταγματικές. 
     Κύριε Πρόεδρε, δεν θα πω περισσότερα, ήδη έχουν διατυπωθεί με σαφή και καθαρό τρόπο από τους εισηγητές του ΠΑ.ΣΟ.Κ. αλλά και από τους αγορητές όλων των κομμάτων της Αντιπολίτευσης τα επιμέρους θέματα του νομοσχεδίου. Απλώς θέλω να πω πως σήμερα βρισκόμαστε σε μια πολυτάραχη εποχή και στην Ευρώπη ζούμε μια δοκιμασία οικονομική και κοινωνική με υψηλή ανεργία. Τα φαινόμενα στη Γαλλία είναι πρόσφατα, όπως και οι εντάσεις στην Ανατολή αλλά και πολύ περισσότερο στην Κεντρική Ασία.
     Και είναι εντάσεις τις οποίες μπορούν κάποιοι να τις αξιοποιούν, να τις οργανώνουν ενάντια στη συνύπαρξη, ενάντια στην αρμονική συνεργασία των λαών και των πολιτισμών, κάτι που η Ορθοδοξία υπηρετεί σταθερά, όπως και ο Χριστιανισμός γενικότερα, αλλά και φωτισμένοι ηγέτες άλλων θρησκειών και δογμάτων, κάτι που οργανώνει συστηματικά ο Οικουμενικός Πατριάρχης κ. Βαρθολομαίος τα τελευταία χρόνια. Μάλιστα, αυτή η πρωτοβουλία του έχει δώσει ξεχωριστό κύρος. Του έχει δώσει κύρος και για τη διεκδίκηση και των δικαίων του Οικουμενικού Πατριαρχείου, της μειονότητάς μας και ειδικότερα της Σχολής της Χάλκης. 
     Εμείς και συγκεκριμένα η Κυβέρνηση με τις διατάξεις αυτού του νομοσχεδίου έρχεται να υπονομεύσει αυτές τις μεγάλες πρωτοβουλίες και του Οικουμενικού Πατριάρχη, αλλά και των δικών του διεκδικήσεων. 
     Δεν θα προχωρήσω περισσότερο σ’ αυτό το θέμα, κύριε Πρόεδρε, γιατί δεν θέλω να δώσω επιχειρήματα στην άλλη πλευρά του Αιγαίου όσον αφορά τα κρίσιμα θέματα του Πατριαρχείου. 
     Ωστόσο, ο κύριος Υπουργός γνωρίζει ότι αργά ή γρήγορα αυτό που θεσμοθετούν θα χρησιμοποιηθεί ενάντια σ’ αυτά που δικαιωματικά διεκδικεί το Οικουμενικό Πατριαρχείο και τότε, δεν ξέρω ποιος θα είναι ο λόγος που θα αρθρώσει η Κυβέρνηση για να υποστηρίξει και στην Ευρωπαϊκή Ένωση τα αιτήματα του Οικουμενικού Πατριαρχείου. 
     Κύριε Πρόεδρε, μ’ αυτό το νομοσχέδιο, που όπως όλα δείχνουν θα γίνει και νόμος του ελληνικού κράτους, δυστυχώς σφραγίζουμε μία γκρίζα στιγμή στον πολιτικό μας βίο. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
     Το λόγο έχει ο κ. Λοβέρδος.
     ΑΝΔΡΕΑΣ ΛΟΒΕΡΔΟΣ: Κύριε Πρόεδρε, θα ξεκινήσω με ένα θέμα που δεν θα έθετα αν δεν συνεχιζόταν χθες εδώ στην Εθνική Αντιπροσωπεία, αλλά και εκτός Αιθούσης, κύριε Πρόεδρε, ο διάλογος ανάμεσα σε ορθόδοξους και αλλόθρησκους, απίστους, ετέρους, «κακούς ανθρώπους» εν πάση περιπτώσει, όπως πάει να οδηγήσει τα πράγματα η Πλειοψηφία της Βουλής. 
     ΑΝΤΩΝΙΟΣ ΦΟΥΣΑΣ: Ποιος το είπε αυτό; 
     ΑΝΔΡΕΑΣ ΛΟΒΕΡΔΟΣ: Σας επαναλαμβάνω ότι και συνάδελφοι από την πλευρά σας χθες που πήραν το λόγο έκαναν σχετικές αναφορές και ο Κοινοβουλευτικός σας Εκπρόσωπος προχθές και όλοι εσείς που ομοθύμως τον χειροκροτούσατε για τις αναφορές που έκανε στην Αγία Τριάδα.
     Θέλω να πω στους συναδέλφους όσον αφορά το λόγο που εκφράζουν εδώ και όσον αφορά το λόγο που διατυπώνουν κυρίως εκτός Αιθούσης, ότι σήμερα το πρωί μου δόθηκε η ευκαιρία να συζητήσω με τον κ. Παπαθεμελή στο ραδιόφωνο της Εκκλησίας. Θέλω, λοιπόν, να τους πω ότι χθες το μεσημέρι ο κ. Ταλιαδούρος έκανε δεκτές δυο από τις τέσσερις παρατηρήσεις περί αντισυνταγματικότητας που πρόβαλε το ΠΑ.ΣΟ.Κ. προχθές. Σας είπαμε για την αντισυνταγματικότητα του άρθρου 4 –μεταξύ των οποίων υπήρχε και η παράγραφος 3- αλλά και για την αντισυνταγματικότητα των άρθρων 5, 7 και 9. 
     Κύριε Πρόεδρε, ο κ. Ταλιαδούρος χθες -γεγονός που είναι προς τιμήν του- δέχθηκε δυο από τις τέσσερις παρατηρήσεις μας, ενώ μόλις προχθές, κύριοι Βουλευτές της Συμπολίτευσης, σας είχαν βάλει να λέτε «όχι», με αποτέλεσμα στα ορθολογικά επιχειρήματα περί αντισυνταγματικότητας -νομικά και νομικοπολιτικά- όπως τα διατυπώσαμε, να απαντάτε με την επίκληση του προοιμίου του Συντάγματος περί Αγίας, Ομοούσιας και Αδιαιρέτου Τριάδας, πηγαίνοντας τα πράγματα στο γλιστερό δρόμο του διχασμού.  Μια μέρα μετά, έρχεται ο αρμόδιος Υπουργός να πει ότι «ναι, δεχόμαστε τις δυο παρατηρήσεις σας», ακούγοντας τη γνώμη της Αντιπολίτευσης και βλέποντας με κατανόηση τη γνώμη που διατύπωσε η Διεύθυνση Επιστημονικών Μελετών.
     Θέλω να πω δι’ αυτού του τρόπου σε όσους μας ακούν και σε σας συνάδελφοι της Συμπολίτευσης, ότι όταν μας μιλάνε για ένα θέμα, καλό είναι να μην απαντάμε για άλλο και κυρίως, να μην απαντάμε με τρόπους που φέρνουν ξανά τον εμφύλιο πόλεμο προ των συζητήσεων της Εθνικής Αντιπροσωπείας και το διχασμό ως προοπτική ανάμεσά μας. 
     ΑΝΤΩΝΙΟΣ ΦΟΥΣΑΣ: Βαριές κουβέντες!
     ΑΝΔΡΕΑΣ ΛΟΒΕΡΔΟΣ: Δεν θα πάτε έτσι τη συζήτηση προς την Αναθεώρηση του Συντάγματος! Θα την πάτε χωρίς υπερβολές και χωρίς αυτού του είδους τη δημαγωγία! Ο λαός ξέρει τι είναι το ΠΑ.ΣΟ.Κ.! Ο λαός έχει ζήσει τις κυβερνήσεις του ΠΑ.ΣΟ.Κ. και ο λαός και η ελληνική ιστορία γύρισε την πλάτη στο διχασμό!
     Σε ό,τι αφορά τη δεύτερη ενότητα των άρθρων που συζητάμε, κύριε Υπουργέ, με τη δικαίωση της συζήτησης που έγινε εδώ από την πλευρά σας χθες –γιατί αυτό σημαίνει η παραδοχή κάποιων παρατηρήσεων της Αντιπολίτευσης που δικαιώνει και τη δουλειά του Σώματος σε τελευταία ανάλυση- θα πρέπει να δείτε και τα άρθρα 24 και 25 του σχεδίου νόμου. 
     Η Διεύθυνση Επιστημονικών Μελετών, κάνοντας λόγο για το άρθρο 6, που έχει να κάνει με τη διοίκηση των Ανωτάτων Εκκλησιαστικών Ακαδημιών, σας παρατηρεί γιατί βάζετε εκπροσώπους της Εκκλησίας της Ελλάδος και της Κρήτης, αλλά όχι εκπρόσωπο της Εκκλησίας της Δωδεκανήσου. Είναι μια λογική παρατήρηση.
     Στο άρθρο, λοιπόν, 24 και στο άρθρο 25, που αναφέρονται στο εποπτικό και υπηρεσιακό συμβούλιο, στις πολλές διατάξεις αυτών των άρθρων μπορείτε να προσθέσετε μετά την περίπτωση β΄ και μια περίπτωση γ΄ στο άρθρο 1, ορίζοντας εκπρόσωπο και της Εκκλησίας της Δωδεκανήσου. 
     Σας λέμε «ναι» στην ίδρυση της Εστίας Εκκλησιαστικής Εκπαίδευσης, με τις παρατηρήσεις του κ. Δημαρά, τις επιφυλάξεις για διαμόρφωση κλίματος οργανωσιακού τύπου, ενός τύπου ζωής που έχει αποδοκιμαστεί και από την ίδια την Εκκλησία και ο οποίος χαρακτήριζε αυτού του είδους τα ιδρύματα στο παρελθόν. Μιλήσαμε εν εκτάσει και στη Διαρκή Επιτροπή για το θέμα. 
     Σας λέμε «ναι» στη Σχολή Εκκλησιαστικής Διακονίας, γιατί αποτελεί μορφή διά βίου εκπαίδευσης, όπως επίσης λέμε «ναι» και στα Ιερατικά Σχολεία Δεύτερης Ευκαιρίας, γιατί και αυτά αποτελούν μορφές εκπαίδευσης δεύτερης ευκαιρίας.
     Επίσης, δεν θα είχαμε αντίρρηση και για τις υπόλοιπες διατάξεις αυτού του σχεδίου νόμου ως προς τη δεύτερη ενότητα. Απλώς εξαιρούμε τα άρθρα 24, 25 και 28, που έχουν σκοπό να οργανώσουν τη διοίκηση των συγκεκριμένων τομέων και να εξορθολογίσουν, με βάση την αποδοχή του σχεδίου νόμου, και την ίδρυση των ακαδημιών, των τίτλων σπουδών κ.λπ..
     Νομίζω ότι προσφέραμε με την παρουσία μας αυτό το τριήμερο στην Εθνική Αντιπροσωπεία, κύριε Πρόεδρε. Κάναμε παρατηρήσεις που έγιναν δεκτές. Γενικότερα κάναμε παρατηρήσεις και, πέραν των διαφωνιών, ως προς την προοπτική θεωρούμε πληθωριστικό το παρόν σχέδιο νόμου και σπουδή τον τρόπο με τον οποίο η Κυβέρνηση λειτουργεί. Ως προς τις ειδικές διατάξεις, είχαμε συγκεκριμένη θέση. Εκφράστηκε από τον κ. Δημαρά. Θεωρώ ότι συνολικά είχαμε μια δημιουργική παρουσία.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λοβέρδο.
     Το λόγο έχει ο συνάδελφος κ. Φούσας.
     ΑΝΤΩΝΙΟΣ ΦΟΥΣΑΣ: Θέλησα, κύριε Πρόεδρε, να πάρω το λόγο για δυο βασικά θέματα. Όμως, η συζήτηση που προηγήθηκε τόσο από τον κ. Μαγκριώτη όσο, όμως, και από τον κ. Λοβέρδο νομίζω, ότι κατ’ ανάγκη μας υποχρεώνει να δώσουμε μια απάντηση. 
     Όσον αφορά το Οικουμενικό Πατριαρχείο, κύριε Μαγκριώτη, πρέπει να σας πω, ότι η ευαισθησία όλων μας είναι δεδομένη και πολύ μεγάλη. Αναγνωρίζουμε το μεγάλο έργο της Ορθοδοξίας μας και γενικότερα του Πατριαρχείου. Όχι μόνο την αναγνωρίζουμε, αλλά και την τιμούμε και το έχουμε αποδείξει με κάθε τρόπο και θα έλεγα, όπως είπε και ο συνάδελφός μου, ότι είναι και δεδομένη. 
     Όμως, αν εσείς, που είχατε και μια ειδικότερη ευθύνη για το Πατριαρχείο, έρχεστε τώρα που είστε εκτός εξουσίας και κατ’ αυτόν τον τρόπο κατηγορείτε την Κυβέρνηση αυτή, θα έλεγα ότι αδικείτε τον εαυτό σας για ένα πολύ ευαίσθητο θέμα εθνικά και θρησκευτικά. 
     Θα αναφερθώ τώρα στον κ. Λοβέρδο. Αγαπητέ κύριε Λοβέρδο, πρέπει να σας πω ότι είστε αγνώριστος σήμερα, κυρίως σε μένα που σας γνωρίζω πολλά χρόνια και ως συνάδελφο νομικό. 
     Τι θέση έχουν στο Κοινοβούλιο οι φράσεις σας, ότι πράγματι εμείς διαιρέσαμε σε χριστιανούς και αλλόθρησκους και ότι τάχα εμείς ομιλούμε για διχασμό; 
     Τι θέση έχουν αυτά στο Εθνικό Κοινοβούλιο και πολύ περισσότερο, όταν λέτε ότι εμείς τάχα οδηγούμε την κοινωνία μας σε εμφύλιο; 
     Είναι απαράδεκτες φράσεις! Θα έλεγα ότι είναι ένα πολιτικό ολίσθημα. Τέτοιες φράσεις και τέτοιες παρατηρήσεις δεν έχουν θέση στην Αίθουσα αυτή! 
     Το λιγότερο που μπορώ να χαρακτηρίσω αυτές τις τοποθετήσεις σας είναι ως πολιτικά υπερβολικές. Άλλως, δεν μπορώ να τις χαρακτηρίσω. Διότι αυτό το νομοσχέδιο, αν μη τι άλλο, προσπαθεί και επιδιώκει –και το έδειξε αυτό- με κάθε τρόπο να αναβαθμίσει την εκκλησιαστική εκπαίδευση και να δώσει και στην Εκκλησία μας και στην Ορθοδοξία και στην κοινωνία καλούς και συγκροτημένους λειτουργούς.
     Το γεγονός, ότι ο κ. Ταλιαδούρος απεδέχθη δύο από τις παρατηρήσεις σας, νομίζω ότι κάθε σώφρων πολιτικός –και εσείς είστε σώφρων πολιτικός- θα πρέπει να το υιοθετήσει ως θετικό και όχι ως αρνητικό, όπως εσείς επιχειρήσατε σήμερα. Πράγματι, εδώ κάναμε ένα διάλογο εποικοδομητικό, διάλογο χρήσιμο, και μέσα από το διάλογο αυτό ό,τι κρίνει ο εκάστοτε αρμόδιος Υπουργός, ότι είναι προς θετική κατεύθυνση ορθώς το υιοθετεί. Αυτό έκανε και ο κ. Ταλιαδούρος. Εσείς επιχειρήσατε εκ του λόγου αυτού να συναγάγετε άλλα συμπεράσματα, τα οποία σημειώνω ότι είναι απαράδεκτα. 
     Αντιλαμβάνομαι, όμως, ότι ως συνταγματολόγος έχετε ένα προσωπικό παράπονο, διότι διατυπώσατε εδώ με εμβρίθεια, και θα έλεγα και με επάρκεια, τις νομικές σας απόψεις, ότι όπως είπανε, πράγματι υπάρχει συνταγματικό πρόβλημα κι ότι ίσως αυτό το νομοθέτημα έχει ζήτημα συνταγματικής τάξης. ‘Ομως, τελικώς, αποφασίζει η Πλειοψηφία της Βουλής. Και η Πλειοψηφία της Βουλής απεφάσισε, όπως απεφάσισε και βεβαίως δεν υιοθέτησε τις νομικές σας απόψεις κι όχι μόνο τις δικές σας, αλλά και τις απόψεις του κόμματός σας. Αυτό δεν πρέπει να σας οδηγεί σε απαράδεκτες φράσεις, ότι τάχα εδώ εμείς οδηγούμε σε εμφύλιο ή σε διχασμό. Και θα έλεγα πως οι δικές σας φράσεις, αυτές καθεαυτές, οδηγούν δυστυχώς την κοινωνία μας σε διχασμό κατά τρόπο απαράδεκτο και μάλιστα από ένα νομικό του δικού σας επιπέδου. 
     Και τώρα να έρθω, κύριε Πρόεδρε, στις δικές μου παρατηρήσεις. Έχετε κάνει μία διόρθωση, κύριε Υφυπουργέ και λέτε, ότι θα ισχύσει το θέμα των Σχολών της Εκκλησιαστικής Εκπαίδευσης, των Ανωτάτων πλέον Σχολών, όχι για τα έτη 2006-2007 αλλά από το 2007-2008. Αυτό πρέπει να σας πω -είχα μια επικοινωνία, με πήραν και τηλέφωνα- έδωσε την ευκαιρία για μια παρερμηνεία. Οφείλω να το διευκρινίσω, όπως προσωπικά, μου εξηγήσατε, ότι αυτό γίνεται για διαδικαστικούς λόγους και μόνον, μέχρι να προλάβουν να εκδοθούν τα σχετικά διατάγματα και τίποτε άλλο δεν αλλάζει ως προς το στόχο της Κυβέρνησης και του νομοθετήματος αυτού, να εφαρμοστεί, δηλαδή, αυτό το νομοθέτημα για τις τέσσερις Ανώτατες Εκκλησιαστικές Σχολές. Εκτός όλων των άλλων, υπάρχουν και θέματα μηχανογράφησης κ.λπ.. Άρα αυτός είναι ο μόνος λόγος της ενιαύσιας παράτασης και αυτό, για να καθησυχάσουμε όσους ενδιαφέρονται γι’ αυτές τις ρυθμίσεις. 
     Και ένα δεύτερο θέμα. Νομίζω –το συζήτησα με τους εκλεκτούς συνεργάτες σας, κύριε Υφυπουργέ, -ότι υπάρχει εδώ ένα πρόβλημα, ίσως και αδικία, για τους καθηγητές των σχολών αυτών. Για τους καθηγητές, οι οποίοι, ως νέοι, θα ενταχθούν και τους καθηγητές οι οποίοι θα προσληφθούν αφού κάνουν τη σχετική δήλωση. Όπως είναι διατυπωμένο το άρθρο 16 –συγγνώμη που αναφέρομαι σ’ αυτό, παρά το ότι συζητήθηκε χθες, αναφέρεται και στα επόμενα άρθρα, αλλά αυτό έχω μπροστά μου- δίνεται η εντύπωση ότι πράγματι δεν θα υπάρχει μισθολογική ισότητα στους καθηγητές. Θα ήταν σωστό, λοιπόν, να προστεθεί «και όπως ορίζεται από τις κείμενες διατάξεις». Μου εξηγήσατε, βέβαια, ότι αυτό δεν είναι θέμα δικό σας, ότι είναι θέμα του Γενικού Λογιστηρίου του Κράτους και του Υπουργείου Οικονομικών. Θέλω, λοιπόν, να το σημειώσω αυτό…
     ΙΩΑΝΝΗΣ ΔΗΜΑΡΑΣ: Έχει ψηφιστεί…
     ΑΝΤΩΝΙΟΣ ΦΟΥΣΑΣ: Έχει και επόμενες διατάξεις, κύριε Δημαρά, όπου μπορεί να συμπεριληφθεί. Ομιλώ για τις επόμενες διατάξεις, ομιλώ για ένα γενικότερο ζήτημα, έστω και για τα Πρακτικά, ότι θα ήταν σωστό -τώρα δεν μπορείτε, όπως είπατε- στην πορεία να το δούμε και αυτό, γιατί υπάρχει σαφώς μια αδικία γι’ αυτούς τους καθηγητές, εφόσον έτσι κι αλλιώς τους αναβαθμίζουμε και αναγνωρίζουμε τη μεγάλη τους προσφορά.
     Αυτές ήταν οι παρατηρήσεις μου. Θέλω όμως να σημειώσω για μια ακόμη φορά τη σημασία αυτού του νομοθετήματος, την άριστη πρωτοβουλία του Υπουργείου Εθνικής Παιδείας και Θρησκευμάτων. Πρόκειται για νομοθέτημα, το οποίο ασφαλώς θα συμβάλει στο να έχουμε καλύτερους λειτουργούς της Ορθοδοξίας μας, της ελληνικής κοινωνίας και βεβαίως και της  Εκκλησίας μας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον κ. Γείτονα, να σας πω, κύριε Φούσα, ότι το άρθρο 16 ψηφίστηκε. Επομένως, όπως αντιλαμβάνεστε,…
     ΑΝΤΩΝΙΟΣ ΦΟΥΣΑΣ: Εντάξει. Το διατύπωσα ως σκέψη μου.
     ΠΡΟΕΔΡΕΥΩΝ (Γεώργιος Σούρλας): Εντάξει. 
     Το λόγο έχει ο κ. Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Είναι σαφές, παρ’ όλα όσα είπε προηγουμένως ο εκλεκτός συνάδελφος κ. Φούσας, ότι με το νομοσχέδιο αυτό η Κυβέρνηση περισσότερο νοθεύει, δεν ξεκαθαρίζει τα πράγματα όσον αφορά την Εκκλησιαστική Εκπαίδευση στη χώρα μας.
     Το αναδείξαμε και στη συζήτηση επί της αρχής, όπως και στη συζήτηση της πρώτης ενότητας των άρθρων. Στην ίδια λογική, κύριε Πρόεδρε, είναι και πολλές από τις διατάξεις της ενότητας που συζητούμε τώρα. Έχουμε και εκεί μεσοβέζικες λύσεις και αντιφάσεις σε σχέση με το δηλούμενο σκοπό των ρυθμίσεων.
     Ο κ. Φούσας προηγουμένως ενοχλήθηκε από τη κριτική που ασκούμε στο νομοσχέδιο. Από την κριτική που ασκούμε σε απόψεις που ακούγονται και σ’ αυτήν την Αίθουσα και προσπάθησε να μας «κατακεραυνώσει». Δεν ξέρω αν σας ενοχλούν οι αλήθειες, αλλά θα τις ακούσετε για μία ακόμη φορά.
     Η Κυβέρνηση κινείται σε ένα τόσο σοβαρό ζήτημα με μικροπολιτικές σκοπιμότητες. Κόπτεστε δήθεν για την Εκκλησία, στην ουσία όμως το μόνο που σας ενδιαφέρει είναι η άγρα κομματικής πελατείας μέσα από το χώρο της Εκκλησίας. Είπα και προχθές ότι έτσι δεν προσφέρετε καλές υπηρεσίες ούτε στον ορθόδοξο λαό ούτε στην ίδια την Ορθοδοξία με την Εκκλησία.
     Κύριε Φούσα, μου επιτρέπετε την προσωπική παρέμβαση. Δεν θέλω να δημιουργηθεί προσωπικό ζήτημα, αναφερόμενος στις απόψεις σας. Η θεοσέβεια όπως και η θεσμοσέβεια της Νέας Δημοκρατίας απεδείχθησαν τυπικός φαρισαϊσμός. Να μιλήσω για τη θεοσέβεια; Ποια ήταν η θέση σας για τις ταυτότητες; Τι γίνεται τώρα με τις ταυτότητες; Για να ακούσω τώρα την άποψη της Νέας Δημοκρατίας και του κυρίου Πρωθυπουργού που πήγαινε τότε και υπέγραφε!
     Να έρθω τώρα στη θεσμοσέβεια; Πού είναι οι όρκοι σας για την ανεξαρτησία της δικαιοσύνης; Μόλις η δικαιοσύνη άσκησε το αυτονόητο καθήκον της σε ορισμένες περιπτώσεις και νομίσατε ότι σας ενοχλεί, σπεύσατε να καθυβρίσετε και τον ανώτατο λειτουργό της δικαιοσύνης. Η αποπομπή...
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν είναι στο νομοσχέδιο αυτά.
     ΚΩΝΣΤΑΝΤΙΝΟΣ ΓΕΙΤΟΝΑΣ: Μιλώ για θεοσέβεια και αναφέρθηκα στις ταυτότητες. Μιλώ για θεσμοσέβεια και αναφέρομαι ακριβώς στην στάση σας στη δικαιοσύνη. Απεπέμφθη ο κύριος Υφυπουργός, βέβαια ύστερα από «μαγειρέματα» τεσσάρων ωρών…
     ΑΝΤΩΝΙΟΣ ΦΟΥΣΑΣ: Ταιριάζει πολύ αυτό!
     ΠΡΟΕΔΡΕΥΩΝ (Γεώργιος Σούρλας): Δεν υπάρχει όμως...
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, έγινε συζήτηση ευρύτερη προηγουμένως… και σχολιάζω. 
     ΠΡΟΕΔΡΕΥΩΝ (Γεώργιος Σούρλας): ...τέτοια διάταξη στο νομοσχέδιο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Όχι ασφαλώς, αλλά αναφέρθηκαν τα περί «θεοσέβειας» και εγώ προχωρώ και σε σχόλιο για τη «θεσμοσέβεια» της παράταξης της Νέας Δημοκρατίας.
     ΠΡΟΕΔΡΕΥΩΝ (Γεώργιος Σούρλας): Όταν όμως ήσασταν Αντιπρόεδρος δεν το επιτρέπατε αυτό.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ασφαλώς τυπικά, με βάση τον Κανονισμό, δεν επιτρέπεται καμία παρέκκλιση στη συζήτηση στα άρθρα. Προηγουμένως όμως παρακολούθησα όλους τους συναδέλφους, οι οποίοι επεξέτειναν την συζήτηση.  ‘Αλλωστε έχει γίνει πάγια πρακτική.
     Θα προσθέσω και κάτι ακόμα. Όταν συζητούμε ένα τόσο σοβαρό θέμα για την Εκκλησία, είναι καλό όλοι να ξεκαθαρίζουμε εδώ τις απόψεις μας για να μη νοθεύονται και να μην παρερμηνεύονται από κάθε είδους «καλοθελητές», για να μην πω «θεομπαίχτες». 
     Προχωρώ, κύριε Πρόεδρε, λέγοντας ότι...
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μα τι είναι αυτά τα πράγματα; Τι είναι αυτός ο χαρακτηρισμός περί «θεομπαιχτών»; 
     ΚΩΝΣΤΑΝΤΙΝΟΣ ΓΕΙΤΟΝΑΣ: Είπα από κάθε είδους καλοθελητές ή θεομπαίχτες. Αυτή την αναφορά μου την κρατώ... Γιατί ενοχλείτε;
     ΠΡΟΕΔΡΕΥΩΝ (Γεώργιος Σούρλας): Κύριε Γείτονα, σας παρακαλώ.
     ΚΩΝΣΤΑΝΤΙΝΟΣ ΓΕΙΤΟΝΑΣ: Όποιος έχει τη μύγα μυγιάζεται. Εγώ δεν αναφέρθηκα σε κανέναν προσωπικά.
     ΠΡΟΕΔΡΕΥΩΝ (Γεώργιος Σούρλας): Κύριε Γείτονα, είστε παλιός κοινοβουλευτικός, ευπρεπής και καλός ρήτορας. Το «θεομπαίχτης» γιατί ελέχθη; 
     ΚΩΝΣΤΑΝΤΙΝΟΣ ΓΕΙΤΟΝΑΣ: Δεν αναφέρομαι σε συναδέλφους στην Αίθουσα.
     ΑΝΤΩΝΙΟΣ ΦΟΥΣΑΣ: Αναφέρεστε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα τα πούμε ανοιχτά 
     ΠΡΟΕΔΡΕΥΩΝ (Γεώργιος Σούρλας): Το ελληνικό λεξιλόγιο είναι πλουσιότατο. Επιμένετε δηλαδή...
     ΚΩΝΣΤΑΝΤΙΝΟΣ ΓΕΙΤΟΝΑΣ: Ξέρετε, κύριε συνάδελφε, κύριε Φούσα ότι υπάρχουν στο λαό μας οι θεοσεβείς. Είναι η συντριπτική πλειοψηφία. Υπάρχει μία μειοψηφία. «ασεβών». Μπορεί και αυτό να είναι σεβαστό. Η πιο επικίνδυνη όμως μερίδα είναι μία κατηγορία «θεομπαιχτών». Με τα θέματα της Εκκλησίας και της πίστης δεν πρέπει κανείς να κάνει μικροπολιτικά παιχνίδια. 
     Εγώ, λοιπόν, ισχυρίζομαι ότι οι ρυθμίσεις αυτές δεν εξυπηρετούν τις ανάγκες του κλήρου. Το τεκμηρίωσα και στη συζήτηση επί της αρχής. Ίσως εξυπηρετούν κάποιες τάσεις της διοίκησης της Εκκλησίας για εκκοσμίκευση.
     Όταν εγώ μίλησα, κύριε Πρόεδρε, για «θεομπαίχτες» και ίσως ενοχληθήκατε…
     ΠΡΟΕΔΡΕΥΩΝ (Γεώργιος Σούρλας): Δεν ενοχλήθηκα, αλλά υποβάλλω την παράκληση να αποφεύγονται αυτοί οι χαρακτηρισμοί.
     ΚΩΝΣΤΑΝΤΙΝΟΣ ΓΕΙΤΟΝΑΣ: …οφείλω να πω ότι θα έπρεπε να ενοχλούν οι συζητήσεις και οι κρίσεις που χωρίζουν τους Έλληνες σε καλούς και κακούς χριστιανούς. Όταν ακούγονται αυτές οι δημαγωγικές απόψεις θα ακουστούν και οι απαντήσεις σε όσους πάνε να χωρίσουν τους πολιτικούς σε «εικονομάχους» και «εικονολάτρες». Δεν επιτρέπεται να παίζει κανένας με την πίστη των χριστιανών και με την Ορθοδοξία. 
     Κύριε Πρόεδρε, δεν αναφέρομαι σε σας. Εγώ δέχομαι τις παρατηρήσεις σας επί του Κανονισμού. 
     ΠΡΟΕΔΡΕΥΩΝ (Γεώργιος Σούρλας): Δεν αναφέρεστε προσωπικά, αλλά…
     ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ εξακολουθώ να πιστεύω ότι κανένας με τέτοιες απόψεις δεν προσφέρει καλές υπηρεσίες στην Εκκλησία. Δεν προσφέρουμε καλές υπηρεσίες, κύριε Υπουργέ -και τώρα απευθύνομαι στην Κυβέρνηση- όταν διευκολύνουμε με τις ρυθμίσεις μας και με τη στάση μας φαινόμενα εισπήδησης από τη σημερινή διοίκηση της Εκκλησίας στους κοσμικούς χώρους, στους χώρους της οικονομίας και της πολιτικής. 
     Κύριε Πρόεδρε, όπως είπα και στην αρχή, οι διατάξεις της ενότητας που συζητάμε είναι στην ίδια λογική που έχει η Κυβέρνηση, στο νομοσχέδιο που αντί να ξεκαθαρίζει τα πράγματα, τα νοθεύει. 
     Έρχομαι στο άρθρο 27 στο λίγο χρόνο που έχω. Ιδρύεται η Σχολή Ιερατικής Διακονίας για τη διά βίου επιμόρφωση. Εδώ έχω να κάνω δύο παρατηρήσεις. Αν μιλάτε για Ανώτατα Εκπαιδευτικά Ιδρύματα, γιατί κινείσθε, εκτός από το πλαίσιο που υπάρχει. Στα Ανώτατα Ιδρύματα, στην τριτοβάθμια εκπαίδευση, αυτά τα προγράμματα λειτουργούν στο πλαίσιο το δικό τους; Αυτή είναι μία πρώτη παρατήρηση.
     Η δεύτερη παρατήρησή μου έχει σχέση μ’ αυτό που είχα πει και επί της αρχής. Είχα πει επί της αρχής ότι θα υπήρχε μία καθαρή λύση. Αφού προβλέπουμε σχολή «διά βίου εκπαίδευσης», θα μπορούσαμε να βρούμε την απλούστερη λύση στο όλο ζήτημα. Αντί να μιλάμε για οιονεί πανεπιστήμια που νοθεύουν την κατάσταση, να κάνουμε Ανώτατες Ιερατικές Σχολές για τους κληρικούς. Και όσον αφορά τα λαϊκά στελέχη της Εκκλησίας να τα αναζητήσουμε από τα υπάρχοντα Α.Ε.Ι., από αποφοίτους των Α.Ε.Ι. και Τ.Ε.Ι., Και αν απαιτείται ιερατική επιμόρφωση, αυτό τον ρόλο να τον αναλάβει η Ιερατική Σχολή Διακονίας που δημιουργείται στο άρθρο 27. Αυτή θα ήταν μία πολύ καθαρή λύση και κανείς δεν θα είχε αντίρρηση. Θα ξεκαθάριζε τα πράγματα, δεν θα ήταν διχαστική και θα προωθούσε πράγματι την ενότητα περί τα εκλησιαστικά. 
     Για να μην ξοδέψω άλλο χρόνο, κύριε Πρόεδρε, παρ’ όλο που έγιναν διακοπές, έρχομαι γρήγορα στο άρθρο 28. Με την παράγραφο 2 δίνεται η δυνατότητα εξομοίωσης πτυχίων των Ανωτέρων Σχολών με τους αποφοίτους των προγραμμάτων ιερατικών σπουδών των νέων Ανώτατων Εκκλησιαστικών Ακαδημιών. Αν αυτό το συνδυάσουμε με το άρθρο 17, παράγραφος 3 που ψηφίσαμε, σημαίνει ότι έπειτα από μία διαδικασία και με κριτήρια που δεν γνωρίζουμε, αλλά που θα αποφασιστούν αργότερα με υπουργική απόφαση, όλοι οι απόφοιτοι αυτών των Ανωτέρων Σχολών θα μπορούν, παραδείγματος χάρη, να είναι στον κατάλογο προς αρχιερατεία εκλογίμων. Δεν είναι υποβάθμιση αυτό; Δεν είναι φαλκίδευση των δικαιωμάτων των θεολογικών σχολών; Αυτές είναι οι ρυθμίσεις σας. 
     Κύριε Πρόεδρε, δεν έχω άλλο χρόνο, ευχαριστώ για την ανοχή σας. Τελειώνω λέγοντας ότι πραγματικά και μ’ αυτό το νομοσχέδιο δεν προσφέρετε καμία θετική υπηρεσία στην Εκκλησία, στην Ορθοδοξία και στο λαό μας και δεν δίνετε λύσεις σ’ ένα ζήτημα που είναι σημαντικό. Αυτό το ζήτημα δεν είναι βέβαια το αποκλειστικό για την ποιοτική αναβάθμιση του κλήρου. Γιατί, όπως είπα και προχθές, όπως τα ράσα δεν κάνουν τον παπά, δεν κάνουν και τα πτυχία τον παπά. Αλλά θα μπορούσε το νομοσχέδιο να συμβάλει ουσιαστικά στη βελτίωση των πραγμάτων όσον αφορά στην Εκκλησιαστική Εκπαίδευση.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα με την παράκληση να ξανασκεφθεί την απάλειψη του χαρακτηρισμού «θεομπαίχτες» από τα Πρακτικά όταν θα έχει στη διάθεσή του τα κείμενα αυτά. 
     Το λόγο έχει ο κ. Σγουρίδης για προτασσόμενη δευτερολογία.
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, και χθες στην πρωτολογία μου είχα θέσει το ζήτημα ότι εδώ, μέσα σ’ αυτήν την Αίθουσα, δεν θα πρέπει σε καμία περίπτωση να υπάρχουν τοποθετήσεις που χωρίζουν και διχάζουν τον ελληνικό λαό. Η Βουλή πρέπει να εκφράζει την ενότητα του ελληνικού λαού. 
     Θα μου πείτε: «Δεν ακούγονται διαφορετικές απόψεις εδώ μέσα;». Ναι, διαφορετικές απόψεις πάνω σε ζητήματα που βλέπουν με διαφορετική οπτική γωνία τον τρόπο με τον οποίο θα επιτευχθεί η ευημερία του ελληνικού λαού.
     Σε αυτό ναι, αλλά όχι στην υπόσταση, στη φύση αυτής της κοινωνίας που είναι συνυφασμένη με ορισμένες πεποιθήσεις όπως είναι και οι θρησκευτικές. Εδώ εκείνοι που χωρίζουν και διχάζουν το λαό σ’ αυτούς οι οποίοι είναι οι ορθόδοξοι και οι προστάτες της Ορθοδοξίας και σε εκείνους οι οποίοι, αν θέλετε, έχουν μια διαφορετική θέση πάνω στα της Εκκλησίας –όχι της πίστης- είναι λανθασμένοι.
     Θεωρώ ότι η τοποθέτηση του Κοινοβουλευτικού Εκπροσώπου της Νέας Δημοκρατίας, του κ. Πολύδωρα, ότι «εμείς πιστεύουμε στον όρκο επάνω στην Ομοούσιο Αγία Τριάδα» δίνει το έναυσμα για ένα διχασμό μέσα στο λαό μας. Δεν επιτρέπεται, δεν έχουμε το δικαίωμα αυτό. Και κάνω έκκληση παρά την τοποθέτηση την οποία είχε κάνει ο Κοινοβουλευτικός Εκπρόσωπος, ο κ. Πολύδωρας, από του βήματος προσπαθώντας να στρογγυλέψει και να λειάνει αυτά τα οποία είπε επί της αντισυνταγματικότητας να κάνει επανορθωτική δήλωση. Βαδίζουμε προς την ευρωπαϊκή ολοκλήρωση. Ο λαός θα πρέπει ενωμένος να επιχειρήσει αυτή την ευρωπαϊκή προσέγγιση, όχι διχασμένος. 
     Έρχομαι τώρα επί των άρθρων. Η τοποθέτηση του κ. Λοβέρδου ότι θα πρέπει να λαμβάνεται υπόψη στα άρθρα 23 και 24 και η Εκκλησία των Δωδεκανήσων είναι θετική, είναι προς τη σωστή κατεύθυνση. Εκεί ομιλούμε μόνο για την Εκκλησία της Ελλάδος. 
     Η δεύτερη παρατήρησή μου επί των άρθρων είναι στις μεταβατικές διατάξεις. Στις μεταβατικές διατάξεις μετά την κατάργηση των εκκλησιαστικών φροντιστηρίων για μεν τους εκπαιδευτικούς υπάρχει η αντιμετώπιση βάσει του άρθρου 21 του νόμου αυτού και υπάγονται σε διατάξεις οι οποίες τους προστατεύουν. 
      Υπάρχει όμως και ένα άλλο προσωπικό που είναι περίπου δεκατρία άτομα. Είναι φύλακες, μάγειροι, καθαρίστριες. Αυτούς τους παραπέμπεται σε κοινή υπουργική απόφαση των τριών Υπουργών Παιδείας και Θρησκευμάτων, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, για να δείτε εκ των υστέρων τι θα κάνετε μ’ αυτά τα δεκατρία άτομα. 
     Πιστεύω, κύριε Υπουργέ –και επικαλούμαι, εάν θέλετε, και τη δική σας ευαισθησία πάνω σε ανθρώπους που δούλεψαν χρόνια, έχουν δώσει και αυτοί το δικό τους εαυτό σε αυτά τα φροντιστήρια- να υπάρχει μια αντιμετώπιση στο νόμο, να αντιμετωπίζονται και αυτοί όχι με επικείμενη κοινή υπουργική απόφαση, αλλά κατά βάση με λύση, ώστε να μπορούν να αισθάνονται σίγουροι και ασφαλείς και όχι να είναι στην κρίση του εκάστοτε Υπουργού. 
     Με αυτές τις σκέψεις ψηφίζω τα άρθρα τα οποία είπε ότι θα ψηφίσουμε ο εισηγητής μας και καταψηφίζω τα υπόλοιπα. 
     ΠΡΟΕΔΡΕΥΩΝ (Γεώργιος Σούρλας): Ο κ. Βενιζέλος έχει το λόγο για προτασσόμενη δευτερολογία. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, κατά τη συζήτηση επί της αρχής είχα υποβάλει μια πολύ συγκεκριμένη πρόταση για το χειρισμό του θέματος αυτού. Είχα ζητήσει από την κυρία Υπουργό να αποσύρει το νομοσχέδιο και να επανέλθει αργότερα με μία λιτή διάταξη που θα ανέθετε στην Εκκλησία και τα όργανά της στο πλαίσιο της αυτοδιοίκησής της και της θρησκευτικής της ελευθερίας να ρυθμίσει όπως νομίζει, με τον καλύτερο γι’ αυτήν τρόπο, το θέμα της κατάρτισης των στελεχών της, χωρίς όμως αυτές οι Εκκλησιαστικές Σχολές να εντάσσονται στη δομή του πολιτειακού εκπαιδευτικού συστήματος και χωρίς διαβάθμιση που θέτει σοβαρότατα θέματα προσβολής του άρθρου 16 και καταστρατήγησης των ακαδημαϊκών και συνταγματικών κριτηρίων χαρακτηρισμού ενός εκπαιδευτηρίου ως Ανωτάτου Εκπαιδευτικού Ιδρύματος κατά το άρθρο 16. Αυτό άλλωστε επιβάλλεται και από την πάγια αυστηρή νομολογία του Συμβουλίου της Επικρατείας που η κ. Γιαννάκου φάνηκε να τη γνωρίζει με αφορμή τον έλεγχο της ανωτατοποίησης των Τ.Ε.Ι..
     Δεν έλαβα απάντηση γι’ αυτήν την πρότασή μου, η οποία θα μπορούσε να διαφυλάξει και το ρόλο και το κύρος της Πολιτείας και το ρόλο και το κύρος της Εκκλησίας, η οποία δεν τα χρειάζεται αυτά, αντιθέτως παραιτείται από την ίδια την αυτονομία της και από την ίδια τη θρησκευτική της ελευθερία. Και η πολιτεία παρεμβαίνει πολιτειοκρατικά σε ένα σχέδιο που δεν την αφορά και παραβιάζει το Σύνταγμα, διότι ουσιαστικά αποδέχεται ότι είναι πανεπιστήμια-σχολές που δεν είναι κατά το Σύνταγμα πανεπιστήμια.
     Θα μπορούσε, λοιπόν, να υπάρξει ένας χειρισμός που να διορθώνει το διπλό λάθος της κατάθεσης του νομοσχεδίου αυτού, λάθος εις βάρος της πολιτείας, γιατί η πολιτεία δεν σέβεται το ρόλο της και την έννοια του πανεπιστημίου, λάθος της Εκκλησίας γιατί η Εκκλησία αναθέτει ένα πολύ σημαντικό εκκλησιολογικό ζήτημα στην πολιτεία.
     Είπα, επίσης, ότι παραβιάζεται και η παράδοση του Οικουμενικού Πατριαρχείου, γιατί στο μεν εξωτερικό το Πατριαρχείο ενθαρρύνει ή στηρίζει ή ιδρύει σχολές αμιγώς πανεπιστημιακές, όπως στη Βοστώνη του Τιμίου Σταυρού, στη δε Κωνσταντινούπολη η Χάλκη πάντα ήταν ιδιωτικού δικαίου σχολή και ως τέτοια διεκδικούμε να λειτουργήσει και όχι φυσικά ως κρατικό ίδρυμα της Τουρκίας.
     Ο έλεγχος της συνταγματικότητας –και έρχομαι στη δεύτερη παρατήρησή μου- διακρίνεται, κύριε Πρόεδρε, όπως γνωρίζουν ή πρέπει να γνωρίζουν όλα τα στελέχη της Κυβέρνησης και φυσικά όλοι οι συνάδελφοι στη Βουλή, σε έλεγχο πολιτικό που διενεργείται από τη Βουλή και τον Πρόεδρο της Δημοκρατίας και σε έλεγχο δικαστικό. Το γεγονός ότι η πλειοψηφία διατυπώνει την άποψή της στη Βουλή στην πρώτη φάση του πολιτικού ελέγχου συνταγματικότητας, δεν σημαίνει τίποτα για το δικαστικό έλεγχο. Και αυτός θα ακολουθήσει και θα δημιουργήσει τεράστια προβλήματα στην εφαρμογή αυτού του νόμου, προβλήματα για τα πανεπιστήμια, προβλήματα για τους σπουδαστές, προβλήματα για τους πτυχιούχους και προβλήματα στην εκλογή επισκόπων της Εκκλησίας της Ελλάδος, γιατί και αυτή η διαδικασία ελέγχεται –κακώς κατά τη γνώμη μου, αλλά πάντως ελέγχεται- και διοικητικά και από το Συμβούλιο της Επικρατείας ακυρωτικά.
     Βέβαια, στα Πρακτικά της Βουλής, τουλάχιστον και για λόγους αξιοπιστίας και εγκυρότητας των λεγομένων σ’ αυτή την Αίθουσα, πρέπει να καταγράψω και εγώ την άποψή μου για την πρωτοφανή θεωρία που διατυπώθηκε εδώ ότι το προοίμιο του Συντάγματος –που κανείς δεν του αναγνωρίζει κανονιστική ισχύ, του αναγνωρίζουμε όλοι μόνο ιστορική και συμβολική σημασία γιατί παραπέμπει στα Συντάγματα του Εθνικοαπελευθερωτικού Αγώνα, κανένα άλλο περιεχόμενο δεν έχει το προοίμιο- αλλά και το άρθρο 3 μπορεί να χρησιμοποιηθεί ως ερμηνευτική βάση για τον περιορισμό της θρησκευτικής ελευθερίας και ισότητας. 
     Το άρθρο 3 έχει τελείως διαφορετικό περιεχόμενο. Επικρατούσα θρησκεία δεν είναι η κρατική ή η επίσημη θρησκεία, αλλά η θρησκεία της πλειοψηφίας του ελληνικού λαού. Και το άρθρο 3 ρυθμίζει τις σχέσεις ελληνικής πολιτείας και Οικουμενικού Πατριαρχείου, καθώς και τις σχέσεις Οικουμενικού Πατριαρχείου και Εκκλησίας της Ελλάδος, αλλά δεν συνιστά συνταγματική βάση για την εισαγωγή ή την ανοχή περιορισμών στη θρησκευτική ελευθερία και ισότητα των Ελλήνων κατά το άρθρο 13, το οποίο είναι μάλιστα και μη υποκείμενης αναθεώρησης θεμελιώδης διάταξη, διάταξη του σκληρού πυρήνα του Συντάγματος.
     Άρα, λοιπόν, κανείς δεν μπορεί να ισχυριστεί εδώ –γιατί αυτό το έχει αντικρούσει παγίως η νομολογία όλων των Ανωτάτων Δικαστηρίων- ότι το άρθρο 3 μπορεί να λειτουργήσει έτσι. 
     Και τελειώνω με μία παρατήρηση σε σχέση με τις Θεολογικές Σχολές και τα προβλήματα που θα δημιουργηθούν, γιατί αυτό συνδέεται και με τη συζήτηση επί των συγκεκριμένων διατάξεων. Είπε –και ορθά- ο κ. Γείτονας ότι εδώ θα έχουμε ένα πολύ σοβαρό πρόβλημα, θα μειωθεί ο αριθμός αποφοίτων των Θεολογικών Σχολών που θα καταλαμβάνουν σημαντικές θέσεις στον κλήρο. 
     Αυτό πιστεύετε ότι είναι προσφορά υπηρεσίας στην Εκκλησία; Πιστεύετε ότι είναι προσφορά υπηρεσίας στην Ορθοδοξία που θέλει ανοιχτούς ορίζοντες, που θέλει άλλη θεολογική προσέγγιση των πραγμάτων, που θέλει οικουμενική θεώρηση της ανθρώπινης ύπαρξης και της αγωνίας του σύγχρονου ανθρώπου; 
     Είναι δυνατόν να προτιμήσει κάποιος που θέλει να έχει μία διαδρομή στον κλήρο να πάει στις Θεολογικές Σχολές που θεωρούνται ύποπτες ως μη πειθαρχημένες σε σχέση με τη διοικούσα Εκκλησία και δεν θα προτιμήσει αυτά τα επαγγελματικά εκπαιδευτήρια, τα οποία κατά καταστρατήγηση του Συντάγματος χαρακτηρίζονται ως Ανώτατα;
     Και φυσικά, φθάνουμε και σε τραγελαφικές καταστάσεις, να εκπροσωπείται, δηλαδή, το ένα εκκλησιαστικό καθεστώς της χώρας, η Εκκλησία της Ελλάδος, να εκπροσωπείται το δεύτερο, η ημιαυτόνομη Εκκλησία της Κρήτης, και να μην εκπροσωπείται το Οικουμενικό Πατριαρχείο της Κρήτης που έχει τη δικαιοδοσία στις μητροπόλεις της Δωδεκανήσου και στην Πάτμο, της οποίας επίσκοπος είναι ο Πατριάρχης προσωπικά, διότι ο έξαρχος της Πάτμου, ο ηγούμενος της Πατριαρχικής Μονής δεν είναι κατ’ ανάγκην επίσκοπος και άρα έχουμε πέντε επισκοπές στη Δωδεκάνησο, γιατί έχουμε και τον Πατριάρχη αυτόν τούτον. Βέβαια, μπορώ να σας πω ότι και η Εκκλησία της Ελλάδος έχει διπλό καθεστώς. Είναι άλλες οι Μητροπόλεις της αυτοκεφάλου Εκκλησίας και άλλες οι Μητροπόλεις των Νέων Χωρών. Χρειάζεται ο πολιτειακός νομοθέτης να εμπλέκεται σ’ αυτά;
     Επανέρχομαι, λοιπόν, στην ανάγκη, έστω και την υστάτη στιγμή, απόσυρσης αυτού του εσφαλμένου νομοθετήματος και επαναφοράς μίας λιτής εξουσιοδοτικής διάταξης που θα αναθέτει στην Εκκλησία της Ελλάδος να οργανώσει όπως η ίδια νομίζει στο πλαίσιο της αυτονομίας και της ελευθερίας της δικής της εκπαίδευσης, χωρίς όμως συνάφεια με το εκπαιδευτικό σύστημα και με την έννοια του πανεπιστημίου που είναι προσδιορισμένη ιστορικά, ακαδημαϊκά και νομολογιακά με πολύ συγκεκριμένο τρόπο. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, προτείνω να επικρατήσει μέχρι την ψήφιση –με όποιον τρόπο ψηφιστούν- των άρθρων το κλίμα με το οποίο ξεκίνησε η σημερινή συνεδρίαση και το οποίο, ουσιαστικά, εισηγήθηκαν οι δύο εισηγητές της Νέας Δημοκρατίας και του ΠΑ.ΣΟ.Κ. Νομίζω ότι είναι το καλύτερο κλίμα για να ολοκληρωθεί αυτή η συζήτηση. 
     Όμως, επειδή θα απαντήσω σε όσα ελέχθησαν, κάνοντας πρώτα μία ανασκόπηση των κυριοτέρων σημείων τα οποία έρχεται να τακτοποιήσει με τα συζητούμενα, τουλάχιστον, άρθρα σε αυτήν τη συνεδρίαση το νομοσχέδιο, θα ήθελα εκ προοιμίου να πω, πριν αποχωρήσει από την Αίθουσα ο κ. Βενιζέλος, ότι αρκεί να ρίξει κανείς, κύριε Βενιζέλο, μία ματιά στα Πρακτικά της χθεσινής συνεδριάσεως, όπου έχουν καταγραφεί οι απόψεις σας, αυτές που επαναλάβατε σήμερα –και το λέω με σεβασμό- και στις οποίες φαίνεται καθαρά πως η Υπουργός Παιδείας κ. Γιαννάκου σας έδωσε αναλυτικότατες απαντήσεις για τα τρία σημεία που περιλαμβάνει και η σημερινή σας τοποθέτηση.
     Ας προχωρήσουμε, λοιπόν, στο να δούμε ποιες είναι οι σημαντικές αλλαγές που φέρνει το νομοσχέδιο στη δευτεροβάθμια εκκλησιαστική εκπαίδευση και πως με αυτές τις αλλαγές προσπαθούμε να φέρουμε στον κορμό της εκκλησιαστικής εκπαίδευσης αυτό που απαιτείται, δηλαδή την πλήρη εξομοίωση προς όλα τα συμβαίνοντα στον αντίστοιχο κορμό της γενικής εκπαίδευσης.
     Πρώτα απ’ όλα, η Γ΄ τάξη των Εκκλησιαστικών Λυκείων αποκτά, όπως βλέπετε στις αντίστοιχες διατάξεις που συζητάμε σήμερα, τις κατευθύνσεις. Δηλαδή τα λύκεια παύουν να είναι αποκλειστικά και μόνο θεωρητικής κατεύθυνσης όσον αφορά την έξοδο και την εισαγωγή των αποφοίτων τους στα πανεπιστήμια. Ικανοποιείται έτσι ένα πάγιο αίτημα της δευτεροβάθμιας εκκλησιαστικής, ειδικά, εκπαίδευσης, η οποία έβλεπε μέχρι τώρα αυτά τα σχολεία να έχουν δραματική μείωση του μαθητικού τους δυναμικού εξαιτίας διαρροής μαθητών (Άρθρο 20 παράγραφος 1 υπαγωγή στο άρθρο 1 του ν.2525/1997). Καθηγητές απ’ όλα τα Εκκλησιαστικά Λύκεια, κυρίες και κύριοι συνάδελφοι, μου είπαν στην τελευταία συνάντησή μου με την Ένωση Λειτουργών Εκκλησιαστικής Εκπαίδευσης στο Υπουργείο Παιδείας ότι οι καλύτεροι μαθητές του σχολείου τα εγκατέλειπαν, επειδή ήθελαν να ακολουθήσουν –και δεν το μπορούσαν μέσω του Εκκλησιαστικού Λυκείου- θετική και τεχνολογική κατεύθυνση.
     Δεύτερον, καταργείται με αυτές τις ρυθμίσεις που συζητάμε η Δ΄ τάξη του Εκκλησιαστικού Λυκείου -όπως φαίνεται σήμερα στην τυποποιημένη μορφή του- για λόγους καθαρά εξορθολογισμού του εκπαιδευτικού συστήματος και αντιστοίχισης, όπως προείπα, της εκκλησιαστικής προς τη γενική εκπαίδευση. Γενικότερα, όπως θα φανεί και από το νομοσχέδιο για τα ΤΕΕ που πιστεύω ότι σύντομα θα έλθει για τη δική τους αναβάθμιση και μετατροπή σε επαγγελματικά λύκεια, θα δείτε ότι σκοπός είναι η εξαφάνιση της προβληματικής και εν τέλει άσκοπης πολυτυπίας –επιτρέψτε μου τον όρο- από το εκπαιδευτικό μας σύστημα.
     Η συντήρηση νόμων και προεδρικών διαταγμάτων που οδηγούσαν μέχρι σήμερα την εκκλησιαστική εκπαίδευση σε μαρασμό και της προσέδιδαν έναν «ιδρυματικό» χαρακτήρα λόγω της αναντιστοιχίας της προς τον κύριο κορμό της γενικής εκπαίδευσης, επιτέλους τελειώνει. 
     ‘Ένα παράδειγμα θα σας πω. Μέχρι πολύ πρόσφατα διευθυντής εκκλησιαστικού λυκείου μπορούσε να γίνει μόνο καθηγητής ειδικότητας ΠΕ1, δηλαδή θεολόγος. Αυτό σήμαινε στην πράξη ότι οι θεολόγοι καθηγητές συχνά δευτέρου βαθμού, δηλαδή με τρία και τέσσερα χρόνια προϋπηρεσίας, ανεξαρτήτως των υπολοίπων προσόντων, ορίζονταν διευθυντές σε αυτά τα σχολεία υποσκελίζοντας άλλους εκπαιδευτικούς με πείρα δεκαετιών, με μεταπτυχιακούς τίτλους και σημαντική προσφορά στις σχολικές μονάδες, που είχαν όμως την ατυχία να σπουδάσουν μια άλλη επιστήμη, δηλαδή, να μην είναι θεολόγοι. Και αυτό ήρθαμε, με το π.δ. 129/2005, και το αλλάξαμε ώστε να είναι πλέον σε πλήρη και συναφή σχέση προς τις ρυθμίσεις αυτές, για να περάσουμε στο νέο status των εκκλησιαστικών σχολείων.
     Για να καταλάβουμε το κίνδυνο για τον οποίο μιλάμε να καθιερωθεί ένας «ιδρυματικός» χαρακτήρας σ’ αυτά τα σχολεία, θα ήθελα να σας πω το εξής:
     Φέτος είχαμε καταγγελία από διοικητικό υπάλληλο σχολείου, μάγειρα, διορισμένο μέσω Α.Σ.Ε.Π., ο οποίος δεν έχει συμπληρώσει όμως τη διετία της μονιμοποίησής του, άρα κρίνεται από την έκθεση του προϊσταμένου του, ότι ο διευθυντής του τον ανάγκαζε να παρέχει και άλλες υπηρεσίες, «άλλου» έργου, κοινωνικού επί παραδείγματι ή εκκλησιαστικού, άσχετες όμως με το έργο για το οποίο είχε προσληφθεί. Επιπλέον, όταν ζητήσαμε μετά το προαναφερθέν προεδρικό διάταγμα που θεσπίσαμε το 2005 να καταθέσουν οι ενδιαφερόμενοι αιτήσεις για τις θέσεις διευθυντών σχολείων εκκλησιαστικής εκπαίδευσης, ορισμένοι διευθυντές δεν ανακοίνωσαν το θέμα στο σύλλογο των καθηγητών, όπως είχαν υποχρέωση, θεωρώντας μετά από τόσα χρόνια στασιμότητας ότι ήταν ισόβιοι! 
     Τρίτον, στη θέση της καταργούμενης Δ΄ λυκείου, για την οποία έγινε πολύς λόγος, θεσμοθετούνται ινστιτούτα εκκλησιαστικής κατάρτισης. Οι μαθητές τους καταβάλλουν δίδακτρα, όπως και στα άλλα δημόσια ΙΕΚ, ενώ χειροτονούμενοι αποκτούν το μισθολογικό βαθμό Β΄ που αποκτούσαν και οι απόφοιτοι της Δ’ λυκείου με το προηγούμενο status.
     Τέταρτον, καταργούνται τα μέσα εκκλησιαστικά φροντιστήρια τα οποία εδώ και καιρό βρίσκονταν σε παρακμή και στη θέση τους θεσμοθετούνται ιερατικές σχολές δεύτερης ευκαιρίας. Και χαίρομαι που ο εισηγητής της Μειοψηφίας, όπως μας είπε, συμφωνεί με αυτούς τους δύο κύκλους σπουδών.
     Οι ιερατικές σχολές δεύτερης ευκαιρίας θα βοηθήσουν την επιμόρφωση ιερέων Δ΄ και Γ΄ κατηγορίας, μια επιμόρφωση που την έχει ανάγκη η Εκκλησία και οι οποίοι σε αρκετούς νομούς της χώρας αποτελούν, δυστυχώς, την πλειοψηφία των υπηρετούντων ιερέων.
     Για να αντιληφθούμε την παρακμή του θεσμού των εκκλησιαστικών μέσων φροντιστηρίων αρκεί να σας αναφέρω ότι από τα τέσσερα μέχρι σήμερα υπάρχοντα φροντιστήρια, το ένα της Καλαμάτας, έχει μόλις πέντε μαθητές και άλλο στην Καρδίτσα δέκα επτά, ενώ το καλύτερο οργανωμένο των Αθηνών έχει μόλις τριάντα μαθητές. 
     Θεσμοθετείται ο πίνακας αναπληρωτών καθηγητών δευτεροβάθμιας εκπαίδευσης, ο οποίος συγκροτήθηκε με αδιάβλητο τρόπο, για πρώτη φορά, επί κυβερνήσεώς μας. Έτσι παύει ο χώρος της εκκλησιαστικής εκπαίδευσης να αποτελεί πέρασμα, θα έλεγα, τουριστών αναπληρωτών που με αδιαφανή τρόπο διορίζονταν. Και ξέρετε πολύ καλά πώς διορίζονταν μέχρι πρότινος. Συμπλήρωναν μια απαιτούμενη προϋπηρεσία και κατόπιν έμπαιναν από το παράθυρο –γιατί γι’ αυτό είχαν διοριστεί- ως μόνιμοι στη γενική εκπαίδευση.
     Αν ανατρέξει κανείς στον πίνακα μονίμων εκπαιδευτικών που διορίστηκαν στα εκκλησιαστικά λύκεια στα παρελθόντα έτη, το λέω έτσι πολύ σε χαμηλούς τόνους, εύκολα θα αναγνωρίσει μέσα σ’ αυτόν ονόματα παιδιών ή συγγενών μελών του τότε υπηρεσιακού συμβουλίου. Και το λέω γιατί ακούστηκαν πάρα πολλά για τη σύνθεση του υπηρεσιακού συμβουλίου και για να δοθεί τέρμα στην οποιαδήποτε αιτίαση γι’ αυτό. Θα δείτε, και φαίνεται αν διαβαστεί καθαρά το άρθρο, ότι το υπηρεσιακό συμβούλιο που προτείνουμε εμείς, είναι υπηρεσιακό συμβούλιο στο οποίο την πλειοψηφία την έχει η πολιτεία…
     ΑΠΟΣΤΟΛΟΣ ΚΑΚΛΑΜΑΝΗΣ: Σε ποια έτη έγινε αυτό;
     ΓΕΩΡΓΙΟΣ ΚΑΛΟΣ  ( Υφυπουργός Εθνικής Παιδείας και Θρησκευμάτων): Ευχαρίστως να σας δώσω τα στοιχεία. Έγινε στα έτη των προηγουμένων διακυβερνήσεων…
     ΑΠΟΣΤΟΛΟΣ ΚΑΚΛΑΜΑΝΗΣ: Το λέω επειδή ήμουν τέσσερα χρόνια Υπουργός Παιδείας.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ευχαρίστως, κύριε Πρόεδρε, να σας δώσω και τα ονόματα για τα οποία μιλώ -δεν είναι ανάγκη να τα πούμε στην Αίθουσα- και τα έτη. 
     Άλλο παράδειγμα που ανακαλύψαμε στο Εκκλησιαστικό Λύκειο Πάτμου είναι το εξής. Διορίστηκαν ως αναπληρωτές εκτός σειράς τα προηγούμενα χρόνια, εκτός δηλαδή αυτού του δήθεν υπάρχοντος πίνακα αναπληρωτών που είχε συνταχθεί επί της τότε κυβερνήσεως, δύο φιλόλογοι. Οι αδικηθείσες δύο φιλόλογοι που έχασαν τη θέση τους προσέφυγαν, όπως ήταν φυσικό, στη δικαιοσύνη. Δικαιώθηκαν, με αποτέλεσμα να έχουμε εκεί τώρα διορισμένους τέσσερις φιλολόγους, γιατί δεν μπορούσαμε να μην επαναφέρουμε τις δικαιωθείσες και να μην τις διορίσουμε τακτικά. Άρα, σε ένα λύκειο με είκοσι δύο μαθητές έχουμε τέσσερις φιλολόγους. Και δεν θέλω να πω άλλα. 
     Επειδή, κύριε Πρόεδρε και κυρίες και κύριοι συνάδελφοι, ο χρόνος είναι τόσο λίγος….
     ΠΡΟΕΔΡΕΥΩΝ (Γεώργιος Σούρλας): Πιστεύω ότι συμφωνεί το Σώμα να έχετε την άνεση να απαντήσετε. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θέλω να δώσω λίγες απαντήσεις, πέραν των σημείων που είπα, γι’ αυτά που ελέχθησαν. Είπα ότι είναι ευχής έργο που συζητάμε με το πνεύμα εκείνο που όρισαν οι δύο εισηγητές, ο κ. Τσαλίδης και ο κ. Δημαράς. 
     Και χαίρομαι για την εισήγηση του κ. Δημαρά και για τις εξηγήσεις που έδωσε για το πώς ψηφίζονται τα σχετικά άρθρα ή πώς δεν ψηφίζονται τα αντίστοιχα. Κρατώ από όλα όσα είπε ο κ. Δημαράς ότι το άρθρο 26 και το άρθρο 27 ψηφίζονται με επιφυλάξεις εξαιτίας του φόβου δράσεως παρεκκλησιαστικών οργανώσεων.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αυτό συμβαίνει ….
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα απαντήσω και σ’ εσάς σ’ ένα λεπτό. 
     Η Εκκλησία είναι ικανή να προστατεύσει τον εαυτό της -και αυτός είναι ο ρόλος της- από τη δράση οποιωνδήποτε παρεκκλησιαστικών οργανώσεων. Δεν είναι δικό μας θέμα. Και προφανώς δεν ανοίγουμε καμία πόρτα εδώ. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Όπως η Χρυσοπηγή;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Τι θέλετε να πείτε, όπως η Χρυσοπηγή; Εγώ νομίζω ότι η Εκκλησία, η συντεταγμένη Εκκλησία έχει τη δύναμη και το καθήκον να λέει «όχι» στη δράση των παρεκκλησιαστικών οργανώσεων. 
     Όσον αφορά σε αυτά που είπε ο κ. Χουρμουζιάδης, ότι δεν επαρκεί ο χρόνος για να κάνει ανάλυση, σ’ αυτό δεν φταίμε εμείς, κύριε Χουρμουζιάδη, αλλά ίσως ο Κανονισμός της Βουλής. Αν είχαμε περισσότερο χρόνο, ίσως να λέγαμε περισσότερα. 
     Για το εποπτικό και το υπηρεσιακό συμβούλιο, όμως, τα είπαμε και στην Αρμόδια Διαρκή Επιτροπή. Γιατί είναι πρόβλημα οι τέσσερις ιεράρχες, δύο και δύο αντίστοιχα, και λέτε ότι το Υπουργείο θα γίνει Ιερά Σύνοδος; Και μάλιστα να σας αναφέρω το όνομα εκείνου του ιεράρχη ο οποίος συμμετέχει στο παρόν status, πριν γίνει η εφαρμογή του νόμου, δηλαδή πριν γίνει αυτό που θεσμοθετείται σήμερα. Είναι ο Μητροπολίτης Ξάνθης, μια φωτισμένη ηγετική μορφή της Εκκλησίας μας, ο οποίος δεν έχει δώσει κανένα δείγμα γραφής, για να φοβόμαστε την παρουσία του μέσα στα συμβούλια, την οποία επιθυμούμε προφανώς. 
     Τώρα, για τις Εστίες είπατε ότι είναι υποκριτικό ο χαρακτήρας του ιδιωτικού δικαίου και ο μη κερδοσκοπικός να συμπίπτουν εν ταυτώ για το νέο χαρακτήρα και το νέο status των Εστιών. Θα σας έλεγα όμως: Γιατί να μην αναλάβει η Εκκλησία τη διανομή και διατροφή; Η Εκκλησία έχει την ευθύνη για τις Εστίες στη δευτεροβάθμια εκπαίδευση. Και νομίζω ότι το σιτηρέσιο θα πρέπει να το κανονίζει η Ιερά Σύνοδος. Να ξέρετε ότι μέχρι σήμερα ήταν λιγότερα από 5 ευρώ. Καλό είναι να γνωρίζουν οι ιεράρχες, ακουμπώντας τα δάκτυλά τους επί των τύπων των ήλων, ποια είναι η ανάγκη για τη διατροφή των μαθητών και να τοποθετούνται πάνω σ’ αυτό. Γιατί είναι κακό; 
     Νομίζω ότι θα ήταν πολύ σημαντικό να σας έλεγα σαν παράδειγμα, κύριε Χουρμουζιάδη, ότι, όταν παρακάλεσα έναν φωτισμένο, κατά τα άλλα, ιεράρχη να δώσει κάτι παραπάνω από την πλευρά της Εκκλησίας για το οικοτροφείο στην περιοχή του, επειδή είχαν έρθει και μου έκαναν παράπονα ότι δεν σιτίζονται καλά οι σπουδαστές δίνοντας και εμείς φυσικά ως πολιτεία τα αναλογούντα, μου είπε:
     «Μα φέτος τους έστειλα τόσους τενεκέδες λάδι». Αυτά είχε κατά νου ο άνθρωπος αυτός ότι είχαν ανάγκη. 
     Τώρα, όμως, τοποθετείται συνολικά η Εκκλησία πάνω σε αυτό και νομίζω ότι είναι πολύ καλύτερη η συγκεκριμένη διάταξη από την προηγούμενη. Και καλό είναι η Ιερά Σύνοδος να ορίζει μέσα από την πραγματικότητα ένα καλό σιτηρέσιο, ώστε να το ακολουθεί και η Εκκλησία και η Πολιτεία.
     Θα ήθελα τώρα να προχωρήσω σε αυτά που είπε ο κ. Καΐσερλης. 
     Κύριε Καΐσερλη, ποιος δεν αγωνίζεται για τη Σχολή της Χάλκης;
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Αυτό το αποδέχομαι.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Είναι εθνική αγωνία όλων μας σ’ αυτήν την Αίθουσα πιστεύω και δεν χωριζόμαστε σε «σταυροφόρους» και μη. Και σας παρακαλώ, με χαμηλό προφίλ και με απλό συλλογισμό και ανταλλαγή απόψεων, μη χρησιμοποιούμε τον όρο «σταυροφόροι». Έχει, στην ιστορία και στη διαδρομή των εκκλησιαστικών διεθνών πραγμάτων, μία άλλη σημειολογία. Ας μην το λέμε σ’ αυτήν την Αίθουσα, διότι εσείς που με το δίκιο το δικό σας αγωνιάτε γιατί να υπάρχουν φράσεις -και να λέγονται μέσα σ’ αυτήν την Αίθουσα από οποιαδήποτε πτέρυγα- που να χωρίζουν ίσως σε θεοσεβούμενους και μη τους Βουλευτές, τις πτέρυγες και τα κόμματα της Βουλής, εσείς οι ίδιοι δεν πρέπει να το κάνετε αυτό λέγοντας «εσείς είστε οι σταυροφόροι που…». Κανένας δεν είναι σταυροφόρος αν δεν το πιστεύει, με τη σωστή έννοια, την ορθόδοξη. Αν το πάτε με την άλλη έννοια, τότε θα έπρεπε να αναφερθούμε –και γελάει ορθώς ο κ. Γείτονας- σε θλιβερές σελίδες της ιστορίας.
     Η γνώμη μου, λοιπόν, είναι να μην τα λέμε αυτά.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Για την Πατμιάδα;
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πάμε στην Πατμιάδα. Εδώ θα ήθελα να πω μία άλλη αποστροφή των παρατηρήσεών σας, την οποία πρέπει να την απαλείψετε από τα Πρακτικά. Το να λέτε «ουαί υμίν γραμματείς και φαρισαίοι» είναι πολύ-πολύ δύσκολο, γιατί θα μπορούσε κανείς να σας αντιστρέψει την προσφώνηση λέγοντας ότι από εδώ είναι ο φαρισαϊσμός. 
     Εσείς, κύριε Καΐσερλη, δεν φωνάζετε –η παράταξή σας, η μείζονα Αντιπολίτευση- «τι θα τις κάνουμε τέσσερις Ακαδημίες ως Ανώτατες Σχολές την ώρα που έχουμε άλλες δύο Θεολογικές…» κ.λπ.; Και θέλετε και άλλη στην Πατμιάδα; Πώς έρχονται αυτά να είναι παράλληλα ή τουλάχιστον να συμπέσουν;
     Αν, λοιπόν, με την εξουσιοδότηση που δίνει ο νόμος, κάποτε, στη διαδρομή του χρόνου, φανεί ότι υπάρχουν σπουδαστές και το αντίστοιχο πανεπιστήμιο –το Πανεπιστήμιο του Αιγαίου, το οποίο ούτως ή άλλως δεν έχει φέρει τέτοιο αίτημα προς την αντίστοιχη Επιτροπή Ανώτατης Εκπαίδευσης του Υπουργείου Παιδείας και σας το λέω επίσημα αυτήν τη στιγμή, ενημερώθηκα όταν το είπατε και σας απαντώ- φέρει τέτοιο αίτημα, προφανώς θα υπάρχει δυνατότητα –έτσι όπως τη δίδει το νομοσχέδιο- συμφωνούσης της Εκκλησίας πρώτα απ’ όλα, να ιδρυθεί κάτι τέτοιο.
     Θα ήθελα, όμως, να σας πω κάτι. Γνωρίζετε πολύ καλά ότι το αντίστοιχο Εκκλησιαστικό Λύκειο στην Πατμιάδα Σχολή με τους ελάχιστους μαθητές και τους πολλούς καθηγητές –πρέπει να το ομολογήσετε- το κρατάμε και δεν το κλείνουμε, γιατί σεβόμαστε αυτήν την ιστορία που προείπατε, κύριε Καΐσερλη. Το κρατάμε και προσπαθούμε και το ενισχύουμε. Κι αν μιλήσετε με τους ανθρώπους εκεί –αφού είστε τοπικός Βουλευτής- θα δείτε ότι κάνουμε το καθήκον μας. Μακάρι να υπάρξει στη διαδρομή του χρόνου περίπτωση αναβάθμισης της Πατμιάδας Σχολής.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Από εσάς εξαρτάται.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι από εμάς. Από τους ενδιαφερόμενους. Αν υπάρξουν ενδιαφερόμενοι. Αν υπάρξουν σπουδαστές, που θέλουν να πάνε εκεί. Αν υπάρξει αίτημα του αντιστοίχου πανεπιστημίου, τότε θα το εξετάσει η πολιτεία, κύριε Καΐσερλη. 
     Παρακαλώ, όμως, να τη διαγράψετε τη φράση «ουαί υμίν γραμματείς και φαρισαίοι», γιατί δεν θα ήθελα εγώ να πω ότι εσείς διυλίσατε τον κώνωπα και καταπίνατε την κάμηλο επί του αυτού διλήμματος, γιατί τότε θα είναι σαν να σας αντιστρέφω την κατηγορία. Και δεν θα ήθελα να το κάνω. Παρακαλώ πείτε για τα Πρακτικά να διαγραφεί αυτό.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Υπουργέ, αναφέρθηκα…
     ΠΡΟΕΔΡΕΥΩΝ (Γεώργιος Σούρλας): Κύριε Καΐσερλη, θα πάρετε το λόγο όταν συζητήσουμε την τροπολογία.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σχετικά με τα όσα είπε ο κ. Μαγκριώτης –δεν είναι στην Αίθουσα- θέλω να πω τα εξής: Η Εκκλησία, λέει ο κ. Μαγκριώτης…
     ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, να βλέπετε σε όλη την Αίθουσα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Με συγχωρείτε. Κοιτούσα εκεί που καθόσασταν προηγουμένως.
     Είπατε, λοιπόν, το εξής: «Η Εκκλησία εκπαιδεύει τους ιερείς της ως πομπούς μισαλλοδοξίας και διαιρέσεως». Το λέτε εσείς που υπηρετήσατε στο Υπουργείο των Εξωτερικών; 
     ΙΩΑΝΝΗΣ ΜΑΓΚΡΙΩΤΗΣ: Θα σας απαντήσω.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Έχετε δευτερολογία και θα το πείτε.
     Είναι δυνατόν να λέμε και να υποστηρίζουμε ότι η Εκκλησία κάνει πομπούς μισαλλοδοξίας τους ιερείς της;
     ΙΩΑΝΝΗΣ ΜΑΓΚΡΙΩΤΗΣ: Παραφράζετε αυτά που είπα.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ.
     Αυτή είναι η απάντηση της πολιτείας.
     ΠΡΟΕΔΡΕΥΩΝ (Γεώργιος Σούρλας): Κύριε Μαγκριώτη, θα δευτερολογήσετε και θα απαντήσετε όπως εσείς νομίζετε.
     Συνεχίστε, κύριε Υπουργέ.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, αυτή είναι η απάντηση που θέλω να δώσω στον εκλεκτό συνάδελφο.
     ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, αφήστε με να σας διατυπώσω την απάντηση.
     Εμείς πιστεύουμε ότι δεν καταξιώνεται με επιχειρήματα μία τέτοια μομφή. Δεν μπορεί να συμπληρωθεί ή να σταθεί πάνω σε επιχειρήματα.
     Αλλά από την άλλη πλευρά, ακούστε με, ως πολιτεία σας απαντούμε, ως υπεύθυνο Υπουργείο Παιδείας. Κανένας λόγος δεν υπάρχει και δεν σας δίνουμε κανένα λόγο και κανένα επιχείρημα να πείτε ότι η εκκλησιαστική εκπαίδευση που παρέχουμε εμείς ως πολιτεία στους μελλοντικούς ιερείς, σε όσους θέλουν να ιερωθούν, έχει έστω και ψήγματα μιας τέτοιας φιλοσοφικής ή πολιτικής θεώρησης. Αυτή είναι η απάντηση της πολιτείας, κύριε Μαγκριώτη.
     Τώρα έρχομαι σε όσα είπε ο κ. Λοβέρδος. Είπε -για να το αποκαταστήσω αυτό και θα πάρω το χρόνο μου μετά τις δευτερολογίες σας- ότι ο κ. Ταλιαδούρος χθες ο συνάδελφός μου Υφυπουργός Παιδείας συμφώνησε με την Αντιπολίτευση σε δύο σημεία επί των αιτιάσεων της αντισυνταγματικότητας. Είναι πέρα για πέρα λάθος. Δεν είναι ο κ. Λοβέρδος εδώ να το ακούσει.
     Τα δύο σημεία στα οποία συμφώνησε στη συζήτηση εδώ και έκανε τις αντίστοιχες αλλαγές στα αντίστοιχα άρθρα ο κύριος συνάδελφός μου, είναι εκείνα που αναφέρονται στην έκδοση υπουργικών αποφάσεων για τις ρυθμίσεις στις ΣΑ.Ε.Σ., δηλαδή στις αντίστοιχες ακαδημίες. Γιατί το έκανε όμως; Γιατί ήδη δήλωσε η Υπουργός Παιδείας από αυτό το Βήμα ότι από την επόμενη ακαδημαϊκή χρονιά θα αρχίσουν να λειτουργούν αυτά τα ιδρύματα, με αποτέλεσμα να υπάρχει αρκετός χρόνος για να εκδοθούν προεδρικά διατάγματα εκεί που είχαν μπει υπουργικές αποφάσεις. Ήταν, δηλαδή, θέμα καθαρά πρακτικής να ακολουθήσουμε τον ορθότερο συνταγματικά και καταστατικά τρόπο, παρά να πάμε με απλές υπουργικές αποφάσεις. Αυτό ήταν. Δεν ήταν ότι συμφώνησε ο κ. Ταλιαδούρος σε καμία από τις αιτιάσεις της Αντιπολιτεύσεως.
     Σας ευχαριστώ πολύ και θα συμπληρώσω με τις απαντήσεις στη δευτερολογία μου.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων καταθέτει στην έκθεσή της το σχέδιο νόμου του Υπουργείου Υγείας και Κοινωνικής Αλληλεγγύης: «Ενίσχυση της οικογένειας και λοιπές διατάξεις».
     Εισερχόμεθα στις δευτερολογίες.
     Το λόγο έχει ο εισηγητής της Νέας Δημοκρατίας, ο κύριος Τσαλίδης.
      ΦΙΛΙΠΠΟΣ ΤΣΑΛΙΔΗΣ: Εγώ θα ήθελα κατ’ αρχάς να συμφωνήσω με τον κ. Χουρμουζιάδη. Θα μου επιτρέψετε, κύριε συνάδελφε, μια που είμαι και ακαδημαϊκά αλλά και ηλικιακά νεότερος από εσάς, να σας πω ότι είμαι σίγουρος ότι γνωρίζετε πάρα πολύ καλά τον τρόπο με τον οποίο έγιναν οι κρίσεις με βάση το νόμο πλαίσιο για την παιδεία 1268/1982. 
     Εγώ θεωρώ ότι αυτός ο νόμος ήταν μία τομή για την εποχή εκείνη. Αλλά γνωρίζετε καλύτερα από εμένα τον τρόπο με τον οποίο έγιναν οι κρίσεις προοδευτικών -εντός και εκτός εισαγωγικών- εκτάκτων καθηγητών, εντεταλμένων καθηγητών, υφηγητών, βοηθών κ.λπ.. Βέβαια ήλθε στη συνέχεια η κυβέρνηση της Νέας Δημοκρατίας. Πιστεύω ότι έγινε μία σοβαρή δουλειά από τον κ. Σουφλιά. Ήλθε όμως στη συνέχεια και πάλι ο κ. Φατούρος και ό,τι καλό έφερε ο κ. Σουφλιάς το αναίρεσε με νομοθετικές πρωτοβουλίες που πήρε η τότε κυβέρνηση του ΠΑ.ΣΟ.Κ..
     Σε ό,τι αφορά την Ανώτατη Θεολογική Σχολή της Πάτμου -και θα το συνδέσω και με τη συζήτηση που έγινε, κύριε Πρόεδρε, για την αντισυνταγματικότητα- θα ήθελα να πω ότι η Αξιωματική Αντιπολίτευση εστίασε την επιχειρηματολογία της για την αντισυνταγματικότητα του νομοσχεδίου που συζητούμε σήμερα –την εστίασε κυριολεκτικά- στην αυτοδιοίκηση των πανεπιστημίων, των ανωτάτων εκπαιδευτικών ιδρυμάτων που προβλέπεται με το άρθρο 16 του Συντάγματος παράγραφος 5. Και έχουμε εδώ το συνάδελφο τον κ. Καΐσερλη, ο οποίος προτείνει στο Υπουργείο Παιδείας την ίδρυση Ανώτατης Θεολογικής Σχολής, χωρίς να έχει ζητήσει την ίδρυση μιας τέτοιας σχολής το Πανεπιστήμιο Αιγαίου, το οποίο είναι το μόνο αρμόδιο πανεπιστήμιο λόγω της αυτοτέλειας που έχει από το Σύνταγμα να ζητήσει ή όχι την ίδρυση τέτοιας σχολής. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Καλά, εντάξει!
     ΦΙΛΙΠΠΟΣ ΤΣΑΛΙΔΗΣ: Συνεπώς, κύριε συνάδελφε, δεν μπορούμε να λέμε και τα σύκα-σύκα και τη σκάφη-σκάφη. Ή θα τη ζητήσει το πανεπιστήμιο και από εκεί και πέρα μέσα από το Σ.Α.Π.Ε. θα αποφασίσει η πολιτεία για το κατά πόσον θα ιδρυθεί αυτή η σχολή, ή εφόσον δεν τη ζητάει το πανεπιστήμιο, αδυνατεί η πολιτεία λόγω της αυτοτέλειας των πανεπιστημίων να ιδρύσει ένα οποιοδήποτε τμήμα … 
     ΠΡΟΕΔΡΕΥΩΝ (Γεώργιος Σούρλας): Κύριε Τσαλίδη, ωστόσο όμως στη συγκεκριμένη περίπτωση ο Βουλευτής κ. Καΐσερλης έχει το δικαίωμα να το κάνει αυτό κοινοβουλευτικά.
     ΦΙΛΙΠΠΟΣ ΤΣΑΛΙΔΗΣ: Βεβαίως, αλλά δεν μπορεί να το ζητάει από την Κυβέρνηση. Ο ορθός δρόμος και ο μοναδικός είναι να έλθει μέσα από το πανεπιστήμιο. Όχι μόνο ορθός, αλλά και ο μοναδικός.
     Τώρα σε ότι αφορά τον κ. Λοβέρδο, βέβαια αναφέρθηκε και ο κύριος Υπουργός, θα έλεγα ότι, πραγματικά, ο κ. Ταλιαδούρος χθες δεν παραδέχθηκε καμία αντισυνταγματικότητα του νομοσχεδίου. Απλά έκανε νομοτεχνικές βελτιώσεις στο νομοσχέδιο. Υπήρχε ο χρόνος διότι η αναβάθμιση αυτών των σχολών θα γίνει από το επόμενο ακαδημαϊκό έτος, συνεπώς υπάρχει ο χρόνος για την έκδοση προεδρικών διαταγμάτων και όχι υπουργικών αποφάσεων. Άλλωστε θα πω για μια ακόμη φορά ότι η επιχειρηματολογία της Αξιωματικής Αντιπολίτευσης για την αντισυνταγματικότητα στηρίχθηκε, κυρίως, στο άρθρο 16 του Συντάγματος και σε άλλο άρθρο που αναφέρεται στην ισότητα των πολιτών. Άρα δεν έχει καμιά σχέση το ένα με το άλλο, υπήρξαν μόνο νομοτεχνικές βελτιώσεις.
     Όσον αφορά τις θεολογικές σχολές, εδώ είναι προφανές ότι υπάρχει πρόβλημα. Υπάρχει πρόβλημα στο σύστημα πρόσβασης, υπάρχει πρόβλημα στο πως οι νέοι μας συμπληρώνουν το μηχανογραφικό τους δελτίο. Υπάρχει πρόβλημα στο ότι η συντριπτική πλειοψηφία των παιδιών που εισάγονται στις θεολογικές σχολές δεν θέλουν να ακολουθήσουν τον ιερατικό κλάδο. Και είναι γνωστό ότι υπάρχουν πολλά κορίτσια τα οποία φοιτούν στις θεολογικές σχολές. Και είναι επίσης γνωστό ότι μόνο το 3% από τα αγόρια που τελειώνουν τις θεολογικές σχολές, εντάσσονται στον ιερατικό κλάδο. Συνεπώς θεωρώ ότι αυτή είναι μια σημαντική προσπάθεια την οποία κάνει η Kυβέρνησή μας η οποία θα συμβάλει στην αναβάθμιση και κατάρτιση κληρικών στελεχών υψηλού μορφωτικού επιπέδου. Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Υπάρχει κάποιος εκ των εισηγητών ή αγορητών που θέλει να πάρει το λόγο; Κανείς. 
     Ο κ. Μαγκριώτης έχει το λόγο.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Εγώ δεν ήθελα να αναφερθώ ειδικότερα σε θέματα του Οικουμενικού Πατριαρχείου παρ’ ότι η συζήτηση αυτή έγινε στην επιτροπή και το διευκρίνισα γιατί δεν ήθελα. 
     Αφού, λοιπόν, η πλευρά της Kυβέρνησης και δια του εισηγητού και δια του Υπουργού το έθιξε, πρέπει να υπάρχει και απάντηση. Και η απάντησή μου θα είναι πάλι υπό μορφή ερωτήματος για ευνοήτους λόγους, κύριε Πρόεδρε. Γιατί πρέπει να υπηρετούμε τους υψηλούς στόχους …
     ΠΡΟΕΔΡΕΥΩΝ (Γεώργιος Σούρλας): Η απάντηση χρειάζεται αλλά η κόντρα δεν είναι απαραίτητη! 
     ΙΩΑΝΝΗΣ ΜΑΓΚΡΙΩΤΗΣ: Εγώ θα καταθέσω ερώτηση, γιατί με αυτόν τον τρόπο πιστεύω ότι υπηρετώ αυτό το μεγάλο στόχο που συμφωνώ ότι είναι και στόχος της Κυβέρνησης, απλώς δεν τον υπηρετεί σωστά. 
     Εάν αυτό, κύριε Υπουργέ, που νομοθετείτε σήμερα, το καταθέσουν ως πρόταση, οι αρχές της χώρας από την άλλη πλευρά του Αιγαίου προς το Οικουμενικό Πατριαρχείο και πουν «αυτό σας προτείνουμε ως καθεστώς της Σχολής της Χάλκης», η Κυβέρνηση θα συμφωνήσει με αυτήν την πρόταση; Και πει η άλλη πλευρά «Ό,τι ισχύει στην Ελλάδα, να ισχύει και στη δική μας χώρα. Χώρα της Ευρωπαϊκής Ένωσης είναι η Ελλάδα, χώρα της Ευρωπαϊκής Ένωσης θέλουμε να γίνουμε και εμείς». 
     Ερωτώ λοιπόν: Η Κυβέρνηση θα συμφωνήσει με αυτήν την πρόταση της άλλης πλευράς; Το τονίζω αυτό, κύριε Πρόεδρε, γιατί η Κυβέρνηση επειδή δεν έχει επιχειρήματα, προσπαθεί να αξιοποιήσει το κύρος του Οικουμενικού Πατριαρχείου για να τεκμηριώσει τους ισχυρισμούς της. Θα ήταν καλό να μείνει εκτός συζήτησης το Οικουμενικό Πατριαρχείο και από κοινού να εργαστούμε όλοι για τους μεγάλους στόχους, τη μεγάλη του αποστολή. 
     Αυτό, λοιπόν, εγώ διατύπωσα, με την ευθύνη με την οποία χειριστήκαμε και από το Υπουργείο Εξωτερικών τα μεγάλα αυτά θέματα και γι’ αυτό έχουν συμπεριληφθεί στην ημερήσια διάταξη και τα θέματα της Ευρωπαϊκής Ένωσης και ελπίζουμε η Κυβέρνηση να συνεχίσει στον ίδιο δρόμο. 
     Τέλος, θα ήθελα να πω, κύριε Πρόεδρε, απαντώντας στον κ. Φούσα, που όπως και ο Υπουργός, βεβαίως, μου χρέωσαν πράγματα τα οποία δεν τα εννοούσα.
     Είπα ότι στην καλύτερη περίπτωση διαμορφώνονται και διαπαιδαγωγούνται φορείς, οι οποίοι θα διαχειριστούν τις εκκλησιαστικές υποθέσεις, που θα συμπεριφέρονται ως «οι εκλεκτοί του Κυρίου» και στη χειρότερη περίπτωση ως κάτοχοι της μοναδικής αλήθειας, οι οποίοι θα επιδιώκουν την επιβολή απέναντι στους αλλόθρησκους. Μάλιστα, πάρα πολύ χαρακτηριστικά είπα ότι αυτήν τη νοοτροπία έχουν και έτσι συμπεριφέρονται καθεστώτα στην Ανατολή, τα οποία κυριαρχούνται από τον ισλαμικό φονταμενταλισμό.
     Ήμουν πάρα πολύ συγκεκριμένος και πολύ προσεκτικός, κύριε Υπουργέ, στις διατυπώσεις μου, γιατί γνωρίζω πόσο λεπτά και ευαίσθητα είναι τα θέματα αυτά. Και απορώ πώς βρήκατε αυτό το σημείο, για να δημαγωγήσετε.
     Θα κλείσω, κύριε Πρόεδρε, λέγοντας πως η Κυβέρνηση δεν διαβουλεύεται με τους φορείς εκείνους που είναι κατά τεκμήριο οι αξιόπιστοι και της γνώσης και της εμπειρίας σ’ αυτά τα σημαντικά θέματα, δηλαδή την ακαδημαϊκή κοινότητα, τις θεολογικές σχολές. Οι θεολογικές σχολές, που μέχρι τώρα δημιούργησαν τα στελέχη που υπηρετούν και την Εκκλησία της Ελλάδος και την Εκκλησία σε όλο τον κόσμο, δεν έπραξαν καλώς το καθήκον τους; Δεν γνώριζαν; Έχουν τόσο απόλυτο λάθος και είναι τόσο απόλυτες απέναντι σ’ αυτό το νομοθέτημα;
     Είναι τόσο ιδιοτελείς, κύριε Υπουργέ, όλοι αυτοί οι ακαδημαϊκοί παράγοντες και οι θεολογικές σχολές, η ακαδημαϊκή κοινότητα στο σύνολό της;
     (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΙΟΣ ΧΑΤΖΗΓΑΚΗΣ).
     Ακούστε τους και λίγο. Γιατί μονομερώς ακούτε μόνο την ηγεσία της Εκκλησίας της Ελλάδος; Είναι διαφορετικό να εκκολάπτεται ο κλήρος και, ιδιαίτερα, τα υψηλόβαθμα στελέχη του στο ακαδημαϊκό, φιλελεύθερο, ανοικτό περιβάλλον των θεολογικών σχολών και διαφορετικό στα εκκλησιαστικά ιδρύματα. Αυτό ενέχει τον κίνδυνο του εκτροχιασμού. 
     Είμαστε πολύ συγκεκριμένοι και πολύ υπεύθυνοι στη διατύπωση των θέσεων και των προτάσεών μας. Είμαστε υπέρ της λειτουργίας Ανώτατων Εκκλησιαστικών Σχολών στα πλαίσια της Εκκλησίας και με ευθύνη της Εκκλησίας, όπως σ’ όλο το σύγχρονο κόσμο. Η περαιτέρω εμπλοκή με το κράτος κάνει κακό και στο κράτος, στην πολιτεία, στους πολίτες, στην Ορθοδοξία πρωτίστως και φυσικά στην Εκκλησία.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη.
     Το λόγο έχει ο Πρόεδρος κ. Κακλαμάνης.
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία και κύριοι συνάδελφοι, θα ήθελα να διατυπώσω ορισμένες παρατηρήσεις με αφορμή το νομοσχέδιο αυτό και για το νομοσχέδιο αυτό.
     Πρώτα-πρώτα, νομίζω ότι θα οφείλαμε με αφορμή το νομοσχέδιο αυτό να είχαμε συζητήσει περισσότερο και ίσως να είχε κάποια βοήθεια και με την πίεση του Σώματος το Υπουργείο Παιδείας, καθώς η περιοριστική πολιτική της Κυβέρνησης σε ό,τι αφορά τις δαπάνες για την παιδεία, έχει συρρικνώσει κάθε δυναμική που προτάσσει το πρόγραμμα του κυβερνώντος κόμματος και τις θέσεις της Πλειοψηφίας που θα μπορούσε να έχει η σημερινή πολιτική ηγεσία του Υπουργείου. Εκεί θα ήταν χρήσιμη, υποθέτω, η δική μας κριτική, οι δικές μας απόψεις, ώστε αυτή η δυναμική να μην κατευθύνεται σε πρωτοβουλίες και δραστηριότητες, οι οποίες, όπως, δυστυχώς, διαπιστώνουμε πολύ συχνά, δεν βοηθούν την ανάπτυξη του εκπαιδευτικού μας συστήματος, τον εκσυγχρονισμό του και την προσφορά ουσιαστικού έργου στην παιδεία και στον ελληνικό λαό σε τελική ανάλυση.
     Αυτό το θέμα είναι πάρα πολύ σοβαρό. Και διερωτώμαι: η αναβολή και μόνο για ένα χρόνο της λειτουργίας αυτών των σχολών αρκεί για να καταλάβουμε ότι υπάρχει τεράστιο πρόβλημα με την υποχρηματοδότηση του εκπαιδευτικού μας συστήματος; Διερωτώμαι, επίσης: η ίδια η ηγεσία του Υπουργείου Παιδείας, που αντιμετωπίζει αυτές τις δυσκολίες λόγω της ανεπαρκούς χρηματοδότησης, πώς είναι δυνατόν ταυτόχρονα να δημιουργεί, δίκην φθινοπωρινής σποράς, σε ολόκληρη τη χώρα τμήματα και πανεπιστημιακά και των Τ.Ε.Ι.; 
     Ειδικότερα, σε ό,τι αφορά τα τεχνολογικά εκπαιδευτικά ιδρύματα: Εκεί κατά τη γνώμη μου πραγματοποιείται ασυνειδήτως ένα τεράστιο έγκλημα σε βάρος της ελληνικής κοινωνίας, της ελληνικής οικονομίας, της ελληνικής νεότητας, των γενεών που θα έρθουν: Έχουμε εγκαταλείψει –αποδεχθήκαμε, δυστυχώς, ορισμένες συντεχνιακές αντιλήψεις, που καμιά φορά εξυπηρετούν προσωπικούς στόχους- κι έχουμε συνεργήσει –δεν είναι άμοιρη ευθυνών και η προηγούμενη κυβέρνηση- στο να εμπεδωθεί μία αντίληψη που έπρεπε ευθύς εξ αρχής να καταπολεμηθεί. Και υπήρξε πρόοδος σ’ αυτήν την προσπάθεια στο παρελθόν να καταπολεμηθεί η τάση, που έρχεται, δυστυχώς, στην ελληνική κοινωνία από τον προηγούμενο αιώνα, δηλαδή κάθε οικογένεια να θεωρεί ότι για τις σπουδές –ανώτατες σπουδές, σπουδές τριτοβάθμιας εκπαίδευσης, ανώτερες σπουδές, όπως σωστά τις λένε έξω, εμείς εδώ βρήκαμε τη διάκριση σε ανώτερη και ανώτατη, η οποία μας ταλαιπωρεί ακόμη- το τέλος είναι το άσπρο κολάρο, όπως λέμε. 
     Η τεχνολογική εκπαίδευση σε χώρες σύγχρονες, με δυναμική ανάπτυξης της οικονομίας, με σύγχρονη, πραγματικά, κοινωνία, είναι εντελώς ανεξάρτητη και άσχετη από τα παραδοσιακά πανεπιστήμια, τη λεγόμενη ανώτατη εκπαίδευση. Εάν τα τεχνολογικά εκπαιδευτικά ιδρύματα τα είχαμε πιστέψει, εάν είχαμε αντιμετωπίσει με τόλμη τον πόλεμο από την πλευρά του φορέα, του Τεχνικού Επιμελητηρίου Ελλάδος -έχει περιπέσει και αυτός στον έλεγχο ορισμένων συντεχνιών και συμφερόντων ομάδων, που σε τελική ανάλυση βλάπτουν τα ίδια τα συμφέροντα του τεχνικού κόσμου, πανεπιστημιακής και πολυτεχνικής προέλευσης- εάν είχαμε συνεχίσει την πορεία του αυστηρού πλαισίου λειτουργίας των Τεχνολογικών Εκπαιδευτικών Ιδρυμάτων και εάν δεν διευκολύναμε το αλληθώρισμα εκπαιδευτικού προσωπικού και σπουδαστών προς τα πανεπιστήμια, διότι δεν είχε να τους προσφέρει τίποτα αυτή η κατεύθυνση, θα ήμασταν σήμερα σε θέση -διότι αυτό θα βάθαινε μέσα στην κοινωνία- αντί του 26% με 27%, που έχουμε την κατεύθυνση στη δευτεροβάθμια και στην  τριτοβάθμια εκπαίδευση για την τεχνική και τεχνολογική εκπαίδευση, θα είχαμε αυτό που έχουν άλλες χώρες γύρω μας. Αυτές θα τις βρούμε πιο μπροστά μας στην πορεία της Ευρωπαϊκής Ένωσης. Είναι οι γειτονικές μας χώρες, όπου ενδεχομένως μία άλλη κοσμοθεωρία –πάντως σωστή εφαρμογή στον τομέα της εκπαίδευσης- τους επέτρεπε, όταν είχα φύγει εγώ την άνοιξη του 1986 από το Υπουργείο Παιδείας, να έχουν το 74% των νέων σε τεχνικά σχολεία και ανώτερα τεχνολογικά ιδρύματα και μόνο το 26% να είναι στη λεγόμενη πανεπιστημιακή εκπαίδευση.
     Αυτό λοιπόν το έγκλημα -γι’ αυτό αναφέρομαι σε έγκλημα, σε πολιτικό έγκλημα σε βάρος του τόπου- μόνο αν συμφωνήσουμε όλοι μπορεί να σταματήσει. Αλλιώτικα, θα διαλύουμε και τα Τ.Ε.Ι. και τα πανεπιστήμια, δημιουργώντας σε κάθε πόλη, σε κάθε χωριό και από ένα τμήμα. Αυτό κάνουμε και με τα Ιδρύματα αυτά. Ποιος είναι ο προϋπολογισμός τους; Ποιες είναι οι δαπάνες που έχουμε και κυρίως οι δαπάνες που χρειάζονται όλα αυτά τα ιδρύματα της τριτοβάθμιας εκπαίδευσης; Φοβούμαι ότι πορευόμαστε σε έναν ορίζοντα καλυμμένο από πλήρη αχλύ άγνοιας.
     Τώρα, σε ότι αφορά τη μεγάλη αυτή υπόθεση -που και εδώ δυστυχώς εμπλέκεται η υπόθεση των σχέσεων Κράτους και Εκκλησίας- του ρόλου της Εκκλησίας στην κοινωνία σήμερα, σαφώς χρειάζεται η Εκκλησία στελέχη και ανώτερα και μεσαία και κατώτερα που θα έχουν τη δυνατότητα όχι αυτοαπομόνωσης σε ένα γκέτο, στο οποίο φοβούμαι εγώ ότι θα οδηγηθεί η Εκκλησία, εάν -χωρίς κανένα ουσιαστικό διάλογο, χωρίς καμία προετοιμασία, χωρίς καμία ρύθμιση σε ό,τι αφορά πληθώρα ζητημάτων που αφορούν τη διοίκηση, οικονομικά, νομικά, οικογενειακά, θεσμικά ζητήματα- πάμε κάποια στιγμή και σε έναν χωρισμό, έναν χωρισμό που και στην Εκκλησία φωτισμένοι άνθρωποι τον υπεστήριζαν και τον υποστηρίζουν και από πλευράς πολιτείας, αλλά που προϋποθέτει σοβαρή συζήτηση και όχι συζητήσεις «στον αφρό».
     Εδώ, λοιπόν, διερωτώμαι: Η Εκκλησία, κύριε Υπουργέ, έχει σήμερα μια ανάγκη που ξέρουμε ότι δεν εξυπηρετείται πράγματι, αφ’ ης με το σύστημα των γενικών εξετάσεων θα μπει στη Θεολογική Σχολή και στο Ποιμαντικό Τμήμα οποιοσδήποτε νέος ή νέα το επιθυμεί. Φοβούμαι ότι σε βάθος μελέτη δεν έχει γίνει εκεί. Υπήρχε η επιτροπή από το 1982 υπό τον Μητροπολίτη Θηβών Ιερώνυμο με συμμετοχή όχι μόνο της Εκκλησίας αλλά πολλών παραγόντων επί μία τριετία εργάστηκε και παρέδωσε το 1985 μια συνολική πρόταση στην οποία συμφωνούσε και η πολιτεία και η Εκκλησία. Έκτοτε, με ευθύνη όλων μας, δυστυχώς δεν προχωρήσαμε λογικά, σωστά, χωρίς συγκρούσεις και αντιπαραθέσεις στην αντιμετώπιση αυτού του ζητήματος. 
     Αυτό το νομοσχέδιο που έρχεται τώρα εγώ σας προβλέπω ότι ή δεν θα εφαρμοστεί, κύριε Υπουργέ, για πολλούς λόγους τους οποίους δεν έχω το χρόνο να εκθέσω ή θα αντιμετωπίσουμε κάτι άλλα. Πρέπει να πω στους νεότερους ότι η περίφημη εξέγερση των πανεπιστημίων του 15%, συνδεδεμένη στη συνέχεια με τις τότε πολιτικές εξελίξεις του 114, ξεκίνησε από τη Θεολογική Σχολή Αθηνών. Γιατί; Διότι οι σπουδαστές, οι φοιτητές αυτής της Σχολής δεν μπορούσαν να κατανοήσουν ότι καμία άλλη προοπτική δεν υπήρχε γι’ αυτούς παρά να πάνε να γίνουν ιερείς. Υπήρχε πληθωρισμός, δεν έβρισκαν άλλη θέση διορισμού στα σχολεία ως Θεολόγοι και υπήρξε μια σπίθα.
     Βέβαια, υπήρχαν οι αντικειμενικές, κοινωνικές και πολιτικές και άλλες συνθήκες. Αλλά σας λέω και να το θυμάσθε, καθώς θα είναι δίπλα από τις Θεολογικές Σχολές που ήδη έχουν αναπετάσει το λάβαρο της αντίστασης, θα είναι δίπλα αυτές οι Ακαδημίες, να ξέρετε ότι μόνο συγκρούσεις, αμοιβαία εισπήδηση, για να χρησιμοποιήσω τον εκκλησιαστικό όρο, θα έχουμε προβλήματα και αδιέξοδα. 
     Είπε ο κ. Τσαλίδης πολύ σωστά ότι το πρόβλημα της Εκκλησίας είναι στο πρόβλημα της πρόσβασης, στη δημιουργία αυτών των στελεχών. Κάντε μία μελέτη πως αντιμετωπίζεται αυτό το πρόβλημα, ώστε να έχει μέσα από μία εκκλησιαστική εκπαίδευση, η Εκκλησία τα στελέχη της. Σε ό,τι αφορά το ανώτατο επίπεδο να είναι δυνατή η πρόσβαση, η οδηγία 2000, γιατί εδώ πρόκειται για καθαρά επαγγελματικά στελέχη της εκκλησίας, δε θα μας εμποδίσει, ώστε έξω από τη λογική του πανεπιστημίου, που έχει ως βασική αρχή την ακαδημαϊκή ελευθερία και έρευνα να δει τι θέλουν κάποιοι, το δυναμιτισμό του όποιου στοιχείου συνεκτικότητας έχει σήμερα η εκκλησία; 
     Ειλικρινά δεν το καταλαβαίνω. Είναι λάθος αυτό το νομοσχέδιο. Εγώ προβλέπω ότι μάλλον τελικά δε θα εφαρμοστεί, και αν εφαρμοστεί προβλήματα θα δημιουργήσει για τα οποία θα κληθεί η όποια κυβέρνηση και η όποια ηγεσία της Εκκλησίας, αλλά φυσικά και η Βουλή των Ελλήνων, για να νομοθετήσει και να ξανανομοθετήσει. 
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων είκοσι έξι μαθητές και μαθήτριες και τρεις συνοδοί-καθηγητές από το Α΄ Τ.Ε.Ε. Κιάτου Κορινθίας.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Τελευταίος εγγεγραμμένος για να δευτερολογήσει ομιλητής είναι ο κ. Καΐσερλης.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Υπουργέ, εκ προοιμίου θα ήθελα να σας πω ότι σας εκτιμώ ιδιαίτερα και ότι όσα ανέφερα δεν αφορούν το πρόσωπό σας. Όμως, θα σας εξηγήσω τι είπα για να γίνει κατανοητό και το αίτημα, αλλά και η φιλοσοφία για την οποία μίλησα. 
     Κατ’ αρχάς αναφέρθηκα στη Σχολή της Χάλκης και είπα, ίσως δεν το ακούσατε, ότι καταβάλλουμε και σεις προσωπικά τεράστιες προσπάθειες για την επαναλειτουργία της. Είναι λογικό αυτό, το Έθνος, η χώρα, οι κυβερνήσεις να ασχολούνται, γιατί πρέπει ο φάρος αυτός της Ορθοδοξίας μας να ξαναανάψει. 
     Υπάρχει ακόμα ένας φάρος και αυτός ο φάρος λέγεται Πατμιάδα Σχολή. Ιδρύθηκε το 1713 και από αυτήν τη Σχολή βγήκαν τουλάχιστον είκοσι Πατριάρχες. Ακούστηκε ότι στην Πάτμο ηγούμενος είναι ο ίδιος ο Πατριάρχης και δυστυχώς αυτή η Σχολή φθίνει. Το είπατε και ξέρω ότι καταβάλλετε προσπάθειες για να διατηρηθεί αυτό το Εκκλησιαστικό Λύκειο. Είναι άδικο σε όλους μας, σε μας τους ορθόδοξους να προχωρούμε στη λειτουργία ακαδημιών, σχολών κ.λπ. και να μη βλέπουμε ότι αυτός ο φάρος έσβησε. Πώς θα συνδέσουμε την ιστορία, την ορθοδοξία, στην οποία πιστεύουμε με το σύγχρονο κόσμο; 
     Ανέφερα ότι η διοικητική εκκλησία σκέπτεται τα δικά της και πολύ καλά κάνετε να τη στηρίξετε. Όμως, εγώ ως ορθόδοξος χριστιανός βλέπω αυτήν την πηγή της θρησκείας μας να σβήνει και ο μεν εισηγητής της Πλειοψηφίας με έστειλε στο Πανεπιστήμιο Αιγαίου, αλλά εγώ ως πολίτης απευθύνομαι στον πολιτικό ηγέτη, τον Υπουργό δηλαδή που εκπροσωπεί τους χριστιανούς ορθόδοξους που πιστεύω απόλυτα και πολύ καλά. Κοιτάξτε το. 
     Αξίζει τον κόπο. Δεν μπορούμε να βλέπουμε το μέλλον –και μάλιστα κατά τρόπο που ανέφεραν οι συνάδελφοί μου εισηγητές του ΠΑ.ΣΟ.Κ.- όπως το βλέπει η Εκκλησία της Ελλάδος και να μην βλέπουμε τις πηγές της Ορθοδοξίας, γιατί τότε είμαστε όλοι φαρισαίοι υποκριτές. Και γι’ αυτό ανέφερα το «ουαί υμίν Φαρισαίοι υποκριτές», κύριε Υπουργέ, και όχι προσωπικά σε εσάς. Αξίζει τον κόπο, κύριε Υπουργέ! Μόνο έτσι σηματοδοτεί η πολιτεία την ιστορία και μόνο έτσι είμαστε πραγματικοί χριστιανοί, γιατί συνδέουμε την ιστορία, τον πραγματικό χριστιανισμό με τη σύγχρονη εποχή, χωρίς να την αποκόπτουμε και καταλαβαίνετε σε τι ολίσθημα μπαίνουμε. 
     Κύριε Πρόεδρε, θα ήθελα να πω ότι ευχαριστώ τον κύριο Υπουργό, γιατί είπε ότι θα κοιτάξει την πρόταση –για παράρτημα ή κάτι άλλο- από την πλευρά των θεολογικών σχολών.  
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Καΐσερλη.
     Κύριε Υπουργέ, έχετε το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Καΐσερλη, το είπα με την έννοια ότι το Υπουργείο Παιδείας και η Πολιτεία, έτσι όπως την εκφράζουμε εμείς με την σημερινή μας πολιτική, είναι ανοικτή σε προτάσεις. Εμείς δεν κλείσαμε ποτέ την πόρτα σε κανέναν.
     Όμως, θα ήθελα να συμπληρώσω κάτι σ’ αυτά που λέτε για να φανεί ότι δεν αντιδικούμε. Εγώ σας ζήτησα να πάρετε πίσω τον χαρακτηρισμό για έναν μόνο λόγο, για να μη φανεί ότι εδώ διαπληκτιζόμαστε λέγοντας οι μισοί τους άλλους μισούς «Φαρισαίους». Νομίζω ότι τώρα που ελέχθησαν αυτά που είπατε, ορθώς τίθεται το πρόβλημα. 
     Ακούστε όμως το εξής: Με αυτό το νομοσχέδιο, κύριε συνάδελφε, δεν ιδρύουμε ακαδημίες εδώ ή εκεί και έτσι για τον άλφα ή βήτα λόγο ξεχνάμε τον ιστορικό φάρο που λέτε από πλευράς του εθνικού χώρου που είναι η Πατμιάδα, γιατί εγώ θέλω να σας πω και κάτι άλλο. Γιατί να ξεχνάμε και έναν άλλο φάρο που υπάρχει –τον οποίο πιστεύω ότι αν σας τον θυμίσω, δεν θα τον ξεχνάτε- που είναι η Αθωνιάδα Σχολή; Και αυτή υπάρχει και λειτουργεί σήμερα ως Λύκειο. 
     Μακάρι να είχαμε εκείνες τις μεγάλες συμμετοχές που είχαμε πάντοτε και για τις οποίες σήμερα η πολιτεία δεν μπορεί φυσικά να διατάξει ένα τμήμα των νέων που πορεύονται προς την Ανώτατη Εκπαίδευση να πάνε και να ζητήσουν εγγραφή σ’ εκείνο ή σ’ εκείνο το μέρος για να αναθερμάνουν αυτούς τους φάρους και να τους κάνουν να ακτινοβολήσουν ξανά.
     Δεν ιδρύουμε λοιπόν εδώ, αλλά μετασχηματίζουμε τις ήδη υπάρχουσες και αφήνουμε ανοικτό το διάλογο προς την πλευρά της πανεπιστημιακής εκπαίδευσης που λέτε, στην περίπτωση που το αντίστοιχο πανεπιστήμιο που σας ενδιαφέρει –και είναι κοντά στη σχολή- θα ήθελε ποτέ να προτείνει μαζί με τους κατοίκους ή όποιους άλλους φορείς τη δημιουργία κάποιου τμήματος εκεί το οποίο θα έπρεπε, όπως πολύ σωστά είπε και ο τέως Πρόεδρος της Βουλής κ. Κακλαμάνης να μπαίνει στη λογική των κριτηρίων για την τοποθέτηση και για την επιβεβαίωση λειτουργίας, δηλαδή για την ίδρυση. 
     Αυτά ήθελα να πω σχετικά με αυτά που είπατε.
     Άκουσα αυτά που είπε ο πολύ σεβαστός σ’ εμένα πρώην Πρόεδρος της Βουλής και πρώην Υπουργός Παιδείας κ. Κακλαμάνης, τον οποίο εγώ πάντοτε άκουγα –το λέω και το τονίζω εδώ, παρόλο που εδώ μιλάμε με την ιδιότητα που έχουμε και όχι με την προσωπική μας τοποθέτηση- και ακούω πάντοτε, ακόμα και όταν ήταν στην Έδρα, με πάρα πολύ σεβασμό. 
     Θα ήθελα λοιπόν να πω, κύριε Κακλαμάνη, ότι παρακολούθησα αυτά που είπατε ως δάσκαλος εδώ από το Βήμα και επειδή σέβομαι και τη θητεία σας και ορθώς με ρωτήσατε προηγουμένως –κατάλαβα πού πήγαινε το ερώτημα για το ποια χρόνια επί ΠΑ.ΣΟ.Κ. ήταν εκείνα στα οποία κατεγράφησαν αυτές οι ανορθόδοξες διοικητικές πράξεις- και ότι μου έκανε φοβερή εντύπωση και συμφωνώ απολύτως με αυτό που είπατε –γιατί ξέρω ότι έχετε προσφέρει πολλά στην τεχνική και επαγγελματική εκπαίδευση, όταν ήσασταν Υπουργός- για εκείνα τα εμπόδια που δεν άφησαν να προχωρήσει σωστά η εξέλιξη των Κ.Α.Τ.Ε.Ε. στα Τ.Ε.Ι. κ.ο.κ.. 
     Και αναφέρατε –δεν ξέρω αν σας παρερμηνεύω και αν το κάνω, να με διορθώσετε- ως κύριο εμπόδιο τις τοποθετήσεις εκείνων των πλευρών, όπως του Τεχνικού Επιμελητηρίου Ελλάδας –θέλω να προσέξω το λόγο μου- που θεωρούνται συντεχνιακά συμφέροντα. Ωραία. Κανείς δεν μπορεί να πει ότι κάνετε λάθος. Όμως, κύριε Πρόεδρε, δεν μπορεί να αντιστραφεί αυτό και σήμερα; 
     Ακούγονται διάφορες πολεμικές εναντίον αυτής της αναβαθμίσεως. 
     Δεν είναι όλες αγνές. Υπάρχουν εδώ και συντεχνιακά συμφέροντα. 
     Επομένως, και τούτη η μεταρρύθμιση βρίσκεται προς τη σωστή κατεύθυνση όχι της ίδρυσης πανεπιστημιακών σχολών, αλλά παραγωγικών σχολών, όπως είπε και η Υπουργός μας κυρία Γιαννάκου από αυτό το Βήμα, μιλώντας στην Ολομέλεια της Βουλής για τη συζήτηση επί της αρχής. Σε αυτήν ακριβώς την κατάσταση μπορούμε να δούμε και συντεχνιακά συμφέροντα.
     Δεύτερον, συμφωνώ μαζί σας πως δεν είναι πανεπιστήμια αυτά που φτιάχνουμε. Χαίρομαι που ακούγεται αυτό δια στόματος ενός ανθρώπου που επρυτάνευσε, που ελευκάνθησαν τα μαλλιά του και η εμπειρία του περίσσεψε μέσα σε αυτήν την Αίθουσα, όταν κάθισε και στα κυβερνητικά έδρανα.
     Όντως, θα πρέπει να ξεκαθαρίσουμε ψηφίζοντας σήμερα και αυτά τα τελευταία άρθρα ότι δεν φτιάξαμε πανεπιστημιακές σχολές, αλλά παραγωγικές ανώτατες σχολές, της εκκλησιαστικές ακαδημίες, για να δώσουμε την ευκαιρία όχι της γκετοποίησης. Θα ήθελα να το πω αυτό. Θα μου πείτε: «Στο χέρι σας είναι κύριε Υπουργέ, όταν εσείς θεσμοθετείτε, να ορίσετε πώς θα αποφευχθεί η γκετοποίηση;» Όχι. Όμως, ως Πολιτεία κάνουμε το καθήκον μας. 
     Αυτή είναι η απάντηση ή συμπλήρωση, κύριε Πρόεδρε -για να μην πείτε ότι είναι αυθάδες το «απάντηση»- σε εκείνα που είπατε ότι είναι πλέον χρέος της Εκκλησίας να έχει ανοικτές –και πιστεύω ότι θα το πράξει, γιατί το λέω ως χριστιανός- αυτές τις σχολές σε όλα τα ρεύματα και σε κάθε διάλογο, κοινωνικό και επιστημονικό, ώστε εν τοις πράγμασι να αποδεικνύονται ανώτατες και να μην είναι γκετοποιημένες. Δεν έχει συμφέρον η εκκλησία να γκετοποιηθεί ούτε να γκετοποιήσει την εκπαίδευσή της και πιστεύω –προσωπικά το υπογράφω- ότι δεν θα το κάνει. 
     ΑΠΟΣΤΟΛΟΣ ΚΑΚΛΑΜΑΝΗΣ: Σαφώς δεν έχει συμφέρον, αλλά αυτά προκύπτουν εκ των πραγμάτων. Αυτό ακριβώς είναι το λάθος σας.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όσον αφορά, κύριε Πρόεδρε, για την υποχρηματοδότηση, δεν προσπαθώ να σας πείσω. Απλώς συμπληρώνω με τη δική μας κυβερνητική θεώρηση εκείνα που είπατε εσείς από πλευράς Αντιπολιτεύσεως όσον αφορά την υποχρηματοδότηση. Γιατί και εδώ δεν πρέπει να μείνει αναπάντητο ή ασυμπλήρωτο αυτό που είπατε. 
     Εγώ δεν λέω και κανείς δεν είπε ή ισχυρίστηκε από πλευράς Κυβέρνησης ότι υπερχρηματοδοτείται υπό τις οικονομικές αυτές συνθήκες που περνάμε η παιδεία. Επειδή όντως μιλήσατε κάνοντας και λίγη αυτοκριτική όσον αφορά το παρελθόν για το πως πήγαμε στα Τ.Ε.Ι., θα ήθελα να σας πω: Δεν θυμάστε εσείς –λέω ψέματα ή ανακρίβειες;- ότι επί έντεκα συναπτά έτη –δεν θα αναφέρω μέσα την περίοδο της δικής σας υπουργίας- είχε μείνει κολλημένο το ποσοστό που έδιναν οι κυβερνήσεις του ΠΑΣΟΚ από τον Προϋπολογισμό στο 3,1% έως το πολύ στο 3,34% του Α.Ε.Π.;
     ΙΩΑΝΝΗΣ ΜΑΓΚΡΙΩΤΗΣ: Γι’ αυτό το μειώσατε εσείς! 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Όχι δεν μειώσαμε τίποτε! Κύριε Μαγκριώτη, γιατί να πάμε τώρα σε τέτοιες συζητήσεις; Τα συζητήσαμε στον Προϋπολογισμό. Έχουμε δώσει στοιχεία βάσει των οποίων δείξαμε τι αύξηση δώσαμε φέτος. 
     ΦΙΛΙΠΠΟΣ ΤΣΑΛΙΔΗΣ: Είναι 3,72%.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μπορεί να μην είναι η αύξηση εκεί που την υποσχεθήκαμε, αλλά επαναλάβαμε την υπόσχεσή μας ότι στο τέλος της τετραετίας με τον τρόπο που εμείς πιστεύουμε, κάνοντας τη φιλοτιμία έργο, θα φθάσουμε εκεί. Τίποτα άλλο. 
     Σας ευχαριστώ πολύ.  
     ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, ...
     ΠΡΟΕΔΡΕΥΩΝ (Σωτήρης Χατζηγάκης): Δεν μπορείτε, κύριε Μαγκριώτη. Έληξε η συζήτηση. 
     ΙΩΑΝΝΗΣ ΜΑΓΚΡΙΩΤΗΣ: Ο κύριος Υπουργός πέταξε μια κορώνα και χρειάζεται απάντηση.
     ΠΡΟΕΔΡΕΥΩΝ (Σωτήρης Χατζηγάκης): Δεν υπάρχει θέμα, κύριε Μαγκριώτη! 
     ΙΩΑΝΝΗΣ ΜΑΓΡΙΩΤΗΣ: Σας παρακαλώ! 
     ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω. Ξέρετε την διαδικασία. 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, ...
     ΠΡΟΕΔΡΕΥΩΝ (Σωτήρης Χατζηγάκης): Τι θέλετε, κύριε Υπουργέ; 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν θέλω να αναφερθώ σε αυτό που λέει ο κ. Μαγκριώτης. Με παρακάλεσε η κυρία Υπουργός να καταθέσω στα Πρακτικά, γιατί το υποσχέθηκε χθες, την αλληλογραφία που είχε η μόνιμη Ελληνική Αντιπροσωπεία στην Ευρωπαϊκή Ένωση με το Υπουργείο Εξωτερικών και αντίστοιχα την απάντηση που είχε ζητήσει ο εισηγητής της Πλειοψηφίας. Είναι δυο έγγραφα που έδωσα το λόγο μου στην Υπουργό Παιδείας να τα καταθέσω. 
     (Στο σημείο αυτό ο Υφυπουργός κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επιτρέψτε μου να κάνω  και εγώ μια έκκληση σε όλες τις πλευρές. 
     Μιλάμε για το φιλανδικό  εκπαιδευτικό μοντέλο. Είναι 7,5% του Α.Ε.Π. οι δαπάνες.  
     Εμείς δυστυχώς έχουμε 3,5% …
     ΠΡΟΕΔΡΕΥΩΝ (Σωτήρης Χατζηγάκης): Τώρα όμως διαπράττω αδικία απέναντι στον κ. Μαγκριώτη. Σας παρακαλώ. 
     ΑΠΟΣΤΟΛΟΣ ΚΑΚΛΑΜΑΝΗΣ: … συν 4% για πολεμικές δαπάνες. Αυτό έχει και τα υπέρ και τα κατά για τον τόπο. Πρέπει κάποια στιγμή να το πούμε και σ’ αυτούς που στις πολεμικές τους βιομηχανίες δίνουμε το 4%. Δεν έχει σχέση με το έλλειμμά μας. Δεν το δαπανούμε εδώ για να κάνουμε πληθωρισμό. 
     ΙΩΑΝΝΗΣ ΔΗΜΑΡΑΣ: Μια διευκρίνιση, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Με φέρνετε σε δύσκολη θέση γιατί αδίκησα τον κ. Μαγκριώτη, ο οποίος ζήτησε το λόγο και δεν του τον έδωσα. 
     ΙΩΑΝΝΗΣ ΔΗΜΑΡΑΣ: Δεν εναντιώνομαι σε τίποτε, απλά ρωτώ μια διευκρίνιση, την οποία έχω ανάγκη. Το έγγραφο το οποίο κατετέθη, κύριε Πρόεδρε, ως απάντηση σε μία επιστολή της Ευρωπαϊκής Ένωσης θα ήθελα να μάθω αν είναι απάντηση του Υπουργείου Παιδείας ή του Υπουργείου Εξωτερικών.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, απαντήσετε σας παρακαλώ.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Απαντά ο Πρέσβης. Επάνω έχει την υπογραφή του, θα το δείτε. 
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, κύριε Υπουργέ.
     Κυρίες και κύριοι συνάδελφοι, κηρύσσεται περαιωμένη …
     ΙΩΑΝΝΗΣ ΔΗΜΑΡΑΣ: Ο κύριος Πρέσβης είχε στείλει την επιστολή. 
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε. Τελείωσε η συζήτηση. 
     ΙΩΑΝΝΗΣ ΔΗΜΑΡΑΣ: Κύριε Πρόεδρε, σας ενδιαφέρει ειλικρινά αυτό το θέμα. 
     ΠΡΟΕΔΡΕΥΩΝ (Σωτήρης Χατζηγάκης): Μα, ο Υπουργός σας λέει ότι έχει το έγγραφο, έχει την υπογραφή του και φαίνεται η προέλευση. Σας απάντησε. 
     ΙΩΑΝΝΗΣ ΔΗΜΑΡΑΣ: Δεν εναντιώνομαι, κύριε Πρόεδρε. Απλά έχει μεγάλη σημασία. 
     ΠΡΟΕΔΡΕΥΩΝ (Σωτήρης Χατζηγάκης): Θα εκτιμηθεί, κύριε συνάδελφε. Αφού σας λέει ότι έχει την υπογραφή. Φαίνεται η πηγή, η προέλευση. 
     ΙΩΑΝΝΗΣ ΔΗΜΑΡΑΣ: Κύριε Πρόεδρε, γιατί δεν θέλετε να με ακούσετε; 
     Κατά τη διάρκεια της συζήτησης στην Ολομέλεια η κ. Γιαννάκου είπε ότι είχε λάβει μία επιστολή …
     ΠΡΟΕΔΡΕΥΩΝ (Σωτήρης Χατζηγάκης): Κύριε Δημαρά, μην αρχίσουμε τη συζήτηση. Ολοκληρώθηκε η συζήτηση. 
     ΙΩΑΝΝΗΣ ΔΗΜΑΡΑΣ: Δεν θέλετε; 
     ΠΡΟΕΔΡΕΥΩΝ (Σωτήρης Χατζηγάκης): Δεν θέλω; Είναι η διαδικασία.
     ΙΩΑΝΝΗΣ ΔΗΜΑΡΑΣ: Η συνέχεια μπορεί να μας εκθέσει όλους, όχι μόνο εσάς, αλλά και εμάς. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κλείστε με μία πρόταση. 
     ΙΩΑΝΝΗΣ ΔΗΜΑΡΑΣ: Ρωτώ, λοιπόν, εάν η επιστολή η οποία εστάλη από την Ευρωπαϊκή Ένωση στην κ. Γιαννάκου έχει απαντηθεί από το Υπουργείο Παιδείας ή από το Υπουργείο Εξωτερικών. 
     ΠΡΟΕΔΡΕΥΩΝ (Σωτήρης Χατζηγάκης): Νομίζω ότι ο Υπουργός σας απάντησε σ’ αυτό.
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Για να λήξει αυτή η συζήτηση, η απάντησή μου –και θα το δείτε γιατί είναι πλήρης η αλληλογραφία, αναφέρονται οι επιστολές και των δυο μερών- είναι η εξής: Η αλληλογραφία, η κατάθεση ερωτήματος και η απάντηση έγινε νομίμως και νομοτύπως μέσω της Πρεσβείας της μόνιμης αντιπροσωπείας μας στις Βρυξέλλες. 
     ΙΩΑΝΝΗΣ ΔΗΜΑΡΑΣ: Στην οποία εστάλη από ποιον η απάντηση;
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 19 έως 32 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 19 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 19 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 20 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 20 έγινε δεκτό  ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 21 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 21 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 22 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 22 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 23 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 23 έγινε δεκτό  ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 24 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 24 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 25 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 25 έγινε δεκτό  ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 26 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 26 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 27, όπως τροποποιείται με την υπ’ αριθμ. 514/108 υπουργική τροπολογία και τις προσθήκες του κυρίου Υπουργού; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς,το άρθρο 27 έγινε δεκτό, όπως τροποποιείται με την υπ’ αριθμ. 514/108 υπουργική τροπολογία και τις προσθήκες του κυρίου Υπουργού κατά πλειοψηφία.
     Ερωτάται το Σώμα: Γίνεται δεκτό το άρθρο 28, όπως τροποποιείται με την υπ’ αριθμ. 514/108 υπουργική τροπολογία και τις προσθήκες του κυρίου Υπουργού; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 28 έγινε δεκτό, όπως τροποποιείται με την υπ’ αριθμ. 514/108 υπουργική τροπολογία και τις προσθήκες του κυρίου Υπουργού κατά πλειοψηφία. 
     Ερωτάται το Σώμα: Γίνεται δεκτό το άρθρο 29 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 29 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 30 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 30 έγινε δεκτό  ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 31 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 31 έγινε δεκτό  ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 32 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Κατά πλειοψηφία.
     ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 32 έγινε δεκτό ως έχει κατά πλειοψηφία.
     Κυρίες και κύριοι συνάδελφοι, πριν εισέλθουμε στο ακροτελεύτιο άρθρο, το άρθρο 33, πρέπει να σας πω ότι υπάρχουν δυο εμπρόθεσμες τροπολογίες Βουλευτών, της κυρίας Ράπτη και του κυρίου Καϊσερλή.
     Θέλετε να μιλήσετε; 
     ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν τις κάνουμε δεκτές. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς δεν γίνονται δεκτές οι τροπολογίες αυτές. 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, θα ήθελα να πω δυο λόγια. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καϊσερλή.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Πράγματι, κατετέθη μία τροπολογία. Εγώ καλύφθηκα απ’ όσα είπε ο κύριος Υπουργός και έχω την εντύπωση ότι αν αγωνιστούμε όλοι και να προσπαθήσουμε. μπορούμε να προχωρήσουμε. 
     	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
     	Ορίστε, κυρία Ράπτη, έχετε το λόγο.
     	ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
     	Είναι μια τροπολογία που αφορά εφημερίους, οι οποίοι έχουν τελειώσει σχολεία Δευτεροβάθμιας Εκπαίδευσης και Τεχνολογικά Εκπαιδευτικά Ιδρύματα και οι οποίοι υπηρετούν αυτή τη στιγμή στην Εκκλησία. Το θέμα είναι το εξής, ότι οι άνθρωποι αυτοί λαμβάνουν αποδοχές κατώτερου μισθολογικού κλιμακίου απ’ αυτές που στην πραγματικότητα θα έπρεπε να έχουν με βάση το Δημοσιοϋπαλληλικό Κώδικα. Αυτό που εγώ τουλάχιστον ζητώ μου φαίνεται δίκαιο και μου φαίνεται και σύμφωνο με το Σύνταγμα, γιατί σας θυμίζω ότι υπάρχει το άρθρο 22, παράγραφος 1, που μιλάει για την ίση μεταχείριση των πολιτών.
     Οι κληρικοί αυτοί με βάση μια υπουργική απόφαση του 2003 κατατάσσονται στην Δ’ κατηγορία που αφορά την Υποχρεωτική Εκπαίδευση, δηλαδή τελειόφοιτους Γυμνασίου -και μιλάω βεβαίως για τριταξίου γυμνασίου, όχι εξαταξίου- και οι απόφοιτοι πτυχιούχοι των Τεχνολογικών Εκπαιδευτικών Ιδρυμάτων δεν βρίσκονται στην Τεχνολογική Εκπαίδευση, στο κλιμάκιο αυτό. Προτείνουμε, λοιπόν, και πραγματικά πιστεύουμε ότι είναι δίκαιο –το ξαναλέω- στο άρθρο 30 να προστεθεί παράγραφος γ’, η οποία να λέει ότι «Οι ιερείς και διάκονοι που είναι απόφοιτοι Δευτεροβάθμιας Εκπαίδευσης κατατάσσονται στη Γ’ Μισθολογική Κατηγορία με Μισθολογικό Κλιμάκιο από το 18ο έως το 1ο Κατηγορίας Δ.Ε και οι ιερείς και διάκονοι που είναι πτυχιούχοι Τ.Ε.Ι. κατατάσσονται στη Β’ Μισθολογική Κατηγορία με Μισθολογικό Κλιμάκιο Κατηγορίας Τεχνολογικής Εκπαίδευσης». Και με την ευκαιρία σημειώνω έκφραση ανησυχίας που έφθασε τουλάχιστον σ’ εμένα από τον Σύνδεσμο Κληρικών Ελλάδος, ο οποίος και επισημαίνει την προηγούμενη αδικία, όπως και πολλοί μητροπολίτες ανά την χώρα,  που σημειώνουν κάτι ακόμη, την ανησυχία τους σε σχέση με τα μισθολογικά τους ζητήματα από τη στιγμή που θα  βγουν οι πρώτοι απόφοιτοι των νέων σχολών. Είναι ένα ζήτημα στο οποίο θα επιθυμούσαμε να υπάρχει μια δέσμευση ότι δεν θα υπάρχει υποβιβασμός μισθολογικά και θα θέλαμε πραγματικά να το δείτε. 
     	Ευχαριστώ, κύριε Πρόεδρε.
     	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν έχει κανένα σκοπό –το δηλώνω τώρα έτσι γενικά και έξω από το πλαίσιο της συγκεκριμένης ρύθμισης που προτείνετε- και καμία πρόθεση η Κυβέρνηση να προχωρήσει σε μισθολογικές υποβαθμίσεις κανενός, πόσω μάλλον όταν τον πρώτο λόγο εκεί τον έχει η Εκκλησία. Θα ήθελα να σας πω όμως ότι επειδή εδώ έχουμε στα χέρια μας –κι έτσι το ψηφίσαμε- ένα καθαρά εκπαιδευτικό νομοσχέδιο, ένα νομοσχέδιο δηλαδή που έρχεται να εξορθολογίσει το σύνολο, τον κορμό και την υποδομή αλλά και την υπερδομή της εκκλησιαστικής εκπαίδευσης, δεν θέλουμε να πάμε σε μισθολογικά κλιμάκια, ρυθμίσεις, δηλαδή πράξεις διοικητικές που ρυθμίζονται με άλλες νομοθετικές πρωτοβουλίες. Θα έχουμε την ευκαιρία, κυρία συνάδελφε, να τα συζητήσουμε αυτά σ’ ένα άλλο συναφές νομοσχέδιο, στο οποίο θα μπουν και άλλες ρυθμίσεις, γιατί εμείς έχουμε υπόψη μας και άλλα αντίστοιχα αιτήματα αποδόσεως δικαιοσύνης, σύμφωνα ή ανάλογα προς αυτό που είπατε.
     Σας ευχαριστώ.
     ΙΩΑΝΝΗΣ ΔΗΜΑΡΑΣ: Άρα το αποδέχεστε…
     ΣΥΛΒΑΝΑ ΡΑΠΤΗ: Άρα συμφωνείτε με το δίκαιον…
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν θα μπούμε στη συζήτηση αυτού του δικαίου. Εγώ το δέχθηκα εδώ και απλά και συναδελφικά, όπως μου το είπατε. Νομίζω όμως ότι καλύτερο είναι να περάσουμε σε τέτοιες συζητήσεις, πιο ολοκληρωμένες, ώστε να μην έχουμε αποσπασματική ικανοποίηση ορισμένων κατηγοριών ιερέων κ.λπ., πριν καν εκφράσει την άποψή της και η Εκκλησία.
     Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
     Επομένως δεν γίνονται δεκτές οι τροπολογίες.
     Εισερχόμαστε στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό ομοφώνως. 
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων «Δομή και λειτουργία της Εκκλησιαστικής Εκπαίδευσης» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.20΄ λύεται η συνεδρίαση για αύριο ημέρα Παρασκευή 13 Ιανουαρίου 2006 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση της με αριθμό 31/18/9-12-2005 επίκαιρης επερώτησης είκοσι ένα Βουλευτών του ΠΑ.ΣΟ.Κ. προς τον Πρόεδρο της Κυβέρνησης και Υπουργό Πολιτισμού, σχετικά με την κατασκευή εκθεσιακού και συνεδριακού κέντρου στους χώρους του Ολυμπιακού Σταδίου, σύμφωνα με την ημερήσια διάταξη που έχει διανεμηθεί..
           Η ΠΡΟΕΔΡΟΣ                                                     ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 12-1-06	ΣΕΛ. 3

