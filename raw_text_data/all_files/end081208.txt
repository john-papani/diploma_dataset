(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΜH’
Δευτέρα 8 Δεκεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ορκωμοσία του κ. Β. Πάππα για το Βουλευτικό Αξίωμα σε αντικατάσταση του κ. Α. Φλωρίνη, σελ.
3. Συλλυπητήρια αναφορά για το νεαρό Αλέξανδρο Γρηγορόπουλο και τα θλιβερά γεγονότα, σελ.
4. Επί του Κανονισμού, σελ.
5. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 9 Δεκεμβρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων:
i. σχετικά με την ίδρυση πανεπιστημιακής σχολής στη Χαλκίδα, σελ.
ii. σχετικά με τα προβλήματα της μεταφοράς μαθητών με ειδικές ανάγκες στις μονάδες ειδικής αγωγής και εκπαίδευσης, σελ.
β) Προς τον Υπουργό Αγροτικής Ανάπτυξης και Τροφίμων:
i. σχετικά με τον έλεγχο των τιμών των λιπασμάτων, το υψηλό κόστος παραγωγής για τους αγρότες κ.λπ., σελ.
 ii. σχετικά με την ολική αποσύνδεση της επιδότησης του καπνού από την παραγωγή κ.λπ., σελ.
5. Συζήτηση επερώτησης Βουλευτών του Λαϊκού Ορθόδοξου Συναγερμού Υπουργείου Υγείας και Κοινωνικής Αλληλεγγύης, σχετικά με το δημογραφικό πρόβλημα, σελ.

ΟΜΙΛΗΤΕΣ
Α. Επί της συλλυπητήριας αναφοράς:
ΑΒΡΑΜΟΠΟΥΛΟΣ Δ., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΚΑΡΑΤΖΑΦΕΡΗΣ Γ., σελ.
ΚΑΦΑΝΤΑΡΗ Λ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΑΠΟΥΤΣΗΣ Χ., σελ.
ΣΙΟΥΦΑΣ Δ., σελ.
ΣΚΥΛΛΑΚΟΣ Α., σελ.
ΤΑΛΙΑΔΟΥΡΟΣ Σ., σελ.

Β. Επί του Κανονισμού:
ΛΕΒΕΝΤΗΣ Α., σελ.
ΝΙΚΟΛΑ’Ι’ΔΟΥ Β., σελ.

Γ. Επί προσωπικού θέματος:
ΓΕΩΡΓΙΑΔΗΣ Α., σελ.
ΔΡΑΓΑΣΑΚΗΣ Ι., σελ.
ΚΩΝΣΤΑΝΤΟΠΟΥΛΟΣ Γ., σελ.

Δ. Επί των επικαίρων ερωτήσεων:
ΚΑΦΑΝΤΑΡΗ Λ., σελ.
ΚΟΝΤΟΣ Α., σελ.
ΠΑΠΑΓΕΩΡΓΙΟΥ Γ. (Ν. Ευβοίας), σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Κ., σελ.
ΤΑΛΙΑΔΟΥΡΟΣ Σ., σελ.

Ε. Επί της επερώτησης:
ΑΒΡΑΜΟΠΟΥΛΟΣ Δ., σελ.
Α’Ι’ΒΑΛΙΩΤΗΣ Κ., σελ.
ΒΕΛΟΠΟΥΛΟΣ Κ., σελ.
ΓΕΩΡΓΙΑΔΗΣ Α., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΚΑΦΑΝΤΑΡΗ Λ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΠΑΠΟΥΤΣΗΣ Χ., σελ.
ΠΛΕΥΡΗΣ Α., σελ.
ΠΟΛΑΤΙΔΗΣ Η., σελ.
ΡΟΝΤΟΥΛΗΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B΄
      ΣΥΝΕΔΡΙΑΣΗ  ΜΗ΄
      Δευτέρα 8 Δεκεμβρίου 2008
      Αθήνα, σήμερα στις 8 Δεκεμβρίου 2008, ημέρα Δευτέρα και ώρα 18.03΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε’ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 5 Δεκεμβρίου 2008 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΖ΄ συνεδριάσεώς του, της Παρασκευής 5 Δεκεμβρίου 2008, σε ό,τι αφορά την ψήφιση στο σύνολο του σχεδίου νόμου: «Κύρωση και εφαρμογή της σύμβασης του Συμβουλίου της Ευρώπης για την προστασία των παιδιών κατά της γενετήσιας εκμετάλλευσης και κακοποίησης, μέτρα για τη βελτίωση των συνθηκών διαβίωσης και την αποσυμφόρηση των καταστημάτων κράτησης και άλλες διατάξεις»).
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ευθαλία Καφαντάρη, Βουλευτή Α΄ Αθηνών, τα ακόλουθα:
A. KΑΤΑΘΕΣΗ ΑΝΑΦΟΡΩΝ
      1) Ο Βουλευτής Β΄ Αθηνών κ. ΦΩΤΙΟΣ - ΦΑΝΟΥΡΙΟΣ  ΚΟΥΒΕΛΗΣ  κατέθεσε αναφορά με την οποία  οι Πανελλήνιες Ομοσπονδίες Αστυνομικών Υπαλλήλων και Αξιωματικών Ελληνικής Αστυνομίας ζητούν τη λήψη μέτρων για την εξασφάλιση της βιωσιμότητας και εξυγίανσης του Μετοχικού Ταμείου Στρατού.
      2) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  ο Δήμαρχος Μεταμόρφωσης Αττικής ζητεί  τη ρύθμιση  των εργασιακών σχέσεων εργαζομένων στις δημοτικές επιχειρήσεις  με τα προγράμματα του Ο.Α.Ε.Δ..
      3) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η κίνηση για την προάσπιση του περιβάλλοντος της Γκιώνας και της Οίτης ζητεί τη μη ερημοποίηση της Γκιώνας.
      4) Η Βουλευτής Τρικάλων κ. ΑΘΑΝΑΣΙΑ (ΣΟΥΛΑ) ΜΕΡΕΝΤΙΤΗ  κατέθεσε αναφορά με την οποία  η Εταιρεία Κοινωνικής Ψυχιατρικής και Ψυχικής Υγείας και το Κέντρο Ημέρας για ψυχολογική υποστήριξη ασθενών με καρκίνο ζητούν την καταβολή δεδουλευμένων αποδοχών στους εργαζόμενους στο πιο πάνω κέντρο.
      5) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Αρχαιολογικός-Λαογραφικός Πολιτιστικός Σύλλογος Μουζακίου «ΟΙ ΓΟΜΦΟΙ» ζητεί χρηματοδότηση.
      6) Οι Βουλευτές, Λασιθίου κ. ΜΙΧΑΛΗΣ ΚΑΡΧΙΜΑΚΗΣ και Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσαν αναφορά με την οποία  ο Ελληνοβελγικός Σύλλογος  για την φροντίδα των ελλήνων ασθενών ζητεί την πληρωμή των εξόδων νοσηλείας του μικρού Παναγιώτη Κουκουράβα.
      7) Οι Βουλευτές, Β΄ Πειραιώς κ. ΓΡΗΓΟΡΗΣ ΝΙΩΤΗΣ, Ροδόπης κ. ΓΕΩΡΓΙΟΣ ΠΕΤΑΛΩΤΗΣ και Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσαν αναφορά με την οποία  ο κ. Δημήτριος Χαραλαμπόπουλος, κάτοικος Αρτέμιδας Αττικής, διαμαρτύρεται για την καταπάτηση δασικής έκτασης στη θέση «Περιβολάκια» Ραφήνας Αττικής.
      8) Οι Βουλευτές, Λαρίσης κ. ΒΑΣΙΛΕΙΟΣ  ΕΞΑΡΧΟΣ και κ. ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία  η Κοινότητα Αμπελακίων Λάρισας ζητεί την καταβολή αποζημίωσης στους καστανοπαραγωγούς της περιοχής της που οι καλλιέργειές τους επλήγησαν από την παρατεταμένη ανομβρία.
      9) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Δήμαρχος Πύργου Ηλείας ζητεί την καταβολή επιδομάτων στους συνταξιούχους και ανέργους του δήμου του.
      10) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  ο Νομάρχης Ηλείας ζητεί χρηματοδότηση για την εκτέλεση έργων στην περιοχή του.
      11) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμαρχος Φιγαλείας Ηλείας ζητεί τη χορήγηση πίστωσης για την κατασκευή του δρόμου Γιαννιτσοχώρι-Νέα Φιγαλεία.
      12) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών «ΑΛΕΞΑΝΔΡΟΣ ΔΕΛΜΟΥΖΟΣ» διαμαρτύρεται για την άρνηση των φαρμακοποιών του λεκανοπεδίου Αττικής να εκτελούν συνταγές των δημοσίων ταμείων.
      13) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών «ΑΛΕΞΑΝΔΡΟΣ ΔΕΛΜΟΥΖΟΣ» ζητεί τον άμεσο διορισμό εκπαιδευτικών ειδικής αγωγής για τους μαθητές ειδικών εκπαιδευτικών αναγκών.
      14) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών «ΑΛΕΞΑΝΔΡΟΣ ΔΕΛΜΟΥΖΟΣ» διαμαρτύρεται για την αδυναμία των ταμείων να εκπληρώσουν τις υποχρεώσεις τους.
      15) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών «ΑΛΕΞΑΝΔΡΟΣ ΔΕΛΜΟΥΖΟΣ» ζητεί τη λήψη μέτρων προστασίας των μονογονέϊκων οικογενειών που υπηρετούν στην πρωτοβάθμια  εκπαίδευση.
      16) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Σύλλογος Εκπαιδευτικών «ΑΛΕΞΑΝΔΡΟΣ ΔΕΛΜΟΥΖΟΣ» καταγγέλουν την παράνομη τοποθέτηση ωρομισθίων εκπαιδευτικών στο πρωϊνό πρόγραμμα των δημοτικών σχολείων του 3ου Γραφείου Π.Ε. Ανατολικής Αττικής.
      17) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου διαμαρτύρεται για τους απλήρωτους λογαριασμούς της Δ.Ε.Π.Ο.Σ. Α.Ε..
      18) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου καταγγέλει τους καταχρηστικούς όρους των διακηρύξεων έργων που δημοπρατεί η Δ/νση Δ9 της Γ.Γ.Δ.Ε. του Υ.ΠΕ.ΧΩ.Δ.Ε..
      19) Ο Βουλευτής Νομού Αττικής  κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Περιβαλλοντικός Σύλλογος Αρτέμιδος Αττικής «Ο ΕΡΑΣΙΝΟΣ» ζητεί την άμεση εκπόνηση των οριακών τιμών για τους σχετικούς δείκτες διαχείρισης του περιβαλλοντικού αεροπορικού θορύβου για την ευρύτερη περιοχή της Ανατολικής Αττικής.
      20) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο σύλλογος Μελών Χρηματιστηρίων Αθηνών υποβάλλει προτάσεις σε σχέση με την επικείμενη κατάθεση του νομοσχεδίου περί ενίσχυσης των τραπεζών.
      21) Ο Βουλευτής Νομού Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο κ. Σεμπαϊδην Καραχότζα ζητεί την εργασιακή του αποκατάσταση.
      22) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Σύλλογος Εργαζομένων Ο.Τ.Α. και δημοτικών επιχειρήσεων Νομού Θεσ/νίκης διαμαρτύρεται για τη δίωξη της Αντιπροέδρου του διοικητικού συμβουλίου.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8918/29.10.2008 ερώτηση του Βουλευτή κ. Περικλή Κοροβέση δόθηκε με το υπ’ αριθμ. 1115256/769/18.11.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 8918/29.10.08 ερώτησης που κατέθεσε ο Βουλευτής κ.Περικλής Κοροβέσης σχετικά με το ανωτέρω θέμα, σας γνωρίζουμε τα εξής:
      Α. Σύμφωνα με τις διατάξεις του άρθρου 23 του ν.3427/05 θεσπίστηκε η υποχρέωση υποβολής δήλωσης στοιχείων ακινήτων (έντυπο Ε9) για κάθε φυσικό ή νομικό πρόσωπο το οποίο έχει την 1η Ιανουαρίου εμπράγματο δικαίωμα πλήρους ή ψιλής κυριότητας ή επικαρπίας ή οίκησης σε ακίνητο που βρίσκεται στην Ελλάδα. Η δήλωση υποβάλλεται το έτος που προκύπτει τέτοια υποχρέωση. Η πρώτη εφαρμογή ήταν την 1η Ιανουαρίου 2005. Σε περίπτωση μεταβολής της περιουσιακής ή οικογενειακής κατάστασης του υπόχρεου την 1η Ιανουαρίου υποβάλλεται δήλωση μεταβολής στοιχείων ακινήτων το αντίστοιχο έτος.
      Επίσης, με το ν.3643/08 επιβλήθηκε, από το έτος 2008 και για κάθε επόμενο έτος, Ενιαίο Τέλος στην Ακίνητη περιουσία. Συγκεκριμένα, κάθε νομικό πρόσωπο που έχει ακίνητο την 1η Ιανουαρίου κάθε έτους, υποχρεούται να υποβάλλει δήλωση ενιαίου τέλους ακίνητης περιουσίας, ενώ για την επιβολή του τέλους ακίνητης περιουσίας φυσικών προσώπων, για το πρώτο έτος εφαρμογής, ως δήλωση φυσικού προσώπου ορίζονται οι δηλώσεις στοιχείων ακινήτων (Ε9) των ετών 2005 έως 2008, οι οποίες περιλαμβάνουν το σύνολο της ακίνητης περιουσίας του την 1η Ιανουαρίου 2008.
      Β. Η Γενική Γραμματεία Πληροφοριακών Συστημάτων του Υπουργείου Οικονομίας και Οικονομικών, στο πλαίσιο των αρμοδιοτήτων της, όφειλε να δρομολογήσει άμεσα τις απαραίτητες ενέργειες για να είναι δυνατή η πρώτη εφαρμογή του νόμου 3634/2008 εντός του 2008.
      Το έργο δεν ήταν δυνατό να αντιμετωπιστεί με τα μηχανογραφικά έντυπα, τους φακέλους, τον εξοπλισμό εκτύπωσης και εμφακέλλωσης και το εργατικό προσωπικό που διέθετε ήδη ή είχε προγραμματίσει να προμηθευτεί η Γ.Γ.Π.Σ., εντός του έτους για την κάλυψη των υφισταμένων αναγκών μεταξύ των οποίων 5.500.000 εκκαθαριστικά φορολογίας Φ.Εισ.Φ.Π., 6.500.000 τελών κυκλοφορίας αυτοκινήτων και 5.500.000 προεκτυπωμένες δηλώσεις Φ.Εισ.Φ.Π.
      Εξαιτίας της κατεπείγουσας ανάγκης εφαρμογής της σχετικής διάταξης, κρίθηκε σκόπιμη η ανάδειξη αναδόχου με τη διαδικασία των διαπραγματεύσεων και η αξιολόγηση προσφορών από εταιρείες που δραστηριοποιούνται στο χώρο των εκτυπώσεων.
      Η διαδικασία για την ανάθεση του έργου δεν έχει ακόμη ολοκληρωθεί. Δεν θα αφορά στην επεξεργασία δεδομένων αλλά στην εκτύπωση δεδομένων εκκαθαριστικού του Ε.Τ.Α.Κ., ήδη επεξεργασμένων από τη Γ.Γ.Π.Σ. και θα λειτουργήσει επικουρικά στο. έργο της Γ.Γ.Π.Σ. (πρώην ΚΕΠΥΟ), η οποία διαχειρίζεται πολλές παράλληλες δράσεις με ιδιαίτερες απαιτήσεις ως προς το φόρτο εργασίας και τις εξειδικευμένες υποδομές που προϋποθέτουν.
      Στην προκήρυξη του έργου και συγκεκριμένα στο άρθρο 13 του μέρους Γ περιγράφονται ιδιαίτερα αυστηροί όροι σχετικοί με την εμπιστευτικότητα που διέπει την εκτέλεση του έργου καθώς και οι αυστηρές ποινικές ρήτρες που θα επιβληθούν σε οποιαδήποτε τυχόν παραβίαση των όρων αυτών από τον ανάδοχο. Μεταξύ αυτών και όροι που αναφέρονται ευθέως στην κείμενη νομοθεσία που διέπει τόσο την προστασία του ατόμου από την επεξεργασία προσωπικών δεδομένων όσο και τις διαδικασίες διασφάλισης της πνευματικής ιδιοκτησίας. Με τους ίδιους όρους και προϋποθέσεις διενεργούνται όλες οι διαδικασίες που ακολουθεί το Υπουργείο Οικονομικών για την ανάθεση έργων σε τρίτους, οι οποίοι, για τις ανάγκες υλοποίησης των έργων, ενδέχεται να αποκτήσουν οποιαδήποτε πρόσβαση σε πληροφορίες που αφορούν σε προσωπικά δεδομένα εφαρμόζοντας το νόμο 2472/1997, ο οποίος προβλέπει τον τρόπο και τη διαδικασία προστασίας όταν η επεξεργασία γίνεται από τρίτους (εκτελούντες την επεξεργασία) κατ΄εντολήν του Υπουργείου.
      Σε κάθε περίπτωση, για την διασφάλιση των προσωπικών στοιχείων των φορολογουμένων πολιτών, έχει προβλεφθεί τεχνική λύση ώστε να μην υφίσταται από τον ανάδοχο πρόσβαση σε βάση δεδομένων ή αρχεία αλλά να του διατίθεται προσωρινά συγκεκριμένο αρχείο, κωδικοποιημένο και μη αναγνώσιμο, που θα περιλαμβάνει αποκλειστικά και μόνο προσωπικά και όχι απόρρητα στοιχεία των υπόχρεων.
      Ο Υφυπουργός
      ΑΝΤ. ΜΠΕΖΑΣ»
     2. Στην με αριθμό 9251/4.11.2008 ερώτηση της Βουλευτού Κ. Ελπίδας Τσουρή δόθηκε με το υπ’ αριθμ. Φ90022/28750/1315 17.11.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. πρωτ. 9251/4-11-2008 ερώτηση που κατατέθηκε στη Βουλή των Ελλήνων στις 4-11-2008 από την Βουλευτή κ. Ελπίδα Τσουρή, σχετικά με το αναφερόμενο στο θέμα αντικείμενο, σας γνωρίζουμε τα εξής:
      Το ΤΠΔΥ σχετικά με την οικονομική του κατάσταση και το χρόνο καταβολής του εφάπαξ βοηθήματος στους ασφαλισμένους του μας έχει πληροφορήσει τα εξής
      Υπάρχει πράγματι ταμειακό πρόβλημα, το οποίο οφείλεται στο μεγάλο αριθμό συνταξιοδότησης δημοσίων υπαλλήλων που παρατηρείται τα τελευταία χρόνια (π.χ. το 2003 ο αριθμός των αιτήσεων για την λήψη εφάπαξ βοηθήματος είχε ανέλθει στις 4.813 ενώ το 2007 στις 14.970). Η αυξανόμενη έξοδος σε σύνταξη των δημοσίων υπαλλήλων δημιούργησε το πρόβλημα καταβολής εφάπαξ βοηθήματος, το οποίο είχε ήδη επισημανθεί από το 2002 όταν είχε συνταχθεί σχετική αναλογιστική μελέτη.
      Λόγω του υπερβολικά μεγάλου και απρόβλεπτου αριθμού των εξελθόντων από την υπηρεσία υπαλλήλων του Ταμείου (σήμερα υπηρετούν 16 υπάλληλοι για την εξυπηρέτηση 350.000 ασφαλισμένων) ο χρόνος έκδοσης της σχετικής πράξης για καταβολή του βοηθήματος κυμαίνεται περίπου στους επτά (7) μήνες. Ο χρόνος αυτός αρχίζει από την διαβίβαση υπηρεσιακώς της συνταξιοδοτικής πράξης από το Γ.Λ.Κ.
      Σε συνεδριάσεις του Ταμείου, έγιναν προτάσεις από το Δ.Σ. για την βελτίωσή της οικονομικής του κατάστασης, οι οποίες εστάλησαν στο Υπουργείο μας και εξετάζονται με σκοπό την αντιμετώπιση του προβλήματος.
      Σε κάθε περίπτωση, επισημαίνουμε ότι το Κράτος εγγυάται τις παροχές, και δεν υπάρχει κανένας λόγος εκποίησης της περιουσίας των Ταμείων τη δεδoμένη χρονική στιγμή.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
      3. Στην με αριθμό 8981/30.10.2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. Β13-685/14.11.2008 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κα. Α. Μερεντίτη, με θέμα «Χωρίς νομικό πλαίσιο για την προστασία των παιδιών λειτουργούν τα Ίντερνετ καφέ», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
      Η Γενική Γραμματεία Καταναλωτή προώθησε νέα νομοθετική ρύθμιση (άρθρο 7ο του Ν. 2251/1994 «Πρoστασiα των καταναλωτών» όπως τροποποιήθηκε με το ν. 3587/10-07-07) σχετικά με την Ψυχική υγεία των ανηλίκων, σύμφωνα με την οποία:
      * Οι προμηθευτές υποχρεούνται να διαθέτουν στην αγορά προϊόντα τα οποία, ως εκ του προορισμού, της χρήσης ή των συνθηκών διάθεσης δεν ενέχουν κινδύνους για την ψυχική, πνευματική ή ηθική ανάπτυξη των ανηλίκων.
      * Ως προϊόντα τα οποία ενέχουν κινδύνους για την ψυχική, πνευματική ή ηθική ανάπτυξη των ανηλίκων θεωρούνται ιδίως τα προϊόντα τα οποία:
      α) προκαλούν στους ανηλίκους ανασφάλεια ή φόβο, συμπεριφορά και ειδικότερα σε χρήση ή άσκηση βίας,
      γ) προσβάλλουν την ανθρώπινη αξιοπρέπεια,
      δ) προτρέπουν στην υιοθέτηση προτύπων συμπεριφοράς που δεν συνάδουν με τους ηθικούς και νομικούς κανόνες της σύγχρονης κοινωνίας ή είναι επιζήμια για το περιβάλλον, 
      ε) καλλιεργούν διακρίσεις λόγω φυλής, φύλου, θρησκείας, ιθαγένειας ή αναπηρίας,
      στ) παροτρύνουν σε εθισμούς και δραστηριότητες που είναι επιβλαβείς για τους ίδιους.
      Ο Υπουργός Ανάπτυξης μπορεί με απόφασή του, ύστερα από γνωμοδότηση της Επιτροπής Προστασίας Ανηλίκων, η οποία αποτελεί συμβουλευτικό και γνωμοδοτικό όργανο του Γενικού Γραμματέα Καταναλωτή, να επιβάλει, για την προστασία των ανηλίκων, περιοριστικά και διορθωτικά μέτρα στην κυκλοφορία προϊόντων τα οποία, υπό συνήθως ή ευλόγως προβλέψιμες συνθήκες, ενέχουν σοβαρούς κινδύνους για την ψυχική, πνευματική ή ηθική ανάπτυξη των ανηλίκων, όπως τροποποίηση της επισήμανσής τους ή υπαγωγή σε όρους της εμπορίας τους.
      Επίσης, σύμφωνα με την εν λόγω νομοθεσία οι παραγωγοί, εισαγωγείς ή αντιπρόσωποί τους	στην Ελλάδα ηλεκτρονικών προϊόντων ψυχαγωγίας και απασχόλησης κατά τον ελεύθερο χρόνο, όπως ηλεκτρονικών παιχνιδιών, βιντεοπαιχνιδιών, υποχρεούνται να ταξινομούν τα προϊόντα αυτά, ανάλογα με τις ηλικιακές ομάδες προς τις οποίες απευθύνονται.
      Τέλος οι επιχειρήσεις που διαθέτουν δωρεάν ή έναντι πληρωμής τη χρήση ηλεκτρονικών παιχνιδιών στους καταναλωτές υποχρεούνται να τηρούν τις επισημάνσεις της προηγούμενης παραγράφου σε χώρους όπου έχουν πρόσβαση και παιδιά.
      'Οσον αφορά στην προστασία των δικαιωμάτων του παιδιού στα Ίντερνετ καφέ σας γνωρίζουμε ότι:
      Η Διεύθυνση Τεχνικού Ελέγχου της Γ.Γ. Καταναλωτή, προσκλήθηκε σε σύσκεψη φορέων με θέμα «Η προστασία των δικαιωμάτων του παιδιού στα Ίντερνετ καφέ» που πραγματοποιήθηκε υπό την αιγίδα του Συνηγόρου του Πολίτη στο πλαίσιο της αρμοδιότητάς του ως Συνήγορος του Παιδιού.
      Στη σύσκεψη αυτή συμμετείχαν εκπρόσωποι των συναρμόδιων Υπουργείων (Δικαιοσύνης, Επικοινωνίας, Παιδείας, Οικονομίας), φορείς που εργάζονται για την ασφαλή χρήση του διαδικτύου από τα παιδιά, παιδίατροι και ειδικοί ψυχικής υγείας, ενώσεις καταναλωτών, επαγγελματικοί σύλλογοι ιδιοκτητών καταστημάτων και σωματεία χρηστών διαδικτύου.
      Κατά τη σύσκεψη ο Συνήγορος του Παιδιού υποστήριξε ότι είναι αναγκαία η συνεργασία μεταξύ των φορέων προκειμένου να αναπτυχθούν συντονισμένες δράσεις με σκοπό:
      * τη λήψη μέτρων προστασίας των ανηλίκων, ιδίως μικρότερης ηλικίας, από την παρατεταμένη και σε ακατάλληλες ώρες χρήση υπηρεσιών των ίντερνετ καφέ, από την πρόσβαση σε ακατάλληλο για την ηλικία τους υλικό, αλλά και από την επίσκεψη αυτήν καθ' εαυτή στους χώρους αυτούς χωρίς την γνώση και έγκριση των γονέων ή κηδεμόνων τους.
      * την καθιέρωση κριτηρίων και διαδικασίας πιστοποίησης καταστημάτων φιλικών στα παιδιά, που διαθέτουν δηλαδή κατάλληλο πλαίσιο και περιβάλλον χρήσης για ανηλίκους (π.χ. με αυτοδέσμευση μέσω κώδικα δεοντολογίας, με χρήση φίλτρων, απαγόρευση καπνίσματος, παρουσία και παιδαγωγική επίβλεψη από κατάλληλα εκπαιδευμένους ενηλίκους κ.α.)
      * Την πραγματοποίηση εκστρατειών ενημέρωσης των ανηλίκων, των γονέων/κηδεμόνων τους και του γενικού πληθυσμού για τους διαγραφόμενους κινδύνους και τη δεοντολογία που πρέπει να τηρείται κατά την πρόσβαση στο διαδίκτυο και στα καταστήματα που παρέχουν υπηρεσίες διαδικτύου.
      Δεδομένου ότι η χρήση των υπηρεσιών που παρέχουν τα συγκεκριμένα καταστήματα σε ανηλίκους, συχνά μάλιστα πολύ μικρής ηλικίας, έχει πολλαπλασιαστεί κατά τα τελευταία χρόνια στη χώρα μας και λόγω του ότι το νομικό πλαίσιο που καλύπτει την λειτουργία τους είναι ανεπαρκές, ως προς την προστασία των ανηλίκων χρηστών τους από κινδύνους που επαπειλούν τη σωματική και ψυχική τους υγεία, η Γ.Γ. Καταναλωτή συμφωνεί με τις ανωτέρω προτάσεις και θα εξετάσει σε συνεργασία με τους συναρμόδιους, τη δυνατότητα προώθησης σχετικής νομοθετικής ρύθμισης με στόχο την προστασία των παιδιών.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      4. Στην με αριθμό 8360/17-10-2008 ερώτηση των Βουλευτών κυρίων Αντωνίου Σκυλλάκου και Σταύρου Σκοπελίτη δόθηκε με το υπ’ αριθμ. 1111828/2056/Α0012/10/11/2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 8360/17.10.2008 ερώτηση που κατέθεσαν οι Βουλευτές κύριοι Αντ. Σκυλλάκος και Στ. Σκοπελίτης σχετικά με το πιο πάνω θέμα, σας γνωρίζουμε τα εξής:
      «Με τις διατάξεις της παρ. 2 του άρθρου 9 του Κώδικα Φορολογίας Εισοδήματος ορίζεται ότι το αφορολόγητο ποσό της φορολογικής κλίμακας αυξάνεται ανάλογα με τα τέκνα που βαρύνουν το φορολογούμενο.
      Εάν ο ένας σύζυγος δεν έχει εισόδημα ή αυτό που έχει είναι μικρότερο από το αφορολόγητο ποσό του πρώτου κλιμακίου της κλίμακας, το αφορολόγητο ποσό που αφορά τα τέκνα ή η διαφορά που προκύπτει και μέχρι το αφορολόγητο ποσό που αφορά τα τέκνα, προστίθεται στο αφορολόγητο ποσό του άλλου συζύγου.
      Επομένως, το αφορολόγητο ποσό των παιδιών από γάμο που ισχύει, αυξάνει το αφορολόγητο ποσό του συζύγου, ενώ το αφορολόγητο ποσό των τέκνων της συζύγου από προηγούμενο γάμο της αυξάνει το δικό της αφoρολόγητο ποσό ή μεταφέρεται και επαυξάνει το αφορολόγητο ποσό του συζύγου αν συντρέχουν οι προαναφερθείσες προϋποθέσεις.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      5. Στην με αριθμό 8587/21-10-2008 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 24968/12-11-2008 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Β. Κεγκέρογλου σας πληροφορούμε ότι, σύμφωνα με την ισχύουσα νομοθεσία, στο Διοικητικό Συμβούλιο του Ελληνικού Οργανισμού Τυποποίησης (ΕΛΟΤ ΑΕ) δεν προβλέπεται εκπροσώπηση καμιάς επαγγελματικής οργάνωσης ή παραγωγικής τάξης. Το ΤΕΕ εκπροσωπείτο στο ΔΣ του ΕΛΟΤ μέχρι τη μετατροπή του, το 1997, σε Ανώνυμη Εταιρία, δυνάμει του Ν. 2414/1996.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      6. Στην με αριθμό 8551/21-10-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./451/12.11.2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8551/21.10.08 ερώτησης του Βουλευτή κ. Κωστή Αϊβαλιώτη και σύμφωνα με τα στοιχεία που έθεσαν υπόψη μας οι αρμόδιες Υπηρεσίες του Υπουργείου Πολιτισμού, σας ενημερώνουμε ότι δεν έχουν διατεθεί κονδύλια της Ευρωπαϊκής Ένωσης για συνέδρια, δεξιώσεις και ταξίδια στο εξωτερικό.
      Ο Υπουργός
      ΜΙΧΑΛΗΣ ΛΙΑΠΗΣ»
      7 Στην με αριθμό 8086/14-10-2008 ερώτηση των Βουλευτών κυρίων Σπύρου Χαλβατζή, Λιάνας Κανέλλη, Λίλας Καφαντάρη, Γεωργίου Μαυρίκου και Εύας Μελά δόθηκε με το υπ’ αριθμ. 1581/5-11-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων φορέων και υπηρεσιών, σας ενημερώνουμε για τα εξής:
        1. Το Τεχνικό Επιμελητήριο Ελλάδας διέπεται από τις διατάξεις του Ν. 1486/84 (ΦΕΚ 161 Α΄) σύμφωνα με τις οποίες ανώτατο όργανο του ΤΕΕ είναι η Αντιπροσωπεία και ανώτατο εκτελεστικό και συντονιστικό όργανο για την υλοποίηση της πολιτικής του, όπως αυτή διαμορφώνεται από την Αντιπροσωπεία, είναι η Διοικούσα Επιτροπή. Οι υπηρεσίες του ΤΕΕ διοικούνται από τον Πρόεδρο της Διοικούσας Επιτροπής.
        2. Η διάρθρωση των υπηρεσιών του ΤΕΕ, καθώς και οι θέσεις του προσωπικού του κατά κατηγορία και κλάδο προβλέπονται από τις οικείες οργανικές-διατάξεις (Π.Δ. 295/2002, ΦΕΚ 262 Α΄).
        3. Η πρόσληψη των 39 εργαζομένων στο ΤΕΕ , που απασχολούνται σε αυτό με διαδοχικές συμβάσεις ή αποφάσεις του, δεν εμπίπτει στις διατάξεις του Κεφ. Γ΄/ Ν.2190/94 (ΦΕΚ 28 Α') σύμφωνα με το οποίο γίνονται οι προσλήψεις στο Δημόσιο Τομέα και στα Ν.Π.Δ.Δ. και έγινε χωρίς να προαπαιτείται σχετική έγκριση από τον εποπτεύοντα Υπουργό.
        4. Σας επισυνάπτουμε το με αρ.πρ.28182/24.10.08 έγγραφο του Τεχνικού Επιμελητηρίου Ελλάδος ΤΕΕ, για την ενημέρωσή σας.
        Ο Υφυπουργός
        Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 7696/9-10-2008 ερώτηση του Βουλευτή κ. Αθανασίου Θάνου Μωραΐτη δόθηκε με το υπ’ αριθμ. 139564/4-11-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
        «Απαντώνται στην με αρ. 7696/9-10-2008 ερώτηση που κατατέθηκε στη Βουλή από τον Βουλευτή κ. Θ. Μωραίτη με θέμα «Δημιουργία Δημοτικού Κέντρου Πρωτοβάθμιας Περίθαλψης στο Αγρίνιο», σας διαβιβάζoυμε την με αρ. Πράξης 16η/7οΕΗΔ/15-9-2008 Απόφαση του Διοικητικού Συμβουλίου του ΓΝ Αγρινίου, από την οποία προκύπτει ότι το αίτημα στερείται των δυνατοτήτων εφαρμογής του επί του πρακτέου, διότι στην ουσία ζητείται χώρος του Νοσοκομείου, ο οποίος; θα επανδρωθεί με δαπάνες του Νοσοκομείου και θα χρησιμοποιείται από τον Δήμο Αγρινίου.
        Ο Υφυπουργός
        ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 8379/17-10-2008 ερώτηση του Βουλευτή κ. Ευσταθίου Κουτμερίδη δόθηκε με το υπ’ αριθμ. 1110139/706/5-11-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
        «Σε απάντηση της με αριθ. πρωτ. 8379/17.10.08 ερώτηση ς που κατέθεσε ο Βουλευτής κ. Στάθης Κουτμερίδης, σχετικά με το ανωτέρω θέμα. σας γνωρίζουμε τα εξής:
        Οι πάσχοντες από ψυχική αναπηρία αντιμετωπίζονται από τη συνταξιοδοτική νομοθεσία του δημοσίου κατά τρόπο ταυτόσημο με τους πάσχοντες από σωματική αναπηρία.
        Κατ’ ακολουθία των ανωτέρω. τροποποίηση των διατάξεων που ρυθμίζουν τη συνταξιοδότησή τους ή την καταβολή των σχετικών επιδομάτων δεν μπορεί να γίνει αποσπασματικά, αλλά μόνο στο πλαίσιο μιας γενικότερης αναμόρφωσης των διατάξεων που διέπουν τη συνταξιοδότηση από το Δημόσιο των ατόμων με αναπηρία.
        Ο Υφυπουργός
        Ν. ΛΕΓΚΑΣ»)
      ΠΡΟΕΔΡΕΥΟΥΣΑ (Βέρα Νικολαΐδου):  Κύριοι συνάδελφοι, θα προβούμε στην ορκωμοσία του συναδέλφου κ.  Βασιλείου Πάππα, σε αντικατάσταση του κ. Αθηναίου Φλωρίνη που απώλεσε τη βουλευτική του ιδιότητα, σύμφωνα με την υπ’ αριθμόν 37/3.12.2008 απόφαση του Ανωτάτου Ειδικού Δικαστηρίου.
      Καλείται ο Βουλευτής κ. Βασίλειος Πάππας, να προσέλθει και να δώσει τον νενομισμένο όρκο ενώπιον του εκπροσώπου της Εκκλησίας.
      (Στο σημείο αυτό προσέρχεται ο Βουλευτής κ. Βασίλειος Πάππας, και δίνει τον παρακάτω όρκο:
      «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου»).
      (Χειροκροτήματα από όλες τις  πτέρυγες της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου):  Άξιος, άξιος! 
      Συγχαρητήρια και σας εύχομαι καλή θητεία!
      ΟΛΟΙ ΟΙ ΒΟΥΛΕΥΤΕΣ: Άξιος, άξιος!
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Βέρα Νικολαΐδου):  Ορίστε, κύριε Παπουτσή, έχετε το λόγο.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, πριν εισέλθουμε στην ημερήσια διάταξη, θα ήθελα να παρακαλέσω να διαβιβάσετε την εντολή της Βουλής –και πιστεύω ότι είναι ομόθυμη η έκκληση από όλα τα κόμματα της Βουλής- προς το Φρούραρχο της Βουλής, προκειμένου να δώσει εντολή στις αστυνομικές δυνάμεις, να αποτρέψουν τη χρήση του προαυλίου της Βουλής για την εκδήλωση αυταρχικών πράξεων από την πλευρά της αστυνομίας, όπως αυτές που παρακολουθήσαμε προηγουμένως από τους δέκτες των τηλεοράσεων. 
      Σήμερα υπάρχει και κινητοποίηση του κόσμου –δικαιολογημένη κινητοποίηση- αντίδραση στον αυταρχισμό τον οποίο επέδειξε η αστυνομία τις προηγούμενες ημέρες και είχε ως αποτέλεσμα το θάνατο ενός παιδιού. 
      ΠΡΟΕΔΡΕΥΟΥΣΑ (Βέρα Νικολαΐδου):  Η πρότασή σας θα διαβιβαστεί. 
      ΧΡΗΣΤΟΣ ΠΑΠΟΥΤΣΗΣ: Σας παρακαλώ πολύ να επιμείνετε σ’ αυτό, διότι θεωρώ ότι είναι απαράδεκτο να συλλαμβάνονται παιδιά και να μεταφέρονται στο χώρο του Κοινοβουλίου. 
      ΠΡΟΕΔΡΕΥΟΥΣΑ (Βέρα Νικολαΐδου):  Θα διαβιβαστεί στον Πρόεδρο και στο Φρούραρχο της Βουλής η πρότασή σας. 
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Συμφωνώ με την πρόταση αυτή, επειδή και στο παρελθόν έχει χρησιμοποιηθεί σε κάποιες περιπτώσεις από κάποιες αστυνομικές δυνάμεις ο περίβολος, πρέπει αυτό να σταματήσει και να υπάρξει γενικότερη αυτοσυγκράτηση. 
      ΠΡΟΕΔΡΕΥΟΥΣΑ (Βέρα Νικολαΐδου):  Συμφωνούμε. Θα ενημερώσω.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, ζούμε μέρες οδύνης, μέρες ντροπής και μέρες οργής. Οδύνη γιατί χάθηκε ένα παιδί, ένας άγγελος 15 χρονών. Οδύνη αλλά, όμως, από την άλλη και ντροπή, γιατί το όπλο που τον σκότωσε ήταν διατεταγμένου οργάνου της τάξης. Να φυλάει την τάξη! Και χωρίς καμμία αιτία  και ουσιαστική αφορμή σκοτώθηκε ένα παιδί. Και οργή διότι όλος ο ελληνικός λαός βλέπει ότι αυτά τα φαινόμενα που όλοι πιστεύουμε ότι ανήκουν οριστικά στο παρελθόν, επανέρχονται. Είναι τεράστιες οι ευθύνες της Κυβέρνησης. Θέλουμε να το τονίσουμε. Και βέβαια κάνουμε και εμείς έκκληση, όχι μόνο στο προαύλιο της Βουλής, αλλά και σε όλη την Αθήνα και σε όλη τη χώρα, να μη ξανασυμβούν οι ακραίες αυτές συμπεριφορές των οργάνων της τάξης που σέρνουν μικρά παιδιά σαν να ήταν σακκιά εδώ στο προαύλιο της Βουλής. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου):  Και εγώ σας ευχαριστώ.
      Νομίζω ότι εκφράζοντας όλο το Σώμα θα διαβιβάσω στον Πρόεδρο το αίτημα της απομάκρυνσης των αστυνομικών…
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, παρακολούθησα τη συζήτηση, η οποία έγινε πριν και την τοποθέτηση και του κ. Παπουτσή και του κ. Σκυλλάκου. Θέλω να σας διαβεβαιώσω:
      Πρώτον, ότι δεν γίνεται κανένα επεισόδιο στο προαύλιο της Βουλής. 
      ΧΡΗΣΤΟΣ ΠΑΠΟΥΤΣΗΣ: Το είδαμε. 
      ΠΡΟΕΔΡΟΣ (Δημήτριος Σιούφας):  Σας παρακαλώ, κύριε Παπουτσή, είμαι εδώ. Αυτό γινόταν στο πεζοδρόμιο μακριά από τη φρουρά, απέναντι από το ξενοδοχείο «ΜΕΓΑΛΗ ΒΡΕΤΑΝΝΙΑ». Ο Φρούραρχος ήταν εκεί και δεν επέτρεψε τη μετακίνηση του συλληφθέντος στη Βουλή. 
      Το μεσημέρι συνελήφθη ένα παιδί και μετά από τρία λεπτά αφέθηκε ελεύθερο με εντολή δική μου. 
      Το Κοινοβούλιο είναι ένας χώρος ευθύνης του Προέδρου της Βουλής και της Φρουράς της Βουλής και θα το κατασφαλίσουμε με υπευθυνότητα και με ψυχραιμία. Άλλωστε και οι δημοσιογράφοι οι οποίοι ήταν εκεί και είδαν το συγκεκριμένο περιστατικό. Δεν έγινε στο προαύλιο της Βουλής.
    Θέλω να σας διαβεβαιώσω γι’ αυτό και πιστεύω ότι όλοι μας πρέπει να δείξουμε την επιβαλλόμενη ψυχραιμία και πιστεύω να συμφωνείτε απόλυτα σε αυτό … 
    ΧΡΗΣΤΟΣ ΠΑΠΟΥΤΣΗΣ: Συμφωνούμε. 
    ΠΡΟΕΔΡΟΣ (Δημήτριος Σιούφας): …ώστε να κατασφαλιστεί με τον καλύτερο τρόπο όχι μόνο η ασφάλεια του κτηρίου της Βουλής, αλλά με ψυχραιμία να αντιμετωπισθεί αυτό το περιστατικό και εκτός Βουλής. Αυτή είναι η παραίνεσή μου. Και πιστεύω να σας βρίσκει όλους συμφώνους. 
    Ευχαριστώ πολύ.
    ΑΘΑΝΑΣΙΟΣ ΛΕΒΕΝΤΗΣ: Και εκτός Βουλής, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Αυτό είπα, κύριε Λεβέντη.
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
    ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των
    ΕΠΙΚΑΙΡΩΝ ΕΡΩΤΗΣΕΩΝ
    Η με αριθμό 331/1-12-2008 πρώτη επίκαιρη ερώτηση πρώτου κύκλου του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Ανάπτυξης, σχετικά με την ενίσχυση της νεανικής και γυναικείας επιχειρηματικότητας δεν θα συζητηθεί, λόγω κωλύματος του κυρίου Υπουργού και συνεπώς διαγράφεται.
    Προχωρούμε στη με αριθμό 339/1-12-2008 πρώτη επίκαιρη ερώτηση δεύτερου κύκλου του Βουλευτή του ΠΑ.ΣΟ.Κ. κ. Γεωργίου Παπαγεωργίου προς τον Υπουργό Εθνικής Παιδείας και Θρησκευμάτων, σχετικά με την ίδρυση πανεπιστημιακής σχολής στη Χαλκίδα.
    Το περιεχόμενο της  επίκαιρης ερώτησης του κυρίου συναδέλφου ειδικότερα έχει ως εξής:
    «Ανεκπλήρωτη υπόσχεση παραμένει επί πολύ χρόνο η ίδρυση και λειτουργία πανεπιστημιακής σχολής στη Χαλκίδα. Επισήμως το Υπουργείο Εθνικής Παιδείας και Θρησκευμάτων προφασίζεται έλλειψη χώρων για την κατασκευή των κατάλληλων υποδομών. Σκόπιμα, όμως, υποκρύπτει ότι οι φορείς της Εύβοιας (Νομαρχία, Δήμος, κ.λπ.) έχουν θέσει υπ’ όψιν του μία σειρά προτάσεων για τη στέγαση της σχολής όπως «Δημόκριτος», το πρώην εργοστάσιο «Γεωργιάδη» κ.λπ.. Επειδή, λοιπόν, μόνο με λόγια έργα δεν γίνονται, είναι καιρός να περάσουμε στην πράξη.
    Ερωτάται ο κύριος Υπουργός: Πότε ακριβώς θα ιδρυθεί και θα λειτουργήσει πανεπιστημιακή σχολή στη Χαλκίδα;»
    Θα απαντήσει ο Υφυπουργός Εθνικής Παιδείας και Θρησκευμάτων, κ. Σπύρος Ταλιαδούρος.
    ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Κυρία Πρόεδρε, πριν μπω στην απάντηση της ερώτησης του κυρίου συναδέλφου, θα ήθελα εκ μέρους της πολιτικής ηγεσίας του Υπουργείου Εθνικής Παιδείας και Θρησκευμάτων να εκφράσω την οδύνη μας για την τραγική απώλεια της ζωής του 15χρονου μαθητή κάτω από συνθήκες, οι οποίες πληγώνουν την ποιότητα της δημοκρατίας μας. Υποβάλλουμε τα ειλικρινή μας συλλυπητήρια στην οικογένεια του μαθητή μας και το Υπουργείο Εθνικής Παιδείας και Θρησκευμάτων συμμετέχοντας στο πένθος αποφάσισε τη διακοπή της λειτουργίας όλων των γυμνασίων και των λυκείων της χώρας κατά τη διάρκεια της αυριανής ημέρας.
    Ερχόμενος στην ερώτηση του κυρίου συναδέλφου θα ήθελα να πω τα εξής. Ότι για την ίδρυση του πανεπιστημιακού τμήματος στην πόλη της Χαλκίδας, πράγματι υπήρχε δέσμευση από την τότε υπουργό Εθνικής Παιδείας κ. Γιαννάκου και προς αυτήν την κατεύθυνση για την ίδρυση τμήματος, ειδικότερα στον τομέα του τουρισμού, είχε γίνει μια προσπάθεια από το Πανεπιστήμιο Πειραιώς.
    Εκπρόσωποι της πρυτανικής αρχής είχαν επισκεφθεί τη Χαλκίδα, είχαν έλθει σε επαφή με την Τοπική Αυτοδιοίκηση, η οποία τους υπέδειξε κάποια κτήρια. Όμως, το Πανεπιστήμιο Πειραιώς έκρινε ότι οι εγκαταστάσεις αυτές είναι ανεπαρκείς για την ίδρυση και τη στήριξη του πανεπιστημίου. Και γι’ αυτό στο πλαίσιο της αυτοδιοίκησης που έχουν τα ιδρύματα, αναθεώρησε το Πανεπιστήμιο Πειραιώς την πρότασή του. 
    Θα ήθελα να πω ότι σε πρόσφατη επίσκεψή του στη Χαλκίδα ο Υπουργός Εθνικής Παιδείας κ. Στυλιανίδης, είπε ότι το Υπουργείο Εθνικής Παιδείας και Θρησκευμάτων είναι έτοιμο να ανταποκριθεί στο αίτημα της τοπικής κοινωνίας για την ίδρυση πανεπιστημιακού τμήματος στη Χαλκίδα, εφ΄όσον, όμως, πληρούνται οι εξής προϋποθέσεις:
    Πρώτον, ότι την πρόταση, η οποία θα πρέπει να έχει τη μορφή μιας εμπεριστατωμένης πρότασης σύμφωνα με το νόμο και τη μελέτη, πρέπει να την κάνει πανεπιστήμιο. Και το καταλληλότερο πανεπιστήμιο είναι το Πανεπιστήμιο Στερεάς Ελλάδας, λόγω του ότι βρίσκονται στην ίδια περιφέρεια με τη Χαλκίδα και αυτό είναι ιδιαίτερα σημαντικό, διότι οι πόροι του Δ΄ Κ.Π.Σ. και τα περιφερειακά προγράμματα από τα οποία μπορεί να χρηματοδοτηθούν υποδομές και εξοπλισμοί, πρέπει να στηρίξουν ιδρύματα που βρίσκονται στην ίδια περιφέρεια. Συνεπώς το Πανεπιστήμιο Στερεάς Ελλάδας είναι το καταλληλότερο για να προβεί σε εμπεριστατωμένη και πλήρη πρόταση σύμφωνα με το νόμο, η οποία θα υποβληθεί στη συνέχεια στο Συμβούλιο Ανωτάτης Πανεπιστημιακής Εκπαίδευσης του αρμοδίου οργάνου να εισηγηθεί στον Υπουργό Εθνικής Παιδείας και Θρησκευμάτων εάν η πρόταση είναι πλήρης και εμπεριστατωμένη. 
    Δεύτερον, το πανεπιστήμιο θα προβεί στον τετραετή στρατηγικό σχεδιασμό για την ανάπτυξη του ιδρύματος και πρέπει μέσα σε αυτόν το σχεδιασμό να συμπεριλάβει και την ίδρυση νέου τμήματος. Βεβαίως απαραίτητη προϋπόθεση είναι η τοπική και Νομαρχιακή Αυτοδιοίκηση να δεσμευθούν απέναντι στο πανεπιστήμιο ότι θα έχουν τις απαραίτητες υποδομές προσδιορίζοντάς αυτές και είναι αναγκαίονα πληρούν τις προϋποθέσεις για λειτουργία πανεπιστημίου.
    Εμείς έχουμε ενθαρρύνει ως Υπουργείο Εθνικής Παιδείας και Θρησκευμάτων το Πανεπιστήμιο Στερεάς Ελλάδας, ώστε όταν οριστικοποιηθούν οι υποδομές, να υποβληθεί η πρόταση και να εισαχθεί το ζήτημα στο Σ.Α.Π.Ε., το οποίο είναι το αρμόδιο όργανο για να προτείνει την ίδρυση. 
    Συνεπώς συνοψίζοντας λέγω ότι όταν το Σ.Α.Π.Ε. εισηγηθεί υπέρ της ίδρυσης τμήματος εμείς αναλαμβάνουμε την ευθύνη και έχουμε την ετοιμότητα για τη διαμόρφωση του προεδρικού διατάγματος που θα ορίζει όχι μόνο τα ζητήματα σχετικά με την ίδρυση του τμήματος, αλλά και τα επαγγελματικά δικαιώματα των αποφοίτων του, ώστε να επιλέγουν το τμήμα αυτό φοιτητές από όλη την Ελλάδα και έτσι να καταστεί ανταγωνιστικό και βιώσιμο. Και βεβαίως όταν δημοσιευθεί το προεδρικό διάταγμα, θα προχωρήσουμε στο δεύτερο βήμα, που είναι η λειτουργία του.
    Και κλείνω, κυρία Πρόεδρε, με το ότι με τους πιο πάνω σαφείς όρους και προϋποθέσεις το Υπουργείο Εθνικής Παιδείας και Θρησκευμάτων απαντά θετικά στο αίτημα για την ίδρυση Πανεπιστημιακού Τμήματος στη Χαλκίδα.
    ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο συνάδελφος κ. Παπαγεωργίου.
    ΓΕΩΡΓΙΟΣ ΠΑΠΑΓΕΩΡΓΙΟΥ: Κυρία Πρόεδρε, θέλω και εγώ με τη σειρά μου να εκφράσω τη λύπη μου, γιατί η ερώτησή μου που αφορά μάλιστα και την παιδεία συμπίπτει με αυτό το θλιβερό γεγονός που ανέφερε ο κύριος Υπουργός.
    Κύριε Υπουργέ, συνοψίζοντας και εγώ τα όσα είπατε, συνειδητοποίησα –και αυτός ήταν ο σκοπός της ερώτησής μου- ότι η Κυβέρνησή σας δεν έχει πρόθεση και δεν έχει σκοπό να υλοποιήσει αυτήν την κατά καιρούς εξαγγελλόμενη υπόσχεσή της και επειδή ακριβώς διείδα το άτοπο του πράγματος όταν ο κ. Στυλιανίδης στη Χαλκίδα πρόσφατα εξήγγειλε και πάλι το πανεπιστήμιο, ήθελα να ξέρω κατά πόσον οι συμπατριώτες μου οι Χαλκιδαίοι και οι Ευβοείς μπορούν να δίδουν πίστη στα όσα λέτε είτε μέσα είτε έξω από τη Βουλή. 
     Και είναι δεδομένο ότι αυτό το πανεπιστήμιο δεν πρόκειται ποτέ να γίνει. Ζήσαμε στο παρελθόν την εξακτίνωση του πανεπιστημίου που εδρεύει στη Λαμία, του Πανεπιστημίου Ρούμελης. Δεν έγινε ποτέ τίποτα. Μας βάζετε τώρα σε ένα ανταγωνισμό να λειτουργήσουμε εμείς και να ενεργοποιήσουμε το Πανεπιστήμιο Λαμίας που δεν έχει καμμία σχέση με την περιοχή μας, άσχετα αν ανήκουμε στην ίδια περιφέρεια. Μας βάζετε εμάς, παρ’ όλο που σας υποδείξαμε δέκα χώρους και η Δημαρχεία και η Νομαρχία να λειτουργήσει το πανεπιστήμιο, να σας βρούμε τις υποδομές. Και κάθε φορά που θα σας βρίσκουμε μία υποδομή θα την αξιολογείτε ως μη κατάλληλη. 
     Εν πάση περιπτώσει να σας πω και κάτι στο τέλος της γραφής; Από πότε τελικώς οι τοπικοί φορείς πρέπει να φροντίζουν για τις υποδομές, για ένα δημόσιο αγαθό, όπως είναι η παιδεία και όπως είναι η πανεπιστημιακή μόρφωση; 
     Έχετε υποβαθμίσει ως Κυβέρνηση πολύ την περιοχή μας και ιδιαίτερα στο Νομό Ευβοίας όσον αφορά το ζήτημα της παιδείας. Ειδικά γι’ αυτό το θέμα, για να μη μπούμε σε ευρύτερες συνόψεις, επιτέλους οι Ευβοείς δεν είναι υποκείμενα προς εμπαιγμό.
     Ευχαριστώ πολύ.
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Ο κύριος Υφυπουργός έχει το λόγο.
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Αντιθέτως, αγαπητέ συνάδελφε, και από την τοποθέτησή μου και από τις δηλώσεις του κ. Υπουργού στη Χαλκίδα προκύπτει ότι η πολιτική βούληση της Κυβέρνησης είναι να ιδρυθεί στη Χαλκίδα τμήμα. Αλλά για να ιδρυθεί αυτό το τμήμα πρέπει να πληρούνται οι προϋποθέσεις και να τηρηθεί η διαδικασία που τηρείται για την ίδρυση όλων των τμημάτων σε όλη την Ελλάδα, που χρειάζεται από το αρμόδιο πανεπιστήμιο, δηλαδή  μελέτη σκοπιμότητας και βιωσιμότητας.
    Σε ό,τι αφορά τις υποδομές δεν υπεδείχθησαν σε εκπροσώπους του Υπουργείου Εθνικής Παιδείας και Θρησκευμάτων, αλλά σε εκπροσώπους των πρυτανικών αρχών του πανεπιστημίου. Διότι, με βάση το άρθρο 16 του Συντάγματος δηλαδή την αυτοδιοίκηση που έχουν τα Ανώτατα Εκπαιδευτικά Ιδρύματα είναι αρμόδια να κρίνουν, να προτείνουν και να εισηγηθούν στο Υπουργείο Εθνικής Παιδείας και Θρησκευμάτων. Άρα το όλο εγχείρημα ξεκινά από κάποιο πανεπιστήμιο. Έτσι γίνεται παντού και όπου έχουν ιδρυθεί άλλα τμήματα.
    Είπατε ότι δεν έχει σχέση η Χαλκίδα με το Πανεπιστήμιο της Στερεάς Ελλάδας. Μα, με αυτό έχει πρωτίστως σχέση διότι είναι ακριβώς στην ίδια περιφέρεια. Και το Δ’ Κοινοτικό Πλαίσιο Στήριξης στηρίζει τα ιδρύματα της περιφέρειας. Οι ευρωπαϊκοί πόροι οι οποίοι στηρίζουν στην έναρξη λειτουργίας κάθε ιδρύματος και στο παρελθόν και στο σήμερα και στο αύριο, έχουν να κάνουν με αυτό. Άρα οι πόροι, ο εξοπλισμός είναι θέματα της περιφέρειας, άρα του Πανεπιστημίου Στερεάς Ελλάδος. Έχουμε ήδη μιλήσει και εμείς και θα συνεχίσουμε να μιλάμε. Δεν είναι κακό. Θεωρώ ότι και οι τοπικοί παράγοντες και εσείς ως Βουλευτές και ο νομάρχης και ο δήμαρχος να έχουν και αυτοί μία επιπλέον επικοινωνία.
    Σε ό,τι αφορά τις υποδομές, οι υποδομές είναι και οικόπεδα. Έως ότου χτιστεί το καινούργιο κτήριο, συνηθίζεται παντού να παραχωρούν οι τοπικές αρχές, οι δήμοι κυρίως, κάποια οικήματα στα οποία γίνεται ο εκσυγχρονισμός τους με δαπάνες του εκάστοτε πανεπιστημίου για την πρώτη στέγαση. 
    Είμαστε στη διάθεσή σας. Αν προτείνετε και χώρο οικοπεδικό στην περιοχή, να ξεκινήσει και η διαδικασία κτηρίου. Και οι υποδομές οι αρχικές είναι για την αρχική λειτουργία. Αλλά πρέπει να είναι υποδομές –κι αυτό είναι αρμόδιο να το κρίνει το πανεπιστήμιο- που θα πληρούν τις ανάγκες πανεπιστήμιου. Θα πληρούν δηλαδή τις ανάγκες να υπάρχει ο χώρος, να διαμορφωθεί αίθουσα, να διαμορφωθεί αμφιθέατρο, να διαμορφωθούν γραφεία καθηγητών. Αυτή είναι η απαραίτητη προϋπόθεση κι αυτό είναι ευθύνη και αρμοδιότητα των τοπικών αρχών. 
    Με αυτούς τους όρους και τις προϋποθέσεις, που νομίζω είναι σαφείς –δεν είναι κάτι το καινούργιο, όλα τα τμήματα που έχουν ιδρυθεί αυτήν τη διαδικασία έχουν ακολουθήσει- μπορούμε να προχωρήσουμε στη Χαλκίδα για την ίδρυση νέου τμήματος.
    Ευχαριστώ, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
     Θα συζητηθεί η με αριθμό 346/2.12.2008 δεύτερη επίκαιρη ερώτηση δεύτερου κύκλου της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Εθνικής Παιδείας και Θρησκευμάτων σχετικά με τα προβλήματα της μεταφοράς μαθητών με ειδικές ανάγκες στις μονάδες ειδικής αγωγής και εκπαίδευσης.
     Ειδικότερα η επίκαιρη ερώτηση της συναδέλφου κυρίας Καφαντάρη έχει ως εξής:
     «Τουλάχιστον επτακόσιοι μαθητές με ειδικές ανάγκες, μόνο στην Αττική, δεν έχουν πάει καθόλου σχολείο επειδή δεν υπάρχουν τα απαραίτητα μεταφορικά μέσα, από την αρχή της σχολικής χρονιάς, παρ’ ότι βρήκαν θέση και γράφτηκαν σε κάποια από τα ελάχιστα ειδικά σχολεία.
     Οι μαθητές με κινητικές αναπηρίες του Γυμνασίου-Λυκείου Ηλιούπολης έχουν μείνει για μια ακόμη φορά χωρίς μεταφορικά μέσα και δεν μπορούν να μετακινηθούν από το σπίτι στο σχολείο και αντιστρόφως. Αντίστοιχα, οι μισοί μαθητές του Ειδικού Δημοτικού Σχολείου Τυφλών Καλλιθέας στο Κέντρο Εκπαίδευσης και Αποκατάστασης Τυφλών, εδώ και δύο μήνες δεν μπορούν να προσέλθουν στο σχολείο τους επειδή η Νομαρχία Αθηνών δεν διέθεσε τα απαιτούμενα μεταφορικά μέσα, ενώ σύμφωνα με δήλωση του Νομάρχη κ. Σγουρού, από την 1.12.08 θα σταματήσει η μεταφορά και των υπολοίπων μαθητών.
     Οι μαθητές με ειδικές ανάγκες γίνονται «μπαλάκι» ανάμεσα σε νομαρχίες και Υπουργείο Εθνικής Παιδείας και Θρησκευμάτων ενώ το ζήτημα της μεταφοράς των παιδιών χρησιμοποιείται από τη σημερινή Κυβέρνηση, όπως και από τις προηγούμενες, ως εργαλείο για την υποβάθμιση και συρρίκνωση της δημόσιας ειδικής αγωγής και την παραπέρα εμπορευματοποίηση και ιδιωτικοποίηση αυτού του ευαίσθητου χώρου.
     Ερωτάται ο κύριος Υπουργός τι μέτρα είναι διαθέσιμος να πάρει ώστε:
     Να αναλάβει επιτέλους το κράτος τη μεταφορά των μαθητών με αναπηρίες και μαθησιακές δυσκολίες και των άλλων μαθητών που υπάρχει ανάγκη, μέσα από ένα δημόσιο και δωρεάν σύστημα μεταφοράς με μόνιμο και εξειδικευμένο προσωπικό που να ανταποκρίνεται στις απαιτήσεις ασφαλούς μεταφοράς με βάση τις ιδιαιτερότητες των μαθητών.
     Να μη σταματήσει η μεταφορά κανενός μαθητή ούτε για μια μέρα και να αρχίσουν άμεσα το σχολείο οι επτακόσιοι μαθητές που από την αρχή της σχολικής χρονιάς δεν πηγαίνουν καθόλου σχολείο».
     Στην ερώτηση της κυρίας Καφαντάρη θα απαντήσει ο Υφυπουργός Εθνικής Παιδείας και Θρησκευμάτων κύριος Ταλιαρούδος.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
     Κατ΄ αρχάς θα ήθελα να τονίσω ότι η ειδική αγωγή και εκπαίδευση τέθηκε εξ αρχής ως βασικός στόχος της πολιτικής του Υπουργείου Εθνικής Παιδείας και Θρησκευμάτων. Ψηφίσαμε πρόσφατα ένα νόμο, με τον οποίο τέθηκε ένα προοδευτικό και σύγχρονο νομικό πλαίσιο για την αντιμετώπιση των αναγκών στις σχολικές μονάδες ειδικής αγωγής και εκπαίδευσης. 
     Επίσης καταβάλλεται συνεχής προσπάθεια προκειμένου οι μαθητές με ειδικές εκπαιδευτικές ανάγκες να έχουν όσο το δυνατόν ουσιαστικότερη υποστήριξη σε ανθρώπινο δυναμικό και εξοπλισμό και να διασφαλίζεται η με κάθε τρόπο πλήρης προσβασιμότητά τους σε υπηρεσίες και αγαθά. 
     Ειδικότερα, σε ό,τι αφορά το θέμα της ερώτησής σας, κυρία συνάδελφε, να πω ότι είναι η τέταρτη επίκαιρη ερώτηση επ’ αυτού ακριβώς του θέματος. Στις τρεις προηγούμενες απήντησε ο συνάδελφός μου κ. Λυκουρέντζος. 
     Πράγματι υπήρξε ένα θέμα με τις συμβάσεις των οδηγών. Αυτό, όμως, δεν οφείλεται σε ολιγωρία του Υπουργείου Εθνικής Παιδείας και Θρησκευμάτων γιατί είναι γνωστές οι τυπικές νόμιμες διαδικασίες που ακολουθούνται για την προκήρυξη των οκτάμηνων συμβάσεων μέσω του Α.Σ.Ε.Π.. Σ’ αυτήν τη διαδικασία το Υπουργείο Εθνικής Παιδείας και Θρησκευμάτων είναι ο επισπεύδων. Δεν έχουμε άλλη δυνατότητα πλην της προσπάθειας για επίσπευση της διαδικασίας, όπου γίνεται με έγκριση της πίστωσης από το Υπουργείο Οικονομικών και από το Υπουργείο Εσωτερικών η έγκριση της οργανικής θέσης. Το Υπουργείο, όμως, ανταποκρίθηκε εγκαίρως για να αποφύγει τα προβλήματα σε όλες τις σχολικές μονάδες ειδικής αγωγής, οι οποίες διαθέτουν ιδιόκτητα σχολικά λεωφορεία. 
     Επομένως και για το Γυμνάσιο-Λύκειο Ηλιούπολης, η Διεύθυνση Ειδικής Αγωγής του Υπουργείου Εθνικής Παιδείας και Θρησκευμάτων, ύστερα από έγκριση του Υπουργείου Εσωτερικών, προχώρησε στην πρόληψη οδηγών και συνοδών με σύμβαση ιδιωτικού δικαίου ορισμένου χρόνου διαρκείας δύο μηνών, από τις 23 Σεπτεμβρίου μέχρι τις 23 Νοεμβρίου του 2008. Στη συνέχεια με απόφασή του ο Υπουργός Εθνικής Παιδείας εξουσιοδότησε τον γενικό γραμματέα του Υπουργείου Εθνικής Παιδείας και Θρησκευμάτων να υπογράψει σύμβαση παροχής υπηρεσιών με εταιρεία περιορισμένης ευθύνης για πρόσληψη οδηγών και συνοδών από 24 Νοεμβρίου έως και 23 Φεβρουαρίου 2009. Μέσα στο διάστημα αυτό θα ολοκληρωθεί η απαιτούμενη από το νόμο διαδικασία του Α.Σ.Ε.Π. για τη σύναψη οκτάμηνων συμβάσεων. Έτσι, δεν έμεινε χωρίς ανταπόκριση και χωρίς οδηγό για να μην υπάρξει κανένα πρόβλημα στη μεταφορά των μαθητών. 
     Θα ήθελα στο σημείο αυτό να επαναλάβω ότι οι διαδικασίες είναι συγκεκριμένες όπως είπα πριν, που δεν μπορεί κανείς να υπερβεί αυτή τη σειρά που θέτει ο νόμος. Και πρέπει να τονίσω ότι τα δρομολόγια για τη μεταφορά μαθητών με ειδικές ανάγκες διεξάγονται κανονικά και η αρμόδια υπηρεσία του Υπουργείου Εθνικής Παιδείας και Θρησκευμάτων παρακολουθεί στενά τις διαδικασίες.
     Επίσης να διευκρινίσω ότι οι μαθητές που φοιτούν σε δημόσια σχολεία ειδικής αγωγής, μεταφέρονται παρουσία συνοδού με ευθύνη της Νομαρχιακής Αυτοδιοίκησης εκεί όπου το σχολείο έχει την έδρα του και η οποία διενεργεί δημόσιο μειοδοτικό διαγωνισμό ή εάν αυτός αποβεί άγονος –έτσι ορίζει ο νόμος- αναθέτει απευθείας τη μεταφορά μαθητών σε κάθε κατάλληλο μεταφορικό μέσο δημόσιας χρήσης κι αν δεν υπάρχει αυτό σε ιδιωτικής χρήσης μεταφορικό μέσο, το οποίο πληροί τους όρους ασφαλείας για τη μεταφορά των μαθητών.
      Ειδικότερα για το θέμα που θέτετε στην ερώτησή σας, για τη μεταφορά των μαθητών του Ειδικού Δημοτικού Σχολείου Τυφλών Καλλιθέας στο Κέντρο Εκπαίδευσης και Αποκατάστασης Τυφλών θα ήθελα να σας ενημερώσω ότι το σχετικό πρόβλημα έχει επιλυθεί από τη νομαρχία που είναι και ο αρμόδιος φορέας και επομένως η μεταφορά των μαθητών διεξάγεται κανονικά. 
      ΠΡΟΕΔΡΕΥΟΥΣΑ (Βέρα Νικολαΐδου): Η κυρία Λίλα Καφαντάρη Βουλευτής του Κομμουνιστικού Κόμματος της Ελλάδας, έχει το λόγο.
      ΛΙΛΑ ΚΑΦΑΝΤΑΡΗ: Ευχαριστώ, κυρία Πρόεδρε.
      Κύριε Υπουργέ, πραγματικά σας άκουγα να μιλάτε και νόμιζα ότι ακούω τον Υπουργό μιας άλλης χώρας. Τα άτομα με ειδικές ανάγκες είναι στους δρόμους. Έχουμε Νοέμβριο και μόλις τώρα υπογράφτηκαν οι συλλογικές συμβάσεις που επιτρέπουν τη μεταφορά των επτακοσίων μαθητών –ελάχιστου αριθμού ατόμων με ειδικές ανάγκες σε σχέση με τον πληθυσμό αυτών των ανθρώπων που είναι πάνω από διακόσιες χιλιάδες- που ήταν εκτός ειδικών σχολείων. 
      Πετιέται το μπαλάκι μονίμως στη νομαρχία, ενώ με οκτώ ερωτήσεις το τελευταίο διάστημα το κόμμα μας έχει διευκρινίσει ότι η μεταφορά αυτών των μαθητών είναι μέρος της εκπαιδευτικής διαδικασίας, όπως είναι και οι όροι ασφαλείας αυτής της μεταφοράς. Έχουν ανάγκη μόνιμων συνοδών εξειδικευμένων. Εδώ μιλάμε για αυτισμό, για νοητική στέρηση. Δεν είναι δυνατόν να απαντάτε σαν να είναι πραγματικά κάπου έξω από εσάς το πρόβλημα. 
      Υποχρέωση του Υπουργείου Εθνικής Παιδείας και Θρησκευμάτων είναι να αντιμετωπίσει αυτό το θέμα. Δεν είναι θέμα καμιάς νομαρχίας στην οποία πετιέται το μπαλάκι. Και πάλι δεν μπορούν ιδιώτες να έχουν την ευθύνη αυτής της μεταφοράς. Δεν μπορείτε να αντιμετωπίζετε τόσο επιπόλαια και με τέτοιον τρόπο αυτό το πρόβλημα. Τα άτομα με ειδικές ανάγκες είναι κάθε μέρα με διαδηλώσεις στους δρόμους ακριβώς διότι αντιμετωπίζουν τα χίλια μύρια προβλήματα. Ένα παιδί με αυτισμό, όταν αλλάξει έστω συνοδό ή όταν αλλάξει εικόνα, αποδιοργανώνεται εντελώς. 
      Δεν είναι ευθύνη του Υπουργείου Εθνικής Παιδείας και Θρησκευμάτων η φροντίδα και η διασφάλιση της ισορροπίας των παιδιών με ειδικές ανάγκες, στα ελάχιστα και σε κακή κατάσταση ειδικά σχολεία που υπάρχουν; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό ακόμα, κυρία Πρόεδρε.
      Θα ήθελα πολύ πιο άμεση απάντηση και σε μεγαλύτερο βάθος λύση, όταν ξέρουμε πολύ καλά ότι πρόκειται να μετατεθεί το πρόβλημα ακόμα και από τη νομαρχία σε ειδικές επιτροπές. Στις περισσότερες περιπτώσεις δεν λειτουργούν καν οι ειδικές επιτροπές. Πάλι θα λουστούν με μεγαλύτερα βάρη με ιδιωτικοποιήσεις και με επιχειρήσεις οι γονείς αυτών των παιδιών.
      Σας παρακαλούμε: Πάρτε τις ευθύνες σας ως Υπουργείο Εθνικής Παιδείας και Θρησκευμάτων. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υφυπουργός έχει το λόγο για δύο λεπτά.
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Θα ήθελα να διαβεβαιώσω ότι το Υπουργείο Εθνικής Παιδείας και Θρησκευμάτων στο πλαίσιο των αρμοδιοτήτων του –δεν μπορεί ένα Υπουργείο να κινηθεί πέρα και πάνω από τις αρμοδιότητες που του παρέχει ο νόμος- και δείχνοντας πάντα την ευαισθησία για τη σωστή εκπαίδευση των μαθητών, όπως ανέφερα και πριν –το σύγχρονο νομοθετικό πλαίσιο που ψηφίσαμε- έχει προβεί στις απαιτούμενες ενέργειες. Και να τονίσω εδώ ότι τα δρομολόγια για τη μεταφορά των μαθητών με ειδικές ανάγκες διεξάγονται κανονικά και ότι η αρμόδια υπηρεσία του Υπουργείου Εθνικής Παιδείας και Θρησκευμάτων παρακολουθεί στενά …
    ΛΙΛΑ ΚΑΦΑΝΤΑΡΗ: Τώρα; 
    ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ναι, τώρα. 
    …τις σχετικές διαδικασίες και αντιμετωπίζει έγκαιρα όποιο τυχόν πρόβλημα παρουσιάζεται.
    Αυτό θα συνεχίσουμε να κάνουμε, να παρακολουθούμε τις σχετικές διαδικασίες σύμφωνα με το νόμο, όμως, διότι, όπως είπα, οι μαθητές που φοιτούν σε δημόσια σχολεία ειδικής αγωγής μεταφέρονται παρουσία συνοδού με ευθύνη, όμως, της Νομαρχιακής Αυτοδιοίκησης. Αυτό ορίζει εδώ και δέκα, έντεκα χρόνια ο νόμος…
    ΛΙΛΑ ΚΑΦΑΝΤΑΡΗ: Με ανειδίκευτους με οκτάμηνα. 
    ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Άρα εμείς ως επισπεύδοντες έχουμε κυνηγήσει τις διαδικασίες, έχουμε προβεί σε όλα τα απαιτούμενα μέτρα που η νομοθεσία μας επιτρέπει για να μην αφήσουμε τη μεταφορά των μαθητών χωρίς συνοδούς. Έχουμε προβεί, λοιπόν, σε όλες τις απαιτούμενες ενέργειες,  παρακολουθούμε στενά τις σχετικές διαδικασίες ώστε η μεταφορά των μαθητών με ειδικές ανάγκες να διεξάγεται χωρίς προβλήματα. 
    ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
    Κυρία και κύριοι συνάδελφοι, έχω την τιμή να ανακοινώσω το δελτίο αναφορών και ερωτήσεων της Τρίτης 9 Δεκεμβρίου 2008. 
    Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
    1. Η με αριθμό 961/2-10-2008 αναφορά του πρώην Προέδρου της Βουλής και Βουλευτή του Πανελληνίου Σοσιαλιστικού Κινήματος κ. Απόστολου Κακλαμάνη  προς τον Υπουργό Υγείας και Κοινωνικής Αλληλεγγύης, σχετικά με τα περιβαλλοντικά προβλήματα της Δυτικής Αττικής.
    2. Η με αριθμό 6965/1-10-2008 ερώτηση της Βουλευτού του Κομμουνιστικού Κόμματος Ελλάδος κ. Διαμάντως Μανωλάκου προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων του Μουσικού Γυμνασίου και Λυκείου της Νομαρχίας Πειραιά.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
    1. Η με αριθμό 6511/25-9-2008 ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Κατσιφάρα προς τον Υπουργό Αγροτικής Ανάπτυξης και Τροφίμων, σχετικά με τη στήριξη του εισοδήματος των αμπελοκαλλιεργητών του Νομού Αχαΐας. 
    Η τρίτη με αριθμό 348/2-12-2008 επίκαιρη Ερώτηση δεύτερου κύκλου της Βουλευτού του Λαϊκού Ορθόδοξου Συναγερμού κυρίας Δήμητρας Αράπογλου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τον αποχαρακτηρισμό εκτάσεως στη Σαλαμίνα για την προστασία και ανάδειξη του Τύμβου των Σαλαμινομάχων κ.λπ. δεν θα συζητηθεί λόγω κωλύματος της Βουλευτού.
    Συνεχίζουμε με την αριθμό 344/2-12-2008 δεύτερη επίκαιρη ερώτηση πρώτου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των τιμών των λιπασμάτων, το υψηλό κόστος παραγωγής για τους αγρότες κ.λπ..
    Η επίκαιρη ερώτηση του κ. Σπηλιόπουλου έχει ως εξής:
    «Τα τελευταία χρόνια το αγροτικό εισόδημα στην Ελλάδα μειώνεται σταθερά παρά τις εξαγγελίες, τις δεσμεύσεις και την προσπάθεια παραποίησης των στοιχείων από το Υπουργείο Αγροτικής Ανάπτυξης και Τροφίμων.
    Την δραματική αυτή εξέλιξη βιώνουν καθημερινά οι Έλληνες αγρότες που βλέπουν τα εισοδήματά τους να μειώνονται ενώ το κόστος παραγωγής συνεχώς αυξάνεται με μεγάλους ρυθμούς.
    Βασικός παράγοντας για την αύξηση του κόστους παραγωγής είναι μεγάλες και συνεχείς αυξήσεις στις τιμές των λιπασμάτων που έχουν υπερδιπλασιαστεί μέσα σε τέσσερα μόλις χρόνια.
    Αποδεικνύεται έτσι ότι ο Έλληνας αγρότης έχει μείνει απροστάτευτος από τις κερδοσκοπικές πρακτικές των μεγάλων βιομηχανιών και των εισαγωγέων.
    Το Υπουργείο δεν δείχνει καμμία διάθεση να παρέμβει, να ελέγξει και να συγκρατήσει τις τιμές των λιπασμάτων που αποτελούν βασικό εφόδιο απαραίτητο για την καλλιέργεια και την παραγωγή των προϊόντων.
    Κατόπιν αυτών ερωτάται ο Υπουργός:
    1. Γιατί το Υπουργείο Αγροτικής Ανάπτυξης άφησε απροστάτευτους τους αγρότες και δεν παρεμβαίνει στις εναρμονισμένες πρακτικές των βιομηχανιών και των εισαγωγέων;
    2. Θα υπάρξει ή όχι παρέμβαση για τον έλεγχο και την μείωση της τιμής των λιπασμάτων;» 
    Στην ερώτηση του κ. Σπηλιόπουλου θα απαντήσει ο  Υπουργός, κύριος Αλέξανδρος Κοντός.
    Κύριε Υπουργέ, έχετε το λόγο.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, κυρία και κύριοι συνάδελφοι, κατ΄αρχάς η ερώτηση αναφέρει ότι το Υπουργείο Αγροτικής Ανάπτυξης και Τροφίμων παραποιεί τα στοιχεία για το αγροτικό εισόδημα. Θέλω να σας πω ότι το Υπουργείο δεν δίνει στοιχεία. Τα στοιχεία δίνονται από την Ε.Σ.Υ.Ε. και από την Ευρωπαϊκή Στατιστική Υπηρεσία και είναι ξεκάθαρα και στη διάθεση όλων μας για να μπορούμε να δούμε ποια είναι η πορεία του αγροτικού εισοδήματος. 
    Όσον αφορά τα λιπάσματα πρέπει να σας πω ότι το 2006, κυρίως, όμως, το 2007 υπήρχε λόγω ανομβρίας πολύ μεγάλη μείωση στη φυτική παραγωγή σε όλον τον κόσμο. Με την εσοδεία του 2008 έγινε μια πολύ μεγάλη προσπάθεια και σε επίπεδο χώρας και σε επίπεδο Ευρώπης, αλλά και σε επίπεδο χωρών εκτός Ευρώπης, να ανέβει η παραγωγή. Αυτό είχε σαν συνέπεια πολύ μεγάλη κατακόρυφη αύξηση της ζήτησης των λιπασμάτων. Εάν συνδυαστεί αυτή η ζήτηση με το γεγονός ότι ανέβηκαν οι πρώτες ύλες και κυρίως το πετρέλαιο, τότε θα δούμε ότι η κατάσταση αυτή οδήγησε σε κατακόρυφη αύξηση και στη χώρα μας κυρίως, όμως, σε διεθνές επίπεδο στις τιμές των λιπασμάτων. 
    Εμείς δεν μείναμε απαθείς, κάναμε ελέγχους στις εταιρείες που παράγουν, αλλά και σε αυτές που εισάγουν και διακινούν λιπάσματα έτσι ώστε να μπορέσουμε να μην έχουμε μεγάλες αυξήσεις στα λιπάσματα. Δυστυχώς, όμως, το φαινόμενο δεν είναι ελληνικό. Το φαινόμενο ήταν ευρωπαϊκό και διεθνές. Κάναμε προσπάθεια να φέρουμε λιπάσματα από το Ισραήλ. Έγινε προσπάθεια να έρθουν λιπάσματα από τη Ρωσία και από άλλες χώρες που έχουν μεγάλες παραγωγές λιπασμάτων. Δυστυχώς ούτε αποθέματα υπήρχαν ούτε δυνατότητα εισαγωγών στη χώρα μας.
    Πρέπει να σας πω ότι κάνουμε ελέγχους με το Υπουργείο Ανάπτυξης στις εταιρείες που παράγουν και διακινούν λιπάσματα και με τις υπηρεσίες μας αλλά βάλαμε και ορκωτούς λογιστές. Η προσπάθεια αυτή απέδωσε καρπούς και οι πιέσεις που ασκήσαμε αποδίδουν καρπούς και θα αποδώσουν μεγαλύτερους καρπούς στο μέλλον. Ήδη παρατηρούνται μειώσεις στις τιμές των λιπασμάτων της τάξης του 10% που δεν είμαστε ικανοποιημένοι βέβαια με τις μειώσεις αυτές. Πιέζουμε τις εταιρείες που διακινούν και παράγουν λιπάσματα έτσι ώστε να έχουμε μεγαλύτερες μειώσεις.
    Θέλω να σας πω επίσης ότι τα αποτελέσματα της έρευνας που έγιναν στις εταιρείες οι οποίες διακινούν το 90% των λιπασμάτων στη χώρα μας, τα έχουμε στείλει στην Επιτροπή Ανταγωνισμού διότι και εμείς πιστεύουμε ότι στον κλάδο των λιπασμάτων υπήρξαν εναρμονισμένες πρακτικές.
      Ήδη η Επιτροπή Ανταγωνισμού επιλαμβάνεται του θέματος. Πιστεύουμε ότι υπήρξαν εναρμονισμένες πρακτικές και ότι θα έχουμε  τις κυρώσεις που προβλέπει ο νόμος. Παρακολουθούμε πολύ στενά τις τιμές των λιπασμάτων. Πιστεύουμε ότι με τη μείωση πλέον που υπάρχει  και στις πρώτες ύλες,  θα έχουμε σημαντικές μειώσεις στο επόμενο χρονικό διάστημα, έτσι ώστε να μειωθεί το κόστος παραγωγής, έτσι ώστε να απολαύσουν τιμές οι Έλληνες παραγωγοί,  που θα είναι κατά πολύ χαμηλότερες από τις τιμές που είχαμε την προηγούμενη περίοδο.
      ΠΡΟΕΔΡΕΥΟΥΣΑ ( Βέρα Νικολαΐδου): Ευχαριστώ.
      Ο κ. Σπηλιόπουλος έχει το λόγο.
      ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ: Ευχαριστώ, κυρία Πρόεδρε.
      Κύριε Υπουργέ,  οι αγρότες σήμερα στη χώρα μας ζουν τη πιο μεγάλη μείωση του εισοδήματός τους. Παρά τις εξαγγελίες και τις δεσμεύσεις της Κυβέρνησης, οι τιμές των προϊόντων είναι πάρα πολύ χαμηλές. Οι αγρότες δυσκολεύονται να διαθέσουν το προϊόν τους και βλέπουν την ψαλίδα μεταξύ τιμών παραγωγού και καταναλωτή συνεχώς να διευρύνεται. Οι αγρότες γνωρίζουν ότι η Κυβέρνηση δεν διεκδίκησε στην Ευρωπαϊκή Ένωση για τη λύση των προβλημάτων τους. Και όσες φορές προσπάθησε  να το κάνει αυτό, η χώρα μας και οι αγρότες μας έχασαν από τα κεκτημένα τους. Οι αγρότες μας άκουσαν με έκπληξη την περασμένη εβδομάδα τον Πρωθυπουργό της Χώρας κι εδώ στη Βουλή, αλλά και στις περιοδείες του, να μιλάει  για την εξασφάλιση των επιδοτήσεων μέχρι το 2013 και ότι άρχισε επιτέλους η καταβολή των  ενισχύσεων και των επιδοτήσεων. Όμως, οι αγρότες γνωρίζουν ότι «άλλη» κυβέρνηση, η κυβέρνηση του ΠΑ.ΣΟ.Κ., εξασφάλισε τις επιδοτήσεις μέχρι το 2013 και επίσης γνωρίζουν ότι βάσει του Κανονισμού έπρεπε μέχρι το τέλος του χρόνου να πληρωθούν όλες τις επιδοτήσεις και ενισχύσεις τους οι αγρότες και όχι σήμερα να λαμβάνουν προκαταβολές και η εξόφλησή τους να πηγαίνει στο μέλλον. Επίσης, οι αγρότες ξέρουν ότι το κόστος παραγωγής τα τέσσερα τελευταία χρόνια εκτινάχτηκε στα ύψη. Και βασική παράμετρος γι’ αυτήν την εκτίναξη είναι οι τιμές των λιπασμάτων, οι οποίες αυξήθηκαν πάνω από 100%. Παρατηρήθηκαν εναρμονισμένες τακτικές και λογικές στους βιομηχάνους και στους εισαγωγείς που φέρουν τα λιπάσματα και τα διαθέτουν στην αγορά. Τέτοιες πρακτικές τις διαπιστώσατε κι εσείς, αλλά όψιμα, τέσσερα χρόνια μετά. Και μάλιστα μας είπατε προηγουμένως για άλλες δικαιολογίες, ότι υπάρχει η διεθνής συγκυρία, οι διεθνείς τιμές κλπ. Τότε, πώς δικαιολογείτε το πώς εσείς οι ίδιοι διαπιστώσατε εναρμονισμένες πρακτικές στους εισαγωγείς και στους βιομηχάνους; Απλώς, κύριε Υπουργέ, αφήσατε τους αγρότες στην τύχη τους, τους εγκαταλείψατε και οι δεσμεύσεις που είχατε αναλάβει αφειδώς προς αυτούς, ήταν χωρίς αντίκρυσμα, όπως ήταν και όλες οι εξαγγελίες και οι δεσμεύσεις της Κυβέρνησης προς τους Έλληνες πολίτες.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Ο Υπουργός Αγροτικής Ανάπτυξης και Τροφίμων κ. Κοντός, έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κυρία Πρόεδρε, θέλω να πω απαντώντας στον κύριο συνάδελφο ότι οι αγρότες πριν από λίγες μέρες βίωσαν στις τσέπες τους να μπαίνουν 1.760.000.000 ευρώ, το μεγαλύτερο ποσό επιδοτήσεων που μπήκε τόσο νωρίς. Και θυμούνται πολύ καλά οι αγρότες ότι επί των ημερών των κυβερνήσεων του ΠΑ.ΣΟ.Κ. οι επιδοτήσεις πληρώνονταν λίγο πριν το Πάσχα της επόμενης χρονιάς και αν πληρώνονταν. Οι αγρότες βίωσαν πριν από λίγες ημέρες να πληρώνονται 170.000.000 ευρώ ως εξισωτική αποζημίωση, πολλούς μήνες πριν από την κανονική ημερομηνία της καταβολής της, ενώ επί των ημερών του ΠΑ.ΣΟ.Κ. πληρωνόταν δύο και δυόμισι χρόνια αργότερα από την κανονική ημερομηνία καταβολής της εξισωτικής αποζημίωσης. 
      Οι αγρότες έζησαν για πρώτη φορά την αποστολή ολοκληρωμένων φακέλων και για τα λιπάσματα και για το γάλα και για το κρέας στην Επιτροπή Ανταγωνισμού, ενώ επί των ημερών του ΠΑ.ΣΟ.Κ. ούτε καν μνεία γινόταν για την Επιτροπή Ανταγωνισμού. Οι αγρότες έζησαν και ζουν τον ΕΛ.Γ.Α. να είναι συνεχώς δίπλα τους, να τους στηρίζει. Απόδειξη είναι ότι από το 2000 έως το 2004 οι αποζημιώσεις που δόθηκαν με κομματικά κριτήρια έφτασαν με το ζόρι τα 750.000.000 ευρώ, ενώ από το 2004 μέχρι τέλους του 2007 είχαμε 1.500.000.000 ευρώ και μάλιστα αποζημιώσεις που πληρώνονται σε τρεις μήνες από τη συγκομιδή του προϊόντος με αντικειμενικά κριτήρια, με δίκαιες και σωστές εκτιμήσεις. Οι αγρότες βιώνουν τώρα πραγματικά στη φυτική παραγωγή δυσκολίες. Αυτό είναι αποτέλεσμα του ότι έχουμε πολύ μεγάλες παραγωγές σε ευρωπαϊκό και σε διεθνές επίπεδο. Παίρνουμε συνεχώς μέτρα για όλα τα προϊόντα, για τα δημητριακά, για το βαμβάκι, για το ελαιόλαδο. Ξέρουμε ότι υπάρχουν δυσκολίες, αλλά  η Κυβέρνηση ήταν, είναι και θα είναι συνεχώς δίπλα στον αγροτικό κόσμο της χώρας.
      Πέρα απ΄ αυτό, θέλω να σας πω, επειδή έγινε μία συζήτηση για τις επιδοτήσεις, ότι για πρώτη φορά μπαίνει τάξη σ΄ ένα άναρχο σύστημα που κάποιοι έπαιρναν επιδοτήσεις σε βάρος κάποιων άλλων, σε ένα άναρχο σύστημα που οδήγησε τη χώρα μας να έχει καταλογισμούς. Από το 1998 μέχρι το 2004 1.000.000.000 ευρώ. Και φανταστείτε, κύριοι συνάδελφοι, πόσα έργα θα μπορούσαν να είχαν κατασκευαστεί στη χώρα, πόσα αρδευτικά δίκτυα, πόσα φράγματα, πόσα εγγειοβελτιωτικά έργα, αν δεν είχαμε επιβαρυνθεί όλους αυτούς τους καταλογισμούς. Γίνεται μία σημαντική προσπάθεια στο Υπουργείο Αγροτικής Ανάπτυξης και Τροφίμων. Ναι, υπάρχουν δυσκολίες, αλλά η Κυβέρνηση, όπως είπα, είναι δίπλα στον αγροτικό κόσμο της χώρας. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υπουργό.
      Τώρα θα συζητηθεί η τρίτη με αριθμό 345/2-12-2008 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Αγροτικής Ανάπτυξης και Τροφίμων, σχετικά με την ολική αποσύνδεση της επιδότησης του καπνού από την παραγωγή κ.λπ..
      Η επίκαιρη ερώτηση του κ. Σκυλλάκου έχει ως εξής:
      «Η ολική αποσύνδεση της επιδότησης του καπνού από την παραγωγή και η μεταφορά από το 2010, του 50% στο δεύτερο πυλώνα, που αποφασίστηκε από την Ε.Ε. με τη σύμφωνη γνώμη της ελληνικής Κυβέρνησης στο πλαίσιο της «νέας» Κ.Α.Π., εκτός από τη δραστική συρρίκνωση της καπνοκαλλιέργειας θα έχει ολέθριες συνέπειες στους καπνοπαραγωγούς επειδή θα μειώσει δραστικά το εισόδημά τους.
      Τέσσερα χρόνια μετά την ψήφιση του κανονισμού αποδείχνεται η προσχηματική και υποκριτική σύνδεση της αντικαπνιστικής εκστρατείας με την αντικαπνική πολιτική της Ε.Ε., από το γεγονός ότι οι ανάγκες της χώρας μας και της Ε.Ε. σε καπνό δεν μειώθηκαν αλλά καλύπτονται με εισαγωγές, με αποτέλεσμα να μειωθεί η αγροτική απασχόληση, να κλείσουν πολλά καπνομάγαζα, να αυξηθούν τα ελλείμματα στο αγροτικό εμπορικό ισοζύγιο και να μαραζώσουν παραγωγικά, οικονομικά και κοινωνικά άγονες και παραμεθόριες στην πλειοψηφία τους περιοχές της χώρας.
      Η ρύθμιση που έγινε στο πρόσφατο Συμβούλιο Υπουργών δεν έλυσε το πρόβλημα όπως παραπλανητικά ισχυρίζεται η Κυβέρνηση. Και αυτό γιατί οι εξαιρέσεις, που έγιναν στο σχετικό κανονισμό, ο οποίος παραμένει σε ισχύ, έχουν μεταβατική τριετή περίοδο, δεν αφορά το σύνολο των επιδοτήσεων που πάνε στο δεύτερο πυλώνα αλλά ένα πολύ μικρό ποσοστό και το κυριότερο προϋποθέτουν την εγκατάλειψη της καπνοκαλλιέργειας.
      Ερωτάται ο κύριος Υπουργός τι ενέργειες θα κάνει για να αποτραπεί η μεταφορά του 50% της επιδότησης στο δεύτερο πυλώνα και να επανασυνδεθεί ολόκληρη η επιδότηση με την παραγωγή».
      Στην ερώτηση του κ. Σκυλλάκου θα απαντήσει ο Υπουργός Αγροτική Ανάπτυξης και Τροφίμων, κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κύριε συνάδελφε, θα σας μιλήσω με απόλυτη ειλικρίνεια. Κι εγώ, όπως κι εσείς, εγώ μάλλον ήμουν από τους τελευταίους που αναγκάστηκε να συμφωνήσει για την ολική αποσύνδεση, διότι πίστευα ότι η ολική αποσύνδεση –και αυτό έγινε τελικά- θα οδηγούσε σε σημαντική συρρίκνωση της παραγωγής του καπνού. Όμως, πείστηκα γιατί το ήθελε η συντριπτική πλειοψηφία του πολιτικού κόσμου της χώρας και όλοι οι Έλληνες καπνοπαραγωγοί. 
      Θέλω να σας πληροφορήσω ότι όπου πήγαινα να μιλήσω για σύνδεση, συναντούσα πολύ μεγάλες αντιδράσεις, καταγγελίες ότι τελικά παίζουμε το παιχνίδι των καπνεμπόρων. Και μάλιστα, σε πάρα πολλές περιπτώσεις δεχθήκαμε και αφόρητες πιέσεις. Αναγκαστήκαμε να πάμε, γιατί πιεστήκαμε από τους καπνοπαραγωγούς, σε ολική αποσύνδεση. Μειώθηκε η καπνοκαλλιέργεια στη χώρα μας και η παραγωγή καπνού από εκατόν είκοσι χιλιάδες τόνους περίπου σε είκοσι χιλιάδες τόνους με όλα τα αποτελέσματα, τα οποία αναφέρετε στην ερώτησή σας. Όμως, γίνεται μία προσπάθεια πολύ σημαντική και εξασφαλίσαμε στο τελευταίο Συμβούλιο των Υπουργών Γεωργίας –και σας μιλώ με κάθε ειλικρίνεια- το σύνολο των πόρων του τομέα έως το 2013 να αποδοθεί στους καπνοπαραγωγούς. Και το εξασφαλίσαμε, γιατί μέσα στο κείμενο περιγράφεται ότι πάει στους καπνοπαραγωγούς τελικά. Μάλιστα αναφέρονται και δράσεις που το 50%, που δεν είναι 50% πλέον, είναι περίπου 30%, μπορεί να πάει από το δεύτερο πυλώνα στους καπνοπαραγωγούς. Και πέρα απ΄ αυτό, εξασφαλίστηκε ότι ένα ποσοστό περίπου 20% πάει απευθείας στους καπνοπαραγωγούς. Κατά συνέπεια, το σύνολο των πόρων του τομέα πάει στους καπνοπαραγωγούς. Τα 570.000.000 ευρώ που είναι για τα τρία χρόνια το 50% που πάει στο δεύτερο πυλώνα πλέον κλειδώνονται, δεν πηγαίνουν τα χρήματα σε καμμία δράση εκτός των καπνοπαραγωγών. Και είμαστε στο τελικό στάδιο έτσι ώστε να βρούμε δράσεις. Και υπάρχουν σημαντικές δράσεις, όπως είναι η εξισωτική αποζημίωση, όπως είναι η πρόωρη συνταξιοδότηση και πολλές άλλες δράσεις, έτσι ώστε και από το 2011 και μετά, δηλαδή, το 2012 και το  2013 να έχουμε το 100% των πόρων του τομέα στους καπνοπαραγωγούς.
      Μιλήσατε για σύνδεση. Θέλω να σας διαβεβαιώσω ότι ουδέποτε η Ευρωπαϊκή Ένωση θα δεχθεί να ξαναπάμε σε σύνδεση όσον αφορά τις ενισχύσεις του καπνού. Θα συνεχίσει και αυτό είναι μία πραγματικότητα η αποσύνδεση. 
      Όμως, εκείνο που κάνουμε είναι να στηρίξουμε με πολλές δράσεις τους καπνοπαραγωγούς. Πετύχαμε πριν από λίγες μέρες να έχουμε αποζημίωση για την ολοκληρωμένη διαχείριση που μόνο ο ελληνικός καπνός έχει μπει και είναι πολύ σημαντικό αυτό γιατί παράγεται πλέον με μεθόδους απόλυτα ασφαλείς και για τον καπνοπαραγωγό και για το προϊόν και για τον καταναλωτή.
      Για πρώτη φορά παίρνουμε μέτρα για να στηρίξουμε τους καπνοπαραγωγούς όταν πάθουν κάποιες ζημιές στη φυτική τους παραγωγή. Πιέζουμε έτσι ώστε χρονιά με τη χρονιά να έχουμε καλές τιμές για τον καπνό και στην ποικιλία μπασμά και στην ποικιλία κατερίνη που συνεχίζουμε να καλλιεργούμε και έχουν καλή προοπτική οι παραγωγές αυτές. Και ενισχύουμε τις ομάδες παραγωγών, έτσι ώστε να μπορούν να διαπραγματεύονται καλύτερες τιμές για τα εφόδια που προμηθεύονται και καλύτερες τιμές για τα προϊόντα που διαθέτουν.
      Ο καπνός είναι ένα σημαντικό προϊόν για τη χώρα μας, έζησαν πάρα πολλοί καπνοπαραγωγοί. Μονοκαλλιέργεια είναι σε πολλές περιοχές και μοναδική πηγή εισοδήματος και ζωής για τους καπνοπαραγωγούς, στηρίζουν ακόμη το εργατικό εισόδημα των καπνεργατών. Και εμείς είμαστε αποφασισμένοι να βοηθήσουμε όσο μπορούμε, έτσι ώστε να συνεχιστεί η καπνοκαλλιέργεια στη χώρα μας.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Σκυλλάκος, Βουλευτής του Κομμουνιστικού Κόμματος Ελλάδας.
      ΑΝΤΩΝΗΣ ΣΚΥΛΛΑΚΟΣ: Ενώ λέτε, κύριε  Υπουργέ, ότι στηρίζετε την καπνοκαλλιέργεια, κάνετε ακριβώς τα αντίθετα και  προηγούμενα που είπατε ότι είχατε πιεστεί από τους αγρότες. 
      Η ουσία είναι ότι και τα δύο κόμματα και το ΠΑ.ΣΟ.Κ. τότε και η Νέα Δημοκρατία, σπρώχναν προς την κατεύθυνση της αποσύνδεσης από την παραγωγή. Αυτή είναι η ουσία. Και ξεγελάσατε ένα μέρος των αγροτών. Δεν ήταν όμως όλοι οι αγρότες σύμφωνοι, διότι έβλεπαν τους κινδύνους. Ανεξάρτητα από τις ευθύνες και της δικής σας Κυβέρνησης που ψήφισε τον κανονισμό και της πρακτικής του ΠΑ.ΣΟ.Κ., ανεξάρτητα απ΄ αυτά, αναγνωρίζετε σήμερα ότι υπάρχει σοβαρό πρόβλημα με τους καπνοπαραγωγούς, που δεν αφορά μόνο τους καπνοπαραγωγούς, αφορά και τα καπνομάγαζα και όσους ασχολούνται γενικά με την υπόθεση του καπνού. Έχουν χαθεί χιλιάδες θέσεις εργασίας. Έχει μειωθεί η παραγωγή και από το 2010 αρχίζει και η μείωση του εισοδήματος των καπνοπαραγωγών και μιλάμε για τις πιο φτωχές περιοχές. Η πιο φτωχή περιοχή του νομού μας στη Λάρισα είναι η περιοχή της Ελασσόνας που έχουν μονοκαλλιέργεια. Παθαίνουν καταστροφή.
      Έρχομαι τώρα στο πώς πάτε να χρυσώσετε το χάπι. Λέτε ότι κάτι καταφέρατε στις συζητήσεις που έγιναν τελευταία με την Ευρωπαϊκή Ένωση, σε σχέση με τα χρήματα που φεύγουν από τους παραγωγούς και πάνε στο δεύτερο πυλώνα, δηλαδή, για άλλες δραστηριότητες.
      Η ουσία είναι ότι το 20% από το 50% που θα χάσουν οι καπνοπαραγωγοί, θα το πάρει μία μικρή μερίδα, διότι αυτοί που χάνουν το 50% θα πρέπει να αντιστοιχεί το 50% τουλάχιστον στο 25% του συνολικού εισοδήματος.
      ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Δεν είναι έτσι.
      ΑΝΤΩΝΗΣ ΣΚΥΛΛΑΚΟΣ: Έτσι είναι.
      Δεύτερον, δεύτερη προϋπόθεση είναι να σταματήσουν την καπνοκαλλιέργεια. Έχει σταματήσει στην πράξη η καπνοκαλλιέργεια, αλλά υπάρχουν ορισμένες κατηγορίες που καλλιεργούνται ακόμα, ο μπασμάς παραδείγματος χάρη. Για να πάρουν από το δεύτερο πυλώνα το 20%, πρέπει να σταματήσουν την καλλιέργεια του μπασμά. Έτσι τα εκτιμούμε εμείς, αυτή είναι η πραγματικότητα.
      Τρίτον, αυτό που λέτε, έστω το 20% θα είναι μονάχα για τρία χρόνια και λέγεται ότι θα έχει και μία φθίνουσα πορεία η όποια αποζημίωση παίρνει.
      Τέταρτον, είναι ότι τους υπόσχεστε ότι θα τους δώσετε κάτι από το υπόλοιπο 30%, ότι θα μπουν σε κάποια προγράμματα. Αυτό πάλι θα αφορά πολύ λίγους καπνοπαραγωγούς, εάν θα μπουν σε διάφορες δράσεις που αφορούν το δεύτερο πυλώνα.
      Άρα, οδηγείτε μαθηματικά σε καταστροφή τους καπνοπαραγωγούς, σε φτώχεια, με το μισό εισόδημα από το 2009 και καθόλου εισόδημα από το 2013. Αυτή είναι η ουσία του ζητήματος, διότι τότε θα επανεξεταστούν εξ αρχής όλα τα ζητήματα με κίνδυνο να έχουν πολύ χαμηλότερο εισόδημα.
      Η δική μας η θέση τώρα. Μας λέτε ότι δεν επιτρέπει η Ευρωπαϊκή Ένωση να γίνει επανασύνδεση με όλη την επιδότηση. Μπαίνει ζήτημα. στηρίζουμε τους καπνοπαραγωγούς και την καπνοκαλλιέργεια ή λέμε ναι στην Ευρωπαϊκή Ένωση και τις αποφάσεις της; Εμείς μιλάμε για απειθαρχία. Να μην τηρήσετε ούτε τους κανονισμούς και να κοιτάξετε τους δεκάδες χιλιάδες καπνοπαραγωγούς και άλλους επαγγελματίες και εργάτες στα καπνομάγαζα οι οποίοι καταστρέφονται. Πρέπει να διαλέξετε. Ή λέτε ναι και χειροκροτάτε την Κοινή Αγροτική Πολιτική και τους κανονισμούς που μαζί υπογράψατε με συναίνεση του ΠΑ.ΣΟ.Κ. ή να διαλέξετε ότι στηρίζουμε τους καπνοπαραγωγούς. αλλιώς, έχετε όλη την πολιτική ευθύνη. Εμείς λέμε να αντιμετωπιστεί το ζήτημα και με εθνικούς πόρους, με εγγυημένο εισόδημα, ανεξάρτητα του τι λέει η Ευρωπαϊκή Ένωση. Γι’ αυτό λέμε για απειθαρχία στην Ευρωπαϊκή Ένωση.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
      Το λόγο έχει ο κύριος Υπουργός  για να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Εσείς λέτε αυτά που λέτε και εμείς λέμε ακριβώς τα αντίθετα, ότι αν δεν ήμασταν σ’ αυτήν την «κακή» Ευρωπαϊκή Ένωση δεν θα πληρώναμε προχθές 1.760.000.000 στους Έλληνες αγρότες και δεν θα πληρώσουμε αυτήν την εβδομάδα άλλα 200.000.000.
      Όσο για τους καπνοπαραγωγούς, θα σας παρακαλούσα να δείτε τα κείμενα. Γιατί ξέρετε τι πετύχαμε με την τελική συμφωνία που έγινε πριν από λίγες μέρες για τον έλεγχο υγείας της Κοινής Αγροτικής Πολιτικής; Να βάλουμε τον καπνό στο τελικό κείμενο. Ο καπνός δεν ήταν στο τελικό κείμενο της συμφωνίας. Και τι σημαίνει ότι το βάλαμε, πέρα από τα οφέλη που έχουμε, ότι διασφαλίσαμε έως το 2013 το σύνολο των πόρων του τομέα για τους καπνοπαραγωγούς; Πετύχαμε ότι ανοίξαμε ένα παράθυρο έτσι ώστε να συζητηθεί ενίσχυση του καπνού και μετά το 2013. Διότι εάν δεν έμπαινε σ΄ αυτήν την ενδιάμεση συμφωνία ο καπνός, που δεν ήταν στα αρχικά κείμενα, τότε δεν θα μπορούσαμε με τίποτα να συζητήσουμε για συνέχιση των ενισχύσεων του καπνού μετά το 2013.
      Συμφωνώ απόλυτα ότι είναι υποκριτικό να ταυτίζουμε την αντικαπνική με την αντικαπνιστική εκστρατεία. Και το κύριο επιχείρημα που χρησιμοποίησα ήταν ότι ναι, συμφωνούμε και εμείς να μην πάρει καμμία επιδότηση ο καπνός. Όμως, ας σταματήσει η Ευρωπαϊκή Ένωση να παράγει τσιγάρα. Διότι τι θέλουν; Τα εργοστάσια να παράγουν τσιγάρα με εισαγόμενα καπνά από χώρες εκτός Ευρωπαϊκής Ένωσης.
      Συνεχίζουμε να στηρίζουμε τους καπνοπαραγωγούς με πολλά μέτρα. Ποτέ οι καπνοπαραγωγοί δεν έπαιρναν αποζημιώσεις από τον ΕΛ.Γ.Α.. Ποτέ δεν πήραν αποζημίωση για το γεγονός ότι έχουν μπει σε φιλοπεριβαλλοντικά προγράμματα. Ποτέ δεν ενισχύθηκαν οι ομάδες των παραγωγών για να μπορούν να πετυχαίνουν καλές διαπραγματεύσεις στη διάθεση του προϊόντος και στην αγορά των εφοδίων τους.
      Και βέβαια, θέλω να σας πω ότι αυτό που είπατε, ότι όσοι θα συνεχίσουν να παίρνουν επιδοτήσεις, θα πρέπει να σταματήσουν την παραγωγή, δεν ευσταθεί διότι δεν έχει καμμία σχέση η συνέχιση της παραγωγής με την επιδότηση. Μιλούμε για ολική αποσύνδεση. Έχουμε εξαιρετικής ποιότητας καπνά. Και  ο μπασμάς και η κατερίνη που συνεχίζουν να παράγονται θεωρούνται το αλατοπίπερο σ΄ όλον τον κόσμο για να παραχθούν καλής ποιότητας τσιγάρα. Συνεχίζουμε, λοιπόν, να στηρίζουμε την καπνοπαραγωγή. Έχουμε μία αναστροφή σιγά-σιγά. Αρχίζει σιγά-σιγά σε περιοχές που είχε σταματήσει η καπνοκαλλιέργεια να ασχολούνται πάλι οι καπνοπαραγωγοί με το προϊόν αυτό και αυτό είναι κάτι πάρα πολύ σημαντικό. Και παράλληλα, θέλω να σας πω ότι στις περιοχές αυτές κάνουμε στοχευμένες παρεμβάσεις για να μπορέσουμε να μειώσουμε το κόστος παραγωγής και να αναβαθμίσουμε την ποιότητα του καπνού.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Η με αριθμό 349/2-12-2008 τέταρτη επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με το πρόσφατο ατύχημα στις εγκαταστάσεις των ΕΛ.Π.Ε. στην Ελευσίνα, την επανεξέταση των σχεδίων επέκτασης κ.λπ., δεν θα συζητηθεί λόγω κωλύματος του Υπουργού.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, παρακαλώ το λόγο επί της διαδικασίας.
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε  Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Εδώ είχαμε δύο ατυχήματα που θα μπορούσαν να εξελιχθούν και σε μεγάλα περιβαλλοντικά ατυχήματα στην περιοχή των ΕΛ.Π.Ε., της πρώην «PETROLA».
      ΠΡΟΕΔΡΕΥΟΥΣΑ (Βέρα Νικολαΐδου): Η διαδικασία ποια είναι;
      ΑΘΑΝΑΣΙΟΣ ΛΕΒΕΝΤΗΣ: Η διαδικασία είναι, κυρία Πρόεδρε, ότι εδώ απευθυνόμαστε, πρώτον, στο Υπουργείο Περιβάλλοντος, Χωροταξίας και Δημοσίων Έργων. Δεν άκουσα να προβάλλεται κάποιο κώλυμα από την πλευρά του. Επικαλείται κώλυμα…
      ΠΡΟΕΔΡΕΥΟΥΣΑ (Βέρα Νικολαΐδου): Η ενημέρωση που έχουμε σαν Προεδρείο είναι ότι σας έχουν ενημερώσει από το Υπουργείο ότι υπάρχει κώλυμα Υπουργού και έχετε το δικαίωμα να την επαναφέρετε.
      ΑΘΑΝΑΣΙΟΣ ΛΕΒΕΝΤΗΣ: Κυρία Πρόεδρε, η ενημέρωση έγινε από το γραφείο του κ. Καλαφάτη ότι ο κύριος Υφυπουργός δεν μπορεί να είναι. Εγώ απευθύνομαι, πρώτον, στο Υ.ΠΕ.ΧΩ.Δ.Ε. και, δεύτερον, στον Υπουργό Ανάπτυξης από τον οποίο δεν έχω καμμία είδηση. 
      Επομένως, απ΄ αυτήν την άποψη νομίζω ότι εδώ υπάρχει κάποια αταξία, θα έλεγα.
      ΠΡΟΕΔΡΕΥΟΥΣΑ (Βέρα Νικολαΐδου): Θα ενημερώσουμε το Υπουργείο Ανάπτυξης και έχετε το δικαίωμα, το ξέρετε άλλωστε, να την επαναφέρετε.
    ΑΘΑΝΑΣΙΟΣ ΛΕΒΕΝΤΗΣ: Θα ήθελα και κάτι άλλο να παρατηρήσω.
    Κυρία Πρόεδρε, επαναφέρω προς το Υπουργείο Ανάπτυξης για τα ΕΛ.ΠΕ., πρώην «PETROLA», τώρα εδώ και οκτώ μήνες μία σειρά ερωτήσεων και δεν έχει προσέλθει ούτε μία φορά ούτε Υπουργός ούτε Υφυπουργός για να συζητήσουμε. Αποφεύγουν συστηματικά να αγγίξουν αυτό το θέμα, διότι τους έχει δοθεί εντολή να μη δώσουν στοιχεία από την «PETROLA». Γι’ αυτό έχω γραπτή την απάντηση.
    ΠΡΟΕΔΡΕΥΟΥΣΑ (Βέρα Νικολαΐδου): Καταλαβαίνετε ότι δεν μπορώ να σας απαντήσω εκ μέρους του Υπουργού. Θα ενημερωθεί και φαντάζομαι θα έχετε κάποια απάντηση. 
    ΑΘΑΝΑΣΙΟΣ ΛΕΒΕΝΤΗΣ: Εγώ θα ήθελα απ΄ αυτήν την άποψη, επειδή ακριβώς προχωρούν οι νέες εγκαταστάσεις της «PETROLA» και συστηματικά κωλυσιεργεί το Υπουργείο Ανάπτυξης, να υπάρχουν οι συγκεκριμένες απαντήσεις και το Υπουργείο να αντιμετωπίσει, όπως οφείλει να αντιμετωπίσει, τον Κοινοβουλευτικό Έλεγχο. 
    Ευχαριστώ. 
    ΠΡΟΕΔΡΕΥΟΥΣΑ (Βέρα Νικολαΐδου): Η με αριθμό 347/2-12-2008 Πέμπτη επίκαιρη ερώτηση πρώτου κύκλου του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Εσωτερικών, σχετικά με τη λήψη μέτρων προστασίας και φροντίδας των αδέσποτων ζώων κ.λπ., δεν θα συζητηθεί σε συνεννόηση Υπουργού και Βουλευτή. 
    Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
    ΠΡΟΕΔΡΕΥΟΥΣΑ (Βέρα Νικολαΐδου): Κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 32/6-11-2008 επερώτηση των Βουλευτών του ΛΑ.Ο.Σ. κυρίων Κωνσταντίνου Αϊβαλιώτη, Κυριάκου Βελόπουλου, Μαυρουδή Βορίδη, Σπυρίδωνος-Άδωνι Γεωργιάδη, Αθανασίου Πλεύρη, Ηλία Πολατίδη και Αστερίου Ροντούλη, προς τον Υπουργό Υγείας και Κοινωνικής Αλληλεγγύης, σχετικά με το δημογραφικό πρόβλημα. 
    Σας ενημερώνω ότι έχουν οριστεί από το ΛΑ.Ο.Σ. ως Κοινοβουλευτικός Εκπρόσωπος ο Βουλευτής κ. Άδωνις – Σπυρίδων Γεωργιάδης, από τη Νέα Δημοκρατία ως Κοινοβουλευτικός Εκπρόσωπος ο Βουλευτής Λέσβου κ. Ιωάννης Γιαννέλλης- Θεοδοσιάδης, από το Κ.Κ.Ε. ως Κοινοβουλευτικός Εκπρόσωπος η Βουλευτής κ. Καφαντάρη και από το Συνασπισμό Ριζοσπαστικής Αριστεράς ως Κοινοβουλευτικός Εκπρόσωπος ο Βουλευτής κ. Αθανάσιος Λεβέντης. 
    Πριν μπούμε στον κατάλογο των επερωτώντων Βουλευτών, θα δώσουμε το λόγο στον Υπουργό κ. Αβραμόπουλο για μία μικρή παρέμβαση. 
    Ορίστε, κύριε Υπουργέ, έχετε το λόγο.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Κυρία Πρόεδρε, αγαπητοί συνάδελφοι, σήμερα βρισκόμαστε εδώ για να συζητήσουμε και να δώσουμε απαντήσεις σ΄ ένα από τα πιο κρίσιμα ζητήματα που αντιμετωπίζει ο τόπος, αυτό του δημογραφικού προβλήματος. 
    Πέρα όμως από το δημογραφικό πρόβλημα που διακυβεύει πράγματι την ανάπτυξη της πατρίδας μας, την κοινωνική συνοχή και τη θέση της Ελλάδος στο γεωοικονομικό περιβάλλον του 21ου αιώνα, τα δραματικά όσο και θλιβερά γεγονότα που βρίσκονται σε εξέλιξη αυτήν τη στιγμή που είμαστε εδώ προτρέπουν όλους να τοποθετηθούμε υπεύθυνα και να αναλάβουμε τις ευθύνες μας. 
    Ο Πρωθυπουργός της Ελλάδας Κώστας Καραμανλής πρώτος απ΄ όλους έχει δώσει το στίγμα για την υπεύθυνη στάση της πολιτείας στα πρόσφατα αυτά πολιτικά γεγονότα. Όλοι μαζί αγωνιζόμαστε αυτές τις δύσκολες ώρες για να επουλώσουμε τις πληγές αυτής της τραγωδίας. 
    Αγαπητοί συνάδελφοι, τα γεγονότα που εξελίσσονται αυτήν τη στιγμή που είμαστε εδώ, μας προτρέπουν όλους να τοποθετηθούμε συνετά και ψύχραιμα αναλαμβάνοντας τις ευθύνες μας. Συγκλονίζει πραγματικά και προκαλεί οδύνη η απώλεια ενός νέου ανθρώπου, ενός παιδιού σε μία εποχή που η δημοκρατία στην πατρίδα μας θωρακισμένη και ισχυρή αφήνει ανοικτό και ελεύθερο το χώρο έκφρασης, σκέψεων, ιδεών και αγώνων. Το παιδί αυτό που χάθηκε είναι και δικό μας παιδί. Προς την οικογένεια έχουμε ήδη στείλει τα πιο θερμά μας συλλυπητήρια. Γνωρίζουμε όμως ότι αυτό δεν αρκεί και ο πόνος δεν μπορεί να ξεπεραστεί. Είμαστε όμως κοντά τους και ως άτομα, ως πολίτες αλλά και ως πολιτεία. 
    Συγκλονίζει και προκαλεί οδύνη η άσκηση ωμής και αυθαίρετης βίας στη δημοκρατική Ελλάδα του 21ου αιώνα. Συγκλονίζει και προκαλεί οδύνη το γεγονός ότι ακόμα ως οργανωμένη πολιτεία δεν έχουμε καταφέρει να δώσουμε αποτελεσματικές και πειστικές απαντήσεις στα βαθύτερα κοινωνικά αίτια που προκαλούν έναν αστυνομικό να αφαιρέσει τη ζωή ενός έφηβου που θα μπορούσε να ήταν γιος όλων μας. Συγκλονίζει και προκαλεί οδύνη για την Ελλάδα του 21ου αιώνα η εικόνα των πληγωμένων πόλεών μας, η άδικη καταστροφή και απώλεια χαμένων περιουσιών. Η ελληνική πολιτεία κινείται ταχύτατα για την αποκατάσταση των ζημιών αλλά και για την άμεση επαναφορά σε περιβάλλον κοινωνικής σταθερότητας και γαλήνης. 
    Η σημερινή δήλωση του Πρωθυπουργού είναι ξεκάθαρη προς την κατεύθυνση αυτή. Κανείς μα κανείς σ΄ αυτόν τον ιερό χώρο του Κοινοβουλίου δεν αποδέχεται τη βία. Κρατική ή ατομική η βία υπονομεύει τη δημοκρατία, την ελευθερία. Η βία δεν ταιριάζει στις δημοκρατικές παραδόσεις του λαού μας και είναι εξαιρετικά άδικο για τη διεθνή εικόνα της χώρας μας αλλά και επιζήμιο για την οικονομία μας το γεγονός ότι τα διεθνή Μ.Μ.Ε. προβάλλουν την κοινωνική αναταραχή στη χώρα μας ως την πρώτη κοινωνική έκρηξη, συνέπεια της παγκόσμιας οικονομικής κρίσης. Άδικο, γιατί όλοι γνωρίζουμε ότι δεν είναι αλήθεια. 
    Αυτές τις κρίσιμες ώρες καλούμεθα όλοι, συντεταγμένη πολιτεία, κόμματα, αλλά και ενεργοί πολίτες να προστατεύσουμε το δημοκρατικό μας πολίτευμα, να προασπίσουμε τους δημοκρατικούς θεσμούς και να εμπεδώσουμε ακόμα περισσότερο το δημοκρατικό μας σύστημα προστατεύοντας συνάμα την ευταξία και τη συνοχή της ελληνικής κοινωνίας. Να ενώσουμε όλοι μαζί τις δυνάμεις μας και να φωνάξουμε «ποτέ πια ξανά, ποτέ πια ξανά αδικοχαμένο αίμα στους δρόμους». Τα νέα παιδιά να εμπιστευτούν τη δημοκρατία και την πολιτεία. Η Ελλάδα, να μην έχουμε καμμία αμφιβολία, θα ξεπεράσει και αυτήν την κρίση με απόλυτη διαφάνεια και δικαιοσύνη, με ευθύνη και με την αφοσίωση όλων μας στην ουσία της πολιτικής. Ας κοιτάξουμε όλοι μπροστά. Ας αφήσουμε πίσω μας αυτές τις κρίσιμες ώρες τους μικροκομματισμούς και τα παιχνίδια εντυπώσεων. Τους πολίτες αυτήν τη στιγμή τους ενδιαφέρει το ήθος στην άσκηση της πολιτικής και κυρίως το αποτέλεσμα. Θέλει από εμάς ευαισθησία, ειλικρίνεια και θάρρος. Αυτές τις ώρες δοκιμάζεται η εμπιστοσύνη των πολιτών στο πολιτικό μας σύστημα, η  διεθνής εικόνα της χώρας μας, η συμμετοχή των νέων ανθρώπων στους δημοκρατικούς θεσμούς, μη δώσουμε την εντύπωση ότι ερίζουμε για την εξουσία. Ας δώσουμε πρώτοι εμείς το παράδειγμα στην αντίσταση στη βία ενώνοντας τις φωνές μας. Ας κτίσουμε μαζί το κοινωνικό κράτος-δικαίου, ασφάλειας, εμπιστοσύνης και συνοχής. Οι πολίτες αυτές τις ώρες κρίνουν και απαιτούν. Ας μην τους απογοητεύσουμε. Ας σταθούμε στο ύψος των περιστάσεων και ας προασπίσουμε όλοι μαζί την ουσία του δημοκρατικού μας πολιτισμού. Δεν έχουμε ούτε ένα λεπτό να χάσουμε. Ας προστατεύσουμε όλοι μαζί την πολιτική, οικονομική και πολιτιστική δημοκρατία στη χώρα μας. 
    Κυρίες και κύριοι συνάδελφοι, απόψε η πρωτοβουλία του ΛΑ.Ο.Σ. μας δίνει μία ευκαιρία να αναφερθούμε σ΄ ένα από τα σημαντικότερα εθνικά ζητήματα, αυτό που αφορά στη δημογραφική εξέλιξη της πατρίδας μας. Είμαι βέβαιος και το εύχομαι ότι η συζήτηση που θα ακολουθήσει, τα όσα θα ακουστούν, θα συμβάλουν μέσα σε πνεύμα εθνικής συνευθύνης, συνοχής και ομοψυχίας στο να αντιμετωπίσουμε και αυτό το ζήτημα αποτελεσματικά σε μία στιγμή που οι προκλήσεις από το μέλλον είναι απειλητικές. 
    Ευχαριστώ. 
    ΠΡΟΕΔΡΕΥΟΥΣΑ (Βέρα Νικολαϊδου): Ο Πρόεδρος του ΛΑ.Ο.Σ. και Πρόεδρος της Κοινοβουλευτικής Ομάδας κ. Καρατζαφέρης έχει το λόγο.
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κυρία Πρόεδρε, θα ήθελα να καταθέσω την οδύνη μου, το σπαραγμό μου για τον άδικο θάνατο του νεαρού Αλέξανδρου, ο οποίος δολοφονήθηκε από τον ειδικό φρουρό το Σάββατο το βράδυ. Δεν νομίζω να υπάρχει Έλληνας και Ελληνίδα που να μην έχει συνταραχθεί απ΄ αυτό το τραγικό γεγονός. 
    Από εκεί και πέρα όμως αυτή η κατάλυση της πολιτείας, κύριε Υπουργέ, δύο ολόκληρα εικοσιτετράωρα δημιουργεί έντονους προβληματισμούς. 
    Η πόλις εάλω. Άλλο η θλίψις, άλλο ο σπαραγμός, άλλο η υποδειγματική τιμωρία και άλλο, βεβαίως αυτό που συμβαίνει σήμερα. Δεν υπάρχει πολιτεία. Κατελύθη. Όποιο σημείο της χώρας θέλουν οι γνωστοί άγνωστοι σήμερα βρίσκεται κάτω από την κυριαρχία τους. Αστυνομικά τμήματα κατελήφθησαν. Το δημαρχείο του Πειραιώς. Στην πλατεία Κοραή ανετράπησαν δεκάδες αυτοκίνητα. Κτήρια του δημοσίου αυτήν τη στιγμή πολιορκούνται. Πυρπολούνται κατοικίες. Καταστρέφονται περιουσίες. 
    Η ερώτηση του απλού πολίτη είναι «πού είναι το κράτος;». Επαναλαμβάνω ακόμα μια φορά, πρέπει όλοι να σεβαστούμε τη μνήμη αυτού του παιδιού. Και δεν είναι θλιβερό προνόμιο της δικής σας Κυβερνήσεως. 
    Δεν πυροβόλησε η Κυβέρνηση, κύριε Υπουργέ. Και αυτό το ξέρουμε καλά τουλάχιστον εμείς. Πυροβόλησε ένας ειδικός φρουρός με πολλά χρόνια στο Σώμα. Και δεν είναι η πρώτη φορά. Το 1976 δολοφονήθηκε ένας συνομήλικός του ο Σιδέρης Ισηδωρόπουλος επί κυβερνήσεως Κωνσταντίνου Καραμανλή. Το 1985 εδολοφονήθη ο Μιχάλης Καλτέζας επί κυβερνήσεως Ανδρέα Παπανδρέου. 
    Οι κυβερνήσεις αλλάζουν αλλά αυτό το οποίο δεν αλλάζει είναι η νοοτροπία υπερασπίσεως της ζωής των νέων ανθρώπων αλλά ταυτοχρόνως και της περιουσίας και τιμής της υπολοίπου κοινωνίας. 
    Ήσαστε μικρότεροι των περιστάσεων, κατώτεροι των γεγονότων. Έπρεπε να έχετε προλάβει αυτό που συμβαίνει σήμερα. Καταλύεται η δημοκρατία. Το τραύμα, όπως είπε πολύ σωστά και ορθά ο Πρόεδρος της Δημοκρατίας, για τη δημοκρατία από τη βολή του αστυνομικού φρουρού ίσως επιφέρει ανήκεστη βλάβη στη δημοκρατία αν δεν αντιδράσετε. Και αυτή η παθητικότητα που επιδεικνύει, καταδεικνύει η Κυβέρνησή σας δημιουργεί πρόσθετες προβληματισμούς στους Έλληνες πολίτες. Πού είναι η πολιτεία; Τι κάνει η πολιτεία; Ποιες ευθύνες αναλαμβάνει η πολιτεία; Και πέρα βέβαια από εσάς ως Κυβέρνηση ευθύνες υπάρχουν και σ’ άλλους οι οποίοι πυκνώνουν τα προσκλητήρια για τέτοιου είδους συμπεριφορές. 
    Προπονήθηκαν τα παιδιά στις καταλήψεις. Και σήμερα είναι έτοιμα για δράση. Και πέρα από τον αυθόρμητο αγώνα των παιδιών, ένας αγώνας ομολογώ που  θυμίζει τον αυθορμητισμό του Πολυτεχνείου, κρύβονται πιθανώς, κύριε Υπουργέ, διαθέσεις προβοκατόρων που μπορεί να δημιουργήσουν τεράστια προβλήματα στην δημοκρατία. Είστε ανέτοιμοι να αντιμετωπίσετε και πάνω απ’ όλα να δείτε ή να υποψιαστείτε τι μπορεί να συμβεί σήμερα στη δημοκρατία. 
    Καλώ, λοιπόν, την Κυβέρνηση να αναλάβει ευθύνες. Και αν δε μπορεί να αναλάβει τις ευθύνες που επιτάσσουν οι καιροί, να αναρωτηθεί πριν η χώρα οδηγηθεί σε αδιέξοδα. Αδιέξοδα στα οποία ήδη έχουμε εισέλθει. 
    Κύριοι, γρηγορείτε. 
      (Χειροκροτήματα από την πτέρυγα του ΛΑ.Ο.Σ.) 
     ΠΡΟΕΔΡΕΥΟΥΣΑ (Βέρα Νικολαΐδου): Ο κ. Παπουτσής, Κοινοβουλευτικός Εκπρόσωπος του ΠΑ.ΣΟ.Κ., έχει το λόγο. 
     ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, όλος ο κόσμος αισθάνεται οργή και θλίψη. Είναι γενική η κατακραυγή για την απώλεια του παιδιού. Σήμερα όλες οι ελληνικές οικογένειες μια μόνο σκέψη έχουν. Μια μόνο φράση γυρνάει από στόμα σε στόμα: «σκέψου να είχαμε το δικό μας παιδί στη θέση αυτού του παιδιού». 
     Σήμερα όμως βρισκόμαστε και στο κέντρο μιας εμπόλεμης σχεδόν Αθήνας. Συγκλονισμένοι, να μας βαραίνει η οδύνη, η απορία, μα πάνω απ’ όλα η ευθύνη για την εν ψυχρώ εκτέλεση ενός παιδιού, να μας βαραίνει η ευθύνη για το ξέσπασμα μιας οργής, που δεν βρίσκει διέξοδο που κάθε ώρα που περνάει γιγαντώνεται ανεξέλεγκτα. Και που στο πέρασμά της σπέρνει την καταστροφή σ’ αυτούς που δεν φταίνε. Φέρνει τη διάλυση και τη στέρηση του αύριο. Σε εκείνους που δεν έχουν καμμία απολύτως ευθύνη.
     Σήμερα βρισκόμαστε εδώ και θέλω να το φωνάξω. Θέλω να καλέσω από το Βήμα όλους τους συναδέλφους, όλων των πτερύγων της Βουλής να αναλογιστούμε πού είμαστε, πού πάμε και πώς πάμε. Σ’ αυτήν εδώ την συγκυρία με τα απανωτά σκάνδαλα στη δημόσια ζωή με το χορό των εκατομμυρίων. Και χρησιμοποιώ με πλήρη συνείδηση τον πληθυντικό γιατί ο χορός των εκατομμυρίων δεν αφορά μόνο το σκάνδαλο του Βατοπεδίου. Αφορά και τη «SIEMENS» αλλά και τις περισσότερες εκδοχές της Δημόσιας Διοίκησης σ’ αυτήν εδώ τη συγκυρία των δραματικών και δυσοίωνων οικονομικών εξελίξεων. Εμείς όλοι φαντάζουμε πρωταγωνιστές ενός θεάτρου του παραλόγου που βλάπτει δραματικά όχι την υγεία, όπως θα έλεγε η γνωστή ένδειξη, αλλά την προοπτική και τη ζωή των πολιτών. Και πρέπει να αναλάβουμε τις ευθύνες μας. Οι πολίτες μας εξέλεξαν στη Βουλή και είναι αυτοί που εκπροσωπούμε. Το παιδί που σκοτώθηκε είναι δικό μας παιδί. Τα καταστήματα και τα αυτοκίνητα που καίγονται στους δρόμους είναι των δικών μας ανθρώπων, των γειτόνων μας, των φίλων, των συγγενών μας. Επιτέλους μέσα από μια τέτοια συγκυρία ας σταθούμε με ευθύνη απέναντι στα γεγονότα. Είναι, λοιπόν, γενικευμένη η κατακραυγή της κοινωνίας. Είναι γενικευμένη η ανησυχία και η ανασφάλεια του κόσμου καθώς δυστυχώς η Κυβέρνηση του τόπου εμφανίζεται σήμερα αμήχανη. Εμφανίζεται να έχει χάσει τον έλεγχο. Και η χώρα εμφανίζει την  εικόνα μιας ακυβέρνητης πολιτείας. 
     Αν, κυρίες και κύριοι της Κυβέρνησης, δεν μπορείτε να αναλάβετε την ευθύνη σας απέναντι στην κοινωνία είναι προτιμότερο για τον τόπο να εγκαταλείψετε την προσπάθεια. Να αποχωρήσετε. 
     ΠΡΟΕΔΡΕΥΟΥΣΑ (Βέρα Νικολαΐδου): Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Καφαντάρη έχει το λόγο.
     ΛΙΛΑ ΚΑΦΑΝΤΑΡΗ: Ευχαριστώ, κυρία Πρόεδρε. 
     Η δολοφονία του δεκαπεντάχρονου Αλέξανδρου Γρηγορόπουλου από αστυνομικό στα Εξάρχεια, αυτό το τραγικό γεγονός δεν είναι ένα μεμονωμένο γεγονός. Σας θυμίζω το παιδί στη Θεσσαλονίκη αλλά ενημερώνω όσους δεν το γνωρίζουν για την άσκηση βίας που σχεδόν καθημερινά ασκούν οι αστυνομικοί στους μετανάστες μέσα στα αστυνομικά τμήματα. Τους σαπίζουν στο ξύλο. Η χαλάρωση των όρων του δικαιώματος οπλοχρησίας ακόμα και σε σεκιουριτάδες επί ΠΑ.ΣΟ.Κ. και η διεύρυνση του δικαιώματος οπλοχρησίας πριν από λίγο καιρό επί Νέας Δημοκρατίας είναι ενδεικτικά της λογικής που κυριαρχεί εδώ και χρόνια στην πολιτική ζωή του τόπου. 
     Το γεγονός είναι αποτέλεσμα του προσανατολισμού και της διαπαιδαγώγησης των Σωμάτων Ασφαλείας ενάντια στον εχθρό λαό. Μέσα στην εκπαίδευση των Σωμάτων Ασφαλείας είναι και η καταστολή των διαδηλώσεων. Ενάντια στον λαό που οργανώνεται σε κίνημα για να διεκδικήσει τα δικαιώματά του, να εκφράσει την αντίθεσή του με την πολιτική που τον πετάει έξω από την εργασία, από την παιδεία, από την υγεία, από τον πολιτισμό. Αυτό το κίνημα, λοιπόν, είναι ο νούμερο ένα εχθρός που διδάσκονται να καταστέλλουν τα Σώματα Ασφαλείας. 
     Και βεβαίως το θέμα δεν είναι η εκδίκηση για τη δολοφονία του παιδιού με καταστροφές και εμπρησμούς. Αυτό είναι το καλύτερο άλλοθι για την κρατική καταστολή και αυτών που θέλουν να περάσουν το συντηρητισμό και τη φοβία στο λαό και την αποχή από τις μαζικές κινητοποιήσεις. Η απάντηση πρέπει να είναι πανίσχυρο περιφρουρημένο κίνημα οργανωμένο με πολιτικά συνειδητοποιημένα λαό που θα ανοίξει το δρόμο μιας πραγματικής ανατροπής προς όφελός του. 
     ΠΡΟΕΔΡΕΥΟΥΣΑ (Βέρα Νικολαΐδου): Ο κ. Γιαννέλλης, Κοινοβουλευτικός Εκπρόσωπος της Νέας Δημοκρατίας, έχει το λόγο. 
     ΙΩΑΝΝΗΣ ΓΙΑΝΝΕΛΛΗΣ -ΘΕΟΔΟΣΙΑΔΗΣ: Κυρίες και κύριοι συνάδελφοι, οφείλω και εγώ ως Κοινοβουλευτικός Εκπρόσωπος της Νέας Δημοκρατίας να εκφράσω τη βαθιά μου θλίψη και οδύνη για τον άδικο χαμό του νέου συνανθρώπου  μας. 
      Μας έχει συγκλονίσει όλους ο άδικος χαμός του και ας ελπίσουμε όλοι ότι τα τραγικά αυτά γεγονότα δεν θα επαναληφθούν. Ό,τι και αν έχει συμβεί, η αφαίρεση της ζωής ενός ανθρώπου δεν δικαιολογείται σε μία σύγχρονη και δημοκρατική αστυνομία. Αυτό αποτελεί υποβάθμιση της ποιότητας της ίδιας της δημοκρατίας, για να μη χρησιμοποιήσω χειρότερη έκφραση, ότι αποτελεί στίγμα για τη δημοκρατία. Ήδη έχουν ξεκινήσει οι δικαστικές έρευνες, ήδη τρεις εισαγγελείς κάνουν την προκαταρκτική έρευνα και όπως το πρωί ανέφερε ο κύριος Πρωθυπουργός, δεν πρόκειται να υπάρξει για τους ενόχους αυτής της πράξης καμμία επιείκεια. 
      Απαιτείται συνεπώς αυτήν την ώρα συσπείρωση των πολιτικών δυνάμεων της χώρας για δυο βασικούς λόγους. 
      Πρώτον, για να μην υπάρξει καπηλεία της μνήμης του αδικοχαμένου. Φοβάμαι πως κάποιοι ήδη, όπως και ο Αρχηγός του ΛΑ.Ο.Σ. πριν από λίγο άφησε να εννοηθεί, άρχισαν να το πράττουν. Και είναι μεγάλο λάθος αυτό.
      Δεύτερον, να μη συνεχιστεί η ωμή βία σε βάρος των πολιτών και των περιουσιών τους.
      Κυρίες και κύριοι συνάδελφοι, έχουμε χρέος ως πολιτεία να αποκαλύψουμε τους λεγόμενους γνωστούς-άγνωστους που παροικούν σε κάποιο κομμάτι της Αθήνας. Σήμερα επαναλαμβάνεται μετά ακριβώς από είκοσι τρία χρόνια αυτό που συνέβη στην περίπτωση του Καλτεζά που το 1985 δολοφονήθηκε από χέρι αστυνομικού. Χτυπήθηκε στο πίσω μέρος του κεφαλιού του. Τότε έγινε για πρώτη φορά η άρση του ασύλου στο Πολυτεχνείο από τον κ. Μιχάλη Σταθόπουλο που καλώς έδωσε τότε την εντολή. Συνελήφθησαν  άτομα, όμως, μέχρι σήμερα δεν έχει αποκαλυφθεί -και αυτό είναι διαχρονική ευθύνη όλων των κυβερνήσεων των τριάντα προηγούμενων ετών- και δεν έχουν βρεθεί ποιοι είναι αυτοί οι κουκουλοφόροι. Ποιοι είναι αυτοί, οι οποίοι κατεβαίνουν να διαδηλώσουν τις επιθυμίες τους, τα πιστεύω τους, αλλά δεν έχουν το πολιτικό θάρρος, δεν έχουν τον ανδρισμό, την ντομπροσύνη να αποκαλύψουν, να βγάλουν την κάλτσα από το  κεφάλι τους για να δούμε ποιοι είναι αυτοί και τι ζητούν από μια δημοκρατική πολιτεία. 
      Έτσι, λοιπόν, υπάρχει ευθύνη διαχρονική, κυρίες και κύριοι συνάδελφοι και υπάρχει και ένα άλλο θέμα. Οφείλουμε να αποκαλύψουμε –αυτοί είναι οι αυτουργοί- τους ηθικούς αυτουργούς οφείλουμε να αποκαλύψουμε, τους στρατολόγους της βίας, που εκμεταλλεύονται τον ενθουσιασμό, τη νεότητα και τον παρορμητισμό των νέων ανθρώπων, τους βάζουν μπροστά και αυτοί ταμπουρώνονται πίσω από το δικό τους καθωσπρεπισμό. Πρέπει αυτοί πρωτίστως να αποκαλυφθούν. Και έχουμε υποχρέωση ως οργανωμένη πολιτεία να το πράξουμε. Και γεννώνται βέβαια και μερικά βασικά ερωτήματα. Τι γυρεύουν ανάμεσα σ’ αυτούς οι οποίοι διαδηλώνουν, οι κλέφτες, οι λωποδύτες και αυτοί οι οποίοι μπαίνουν μέσα για πλιάτσικο στα μαγαζιά των ανθρώπων, τα οποία καίγονται και καταστρέφονται. 
      Συνελήφθησαν μόνον έξι. Πόσοι άραγε θα μπορούν να είναι αυτοί;	Συνελήφθησαν έξι άτομα κλέφτες, οι οποίοι συμμετείχαν σε μία υποτίθεται διαδήλωση δημοκρατική. Τι ζητάνε οι κουμπουροφόροι; Πιάστηκε ένας απ’ αυτούς να έχει κοντόκανο στα θυλάκιά του. Τι κατέβηκε να κάνει; Ποιους να απειλήσει, ποιους να σκοτώσει; Τους συνανθρώπους μας; Και ποιοι είναι αυτοί που προστατεύουν αυτούς τους ανθρώπους; 
      Οι αναρχικοί κουκουλοφόροι στην Πρεσβεία του Λονδίνου έκαναν ό,τι χειρότερο μπορεί να κάνει σήμερα ένας εχθρός της πατρίδας, δεν μιλώ για Έλληνα. Κατέβασαν την ελληνική σημαία από την Πρεσβεία του Λονδίνου. Κάτι ανάλογο έγινε και στο Προξενείο του Βερολίνου. Την έκαψαν και έβαλαν στη θέση της τη σημαία του αναρχισμού. Αυτά είναι απαράδεκτα πράγματα. Αυτά είναι πράγματα που πρέπει όλοι να τα στηλιτεύσουμε. Και οφείλουμε όλες οι πολιτικές δυνάμεις, όσες βρίσκονται εδώ, κάποια πολιτική δύναμη, δεν ξέρω αν έχει εκπρόσωπο, για να δηλώσει και εκείνη μαζί μας την αγανάκτηση και τον αποτροπιασμό για όσα έχουν συμβεί. Είμαστε οργανωμένη πολιτεία, δεν είμαστε ανοργάνωτη, όπως είπατε, κύριε Πρόεδρε. Η Κυβέρνηση παίρνει τις ευθύνες της, θα κυβερνήσει και θα βγάλει τον τόπο απ’ αυτά τα αδιέξοδα. Πρέπει όλοι να βοηθήσουμε, να βρεθούν εκείνοι, όχι μόνο οι αυτουργοί, αλλά και εκείνοι οι οποίοι καλύπτονται πίσω απ’ αυτά τα άθλια γεγονότα. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου):  Έχει ζητήσει το λόγο για μία μικρή παρέμβαση ο Υπουργός κ. Αβραμόπουλος.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Αγαπητοί συνάδελφοι, άκουσα και εγώ με ιδιαίτερη προσοχή τα όσα ελέχθησαν πρωτύτερα, τόσο από τον κύριο Πρόεδρο όσο και από τους Κοινοβουλευτικούς Εκπροσώπους των κομμάτων.
      Γυρνώντας τις μνήμες πίσω στην προχθεσινή μέρα –και θα σας μιλήσω πολύ ανθρώπινα- όταν άκουσα το τραγικό αυτό γεγονός, γύρισα και κοίταξα το δικό μου παιδί. Θα μπορούσε να ήταν εκεί. Δεν έχει σημασία πώς θα ήταν εκεί. Θα μπορούσε να ήταν και τυχαία εκεί. Σκέφθηκα και αναλογίστηκα μια και σε όλους ατομικά, αλλά και σε όλες τις πολιτικές δυνάμεις αναλογεί ένα μέρος ευθύνης γι’ αυτό που βιώνουμε τώρα  υπό την εξής έννοια. Αν έχουμε απαντήσει με επάρκεια, πληρότητα και πειστικότητα στο ποιο κράτος φτιάξαμε, χτίσαμε κατά τη διάρκεια της Μεταπολίτευσης. Εμπεδώσαμε τη δημοκρατία.  Έχουμε μια από τις καλύτερες δημοκρατίες στον κόσμο και χαλαρώσαμε πολύ και την έχουμε καταστήσει σε πολλούς τομείς αντιπαραγωγική. 
      Σ’ αυτόν τον ιερό χώρο του Κοινοβουλίου σήμερα, μπροστά σ’ αυτά τα δραματικά γεγονότα, πρέπει να αρθούμε όλοι στο ύψος των περιστάσεων. Αυτό το στίγμα έδωσε με τη σημερινή του παρέμβαση ο κύριος Πρωθυπουργός. Και δεν κρύβω ακούγοντας προ ολίγου και τον κύριο Πρόεδρο και τους εκπροσώπους των άλλων κομμάτων, ένοιωσα ότι τελικά παρά τα όσα εμφιλοχωρούν σ’ αυτήν εδώ την Αίθουσα και που δίνουν καμμιά φορά προτεραιότητα και στις κομματικές αντιπαραθέσεις και στο μικροκομματισμό ή στη μικροπολιτική, τελικά έχω την αίσθηση ότι μπορούμε να αρθούμε στο ύψος των περιστάσεων.  Θα μπορέσουμε να απαντήσουμε στο ερώτημα που έθεσα πρωτύτερα και κυρίως να δουλέψουμε όλοι μαζί για να φτιάξουμε ένα σύγχρονο λειτουργικό και αποτελεσματικό κράτος με σωστούς επαγγελματίες σε όλους τους τομείς που θα το εκπροσωπούν επάξια. Γιατί σίγουρα ο αστυνομικός αυτός  δεν εκπροσωπεί τη σύγχρονη ελληνική κοινωνία, το σύγχρονο ελληνικό κράτος. Το κράτος-δικαίου.
      Δεν πρέπει να αφορίσουμε και να εξορκίσουμε συνολικά τους θεσμούς σ’ αυτήν τη χώρα, αλλά να τους ισχυροποιήσουμε ακόμη περισσότερο, να εκπαιδεύσουμε το προσωπικό, να διαποτίσουμε το σύστημα αυτό με ανθρωπιά και δημοκρατικότητα. 
      Τα παιδιά έχουν βγει σήμερα στους δρόμους και ανάμεσά τους και κάποιοι που προσπαθούν να εκμεταλλευτούν -δεν υπάρχει καμμιά αμφιβολία- αυτήν την κατάσταση. Είναι παιδιά. Αυθόρμητα μπορεί να βγήκαν να διαδηλώσουν, να φωνάξουν, να διαμαρτυρηθούν για το χαμό ενός δικού τους ανθρώπου, ενός δικού μας παιδιού, όπως πολύ σωστά είπατε, κύριε Παπουτσή.
      Δεν είχατε έρθει στην Αίθουσα όταν πρωτύτερα στην εισαγωγή μου αυτό είπα. Είναι δικό μας παιδί. Είναι παιδί όλων μας σ’ αυτήν Αίθουσα, όπως και όλα αυτά τα παιδιά στους δρόμους, με εξαίρεση εκείνους που εκμεταλλεύονται αυτήν την κατάσταση, είναι δικά μας παιδιά. Απέναντι σ’ αυτά πρέπει να σταθούμε με υψηλό αίσθημα ευθύνης. 
      Και, κύριε Πρόεδρε, αλλά και εσείς, κύριε Παπουτσή, νομίζω ότι στο όνομα ακριβώς του αντιπολιτευτικού σας ρόλου πήγατε ένα βήμα παραπάνω, λέγοντας ότι αυτή η Κυβέρνηση δεν ανταποκρίνεται στην αποστολή της. Ξέρω ότι γνωρίζετε πως δεν το πιστεύετε. 
      Αυτή η Κυβέρνηση, όπως και όποια κυβέρνηση και αν ήταν εδώ και έχετε περάσει τέτοιες στιγμές, κύριε Παπουτσή, σας το θύμισε πριν από λίγο ο κύριος Πρόεδρος και τότε και σεις πονέσατε και προσπαθήσατε.
      Σήμερα, μέσα απ’ αυτήν την αλυσιδωτή σειρά γεγονότων που έρχονται από το απώτερο παρελθόν και αναφέρομαι στο ξεκίνημα της μεταπολιτευτικής περιόδου, όπως είπα στην αρχή, πρέπει να αναλογισθούμε τις δικές μας ευθύνες συνολικά ως πολιτικό σύστημα ποια Ελλάδα κτίζουμε και ποια Ελλάδα θα παραδώσουμε στα νέα παιδιά που σήμερα μπορεί να είναι στους δρόμους, από την άλλη μεριά όμως περιμένουν από μας πειστικές απαντήσεις για το ποια είναι η νέα Ελλάδα που τους προτείνουμε. Αυτή η Ελλάδα της συνοχής, της δημοκρατίας, των ισχυρών θεσμών, η Ελλάδα της πραγματικής και ουσιαστικής δημοκρατίας. 
      Η θυσία –γιατί περί θυσίας πρόκειται- αυτού του παιδιού ας μας προβληματίσει όλους και ας μας οδηγήσει προς τη σωστή κατεύθυνση. Είναι ευτύχημα για την Ελλάδα ότι αυτήν τη στιγμή βρίσκεται στη διαχείριση αυτού του δραματικού συμβάντος μια υπεύθυνη Κυβέρνηση, ένας πολύ σοβαρός και συνετός Πρωθυπουργός και εμείς κοντά του, αυτήν την ώρα στη διαχείριση μιας δύσκολης πράγματι καταστάσεως, αλλά και σεις κοντά μας, γιατί αυτό που συμβαίνει αυτήν τη στιγμή, μας κρίνει όλους. Αυτή τη στιγμή, η γενικευόμενη αντιπολιτευτική διαμαρτυρία δεν έχει να κάνει μονάχα με την Κυβέρνηση, έχει να κάνει συνολικά με το πολιτικό σύστημα όπως αυτό λειτουργεί και εκφράζεται ως θεμέλιο του σύγχρονου ελληνικού κράτους.
      Είπα πρωτύτερα -και πρώτος διατύπωσα αυτόν τον προβληματισμό μας- πέρυσι όταν αντιμετωπίσαμε άλλης μορφής κρίσεις ήλθε η ώρα εθνικά σκεπτόμενοι, συλλογικά λειτουργούντες μέσα σε πνεύμα συνεννόησης και ομοψυχίας να φτιάξουμε τη νέα Ελλάδα για να μην πάει χαμένη αυτή η θυσία, έτσι ώστε σαν κριθούμε μια μέρα απ’ αυτά τα παιδιά που σήμερα βρίσκονται στους δρόμους και θα βρίσκονται σ’ αυτές τις θέσεις εκπροσωπώντας την αυριανή Ελλάδα, να μη κριθούμε αυστηρά και να μη γυρίσουν να μας πουν τότε ότι εκείνη τη στιγμή που διαχειριζόσαστε αυτές τις δύσκολες καταστάσεις, δεν αρθήκατε συνολικά στο ύψος των περιστάσεων.
      Η Κυβέρνηση θα πορευθεί με συνέπεια, με σοβαρότητα, με σύνεση αλλά και με αποφασιστικότητα για ν’ ανταποκριθεί στο υψηλό της χρέος να φτιάξει αυτήν τη νέα Ελλάδα. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Πρόεδρος του ΛΑ.Ο.Σ.  κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Μια μονόλεπτη απάντηση στον κύριο Υπουργό, κυρία Πρόεδρε.
      Κύριε Υπουργέ, μακάρι να ήταν έτσι τα πράγματα. Όλοι το κατανοούμε και όλοι θέλουμε να προχωρήσει η δημοκρατία την οποία όλοι μαζί φροντίσαμε να γεννηθεί μετά τον Ιούλιο του 1974. Πολύ φοβούμαι ότι σήμερα δεν έχουμε την ύψιστη λειτουργία της δημοκρατίας. Απόδειξη ότι δεν μπορείτε τώρα να πάτε μέχρι την Ομόνοια. Αδυνατείτε. 
      Πριν από λίγο, κατά τη διάρκεια που εσείς μιλούσατε, ακούστηκε από τον ασύρματο της Αστυνομίας -και θέλω και πιστεύω και εύχομαι να είναι λάθος το μήνυμα που πέρασε- ότι εισέβαλαν σε οπλοπωλείο στην οδό Αθηνάς και αφαίρεσαν πολλά όπλα. Ελπίζω και εύχομαι να μη χρησιμοποιηθούν, εάν είναι αλήθεια το μήνυμα που λίγο πριν μεταδόθηκε από τους ασυρμάτους της Αστυνομίας.
      Πολύ φοβούμαι ότι είστε ανυποψίαστοι. Δεν μιλάω για τον αυθορμητισμό των παιδιών. Μιλάω για εκείνες τις δυνάμεις που εκμεταλλεύονται αυτόν τον ενθουσιασμό και την ορμή.
      Κύριε Υπουργέ, χειροκροτήσανε κάποιοι από μας –εγώ δεν μπόρεσα γιατί εκείνη την ημέρα ήμουν στο Ε.Α.Τ.-Ε.Σ.Α.- τους ευέλπιδες την 25η Νοεμβρίου του 1973 αλλά δεν έβλεπε ο κόσμος ότι από πίσω κουβαλάγανε τον Ιωαννίδη. Δεν με φοβίζει ο αυθορμητισμός των παιδιών και έχουν το δικαίωμα να διαδηλώσουν και να φωνάξουν. Εξάλλου, ένα παιδί της ηλικίας τους σκοτώθηκε. Φοβάμαι ότι δεν έχετε ελέγξει τις πιθανές παρενέργειες που θα μπορούσαν μερικοί να εκμεταλλευθούν εις βάρος της δημοκρατίας. 
      Καταθέτω δε στα Πρακτικά της Βουλής την εφημερίδα «ΕΣΤΙΑ» για να διαβάσετε κάτι σημαντικό στην πρώτη σελίδα που προφανώς πολυάσχολος ο Πρωθυπουργός δεν είχε το χρόνο να δει σήμερα. 
      Ευχαριστώ.
      ( Χειροκροτήματα από την πτέρυγα του ΛΑ.Ο.Σ. )
      ( Στο σημείο αυτό ο Πρόεδρος του ΛΑ.Ο.Σ. κ. Καρατζαφέρης καταθέτει στα Πρακτικά την εφημερίδα «ΕΣΤΙΑ», η οποία βρίσκεται στο Αρχείο του Τμήματος Γραμματείας, της Διεύθυνσης Στενογραφίας και Πρακτικών της Βουλής )
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, αν μου επιτρέπετε.
      ΠΡΟΕΔΡΕΥΟΥΣΑ (Βέρα Νικολαΐδου): Δεν θα ανοίξουμε τώρα δεύτερο κύκλο ομιλιών, Κοινοβουλευτικών Εκπροσώπων, κύριε Παπουτσή. Σας παρακαλώ. Θα σας δώσω το λόγο μόνο για ένα λεπτό.
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, έχετε απόλυτο δίκιο και σέβομαι απόλυτα και τους συναδέλφους, κυρίως του ΛΑ.Ο.Σ., που αναμένουν να συζητήσουν την επερώτηση την οποία έχουν καταθέσει για το δημογραφικό. Αλλά οφείλω να κάνω ένα σχόλιο στον εξαιρετικό κατά τα άλλα λόγο του κυρίου Υπουργού, όσον αφορά την υποχρέωσή μας απέναντι στη δημοκρατία.
      Θα συμφωνήσω και εγώ, κύριε Υπουργέ, όπως και ο κύριος Πρόεδρος προηγουμένως,  όπως και όλοι, στην υποχρέωση όλων μας αλλά για να συμφωνήσουμε στα λόγια, πρέπει να βλέπουμε και την κυβερνητική πράξη. Και η κυβερνητική πράξη λείπει αυτή την περίοδο, γιατί αυτό το οποίο λείπει είναι η αποφασιστικότητα της Κυβέρνησης να εγγυηθεί την ασφάλεια των πολιτών σε όλα τα επίπεδα.
      Ακούσαμε σήμερα με πολύ μεγάλη προσοχή τις εξαγγελίες του κυρίου Πρωθυπουργού για την αποζημίωση των καταστηματαρχών που έπαθαν ζημίες. Ακόμα περισσότερα ίσως, γιατί σήμερα καταστρέφονται άνθρωποι, αλλά πρόκειται περί υλικών περιουσιακών στοιχείων τα οποία έτσι και αλλιώς μπορούν να αντικατασταθούν. Εκείνο το οποίο δεν αντικαθίσταται, δεν έρχεται πίσω, είναι η ζωή αυτού του παιδιού που χάθηκε. Και ακριβώς χάθηκε επειδή εμφιλοχωρεί στο χώρο της Ελληνικής Αστυνομίας ένας αυταρχισμός ασύλληπτος για μια σύγχρονη δημοκρατία. Είναι μακριά και πέρα η πραγματική δημοκρατία την οποία ζει ο κόσμος από τη δημοκρατία την οποία μας περιγράψατε εσείς και που όλοι θα συμφωνούσαμε. Γι’ αυτό είμαστε όμως εδώ και γι’ αυτό είναι μεγάλη η ευθύνη όλων μας, της Κυβέρνησης και όλων των πολιτικών κομμάτων από το ρόλο του ο καθένας, από το μετερίζι του ο καθένας, να ενισχύσουμε τους δημοκρατικούς θεσμούς, να εγγυηθούμε την ασφαλή λειτουργία του δημοκρατικού πολιτεύματος και πάνω απ’ όλα, να εγγυηθούμε την ειρήνη και την ασφάλεια στην ελληνική κοινωνία, ιδιαίτερα για τους νέους ανθρώπους. Μόνο έτσι μπορούμε να εγγυηθούμε το μέλλον, κυρία Πρόεδρε. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. Τεράστιο το θέμα. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αν μου επιτρέπετε, κυρία Πρόεδρε…
      ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, είναι η τελευταία παρέμβαση. Μόνο για ένα λεπτό. Σοβαρό το θέμα, αλλά θα πρέπει να επανέλθουμε όλοι στην τάξη. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Θα είμαι συντομότατος, κυρία Πρόεδρε.
      Αγαπητοί συνάδελφοι, σε γενικές γραμμές συμφωνήσαμε. Ο προβληματισμός όπως διατυπώθηκε  πριν από λίγο και από σας, κύριε Παπουτσή, αλλά και από σας, κύριε Καρατζαφέρη, με οδηγεί σ’ ένα συμπέρασμα, ότι πράγματι σκεπτόμαστε και θα ενεργήσουμε προς την ίδια κατεύθυνση ως εκπρόσωποι πλέον του πολιτικού συστήματος.
      Όσο για μας, μην έχετε καμμία αμφιβολία. Το χρέος μας και τις ευθύνες μας, τις αναλαμβάνουμε γιατί γνωρίζουμε ότι περιμένει πολλά από εμάς ο ελληνικός λαός, η ελληνική κοινωνία και ιδιαίτερα τα νέα παιδιά. Σας ευχαριστώ για την εξαίρετη στάση σας σ’ αυτό το σημαντικό θέμα. 
      ΠΡΟΕΔΡΕΥΟΥΣΑ (Βέρα Νικολαΐδου): Επανερχόμαστε στη συζήτηση της επερώτησης των συναδέλφων του Λαϊκού Ορθόδοξου Συναγερμού σχετικά με το δημογραφικό πρόβλημα. 
      Το λόγο έχει ο πρώτος επερωτών κ. Αστέριος Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Είναι η τρίτη φορά, κυρίες και κύριοι συνάδελφοι, που ο Λαϊκός Ορθόδοξος Συναγερμός θέτει ενώπιον της Αιθούσης ένα μείζον ζήτημα που απασχολεί την ελληνική κοινωνία.
      Σας θυμίζω ότι με πρωτοβουλία του Λαϊκού Ορθόδοξου Συναγερμού, συζητήθηκε το μείζον θέμα της λαθρομετανάστευσης, σας θυμίζω ότι επίσης με πρωτοβουλία του Λαϊκού Ορθόδοξου Συναγερμού, συζητήθηκε το μείζον θέμα των καταχρηστικών όρων των τραπεζών πριν καν ενσκήψει η παρούσα οικονομική συγκυρία και κρίση.
      Θυμίζω δε επίσης ότι με πρωτοβουλία του Λαϊκού Ορθόδοξου Συναγερμού ετέθη κατ’ επανάληψη το θέμα που αφορά πτυχές του δημογραφικού προβλήματος μέχρι που σήμερα στην Αίθουσα αυτή θα συζητήσουμε ολοκληρωμένα πιστεύω το μείζον αυτό ζήτημα. 
      Εν πρώτοις να δούμε αν υπάρχει πρόβλημα. Υπάρχει πρόβλημα δημογραφικής καχεξίας. Δεν θα πω στατιστικά δεδομένα τα οποία μπορούν να κουράσουν. Θα καταθέσω μόνο δύο στοιχεία που ανάγλυφα αποδεικνύουν το πρόβλημα. Στοιχείο πρώτο. Ο δείκτης γονιμότητας στην Ελλάδα –και για να κατανοούμε τους όρους, δείκτης γονιμότητας είναι ο αριθμός των τέκνων που μπορεί να γεννήσει μια γυναίκα κατά τα τεκνοποιητικά της έτη- στην Ελλάδα, κύριε Υπουργέ, αυτή τη στιγμή είναι 1,3. Εάν αφαιρέσουμε τις γεννήσεις των αλλοδαπών, διότι με γεννήσεις αλλοδαπών είμαστε στο 1,3, βρισκόμαστε στον απογοητευτικό δείκτη γονιμότητας, αγαπητοί συνάδελφοι 0,9.
     Δηλαδή, να το πω απλά, να το καταλάβει ο κόσμος, η Ελληνίδα κατά τα τεκνοποιητικά της έτη αναμένεται να γεννήσει και κάτω από ένα παιδί, αριθμητικά μιλώντας. Ένα στοιχείο που πρέπει να συγκρατήσουμε και να μας αφυπνίσει: 0,9%.
     Στοιχείο δεύτερο, βάσει μετρήσεων του Ο.Η.Ε. ένα έθνος, ένας λαός θεωρείται γηράσκων λαός, κύριε Υπουργέ, όταν το 7% του πληθυσμού του είναι άνω των εξήντα πέντε ετών. Στην Ελλάδα δυστυχώς έχουμε 22,8% άνω των εξήντα πέντε ετών. Δηλαδή αγαπητοί συνάδελφοι, είμαστε τρεις φορές πάνω δηλαδή είμαστε τρεις φορές γερασμένοι κατά τον Ο.Η.Ε..
     Άρα, το πρόβλημα είναι οξύτατο, είναι αυταπόδεικτο, είναι δεδομένο. Η Ελλάδα πεθαίνει. Τα φέρετρα είναι περισσότερα από τις γεννήσεις και η Ελλάδα δεν πεθαίνει απλά, πεθαίνει βιολογικά. Χάνεται ελληνικό αίμα, δηλαδή για να καταλάβουμε περί ποιου θέματος ομιλούμε. Και φθίνει διαρκώς. 
     Είναι σημαντικό το δημογραφικό, για να το θέτουμε ενώπιον της βουλής και να το συζητούμε παρουσία του αξιοτίμου κυρίου Υπουργού; Πάρα πολύ σημαντικό, διότι είναι η βάση όλων των μεγάλων προβλημάτων που αντιμετωπίζουμε σήμερα παραδείγματος χάριν, είναι δυνατόν χωρίς να έχουμε αμβλύνει –δεν λέω να επιλύσει- το δημογραφικό μας πρόβλημα να μιλήσουμε για επάρκεια στη στελέχωση των στρατιωτικών μας δυνάμεων; Δεν είναι δυνατόν ό,τι και να κάνουμε. Είναι δυνατόν να μιλήσουμε για επίλυση του ασφαλιστικού μας προβλήματος; Δεν είναι δυνατόν. Ανατρέπεται η πληθυσμιακή πυραμίδα. Είναι δυνατόν χωρίς να έχουμε αμβλύνει το δημογραφικό μας πρόβλημα, να μιλήσουμε για οικονομική ανάπτυξη του τόπου; Δεν είναι δυνατόν, διότι την οικονομική ανάπτυξη με ποιους θα την κάνουμε αν όχι με τους νέους ανθρώπους που ξέρουν την πληροφορική, ξέρουν τα νέα οικονομικά συστήματα, είναι περισσότερο μορφωμένοι, είναι περισσότερο ενεργοί τέλος πάντων; Θα την κάνουμε με ανθρώπους των εξήντα πέντε ετών και άνω; Άρα, στη βάση των προβλημάτων, των μειζόνων προβλημάτων που συζητάμε σήμερα, βρίσκεται το δημογραφικό πρόβλημα. 
     Και βεβαίως ορμώμενος από μία ρήση του κυρίου Υπουργού που ειπώθηκε προηγουμένως, θα ήθελα να καταρρίψω τρεις μύθους που λέγονται.
     Μύθος πρώτος. Είπε ο αξιότιμος κύριος Υπουργός ότι με πρωτοβουλία του Πρωθυπουργού της χώρας του κ. Καραμανλή, ετέθη το ζήτημα της δημογραφικής καχεξίας του ελληνικού λαού. Κοιτάξτε να δείτε, εγώ θα παραδεχτώ, διότι δεν πρέπει να είμαστε μηδενιστές, ότι υπήρξε μια ενασχόληση, να το πω έτσι, του Πρωθυπουργού, της Κυβέρνησης –να το δεχτώ αυτό το πράγμα- σε σχέση με τη γέννηση τρίτου παιδιού. Και πράγματι θέλω να πιστώσω στην Κυβέρνηση ότι ο όρος «τρίτεκνη οικογένεια» με ό,τι αυτό συνεπάγεται από την πλευρά της ελληνικής πολιτείας, ετέθη από την Κυβέρνηση του κ. Καραμανλή. 
     Όμως, πού είναι ο μύθος: Δεν ετέθη από την Κυβέρνηση Καραμανλή για πρώτη φορά το ζήτημα της τρίτεκνης οικογένειας. Υπάρχει ομόφωνο πόρισμα της Βουλής των Ελλήνων από το 1993 που –θυμίζω και πάλι ομόφωνο- θέτει το ζήτημα. Δηλαδή ποιο ζήτημα; Της εξομοίωσης τριτέκνων και πολυτέκνων προκειμένου να κάνουμε ένα γενναίο βήμα άμβλυνσης του δημογραφικού μας προβλήματος. Διότι, όπως επεσήμαινε το πόρισμα αυτό, η τρίτεκνη οικογένεια λειτουργεί ως πληθυσμιακός σταθεροποιητής. Δεν λέω ότι αυξάνει τον πληθυσμό, λέω ότι σταθεροποιεί τον πληθυσμό προκειμένου να ανακοπεί σε πρώτη φάση η δημογραφική καχεξία.
     Άρα υπάρχει το ομόφωνο πόρισμα της Βουλής. Θα αντιτείνει κάποιος: ναι, υπάρχει. Τι έγινε από το 1993 μέχρι το 2003; Τίποτα δεν έγινε. Γι’ αυτό και πίστωσα κάποια βήματα στην Κυβέρνηση αυτή. Διότι θα ακούσουμε και από την πλευρά του ΠΑ.ΣΟ.Κ. –τέλος πάντων, καλά θα είναι να μη μιλήσουν, διότι θα ξύσουν πληγές, διότι τίποτα δεν έγινε από την πλευρά του ΠΑ.ΣΟ.Κ. για μια δεκαετία, μολονότι υπήρχε το πόρισμα αυτό- αλλά ας επικαλείται και η άλλη πλευρά ότι γίνεται για πρώτη φορά.
     Υπήρξε εμπαιγμός, κύριε Υπουργέ, από την Κυβέρνηση Καραμανλή έναντι του κόσμου των τριτέκνων; Υπήρξε. Εγώ πριν πίστωσα βήματα θετικά. Αλλά εμπαιγμός υπήρξε; Υπήρξε. Διότι προεκλογικά, το 2004, σε κάθε Διεθνή Έκθεση Θεσσαλονίκης και μέχρι προσφάτως αιχμή του προεκλογικού δόρατος της Νέας Δημοκρατίας ήταν μια εξομοίωση τριτέκνων και πολυτέκνων. Όπου μιλούσε ο αξιότιμος κύριος Πρωθυπουργός -κ. Πολατίδη και εκεί πάνω που μιλήσατε στη Θράκη- είχε τη δέσμευση ότι θα εξομοιωθούν οι τρίτεκνοι και οι πολύτεκνοι. Αυτή ήταν η δέσμευση. Αντ’ αυτού τι έγινε; Έγινε ένας νόμος, ο ν.3454/2006, μετά από δύο έτη από τότε που ανέλαβε η Νέα Δημοκρατία τη διακυβέρνηση της χώρας, με πενιχρότατα αποτελέσματα.
     Άρα, ο εμπαιγμός επίσης είναι αυταπόδεικτος. Και βεβαίως τρίτος μύθος: Μα, δώσαμε. Δώσαμε πάρα πολλά. Όχι, εδόθησαν ψιχία. Και όχι μόνο δόθηκαν ψιχία, αλλά υπήρξε και καθεστώς διακρίσεων εις βάρος των τριτέκνων. Δύο πράγματα μόνο θα πω για να στοιχειοθετήσω το καθεστώς διακρίσεων.
     Ενώ η πολύτεκνη οικογένεια, οι γονείς και τα παιδιά της πολύτεκνης οικογένειας, φέρουν τον τιμητικό όρο «πολύτεκνος» με ό,τι αυτό συνεπάγεται, την ταυτότητα του πολυτέκνου, καθόλου τη διάρκεια του βίου τους, ο τρίτεκνος διατηρεί τον όρο αυτό, δηλαδή του τριτέκνου για να πάρει αυτά τα ψιχία του ν.3454/2006 που προανέφερα, μόνο όσο τα παιδιά του είναι μέχρι είκοσι τριών ετών ή μέχρι είκοσι πέντε ετών στην περίπτωση που σπουδάζουν ή κάνουν τη στρατιωτική τους θητεία. Δηλαδή φανταστείτε τώρα, αν μια οικογένεια έχει ένα παιδί είκοσι τεσσάρων ετών, δεν σπουδάζει, δεν εκτελεί τη στρατιωτική του θητεία και έχει άλλα δύο παιδιά, ένα δεκαοκτώ ετών και ένα δεκαπέντε ετών για παράδειγμα δεν θεωρείται τρίτεκνη, κύριε Υφυπουργέ. Λέω «κύριε Υφυπουργέ» και απευθύνομαι σε σας, γιατί γνωρίζετε πολύ καλά τα πράγματα. Σας τα έχουν πει κατ’ επανάληψη. Έχετε δεσμευτεί κατ’ επανάληψη. Αναγνωρίζω και τον αγώνα τον προσωπικό που κάνετε για τα θέματα αυτά, αλλά τα αποτελέσματα είναι πενιχρά. Θα μου πείτε «έπεσα πάνω στον Αλογοσκούφη», το κατανοώ αυτό το πράγμα. Αλλά να πούμε και την αλήθεια στον κόσμο.
     Άρα, αυτά τα οποία έγιναν, υστερούν πάρα πολύ από τις προσδοκίες που οι ίδιοι καλλιεργήσατε στον κόσμο. Και επειδή εμείς θέλουμε να σας συνδράμουμε να σας βοηθήσουμε, θα σταματήσω την κριτική για να περάσω στις προτάσεις, διότι εγώ ακούω τον Υπουργό που λέει σε κάθε ομιλία του «καλά μας κάνετε κριτική, πείτε μας και κάποια πράγματα, κάποιες προτάσεις». Το κάνω, κύριε Υπουργέ, αφού πρώτα επισημάνω το εξής, γιατί πρέπει να το πω.
     Πρέπει να κάνετε ένα μεγάλο βήμα. Θα σας δώσει bonus στην κοινωνία, θα σας δώσει ψήφους, να το πω διαφορετικά. Ποιο είναι αυτό το βήμα; Ενώ δώσατε το πολυτεκνικό επίδομα στην τρίτεκνη οικογένεια, δηλαδή τα 42,5 ευρώ το μήνα για κάθε παιδί –περί αυτού πρόκειται, μη νομίζετε ότι κάτι δώσατε δηλαδή, 42,5 ευρώ το μήνα για κάθε παιδί, αυτό είναι- αφαιρέσατε δια νόμου, ρητά και κατηγορηματικά την τρίτεκνη μητέρα από την ισόβια τιμητική σύνταξη που παίρνει η πολύτεκνη μάνα. 
     Και το ερώτημα είναι: Δεν είναι αντιφατική η πολιτική σας αυτή; Δεν αφήσατε ανολοκλήρωτη την όποια προσπάθεια ξεκινήσατε; Πως είναι δυνατόν η πολύτεκνη μητέρα να λαμβάνει πολυτεκνικά επιδόματα και ισόβια τιμητική σύνταξη πολύτεκνης μητέρας και η τρίτεκνη μητέρα να λαμβάνει πολυτεκνικά επιδόματα αλλά να εξαιρείται της παροχής της ισόβιας τιμητικής σύνταξης. Δεν υπάρχει αντιφατικότητα σ’ αυτό το πράγμα; Άρα, πρέπει με γενναιότητα να δώσετε την παροχή αυτή στην τρίτεκνη μητέρα.
     Έρχομαι στις προτάσεις γιατί θέλω να αναδείξω και τη φιλοσοφία επί του ζητήματος του Λαϊκού Ορθόδοξου Συναγερμού. 
     Δεν θα μιλήσουμε μόνο για τριτέκνους και για πολυτέκνους με τέσσερα παιδιά και άνω.
      Ας δούμε τι χρειάζεται ένα ζευγάρι όταν κάνει ένα γάμο. Το πρώτο που σκέπτεται είναι η στέγη. Άρα, εμείς σαν Λαϊκός Ορθόδοξος Συναγερμός λέμε ότι θα πρέπει να δοθεί στα νέα ζευγάρια στεγαστικό δάνειο. Πώς όμως; Με τη γέννηση του δευτέρου παιδιού να χαρίζεται το 1/3 των τόκων. Με τη γέννηση του τρίτου παιδιού να χαρίζονται καθ’ ολοκληρία οι τόκοι. Με τη γέννηση του τέταρτου παιδιού να χαρίζεται το δάνειο εντελώς. Είναι ένα γενναίο μέτρο. Αυτά όσον αφορά τη στέγη. 
      Έρχομαι στο δεύτερο σημείο. Τι θέλει μια οικογένεια; Θέλει χρήμα, θέλει να υπάρχει ένας μισθός, να το πω έτσι. Αυτονόητα πράγματα. 
      Η πρόταση λοιπόν, κύριε Υπουργέ: Η μητέρα που αποκτά τέταρτο και πάνω παιδιά να θεωρείται οιονεί δημόσιος υπάλληλος, να παίρνει από την ελληνική πολιτεία 735 ευρώ, γύρω στις 250.000 δραχμές –για να θυμόμαστε και τη δραχμούλα- να μην παίρνει κανένα άλλο επίδομα και θα αναλαμβάνει τη δέσμευση να μεγαλώνει τα παιδιά της στο σπίτι και όχι σε κρατικούς ή ιδιωτικούς βρεφονηπιακούς σταθμούς και βεβαίως να μην εργάζεται, διότι θα έχει την εργασία αυτή: της ανατροφής των παιδιών, τη μεγίστη εργασία για μια μάνα. Αλλά εάν παρ’ όλα αυτά θέλει να εργάζεται –δικαίωμά της αναφαίρετο είναι- θα πρέπει η ελληνική πολιτεία να καλύπτει τα έξοδα του κρατικού ή του ιδιωτικού βρεφονηπιακού σταθμού. 
      Και βεβαίως έρχομαι σ’ ένα άλλο μεγάλο θέμα και σε μια άλλη μεγάλη πρότασή  μας που αφορά τη φορολογία των πολυτέκνων. 
      Ακούστε, κύριε Υπουργέ, τι καθεστώς υπάρχει. Σήμερα ο τρίτεκνος έχει μια φοροαπαλλαγή της τάξης των 22.000 ευρώ. Από εκεί και πέρα, όταν υπάρχει τέταρτο, πέμπτο, έκτο παιδί προστίθεται, αγαπητοί συνάδελφοι, μόνο το ποσό των 1.000 ευρώ. Δηλαδή, αν ένας έχει τέσσερα παιδιά έχει αφορολόγητο 23.000 ευρώ. 
      Και έκανα την εξής έρευνα. Προσέξτε τα στοιχεία. Πόσοι είναι περίπου οι Έλληνες φορολογούμενοι; Θα σας πω με βάση τα στοιχεία του 2005. Είναι πεντέμισι εκατομμύρια. Πόσοι είναι οι πολύτεκνοι με τέσσερα παιδιά και πάνω; Είναι γύρω στις τριάντα τέσσερις χιλιάδες και πλέον. Δηλαδή, ποσοστό 0,6% στα πεντέμισι εκατομμύρια. Ξέρετε πόσο δίνουν στο ελληνικό κράτος ως φόρο εισοδήματος αυτοί που έχουν τέσσερα παιδιά; Γύρω στα 35.500.000 ευρώ. Ξέρετε πόσα δίνουν ως φορολογία εισοδήματος αυτοί που έχουν πέντε και πάνω παιδιά; Γύρω στα 6.800.000 ευρώ. 
      Και ακούστε, κύριε Βελόπουλε, γιατί σας ενδιαφέρει αυτό που θα πω. Όταν η ελληνική πολιτεία πάει να συμμετάσχει στη Διεθνή Έκθεση Βιβλίου, κύριε Υπουργέ, πληρώνει 10.000.000 ευρώ. Δηλαδή, παίρνει από τους πολυτέκνους, υπερπολυτέκνους 6.800.000 ευρώ και δίνει για συμμετοχή, κύριε Βελόπουλε, στη Διεθνή Έκθεση Βιβλίου 10.000.000 ευρώ. 
      Αλλά τώρα είδαμε και κάτι άλλο. Είδαμε ότι ο κ. Αλογοσκούφης, για να μας πείσει να έχουμε φορολογική συνείδηση, αυτά τα 6.000.000 ευρώ που παίρνει από τους υπερπολυτέκνους τα δίνει στα Μέσα Μαζικής Ενημέρωσης, δεξιά και αριστερά, για να αποκτήσει ο Έλληνας φορολογική συνείδηση. Τόσο κοστολογείται η καμπάνια που κάνει το Υπουργείο Οικονομίας και Οικονομικών. 
      Γιατί, κύριε Υπουργέ, δεν του λέτε αυτά τα λεφτά, το φόρο αυτό να τον χαρίσει τους υπερπολυτέκνους; Είναι 6.800.000 ευρώ. Έξι εκατομμύρια κοστίζει η καμπάνια του κ. Αλογοσκούφη. Γιατί δεν του λέτε: «Σύνελθε. Δώσε αυτά τα λεφτά στους υπερπολυτέκνους να πιάσουν και τόπο»! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Θέλω να σας κάνω δυο προτάσεις. Έχω πάρα πολλά να πω αλλά δεν έχω χρόνο…
      ΠΡΟΕΔΡΕΥΟΥΣΑ (Βέρα Νικολαΐδου): Έχετε υπερβεί και τη δευτερολογία σας. 
      ΑΣΤΕΡΙΟΣ ΡΟΝΤΟΥΛΗΣ: Ένα λεπτό την ανοχή σας, κυρία Πρόεδρε, γιατί είναι πολύ σοβαρό το θέμα. 
      Κύριε Υπουργέ, δυο προτάσεις. Πρώτον, πρέπει να ξεφύγουμε από τη στερεότυπη –καταλαβαίνει ο παρακαθήμενος κύριος Υφυπουργός τι λέω- αντιδικία τριτέκνων και πολυτέκνων. Πρέπει η ελληνική πολιτεία να καταρτίσει ένα σύγχρονο πρόγραμμα αντιμετώπισης του δημογραφικού εισάγοντας τον όρο, κύριε Υφυπουργέ –για να σας βγάλω και από τα αδιέξοδα- «πολυμελής οικογένεια». Ούτε τετράτεκνη, ούτε τρίτεκνη, ούτε έτσι, ούτε αλλιώς. «Πολυμελής οικογένεια» με κλιμάκωση των προνομίων και των παροχών προκειμένου να ξέρει κάποιος ότι με δυο ή με τρία παιδιά έχει αυτά, με τέσσερα έχει τα άλλα, με πέντε κάποια άλλα. Άρα, θα φύγουμε από αυτό το πεπαλαιωμένο όρο «τρίτεκνη» ή «πολύτεκνη» κ.λπ.. 
      Και η δεύτερη πρόταση, κύριε Υπουργέ, είναι η εξής. Εμείς προτείνουμε να γίνει μια Ειδική Γραμματεία οικογενειακής πολιτικής και αντιμετώπισης του δημογραφικού, δημογραφικών ερευνών και ελεγχόμενη από τον εκάστοτε Πρωθυπουργό της χώρας για να δείξει το μείζον του θέματος. Και βεβαίως σας προτείνουμε να ηγηθεί της Γραμματείας αυτής ένα στέλεχος του Λαϊκού Ορθοδόξου Συναγερμού, διότι έχουμε πάρα πολλά να προσφέρουμε και να σας υποδείξουμε. 
      Ευχαριστώ πολύ.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, το λόγο.
    ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, με βάση τον Κανονισμό δεν έχετε το λόγο, αλλά εάν είστε πολύ σύντομος...
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κυρία Πρόεδρε, ευχαριστώ. Θα είμαι πολύ σύντομος γιατί είναι σύντομη η απάντηση που θα δώσω στον κ. Ροντούλη ...
    ΠΡΟΕΔΡΕΥΟΥΣΑ (Βέρα Νικολαΐδου): Αν είναι για μια απάντηση, έχετε το λόγο.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): …ο οποίος είναι γνωστό ότι έχει δώσει μάχες ως τρίτεκνος πριν, τετράτεκνος τώρα...
    ΑΣΤΕΡΙΟΣ ΡΟΝΤΟΥΛΗΣ: Τώρα έχω τέσσερα παιδιά.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): …και του εύχομαι να πάει και παραπάνω.
    Κύριε Ροντούλη, καταθέτω στα Πρακτικά τριάντα τέσσερις κοινωνικές παροχές για τους τρίτεκνους που αναλογούν στο 70% με 72% όλων εκείνων που είχε αναλάβει ως δέσμευση η Κυβέρνηση πριν από τέσσερα χρόνια.
    Αυτή η μεταβατική περίοδος χρειάζεται χρόνο και πρέπει να γνωρίζετε ότι η στρατηγική μας θα τηρηθεί στο ακέραιο με βάση τα όσα τότε είχαμε δημόσια αναλάβει. 
    Μια παρατήρηση μονάχα, επειδή αναφερθήκατε σε αυτό νωρίτερα. Όταν η πολιτική στηρίζεται στα μπόνους και στις ψήφους τότε χάνει την ουσία της και η δημοκρατία τις αξίες της.
    Ευχαριστώ.
    (Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
    Το λόγο έχει ο κ. Κυριάκος Βελόπουλος.
    ΚΥΡΙΑΚΟΣ ΒΕΛΟΠΟΥΛΟΣ: Κύριε Αβραμόπουλε, ξέρετε πόσο σας εκτιμώ προσωπικά. Μας δώσατε τριάντα τέσσερις προτάσεις που αφορούν την αναβάθμιση των τριτέκνων σ’ ένα ανώτερο επίπεδο.
    Εγώ θα σας δώσω μια πρόταση: Κάντε τους πολύτεκνους. Μια πρόταση και δεν χρειάζονται τριάντα τέσσερις προτάσεις. Να γίνουν πολύτεκνοι οι τρίτεκνοι και έχει τελειώσει η ιστορία εκεί.
    Κύριε Υπουργέ, κυρίες και κύριοι συνάδελφοι, πριν από ένα χρόνο και κάτι μήνες μπήκα στο ελληνικό Κοινοβούλιο. Θεωρούσα ότι εδώ θα μπορούσαμε να κάνουμε δουλειά. Έτσι πίστευα. Πείτε με ρομαντικό, πείτε με λίγο «φευγάτο», να χρησιμοποιήσω την έκφραση του συρμού. Πίστευα ότι θα μπορούσα να προσφέρω. Αισθάνομαι ότι είμαι πολύ μικρός και αδύναμος, ώστε να μπορώ να προσφέρω στο ελληνικό Κοινοβούλιο, υπό την έννοια ότι με αυτά που γίνονται γύρω μας θεωρώ ότι υπάρχει ένα πολύ μεγάλο πρόβλημα, μια αναντιστοιχία μεταξύ κοινωνίας και Βουλής. Και το λέω δημοσίως, διότι υπάρχει αναντιστοιχία από το πολύ απλό αυτό πράγμα που συμβαίνει σήμερα γύρω μας, στην κοινωνία μέχρι το γεγονός ότι αφήνουμε την Ελλάδα να πεθαίνει καθημερινά από τα τροχαία δυστυχήματα, από την έλλειψη μέριμνας για τα παιδιά που πεθαίνουν από τα ναρκωτικά μέχρι το πρόβλημα του δημογραφικού. Τουλάχιστον φαίνεται ότι είμαστε ανήμποροι να παρακολουθήσουμε τις εξελίξεις, ανήμποροι να μπούμε σε αυτό που λέγεται βασική προϋπόθεση μιας Βουλής, ώστε να δώσει όραμα στην κοινωνία.
    Δυστυχώς,  μετά το 1974 –και θεωρώ ότι είναι επίκαιρο αυτό που θα πω- έχουμε χάσει την αίσθηση των ηθικών αξιών. Έχουν εκλείψει, κύριοι συνάδελφοι, οι αξίες. Έχουν εκλείψει τα οράματα. Ασχολούμαστε καθημερινά με αυτά που θεωρώ ανούσια και χάνουμε την ουσία. Γι’ αυτό και χάσαμε τη νεολαία, γιατί μιλάμε για το δημογραφικό. Χάνουμε τη νεολαία και την αφήνουμε να αυτοπαγιδεύεται σε μονοδρόμους. Και αν δούμε γενικά την κοινωνία, θα δούμε ότι πέρα από την κρίση των ηθών, των αξιών υπάρχει και η κρίση της οικογένειας.
    Εγώ δεν θα μείνω στα πολύ σημαντικά που είπε ο κ. Αστέριος Ροντούλης, ο οποίος ξέρει πολύ καλά το θέμα, γιατί το βιώνει επί έτη και αγωνίζεται για αυτό, αλλά θα μείνω σε άλλα ζητήματα, γιατί το δημογραφικό έχει σχέση και με την οικογένεια. Δυστυχώς, η οικογένεια περνά τεράστια κρίση. Δυστυχώς, ο ίδιος ο γάμος περνάει κρίση. Δυστυχώς όλη η κοινωνία μας έχει κρίση.
    Εάν, κύριε Υπουργέ –γιατί είστε από τα «νέα» στελέχη, νέος σε ηλικία, φέρελπις πολιτικός- δεν αντιληφθούμε ότι οι νέοι πολιτικοί, οι νέοι άνθρωποι μπορούμε να δώσουμε όραμα, να δώσουμε αξίες, να δώσουμε εκείνο που λείπει εδώ και τριάντα χρόνια από την ελληνική κοινωνία, αν αυτό δεν το πετύχουμε εμείς εδώ πολύ φοβούμαι ότι θα έχουμε τεράστιες κοινωνικές αναταραχές που δεν αντιμετωπίζονται πλέον ούτε με αστυνομικά μέτρα, ούτε με καταστολή.
     Για μένα η πρόληψη είναι η ουσία του πράγματος. Και εδώ χάσαμε το μεγάλο στοίχημα, ακόμη και στο δημογραφικό, διότι δεν προλαβαίνουμε τα γεγονότα. Ερχόμαστε εδώ, κάνουμε διάγνωση, λέμε αριθμούς –είπε ο κ. Ροντούλης, θα πω και εγώ, θα πουν και άλλοι συνάδελφοι- πόσες γεννήσεις έχουμε, πόσους θανάτους έχουμε, τι κάνουν οι άλλες χώρες, τι δεν κάνουν οι άλλες χώρες και δεν κοιτάμε την ουσία. Και η ουσία είναι η πρόληψη. Να δώσουμε, λοιπόν, κίνητρο στους νέους ανθρώπους να γεννήσουν. Και ρωτώ εγώ με το αφελές μυαλό μου, του  νέου ανθρώπου, ο οποίος οικονομικά, κύριε Υπουργέ, είναι μια χαρά. Εγώ προσωπικά οικονομικό πρόβλημα δεν έχω, ούτε περίμενα από τη βουλευτική μου αποζημίωση για να μπορώ να επιβιώσω. Έχω και τις εταιρείες μου και είμαι καλά και τη Mercedes μου την είχα από πριν γίνω Βουλευτής και κυκλοφορούσα άνετα με αυτή και το τζιπ το είχα, αλλά θα πω το εξής. Ένα παιδί 700 ευρώ, ένα παιδί που σήμερα θέλει να κτήσει το αύριο του, να κάνει την οικογένειά του, πώς θα κάνει οικογένεια; Με 700 ευρώ πώς θα ζήσει ο άνθρωπος, πώς θα κανει παιδί; Δηλαδή τι συζητάμε εδώ μέσα; Βάλτε τα 700 ευρώ κάτω και πείτε μου αν βγαίνει ο άνθρωπος να κάνει οικογένεια. Για ποια παιδεία μιλάμε; Τα παιδιά έξω φωνάζουν για την παιδεία. Μα δεν υπάρχει δωρεάν παιδεία. Πώς θα κάνω εγώ οικογένεια, πώς θα μεγαλώσω το παιδί μου; Το παιδί μου που το πάω σε ιδιωτικό σχολείο , έχω τα χρήματα, κύριε Υπουργέ. Ο νέος άνθρωπος δεν έχει τα χρήματα αυτά, δεν μπορεί να κάνει οικογένεια, δεν μπορεί να παντρευτεί, δεν μπορεί να κάνει παιδιά. Άρα, τι πρέπει να κάνει η πολιτεία; Να μεριμνήσει. Και δυστυχώς εκεί είναι  απούσα η πολιτεία. Και το λέω με πόνο ψυχής διότι έχουμε μία κοινωνία σε αποσύνθεση κυριολεκτικά. Δεν λειτουργεί τίποτα. Δεν μιλώ για κυβέρνηση, τώρα, κύριε Υπουργέ, αφήστε την κυβέρνηση απέξω, αφήστε τα κόμματα απέξω. Δεν με ενδιαφέρουν τα κόμματα σήμερα. Η κοινωνία. Το μεγάλο στοίχημά μας είναι η κοινωνία. Χάσαμε την κοινωνία και φαίνεται καθημερινά. Το αντιμετωπίζουμε και ως πολιτικοί και ως άνθρωποι, ως φυσικά όντα. Κάντε μία βόλτα στο πεζοδρόμιο, να την κάνουμε όλοι μαζί, είμαστε απαξιωμένοι εμείς οι πολιτικοί όχι τυχαία και όχι άδικα. Και το λέω, διότι πολύ απλά αν δούμε την πραγματικότητα κατάματα, θα αντιληφθούμε σήμερα ότι αυτός που παντρεύεται και κάνει ένα παιδί είναι ήρωας, όχι δύο και τρία και τέσσερα, κύριε Ροντούλη. Εσείς χρειάζεστε προτομή, έχετε τέσσερα, χρειάζεστε ανδριάντες. Είναι ήρωας κύριε Υπουργέ, δεν βγαίνει. Άρα, λοιπόν, αν δεν αναπτυχθεί η οικονομία της Ελλάδας και δεν μπορεί να δοθεί κίνητρο στους Έλληνες να κάνουν παιδιά, ό,τι και να λέμε εδώ μέσα, όσο και να συζητούμε, θα έχουμε προβλήματα. 
     (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ).
     Και κλείνοντας, κύριε Υπουργέ, θα πω το εξής. Θυμάμαι μικρός σε ηλικία επτά ετών πήγαινα στο χωριό μου, πηγαίνατε στο χωριό σας και σεις, όπου βλέπαμε σχολεία γεμάτα από παιδιά. Τώρα πηγαίνοντας στα χωριά τα βλέπουμε έρημα και έχουν λουκέτα στα σχολεία. Ξέρετε γιατί; Γιατί η Ελλάδα πεθαίνει καθημερινά. Και το χειρότερο απ’ όλα είναι ότι εμείς οι πολιτικοί  καθημερινά τους σκοτώνουμε γιατί δεν δίνουμε λύσεις και είμαστε μόνο λόγια. Ας σταματήσουμε τα λόγια, γιατί κουράσαμε τον κόσμο. Και το μόνο που πετυχαίνουμε κύριε Υπουργέ είναι να αντιπαρατιθέμεθα εδώ χωρίς ουσία. Είμαι πολύ προβληματισμένος. Δεν θα μιλήσω για τίποτε άλλο. Απλά θα πω ότι κάποια στιγμή εμείς οι νεότεροι πολιτικοί πρέπει να δούμε με ένα άλλο μάτι την πολιτική στην ουσία της. Άρα, λοιπόν, ας αφήσουμε τις αντιπαραθέσεις, ακούστε λίγο και την κοινωνία, να την ακούσουμε όλοι μας, γιατί χωρίς κοινωνία δεν υπάρχει πολιτική και χωρίς πολιτική δεν υπάρχει κοινωνία. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο. 
     Το λόγο έχει ο κ. Αϊβαλιώτης για πέντε λεπτά. 
     ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Κυρίες και κύριοι Βουλευτές, για χρόνια συζητάμε το ζήτημα της υπογεννητικότητας, για χρόνια λέμε ότι θα φθάσουμε στο σημείο του 2030 να είμαστε δεκατρεισήμισι εκατομμύρια σ’ αυτόν τον τόπο και το 30% να είναι ξένοι, δηλαδή οι Έλληνες θα είναι με το ζόρι δέκα εκατομμύρια, δηλαδή ένα εκατομμύριο λιγότεροι από ό,τι είναι σήμερα. Για χρόνια επίσης ακούμε όχι απλώς το καμπανάκι του κινδύνου, αλλά και τις καμπάνες, για το ότι οι Τούρκοι από πενήντα εκατομμύρια έγιναν εξήντα εκατομμύρια και τώρα πάνε στα εβδομήντα εκατομμύρια. Και έχω πει πολλές φορές στη Βουλή ότι πάντα θυμάμαι την αυτάρεσκη  όσο και εφιαλτική ρήση του αλήστου μνήμης εθνικιστική μακαρίτη Τουργκούτ Οζάλ ο οποίος έλεγε ότι η δημογραφία θα λύσει το πρόβλημα του Αιγαίου. Και ο νοών νοείτω. Ο δημοσιογράφος κ. Γιάννης Νέγρης που κατάγεται από τη Σάμο και έχει ένα καταπληκτικό ιστολόγιο το «Αιγαίο μπλοκ σποτ» μου έλεγε προχθές ότι η ευρύτερη περιοχή του Κουσάντασι, η Νέα Έφεσος είναι το όνομά της στα ελληνικά, φθάνει το ένα εκατομμύριο κατοίκους και ότι υπάρχει μεγάλη συγκέντρωση πληθυσμού στα παράλια της Μικράς Ασίας και απέναντι στα ελληνικά νησιά τι γίνεται; Εγώ κατάγομαι από την Ικαρία. Στην Ικαρία ζουν με το ζόρι το χειμώνα επτά χιλιάδες άνθρωποι. Σημειωτέον ότι η Ικαρία δεν είναι καθόλου μικρό νησί, ίσα-ίσα θεωρείται ένα μεσαίο προς μεγάλο νησί του Αιγαίου, έχει δύο λιμάνια, έχει ένα πολύ καλό αεροδρόμιο, έχει καταπληκτικές παραλίες, έχει φοβερά πευκοδάση και τεράστιο δυναμικό ανάπτυξης, όμως τα παιδιά εκεί είναι λίγα στα σχολεία. Φεύγουν οι νέοι, δεν έχουν δουλειά, δεν ανοίγουν δουλειές. Και σύμφωνα με τα στοιχεία  του περασμένου Αυγούστου της Εθνικής Στατιστικής Υπηρεσίας οι γεννήσεις πέρυσι ήταν εκατόν δεκαπέντε χιλιάδες στη χώρα μας, οι θάνατοι ήταν εκατόν δέκα χιλιάδες, δηλαδή πέντε χιλιάδες παραπάνω γεννήσεις από τους θανάτους. 
      Δύο παρατηρήσεις: Η πρώτη είναι ότι οι περισσότερες γεννήσεις προέρχονται από τους ξένους, αλλιώς οι θάνατοι θα ήταν περισσότεροι. Και η δεύτερη παρατήρηση είναι ότι εάν δεν ήταν η περιοχή της πρωτεύουσας στην οποία υπήρχε οριακή αύξηση και οι γεννήσεις ξεπέρασαν τους θανάτους κατά δεκαπέντε χιλιάδες, πάλι το ισοζύγιο θα ήταν αρνητικό, θα ήταν υπέρ των θανάτων. Άρα, ο πληθυσμός της περιφέρειας μειώνεται σταθερά, χώρια που κανείς δεν μένει εκεί, όπως είπαμε, γιατί δεν υπάρχει δουλειά. 
      Τώρα, στην ευαίσθητη περιοχή της Θράκης ελάχιστη ήταν η αύξηση του πληθυσμού των Ελλήνων. Και εκεί μιλάμε και για τους χριστιανούς και για τους μουσουλμάνους πολίτες. Μάλιστα το 92% της φυσικής αύξησης του πληθυσμού της Θράκης οφείλεται στους αλλοδαπούς. Συζητούσα με δημοσιογράφους του τηλεοπτικού σταθμού «ΔΕΛΤΑ», τους ξέρει ο κ. Πολατίδης από την Αλεξανδρούπολη και από το ραδιοφωνικό σταθμό «ΜΑΞΙΜΟΥΜ», επίσης από την Αλεξανδρούπολη, που δίνει μεγάλη μάχη και το ξέρει ο συνάδελφός μου και αγαπητός μου φίλος ο Ηλίας Πολατίδης, συζητούσα λοιπόν με αυτούς τους ανθρώπους και λέγαμε με τι ασχολούνται ορισμένα Μέσα Μαζικής Ενημέρωσης των Αθηνών όταν αντιμετωπίζουμε τέτοια τεράστια πίεση του τουρκικού εθνικισμού εκεί στη Θράκη και αποψίλωση βέβαια από τον πληθυσμό της περιοχής. 
      Ποιες περιφέρειες στην Ελλάδα αντιμετωπίζουν αύξηση γεννήσεων: Αθήνα, Κεντρική Μακεδονία, Νότιο Αιγαίο, Κρήτη. Δηλαδή οι περιοχές που ζει είτε το 60% του πληθυσμού όταν μιλάμε για Αθήνα, Κεντρική Μακεδονία, μιλάμε για περιοχές που είναι η Αθήνα, η Θεσσαλονίκη, πρακτικά το 60% του πληθυσμού της Ελλάδος, άρα πολλές δυνατότητες απασχόλησης και Νότιο Αιγαίο, Κρήτη, άρα, τουρισμός, οκτώμισι εκατομμύρια τουρίστες δέχονται αυτές οι περιοχές, άρα δηλαδή περισσότερες δυνατότητες να βρει κάποιος δουλειά. Πουθενά αλλού δεν υπάρχει αύξηση πληθυσμού, μόνο στις περιφέρειες που υπάρχει κάποια δυνατότητα να βρει κάποιος δουλειά. 
      Το 1950 οι νέοι ήταν υπερτετραπλάσιοι των ηλικιωμένων και τότε είχαμε και το πρόβλημα της μετανάστευσης στο εξωτερικό, έφευγαν δηλαδή τα νέα παιδιά και πήγαιναν στο εξωτερικό. Σήμερα που το βιοτικό επίπεδο είναι δραματικά καλύτερο από ό,τι το 1950, έχουμε το χαμηλότερο δείκτη γονιμότητας στην παλιά Ευρώπη των 15 και ο δείκτης αυτός είναι 1,2 σύμφωνα με τα στοιχεία της Κομισιόν, όταν η ίδια η Κομισιόν λέει ότι πρέπει να υπερδιπλασιαστεί για να συντηρηθεί ο πληθυσμός. Και μια και μιλάμε για την Κομισιόν δεν αντέχω να μην το πω, ήμουν δεκατέσσερα χρόνια στα όργανα της Ευρωπαϊκής Ένωσης, αλλά αυτή η κατάσταση με το νομοθετικό πρόγραμμα εργασίας της Κομισιόν για το 2009,το οποίο έκανα φύλλο και φτερό, δεν αναφέρει πουθενά τη λέξη «υπογεννητικότητα», νομίζω ότι αποτελεί ντροπή για όλες τις χώρες-μέλη της Ευρωπαϊκής Ένωσης και φυσικά και για τις κυβερνήσεις, γιατί μιλάμε για έναν υπερεθνικό οργανισμό ο οποίος δεν αναφέρει τη λέξη «υπογεννητικότητα» στο πρόγραμμα εργασίας του 2009. Μιλάω για τη Κομισιόν. 
      Οι γεννήσεις το 1980 στην Ελλάδα ήταν εκατόν πενήντα χιλιάδες. Το 2004 ήταν εκατόν πέντε χιλιάδες, μειώθηκαν λοιπόν πολύ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω το χρόνο της δευτερολογίας μου. 
      Ο Ο.Η.Ε. αναφέρει ότι μια χώρα είναι γερασμένη όταν το 7% του πληθυσμού είναι άνω των εξήντα πέντε ετών. Εμάς το 18% του πληθυσμού είναι πάνω από εξήντα πέντε ετών. Τι καταφέρατε λοιπόν, τα δύο παλιά κόμματα εξουσίας, στα δεκαεννέα χρόνια που κυβέρνησε το ΠΑ.ΣΟ.Κ. και στα οκτώ χρόνια που κυβέρνησε η Νέα Δημοκρατία, μειώσατε τις γεννήσεις κατά 50%, ερημώσατε τα χωριά, εκεί που υπήρχαν σχολεία και παιδικές φωνές και σήμερα δεν ακούγεται τίποτα. Κατορθώσατε και το απίστευτο. Στρέψανε τους τρίτεκνους –κύριε Ροντούλη, το ξέρετε πολύ καλά- κατά των πολυτέκνων και μάλιστα πλακώνονταν και δημοσίως για τα ψίχουλα που έδιναν τα δύο παλιά κόμματα εξουσίας. Είναι τραγωδία, είναι το απόλυτο αίσχος. Στα κανάλια και στο δημόσιο διάλογο οι τρίτεκνοι διαπληκτίζονταν με τους πολύτεκνους, όταν όλοι πιστεύουμε ότι πρέπει να υπάρχει συνεργασία ώστε να πάει μπροστά η Ελλάδα, να σταματήσουν να μειώνονται οι γεννήσεις. Και κατορθώσατε να διαλύσετε τη βιομηχανία τα δυο παλιά κόμματα εξουσίας, να σβήσετε τη γεωργία, να μην υπάρχει δουλειά, να σηκώνονται να φεύγουν οι άνθρωποι και να εισάγουμε σήμερα κάππαρη από την Τουρκία, σκόρδο από τη Χιλή –στο Θεό που πιστεύετε- και ξερά σύκα από την Αίγυπτο. Αυτή είναι η κατάσταση. Διαλύθηκε η δευτερογενής και τριτογενής παραγωγή. Επί χρόνια φώναζαν οι πολύτεκνοι ότι σβήνει ο πληθυσμός της Ελλάδας. Και ο Αρχιεπίσκοπος Χριστόδουλος με τον οποίο είχα την τιμή να συνεργαστώ και με συνέδεε βαθιά φιλία, προσπαθούσε ο άνθρωπος να βρει ένα τρόπο πώς θα ενισχύσει τους τρίτεκνους. Και βρήκε η Εκκλησία πριν από το καταίδρωμένο κράτος 2.000.000 ευρώ και έδινε κάθε χρόνο στους τρίτεκνους της Θράκης και το διεύρυνε προς τιμήν του ο σημερινός Αρχιεπίσκοπος Ιερώνυμος. 
         Αυτό έκανε, λοιπόν, η Εκκλησία και καταϊδρωμένο το κράτος ακολουθούσε με τη μιζέρια που δεν έδωσε την ισόβια σύνταξη στην τρίτεκνη μάνα. Και θα καταθέσω εδώ, στα Πρακτικά, την ανακοίνωση των τρίτεκνων εκπαιδευτικών οι οποίοι διαμαρτύρονται για τον εμπαιγμό που υπέστησαν.
         Θυμίζω μια δήλωση του Πρωθυπουργού Κώστα Καραμανλή σε συνέντευξη στον Νίκο Χατζηνικολάου: «Στο πρόγραμμά μας είναι να κάνουμε τις οικογένειες με τρία παιδιά πολύτεκνες .Αυτό βέβαια, με ορίζοντα τετραετίας. Και αυτό που σας λέω» -με παχιά μαύρα γράμματα- «δεν είναι απλά υπόσχεση αλλά δέσμευση». 
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά την προαναφερθείσα ανακοίνωση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
         Αποτελεί, λοιπόν, ντροπή για τα δύο παλαιά κόμματα εξουσίας να είναι ακριβοί στα πίτουρα και φθηνοί στο αλεύρι και με τρυκ της εποχής του «Μαυρογιαλούρου» να πλακώνονται δημοσίως οι τρίτεκνοι με  τους πολύτεκνους χωρίς να κάνει η Κυβέρνηση αυτά τα οποία υποσχέθηκε. Να πω και κάτι άλλο. Δεν είναι ντροπή για τη σύγχρονη Ελλάδα του 21ου αιώνα να έχουμε διακόσιες χιλιάδες αμβλώσεις το χρόνο; Διακόσιες χιλιάδες παιδιά δεν γεννιούνται. Εάν είχαν γεννηθεί τριακόσιες χιλιάδες Έλληνες σε τριάντα χρόνια θα είχε διπλασιαστεί ο πληθυσμός της Ελλάδας. Και θα είχαμε ρίξει στα σκουπίδια τη ρήση του αλήστου μνήμης εθνικιστή, αυτού του χυδαίου ατόμου που λεγόταν Τουργκούτ Οζάλ ο οποίος μας απειλούσε με τέτοιο προκλητικό τρόπο, ότι θα λύσει λέει το πρόβλημα του Αιγαίου με τη δημογραφία. Διακόσιες χιλιάδες Έλληνες δεν γεννούνται τον χρόνο λόγω των αμβλώσεων, διότι δεν έχετε δώσει κανένα κίνητρο. Δεν μπορεί η ανύπαντρη μάνα να μεγαλώσει το παιδί, να το φέρει στον κόσμο. Μιλάμε για τον αίσχιστο κοινωνικό ρατσισμό. Και αυτά είναι κατορθώματα  της δικής σας Κυβέρνησης και της κυβέρνησης του ΠΑ.ΣΟ.Κ. 
         Έβλεπα τον προϋπολογισμό του 2009 στον οποίο είμαι γενικός εισηγητής. Κρατικές σπατάλες για Ολυμπιακά έργα περισσεύουν, 132.000.000 ευρώ, για Ολυμπιακά έργα μιας ανύπαρκτης Ολυμπιάδας που τελείωσε πριν από τεσσεράμισι χρόνια. Για τον Συνήγορο του Πολίτη, το Α.Σ.Ε.Π., την Επιτροπή Ανταγωνισμού, 46.000.000 ευρώ. Σκεφθείτε πόσες τρίτεκνες και πολύτεκνες οικογένειες θα μπορούσατε να ανακουφίσετε με αυτά τα 180.000.000 ευρώ του Συνηγόρου του Πολίτη, του Α.Σ.Ε.Π., της Επιτροπής Ανταγωνισμού, των Ολυμπιακών έργων. Βάλτε στο site του Υπουργείου Εσωτερικών μια ερώτηση: Είσαστε ευχαριστημένοι από τη λειτουργία του Συνηγόρου του Πολίτη, του Α.Σ.Ε.Π. και της Επιτροπής Ανταγωνισμού; Βάλτε τον κόσμο να ψηφίσει και θα δείτε τι ποσοστά θα πάρουν οι αρνητικές κρίσεις.
         Αν μαζεύαμε αυτά τα χρήματα και δίναμε 2.000 ευρώ στους εκατό χιλιάδες τρίτεκνους της Ελλάδας, δεν θα μπορούσαν οι άνθρωποι αυτοί να αντεπεξέλθουν; Δεν θα μπορούσε μια τρίτεκνη οικογένεια, και το γνωρίζω εγώ, γιατί προέρχομαι από τρίτεκνη οικογένεια που τη μεγάλωσαν οι γονείς μου, στην επαρχία, χωρίς καμμία βοήθεια, δεν θα μπορούσαν να ανακουφιστούν λοιπόν, τρίτεκνες οικογένειες με 2.000 ευρώ αντί να δίνονται σε άλλες –δεν θέλω να τις χαρακτηρίσω με άλλο τρόπο- κρατικές δαπάνες, πολλές από τις οποίες είναι σπατάλες;
         Δηλαδή, πώς βρήκαμε 28.000.000.000 ευρώ για τις τράπεζες, αλλά δεν βρήκαμε παραπάνω από 43 ευρώ ανά παιδί στους τρίτεκνους; 
          ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, έχετε πάρει και τον χρόνο της δευτερολογίας σας. 
          Παρακαλώ, ολοκληρώστε.
          ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Τελειώνω, κύριε Πρόεδρε.
          Είναι δυνατόν να μην υπάρχει ισόβια τιμητική σύνταξη των 198 ευρώ στην τρίτεκνη μάνα και παράλληλα να κάνετε προσλήψεις 48.245 ατόμων, όπως ομολογεί ο ίδιος ο Υφυπουργός Εσωτερικών, ο κ. Ζώης; Θα το καταθέσω και αυτό για τα Πρακτικά. Βρήκατε χρήματα για 48.245 προσλήψεις, αλλά δεν βρήκατε χρήματα για την τιμητική σύνταξη στην τρίτεκνη μάνα. 
      Όλα αυτά, λοιπόν, χωρίς κανένα κίνητρο, ούτε για τα δάνεια, ούτε για ένα πολυτεκνικό αεροπορικό εισιτήριο. Υπηρέτησα στον Έβρο, πετούσα στην Αλεξανδρούπολη. Κάνει 240 ευρώ να πάει και να έρθει κάποιος στην Αλεξανδρούπολη, στον Θεό που πιστεύετε! 
      Αυτά, λοιπόν, συμβαίνουν στην Ελλάδα των διακοσίων χιλιάδων αμβλώσεων! 
          ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, τελείωσε και ο χρόνος της δευτερολογίας σας.
          ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Έχω πάρει και τον χρόνο της δευτερολογίας μου και ευχαριστώ για την ανοχή σας.
          Τριακόσιες χιλιάδες Έλληνες θα μπορούσαν να γεννηθούν και όμως δεν γεννιούνται. Έτσι, λοιπόν, διαψεύδονται και στην περίπτωση της Κύπρου, ότι το υψηλό βιοτικό επίπεδο σημαίνει χαμηλές γεννήσεις. Δεν είναι αλήθεια αυτό. Οι Έλληνες της Κύπρου αυξάνονται και ο δείκτης γονιμότητας είναι υψηλός στην Ελλάδα.
          Πρέπει, λοιπόν, να αντιληφθείτε ότι στην Ελλάδα δεν υπάρχουν μόνο οι τραπεζίτες, υπάρχουν οι βιοπαλαιστές, οι οικογενειάρχες που κάποτε σας ψήφισαν. 
          Καταθέτω στα Πρακτικά το έγγραφο του Υπουργείου Εσωτερικών που φαίνεται πού βρήκατε χρήματα για να κάνετε 48.245 προσλήψεις σ’ έναν χρόνο από τον Οκτώβριο του 2007 έως σήμερα.
      (Στο σημείο αυτό ο Βουλευτής κ. Κωνσταντίνος Αϊβαλιώτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
          ΠΡΟΕΔΡΕΥΩΝ (Ιωάννης Δραγασάκης): Ο κ. Πολατίδης έχει το λόγο για πέντε λεπτά.
          ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
          Κυρίες και κύριοι συνάδελφοι, είναι όντως πολύ κρίσιμο το θέμα του δημογραφικού προβλήματος για την πατρίδα μας, ενδεχομένως και το κρισιμότερο, μαζί με το θέμα της αθρόας εισόδου των λαθρομεταναστών, το οποίο βέβαια είναι συγγενές και θα εξηγήσω γιατί.
          Κατ’ αρχάς θα πρέπει -πρώτ’ απ’ όλα- να μιλήσουμε για το ποια είναι τα αίτια του δημογραφικού. Δεν είναι όλα τόσο προφανή. Θα αναφέρω, παραδείγματος χάριν, ένα το οποίο σας διέφυγε κύριε Ροντούλη ή ενδεχομένως δεν προλάβατε να αφιερώσετε χρόνο από την εμπεριστατωμένη ομιλία σας σε αυτό. Είναι το θέμα της εικόνας της οικογένειας που προβάλλεται από τα Μέσα Μαζικής Ενημερώσεως ή από τα μέσα ψυχαγωγίας.
          Πότε σ’ ένα ελληνικό σήριαλ, σε μία σειρά, την τελευταία δεκαπενταετία από την έλευση των ιδιωτικών τηλεοπτικών σταθμών, προβλήθηκε με ένα θετικό βλέμμα η οικογένεια; Μονίμως έχουμε τα πρότυπα χωρισμένων οικογενειών, διαλυμένων. Να μην επεκταθώ γιατί δεν ταιριάζει ο χώρος του Κοινοβουλίου να αναφερθούμε στο τι περιλαμβάνεται σ’ αυτές τις σειρές. 
          Υπάρχει το πολύ βασικό θέμα της κατοικίας. Όταν χτίζονται σπίτια, γιατί δεν λαμβάνονται κάποια μέτρα έτσι ώστε να υπάρχουν μεγάλα σπίτια στις πολυκατοικίες, τα οποία να μπορούν να εξυπηρετήσουν οικογένειες; Μονίμως, χτίζονται κατά τέτοιον τρόπο, ώστε και αυτός ακόμη ο οποίος έχει την οικονομική άνεση, δυσκολεύεται να βρει σπίτια με αρκετά μεγάλο εμβαδόν, διότι τα σπίτια κατασκευάζονται σαν κλουβιά, τα οποία θα μπορέσουν να φέρουν στον εργολάβο το μέγιστο δυνατό κέρδος.
          Ένα επίσης προφανές, είναι η σύνδεση η οποία υπάρχει ανάμεσα στις οικονομικώς καχεκτικές περιοχές, στις οποίες έχουν καταρρεύσει οι γεννήσεις. Άρα, μπορούμε πολύ εύκολα, βλέποντας τα αίτια του προβλήματος, αυτομάτως να πάμε και σε κάποιες λύσεις. 
          Από τη δεκαετία του ’80 πάρα πολλοί, ανάμεσα σε αυτούς θα αναφέρω τον κ. Δρεττάκη, ο οποίος επανέρχεται στο θέμα, με άρθρα στις εφημερίδες, πολύ συχνά το λέει, θα αναφέρω και τον τέως πρύτανη του Εθνικού Μετσοβίου Πολυτεχνείου τον κ. Τζαφέτα, από τη δεκαετία του ’80, οι οποίοι προέβλεψαν το τι ακριβώς θα γίνει. Δεν μπορούν οι πολιτικές δυνάμεις, δηλαδή τα δύο καθεστωτικά κόμματα, τα οποία από τότε έχουν αναλάβει τη διακυβέρνηση της χώρας, να επικαλούνται άγνοια, διότι κάποιοι άνθρωποι κύρους με τις γνώσεις που απαιτούνται σας έκρουσαν τον κώδωνα του κινδύνου και σας είπαν ότι πρέπει να πάρετε μέτρα, διότι υπάρχει κίνδυνος για το ελληνικό έθνος. Συνέπεια όλων αυτών ήταν, με πολύ μεγάλη καθυστέρηση, την περίοδο 1991-1992 να γίνει μια διακομματική επιτροπή. Τα μέλη τα οποία συμμετείχαν σ’ αυτή τη  διακομματική επιτροπή, θα αναφέρω κάποια που είναι και σήμερα στη Βουλή, ο κ. Αδρακτάς, η κ. Κανελλοπούλου, η κ. Μπακογιάννη η Υπουργός Εξωτερικών, η Υπουργός Κοινωνικών Ασφαλίσεων η κ. Πετραλιά, ο κ. Πέτρος Τατούλης και ο κ. Σκουλάκης. Βγάλανε, λοιπόν, ορισμένα συμπεράσματα και μάλιστα γράφανε γιατί εκείνη την εποχή ήταν άλλο το πολιτικό σκηνικό, ότι η είσοδος πολιτικών προσφύγων και ξένων μεταναστών νομίμων και παρανόμων, από χώρες αφρικανοασιατικές, θα δημιουργήσουν προβλήματα, διότι δεν μπορούν να προσαρμοστούν προς την ελληνική κοινωνία, λόγω του τελείως διαφορετικού πολιτισμού του Ισλάμ που δεν είναι μόνο θρησκεία αλλά και τρόπος ζωής. Αυτά έλεγε η Βουλή το 1993.
          Φυσικά, μετά από εκεί, είχαμε άλλες καταστάσεις. Από εκεί και πέρα οι ιδέες του κ. Τζώρτζ Σόρος επικράτησαν και στην Ελλάδα και έτσι τώρα πλέον δεν μπορούμε να λέμε αυτά τα πράγματα. Τώρα πλέον, επικράτησαν οι ιδέες της παγκοσμιοποίησης και της μετατροπής της Ελλάδος σ’ ένα πολυεθνικό και πολυφυλετικό κράτος.
          Θεωρείται λοιπόν, ότι το δημογραφικό είναι πρόβλημα του κράτους. Λάθος! Και αυτή είναι η διαφορετική φιλοσοφία την οποία έχουμε σ΄ αυτό το θέμα με εσάς. Το πρόβλημα το δημογραφικό είναι κυρίως πρόβλημα του έθνους. Πράγματι, υπάρχουν εξαθλιωμένοι άνθρωποι σε όλες τις ηπείρους, στην Αφρική, στην Ασία, στη Λατινική Αμερική, οπουδήποτε αλλού και θα μπορούσαμε κατά βούληση να εισάγουμε όποιον πληθυσμό μας λείπει. Υπάρχουν εξαθλιωμένοι άνθρωποι στην Ινδία, σε μία επαρχία που έτυχε κάποτε να εργάζομαι σε μία εταιρεία μαζί με έναν Ινδό, ο οποίος μου είπε ότι μία περιοχή της Ινδίας με έκταση περίπου όπως την Ελλάδα είχε πενήντα εκατομμύρια πληθυσμό.
          Σας λέω ότι εάν αύριο λόγω των συνθηκών ζωής οι οποίες επικρατούν εκεί, λέγαμε σ’ αυτούς τα 2/5, τα 3/5, όποιον αριθμό εσείς θέλετε, να έρθουν στην Ελλάδα και να ζήσουν με ένα καλύτερο επίπεδο απ’ ότι ζουν εκεί, θα έρχονταν. Είναι όμως πρόβλημα του έθνους. Εκεί πρέπει να στοχεύσουμε. Εδώ φυσικά υπάρχει η τεράστια ιδεολογική διαφορά που μας χωρίζει από το κόμμα της Νέας Δημοκρατίας. Υπακούτε στις εντολές της νέας τάξης πραγμάτων, η οποία θέλει να μετατρέψει την Ελλάδα σε πολυεθνικό κράτος, γι’ αυτό και δεν παίρνετε τα αναγκαία μέτρα προς την κατεύθυνση της αντιμετωπίσεως του δημογραφικού προβλήματος. 
    ΠΡΟΕΔΡΕΥΩΝ (Ιωάννης Δραγασάκης):  Ο κύριος Υπουργός έχει το λόγο.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, κατ’ αρχάς θα ήθελα να εκφράσω και από την πλευρά μου τη βαθιά οδύνη για τη δολοφονία του δεκαπεντάχρονου. Μία δολοφονία σε μία κρίσιμη χρονική στιγμή για την πατρίδα μας. Ενός δεκαπεντάχρονου Ελληνόπουλου, ενός πολύτιμου παιδιού για την Ελλάδα, για την πατρίδα μας, γιατί πράγματι μία που συζητάμε και το δημογραφικό πρόβλημα, κάθε παιδί για την πατρίδα μας είναι πολύτιμο όταν οι γεννήσεις έχουν φτάσει τα εκατό χιλιάδες παιδιά ετησίως. Και όλα αυτά από έναν άφρονα ειδικό φρουρό, η σφαίρα του οποίου δεν έπληξε μόνο την καρδιά αυτού του παιδιού και την οικογένειά του, αλλά και την ίδια την δημοκρατία μας, την ίδια την πατρίδα μας. Φυσικά μας πλήγωσε όλους, μας εξόργισε και συγχρόνως μας ντρόπιασε! 
    Βρισκόμαστε εδώ για να συζητήσουμε για το μέλλον της πατρίδας μας, για το δημογραφικό μας πρόβλημα, το οποίο όμως πρέπει να το αποσυνδέσουμε επιτέλους από την πολυτεκνία και τη βιοτεχνία, γνωρίζοντας πολύ καλά όλοι εδώ μέσα ότι ελάχιστα επηρεάζει η πολυτεκνία και την τριτεκνία – αν θέλετε- τους δημογραφικούς δείκτες. Άλλο η πολιτική στήριξη των πολυτέκνων και των τριτέκνων και άλλο δημογραφική πολιτική. Άλλο στήριξη της οικογένειας και άλλο δημογραφική πολιτική. 
    Το Υπουργείο μας εδώ και καιρό έχει αναθέσει στο Εθνικό Κέντρο Κοινωνικών Ερευνών μία μεγάλη έρευνα η οποία έχει να κάνει για τη συνολική δημογραφική πολιτική για την αντιμετώπιση της υπογεννητικότητας. 
    Αναλύσαμε όλα τα δημογραφικά στοιχεία στη χώρα ανά περιοχή. Γνωρίζουμε τους δημογραφικούς δείκτες σε όλες τις περιοχές της χώρας. Γνωρίζουμε που βρισκόμασταν, που είμαστε και που πηγαίνουμε. Γιατί είμαστε εδώ και φυσικά το τι πρέπει να κάνουμε. Έχουμε δημιουργήσει μία μεγάλη βάση δεδομένων τουλάχιστον από το 1935 μέχρι σήμερα. Όπως δεν φάνηκε από τη καταγραφή που κάναμε, υπάρχει στην Ελλάδα εκτενής νομοθεσία για την προστασία της μητρότητας και της οικογένειας, τα μέτρα όμως αυτά τα οποία θεσπίστηκαν είναι εξαιρετικά ανεπαρκή. 
    Από τα στοιχεία προκύπτει ότι για το σύνολο της χώρας υπάρχουν βασικές τάσεις. Η πρώτη τη δεκαετία του ’80 αντιπροσωπεύει τη δημογραφική κατάρρευση της χώρας με ετήσια μείωση της γονιμότητας της τάξης των 38%. Η δεύτερη τη δεκαετία του ’90 αντιπροσωπεύει μία δημογραφική σταθεροποίηση με μείωση της τάξης του 8%. Επιπλέον παρατηρείται αύξηση της μέσης ηλικίας στις μητέρες, η οποία αυξάνει με σχετικά μικρή ταχύτητα τη δεκαετία του ’80 και με πολύ μεγαλύτερη ταχύτητα τη δεκαετία του ’90. 
    Εξετάζοντας κατά γεωγραφικό διαμέρισμα, φαίνεται ότι στη βόρεια Ελλάδα ο μεγαλύτερος συντελεστής γονιμότητας το 1999 παρατηρείται στο βόρειο Αιγαίο, 1,47 ενώ ο μικρότερος στην πιο φτωχή περιοχή, δηλαδή την Ήπειρο 1,02. Στη νότιο Ελλάδα η μεγαλύτερος συντελεστής γονιμότητας παρουσιάζεται πάλι στο νότιο Αιγαίο 1,53 ενώ ο μικρότερος παρατηρείται πάλι στην πιο φτωχή περιοχή, δηλαδή στη Στερεά Ελλάδα 0,97, η οποία είναι και η μόνη περιοχή με συντελεστή γονιμότητας κάτω από τη μονάδα. 
    Φαίνεται ότι τόσο στη βόρεια Ελλάδα όσο και στη νότιο Ελλάδα ο κανόνας ότι οι φτωχοί κάνουν πολλά παιδιά έχει αντιστραφεί πλήρως. Αυτό άμεσα αποδεικνύει ότι η κύρια αιτία υπογεννητικότητας στην πατρίδα μας πρέπει να αναζητηθεί στον οικονομικό τομέα.  Η υπογεννητικότητα σήμερα σε μία περιοχή ισορροπεί σ’ ένα σημείο που καθορίζεται κατά κύριο λόγο από την οικονομική δυνατότητα των γονέων να αποκτήσουν παιδιά και σε ορισμένους νομούς υπάρχουν κάποιες ουσιαστικές διαφορές μεταξύ των νομών της χώρας και εκεί έχει να κάνει και με την εσωτερική μετανάστευση αλλά και με την αποβιομηχάνιση αλλά και με συγκεκριμένα προβλήματα. Έχει να κάνει με τις περιφερειακές ανισότητες αλλά και με τις κοινωνικές ανισότητες που υπάρχουν στην πατρίδα μας. 
    Επίσης, έχει ιδιαίτερη σημασία να δούμε την κατά ηλικία γονιμότητα στο σύνολο της χώρας. Παρατηρούμε ότι στη δεκαετία του ’80 παρατηρείται μία μείωση σε όλες τις ομάδες ηλικιών με μεγαλύτερη την ομάδα ηλικίας δεκαπέντε ως δεκαεννέα ετών, που είναι -58,61% και μικρότερη στην ομάδα τριάντα ως τριάντα τεσσάρων ετών, που είναι -22,2%. 
    Όλα αυτά έχουν τη δική τους σημασία για την άσκηση μίας ολοκληρωμένης δημογραφικής πολιτικής. Έχει σημασία όμως να δούμε, κύριοι συνάδελφοι, γιατί είμαστε εδώ στο νομοθετικό Σώμα της πατρίδας μας, όλες τις νομοθετικές πρωτοβουλίες στις οποίες πέφτει η χώρα Μεταπολιτευτικά. Και άμα τις βάλουμε στο μικροσκόπιο, θα δούμε ότι αξίζουν να έχουν ουσιαστικά εννέα μέτρα δημογραφικής πολιτικής, τα οποία θεωρήσαμε ότι έχουν κάποια πιθανότητα να διαφοροποιούν τη συνολική γονιμότητα στην πατρίδα μας. 
    Τα μέτρα αυτά συνολικά ήταν. Ο ν. 1483/84 για την προστασία και διευκόλυνση των εργαζομένων με οικογενειακές υποχρεώσεις, τροποποιήσεις και βελτιώσεις εργατικών νόμων, που είχε ένα σημαντικό όφελος μόνο σε έναν νομό, αρνητικό σε τρεις, σημαντικό σε επτά ηλικίες και αρνητικό σε έξι ηλικίες.
    Ο ν. 1563/85 αφαίρεσε από το συνολικό φορολογητέο εισόδημα της εργαζόμενης μητέρας τις δαπάνες για τη φύλαξη μέχρι έξι ετών που μένουν μαζί της. Αυτό ήταν σημαντικό σε οκτώ νομούς, ήταν σημαντικό σε δώδεκα ηλικίες. 
    Το προεδρικό διάταγμα 103/1988 διευκολύνει τους εργαζόμενους με κοινωνικές υποχρεώσεις, ένας σημαντικός νόμος, ένα σημαντικό προεδρικό διάταγμα του 1988. 
    Το 1990 ήταν σημαντικός ο νόμος 1892/1990, που έδωσε το μηνιαίο επίδομα των 34.000 δραχμών, δηλαδή 99,78 ευρώ επί τριετίας στη μητέρα που αποκτά τρίτο παιδί και ισόβια σύνταξη στην πολύτεκνη μητέρα. Είχε σημαντική επίδραση. 
    Η γονική άδεια του 1992 για μητέρες υπαλλήλους του δημοσίου και ένα μικρό ποσοστό δημοσίου δικαίου χωρίς αποδοχές. Θα εξηγήσω παρακάτω γιατί είχε το «χωρίς αποδοχές» όταν είναι γονική άδεια. Αυτός ο νόμος ψηφίστηκε το 1992 και δεν είχε σημαντική επίδραση. Η χορήγηση δανείου του Ο.Ε.Κ. είχε ελάχιστη επίδραση. Η χορήγηση δανείου πάλι από το 2006 σε πολυτέκνους είχε ελάχιστη επίδραση και η γονική άδεια για τις μητέρες υπαλλήλους με αποδοχές, γονικές άδειες με αποδοχές, που ο ν. 2683/99 είχε πάλι σημαντική επίδραση. 
    Αναφορικά, λοιπόν, με τα μέτρα δημογραφικής πολιτικής που έχουν κατά καιρούς εφαρμοστεί και την πιθανή επίδρασή τους στη γονιμότητα, η στατιστική ανάλυση, ανάλυση παλινδρόμησης, έδειξε ότι τα μέτρα που αυξάνουν τη γονιμότητα των μικρών ηλικιών δεκαπέντε – είκοσι τεσσάρων θα είναι διαφορετικά από τα μέτρα που αυξάνουν τη γονιμότητα των μεγάλων ηλικιών 25-44. Το πρώτο σύνολο μέτρων σχετίζεται με τις εργασιακές διευκολύνσεις της μητέρας. Αυτό είναι το ουσιαστικό. Μία εργασιακή γνώση που πρέπει να τη βγάλουμε είναι ότι οι εργασιακές διευκολύνσεις της μητέρας που δόθηκαν είχαν στατιστικά σημαντική επίδραση στη γονιμότητα ιδιαίτερα στις εργαζόμενες μητέρες. Παραδειγματικά αναφέρεται ότι ένα από τα θεωρούμενα σημαντικότερα μέτρα, η γονική άδεια, δηλαδή ο νόμος 1483/84, όπως εφαρμόζεται στην Ελλάδα χωρίς αποδοχές, είναι εξαιρετικά αναποτελεσματικό μέτρο δημογραφικής πολιτικής, δεδομένου ότι ασκεί θετική επίδραση στο συνολικό δείκτη γονιμότητας σ’ ένα μόνο νομό της χώρας, αρνητική σε τρεις, ενώ σε όλους τους υπόλοιπους δεν έχει στατιστικά σημαντική επίδραση. 
    Αντίθετα, όταν εξετάζεται η επίδραση της γονικής άδειας στη γονιμότητα στο δημόσιο τομέα με το προεδρικό διάταγμα 193/1988, φαίνεται ως αποτελεσματικό μέτρο εφόσον επενεργεί θετικά σε είκοσι νομούς και αρνητικά μόνο σε έναν. Επίσημη άδεια των εννέα μηνών με αποδοχές που δίνονται στις μητέρες δημοσίους υπαλλήλους, εφόσον δεν κάνουν χρήση του μειωμένου ωραρίου τους, ο νόμος δηλαδή 2683/99 έχει τη σημαντικότερη μέχρι σήμερα στατιστικά θετική επίδραση στη γονιμότητα. Η αίσθηση ασφάλειας που παρέχει το δημόσιο ότι η χρήση γονικής άδειας δεν θα λειτουργήσει αρνητικά στην εργασιακή κατάσταση των γονιών, συνήθως της μητέρας που κάνει χρήση της άδειας, αλλά και το γεγονός της μη διακοπής του μισθού στις μητέρες, δημόσιους υπαλλήλους που λαμβάνουν εννέα μήνες επιπλέον άδεια μετά την άδεια μητρότητας, φαίνεται ότι παίζουν καθοριστικό ρόλο στην παραπάνω εικόνα. 
    Ένα άλλο μέτρο είναι η δυνατότητα να αφαιρείται από το συνολικό εισόδημα της μητέρας πριν την επιβολή φόρου η δαπάνη για τη φύλαξη παιδιών μέχρι έξι ετών που μένουν μαζί της. Και αυτά έγιναν με τον ν. 6585/85 και οι φορολογικές διευκολύνσεις για όποιον προστατεύει παιδιά έχουν επίσης και είχαν στατιστικά σημαντική επίδραση στην γονιμότητα. 
    Το συμπέρασμα που προκύπτει, κυρίες και κύριοι συνάδελφοι, από την μέχρι τώρα επεξεργασία των στοιχείων των μελετών που έχουμε κάνει στο Υπουργείο μας είναι η επιβεβαίωση του οικονομικοκοινωνικού χαρακτήρα της μείωσης της υπογονιμότητας και συνεπώς η αναγκαιότητα οικονομικής ενίσχυσης της οικογένειας και θέσπισης και εφαρμογής νέων μέτρων τα οποία θα εναρμονίζουν την οικογενειακή με την εργασιακή ζωή. Επιπλέον τονίζεται ότι είναι απαραίτητη η διαρκής αξιολόγηση και ο επαναπροσδιορισμός της νομοθεσίας και των  μεθόδων κοινωνικής πρόνοιας για την επίλυση του δημογραφικού προβλήματος.
    Ο ν. 3543/2006 της Κυβέρνησης του Κώστα Καραμανλή προέβλεπε κυρίως δέσμη κοινωνικών παροχών στις τρίτεκνες οικογένειες, την κατεύθυνση εξίσωσης πολυτέκνων και τριτέκνων και δυο κύριες οικονομικές παροχές: Την εφάπαξ παροχή 2000 ευρώ σε κάθε νέα γέννηση τρίτου παιδιού και την επιλογή για απαλλαγή του τέλους ταξινόμησης για αγορά αυτοκινήτου και επίσης άλλα τριάντα δύο μέτρα τα οποία στοχεύουν στην εναρμόνιση της οικογενειακής με την εργασιακή ζωή και κοινωνικά μέτρα που διευκολύνουν ουσιαστικά τη ζωή. Γιατί διευκολύνεται η ζωή μια τρίτεκνης οικογένειας όταν γίνεται η μεταγραφή του παιδιού από ένα επαρχιακό πανεπιστήμιο σ’ ένα άλλο πανεπιστήμιο που είναι κοντά στην οικογένεια, όταν οι γονείς διευκολύνονται στις μεταθέσεις τους και ακόμη άλλα μέτρα τα οποία επηρεάζουν θετικά την οικογενειακή ζωή, το οικογενειακό πρόγραμμα αυτών των οικογενειών. Ο ν. 3631/2008 μετά τις εκλογές του 2007 έδωσε και επιπλέον οικονομικές παροχές για την επέκταση των πολυτεκνικών επιδομάτων στις τρίτεκνες οικογένειες. 
    Αλήθεια, κυρίες και κύριο συνάδελφοι, μιλήσαμε απαξιωτικά εδώ μέσα για τα 42,5 ευρώ σε κάθε παιδί, δηλαδή περίπου 130 ευρώ σε μια τρίτεκνη οικογένεια. Όπως απαξιωτικά μιλήσαμε και για τις άλλες κοινωνικές παροχές που εδόθησαν σ’ αυτές τις οικογένειες αλλά και γι’ αυτά τα οποία προσπαθούμε να δώσουμε στις πολυμελείς της χώρας, εστιάζοντας την προσοχής μας στοχεύοντας κυριολεκτικά στις φτωχές πολυμελείς οικογένειες, στα φτωχά απροστάτευτα παιδιά, σε όλους αυτούς οι οποίοι πραγματικά έχουν ανάγκη το κοινωνικό κράτος. 
    Προκειμένου να μηδενίσουμε όλα αυτά είπαμε γιατί δεν δίνουμε και την ισόβια σύνταξη όπως στις πολύτεκνες και στις τρίτεκνες μητέρες. Δεν μπορούμε να το κάνουμε. Κάναμε αυτά που μπορούσαμε να κάνουμε και ιδιαίτερα τα πολυτεκνικά επιδόματα στους τριτέκνους και τα υπόλοιπα τα οποία δώσαμε, έστω τα 2.000, έστω η απαλλαγή των τελών ταξινόμησης για τα αυτοκίνητα. Είναι μέτρα για τα οποία κάνουμε μελέτες για να δούμε στατιστικά την επίδραση των μέτρων αυτών στους δημογραφικούς δείκτες ανά νομό και ηλικία. Δεν μπορούμε να έχουμε ακόμη. Τα μέτρα είναι πρόσφατα. 
    Τα πρώτα στοιχεία όμως που έχουμε και τα οποία επεξεργάζονται, κυρίως το Εθνικό Κέντρο Κοινωνικών Ερευνών δείχνουν αύξηση των γεννήσεων τρίτου παιδιού που ήταν και ο στόχος της Κυβέρνησης αμέσως μετά τις εκλογές του 2004 και μάλιστα σε περιοχές με χαμηλό δείκτη γονιμότητας. Στις κρίσιμες ηλικίες είκοσι τεσσάρων – τριάντα ενός ετών αρχίζουμε να έχουμε μια στατιστικά σημαντική διαφορά στους δείκτες γονιμότητας. Περισσότερα στοιχεία θα μπορούν να δοθούν μετά την ολοκλήρωση των μελετών για τις δημογραφικές επιπτώσεις αυτών των δυο νόμων ανά νομό και ηλικία ζευγαριών που εκπονούνται την περίοδο αυτή από το Υπουργείο Υγείας και Κοινωνικής Αλληλεγγύης. 
    Κυρίες και κύριοι συνάδελφοι, γνωρίζουμε τι πρέπει να κάνουμε. Σύμφωνα και με τη μελέτη που έχουμε μπροστά μας τα ουσιαστικά μέτρα δημογραφικής πολιτικής στη χώρα μας έχουν να κάνουν κυρίως με νέα σχολεία για αποφυγή διπλοβάρδιας κάτι το οποίο είναι σε εξέλιξη. Τα ολοήμερα δημοτικά και νηπιαγωγεία για πλήρη κάλυψη του πληθυσμού, νέοι βρεφονηπιακοί σταθμοί, ο θεσμός των βοηθών μητέρων ο οποίος θα υλοποιηθεί μέσα στο πλαίσιο –και υπάρχουν ήδη μελέτες- της προγραμματικής περιόδου. Τα μέτρα προώθησης απασχόλησης για νέες μητέρες, για νέα ζευγάρια. 
    Φυσικά αυτό που σας είπα προηγουμένως, που το αναλύσαμε και είδαμε ότι έχει θετική επίπτωση η επέκταση των γονικών αδειών με παροχές η οποία πρέπει να επεκταθεί στο σύνολο του πληθυσμού της χώρας στο σύνολο των νέων ζευγαριών, στο σύνολο των νέων μητέρων. 
    Κυρίες και κύριοι συνάδελφοι, είναι γεγονός ότι δεν μιλάμε απλά σήμερα για δημογραφικό πρόβλημα. Μιλάμε για δημογραφική κρίση. Φυσικά σ’ αυτήν εδώ την Αίθουσα έχουν παρθεί λαμπρές νομοθετικές πρωτοβουλίες προς την κατεύθυνση αυτή απ’ όλα τα κόμματα. Θα θυμίσω όχι μόνο το ομόφωνο πόρισμα της Διακομματικής Επιτροπής της Βουλής το 1993. Υπήρξαν νομοθετικές πρωτοβουλίες που εδώ μέσα έμειναν στην μέση. 
    Θυμίζω ότι υπήρξαν και Βουλευτές του ΠΑ.ΣΟ.Κ. ιδιαίτερα στα τέλη της δεκαετίας του ’90 που φώναζαν και κατέβαζαν προτάσεις για το κόστος μιας ολοκληρωμένης δημογραφικής πολιτικής. Ήρθε η ώρα να κοιτακτούμε στα μάτια όλοι. Μάλιστα, Βουλευτές απειλούσαν να φύγουν από το τότε κυβερνών κόμμα αν αυτά τα μέτρα δεν προχωρήσουν, δεν ολοκληρωθούν. 
    Σίγουρα τα μέτρα μιας ολοκληρωμένης δημογραφικής πολιτικής έχουν ένα τεράστιο δημοσιονομικό κόστος το οποίο επίσης ειδικοί επιστήμονες δημογράφοι, κοινωνικοί δημογράφοι αλλά και οικονομολόγοι στον χώρο της δημογραφίας μας το έχουν προσδιορίσει. Είμαστε σε μια σωστή κατεύθυνση πιστεύουμε για μια ολοκληρωμένη δημογραφική πολιτική. Μπορούμε να δημιουργήσουμε μια δημογραφική πολιτική πλατφόρμα όλα τα κόμματα με συγκεκριμένους στόχους. Μια δημογραφική πολιτική πλατφόρμα η οποία να μην εξαρτάται από τις κυβερνητικές αλλαγές στο μέλλον μια που έχουμε τις μελέτες. Πολλές επίσης μελέτες έχουν εκπονηθεί επί κυβερνήσεων ΠΑ.ΣΟ.Κ.  Η δημογραφία δεν αλλάζει. Οι νόμοι της κοινωνικής δημογραφίας είναι οι ίδιοι. Το οικονομικό κόστος μιας ολοκληρωμένης δημογραφικής πολιτικής είναι σταθερό. Γνωρίζουμε τι πρέπει να γίνει. Νομίζω ότι μπορούμε να συνεννοηθούμε. Το ομόφωνο πόρισμα της Βουλής έστω και παλαιό έχει σημαντικά στοιχεία προς μια σωστή κατεύθυνση. 
    Όλοι πρέπει να συμφωνήσουμε ότι η εναρμόνιση της οικογενειακής με την εργασιακή ζωή είναι το βασικό ζητούμενο. Ότι ο θεσμός των βοηθών μητέρων πρέπει να περπατήσει. Όλοι ας υπολογίσουμε, να δούμε αυτά που έρχονται. Γνωρίζουμε όλοι πολύ καλά ότι η νέα δημογραφική πολιτική του σήμερα είναι μια δημογραφική πολιτική που θα στοχεύει στο δεύτερο παιδί. Έχει περάσει πολύς χρόνος από τότε που στοχεύαμε απλά στο τρίτο παιδί. Το έχουν κάνει όλες οι κυβερνήσεις πλέον όλων των χωρών. Είμαστε ίσως από τις λίγες, αν όχι η τελευταία χώρα στην Ευρωπαϊκή Ένωση που δίνουμε για τα δεδομένα της χώρας μας, μόνο στην Πρόνοια, από τα 600.000.000 προϋπολογισμός τα 500.000.000 σε  πολυτεκνικά επιδόματα.  Και με τα τριτεκνικά τώρα καταλαβαίνετε ότι σχεδόν όλος ο προϋπολογισμός της Πρόνοιας θα επενδύεται σε μια πολιτική ουσιαστικά για τα λεγόμενα πολυτεκνικά επιδόματα και τις οποιεσδήποτε πολυτεκνικές παροχές και τώρα με την εξίσωση τριτέκνων και πολυτέκνων …
    ΑΣΤΕΡΙΟΣ ΡΟΝΤΟΥΛΗΣ: Πού είναι;
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Ροντούλη, έχει γίνει κατά 70%. Δεν ολοκληρώθηκε. Μακάρι όμως αυτή η εξίσωση να ήταν πανάκεια για όλα τα προβλήματα του δημογραφικού προβλήματος. Δεν είναι όμως. Είναι κάτι το πολύ ελάχιστο. Αν θέλετε να βλέπουμε το δέντρο και να μην βλέπουμε το δάσος πολύ ευχαρίστως να το κάνουμε. Αλλά θέλω να πιστεύω ότι εδώ στην Βουλή των Ελλήνων απ’ όλα τα κόμματα υπάρχουν ευήκοα ώτα τα οποία πρέπει να ξεχωρίζουν και πιστεύω ότι το έχουν ξεχωρίσει ότι άλλο η πολιτική για πολυτέκνους και τριτέκνους και άλλο δημογραφική πολιτική. 
    Ας σταματήσουμε επιτέλους να χαϊδεύουμε απλώς τα αυτιά ορισμένων κατηγοριών συμπολιτών μας οι οποίοι θέλουν να πούμε αυτά τα οποία θέλουν αυτοί να ακούσουν! Επιτέλους κοντά στα δικαιώματα πολυτέκνων και τριτέκνων υπάρχουν, κύριε Ροντούλη, και τα δικαιώματα χιλιάδων συμπολιτών μας με ένα παιδί, με κανένα παιδί ή με δυο παιδιά οι οποίοι επίσης επιθυμούν θέση στο δημόσιο. Υπάρχουν εκπαιδευτικοί χωρίς κανένα παιδί ή με ένα παιδί οι οποίοι, αν σας ακούγαμε να διοριστούν όλοι οι τρίτεκνοι εκπαιδευτικοί στη χώρα, δεν θα είχαν διοριστεί ποτέ στη ζωή τους! Αυτή είναι η ισότητα; Αυτή είναι η ισονομία; Υπάρχουν φτωχοί εκπαιδευτικοί με ένα παιδί ή με κανένα παιδί ή με δυο παιδιά οι οποίοι επιτέλους δεν θέλουν να κάνουν τρίτο παιδί. 
      Επιτέλους, για τους λόγους που αναφέρατε τους οποίους επικαλέσθηκε και ο Οζάλ στην αντίπερα όχθη, δεν μπορούμε να κάνουμε τα ίδια εδώ στην Ελλάδα. Η Ευρώπη δεν θα γίνει Τουρκία. Η Τουρκία μπορεί να γίνει Ευρώπη. Και επιτέλους, υπάρχουν φτωχοί συμπολίτες μας οι οποίοι έχουν τη δική τους λογική. Ναι, υποστηρίζουμε και θέλουμε περισσότερα παιδιά. Ναι, είμαστε σε μια άτεκνη χώρα.  Ναι, η δημογραφική κρίση μας έχει παρασύρει όλους. Αλλά, προς Θεού, μην οδηγηθούμε σε έναν άλλου είδους κατήφορο! Γιατί, τα μέτρα τα οποία πάντα πρέπει να λαμβάνουμε με σύνεση, με διορατικότητα, με μία στοχευμένη κοινωνική πολιτική, με μία στόχευση η οποία θα αγκαλιάζει ιδιαίτερα εκείνους τους συμπολίτες μας που έχουν περισσότερο ανάγκη το κοινωνικό κράτος. Και υπάρχουν συμπολίτες μας και στη μία όχθη και στην άλλη.  Κι επιτέλους …
      ΑΣΤΕΡΙΟΣ ΡΟΝΤΟΥΛΗΣ: (Δεν ακούστηκε)  
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, ο Πρωθυπουργός το ανακοίνωσε και προσανατολιζόμαστε προς αυτήν την κατεύθυνση. Της πλήρους εξίσωσης τριτέκνων και πολυτέκνων. 
      ΑΣΤΕΡΙΟΣ ΡΟΝΤΟΥΛΗΣ: Αφού δεν το δέχεστε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το δέχομαι και θα γίνει αυτό όπως είπαμε.
      Αλλά, κύριε Ροντούλη, σας επαναλαμβάνω και πάλι, δεν θα παρασύρετε όλη τη Βουλή επειδή ήσασταν κάποτε τρίτεκνος και τώρα πολύτεκνος σε μία λογική αποκλειστικά υπεράσπισης της τριτεκνίας ή πολυτεκνίας και ταύτισης της πολυτεκνικής πολιτικής και τριτεκνικής με τη δημογραφική πολιτική. 
      Ακούμε τους επιστήμονες της κοινωνικής δημογραφίας, ακούμε όλους αυτούς που ασχολούνται με το δημογραφικό πρόβλημα όλα τα χρόνια από όλα τα κόμματα και δεν μπορεί να γίνεται επιτέλους μια σπέκουλα, μια  μονόπλευρη εκμετάλλευση αυτού του προβλήματος για καθαρά μικροκομματικό όφελος.
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης):  Ο κ. Γιαννέλης έχει το λόγο.
      ΙΩΑΝΝΗΣ ΓΙΑΝΝΕΛΗΣ – ΘΕΟΔΟΣΙΑΔΗΣ: Κυρίες και κύριοι συνάδελφοι, συζητούμε σήμερα ένα εξαιρετικά σημαντικό θέμα που αφορά τη χώρα μας, το λαό, το ελληνικό έθνος ολόκληρο, γιατί πράγματι υπάρχει δημογραφική κρίση, κρίση υπογεννητικότητας και πρέπει η κοινωνία να προχωρήσει και εμείς ως Κυβέρνηση να λάβουμε τα μέτρα που και προεκλογικά υποσχεθήκαμε και που στη συνέχεια λάβαμε με διάφορους νόμους και πρέπει να τα υλοποιήσουμε.
       Το δημογραφικό πρόβλημα της χώρας μας είναι οξύ. Είναι οξύ που με κάνει να θυμηθώ τη ρήση του Κλεμανσώ, ο οποίος το 1919, όταν υπέγραφε τη Συνθήκη των Βερσαλλιών, είχε πει, ενώ συζητούσαν για τους όρους αφοπλισμού που θα βάλουν στη Γερμανία -της ηττημένης Γερμανίας- εκείνος σκεφτόταν τους πολύτεκνους.  Και τον ρώτησαν τι σχέση μπορεί να έχουν οι πολύτεκνοι με τους όρους που θα βάλουμε στη Γερμανία, με τον αφοπλισμό που επιχειρούμε να κάνουμε στην ηττημένη Γερμανία. Εκείνος απήντησε: «Ότι τι νόημα έχουν οι όροι που θα βάλουμε στη Συνθήκη των Βερσαλλιών, αν μετά από λίγα χρόνια δεν θα υπάρχει Γαλλία, αφού δεν θα υπάρχουν Γάλλοι». Είχαν και αυτοί το ίδιο ακριβώς πρόβλημα.
      Συνεπώς, είναι ένα πρόβλημα υπαρκτό, δυνατό, στο οποίο οφείλουμε όλοι να ενσκήψουμε. Σήμερα η αναλογία όπως σωστά ειπώθηκε αριθμού παιδιών ανά ζευγάρι είναι 1,27 στην Ελλάδα, ενώ για να υπάρχει ισορροπία στην κοινωνία, η αναλογία αυτή θα πρέπει να είναι 2,1. Βέβαια, αν υπολογίσουμε τους οικονομικούς μετανάστες πράγματι το ποσοστό αυτό μειώνεται στο 0,9%.
      Η χώρα μας το 1980 ήταν η δεύτερη σε γεννήσεις στην Ευρωπαϊκή Ένωση. Φτάσαμε στη δεκαετία του ’90 και ειδικότερα το 1999, οι θάνατοι για πρώτη φορά να υπερβαίνουν τις γεννήσεις, κάτι τρομαχτικό για τη χώρα μας. Βέβαια η υπογεννητικότητα, πλήττει περισσότερο την περιφέρεια και τις παραμεθόριες περιοχές. Αυτό λένε οι στατιστικές. 
      Έτσι λοιπόν, σύμφωνα με στοιχεία της Εθνικής Στατιστικής Υπηρεσίας, τα οποία έχω εδώ και είναι στη διάθεσή σας να τα καταθέσω στην Εθνική Αντιπροσωπεία, από το 2004 άρχισε μία ανάκαμψη. Πράγματι, το 2004 έχουμε εκατόν πέντε χιλιάδες, το 2005 εκατόν επτά χιλιάδες, το 2006 εκατόν δώδεκα χιλιάδες κ.ο.κ.. Υπάρχει μία αύξηση, μια αύξηση γιατί έρχεται προεκλογικά η Νέα Δημοκρατία από το 2000 κι εδώ και κάνει διάφορες προτάσεις. Κάνει πρόταση νόμου. Έρχονται είκοσι οκτώ Βουλευτές της Νέας Δημοκρατίας και κάνουν μία πρόταση νόμου για τους πολύτεκνους, την οποία δεν αποδέχεται το ΠΑ.ΣΟ.Κ.. Δεν ψηφίζεται αυτή η πρόταση νόμου. 
      Χαίρομαι που ο κ. Ροντούλης πολύ σωστά πίστωσε τη θετική πολιτική της Κυβέρνησης της Νέας Δημοκρατίας στο θέμα αυτό σε αντίθεση με τη χρέωση που έκανε στο ΠΑ.ΣΟ.Κ. για την ανυπαρξία πολιτικής δημογραφικής στα χρόνια που ήταν Κυβέρνηση. Και όχι μόνο αυτό, αλλά κάνατε το εξής κατόρθωμα στα χρόνια που κυβερνούσατε. Με το νόμο 2459/97 θεσπίστηκαν όρια εισοδήματος πολυτέκνων, για την καταβολή επιδόματος και των συντάξεων των πολυτέκνων μητέρων. Βάλατε όρια. Κι έρχεται στη συνέχεια το Συμβούλιο της Επικρατείας, με την υπ’ αριθμόν 1095/2001 απόφαση και καταργεί αυτή τη διάταξη, διότι ήταν αντισυνταγματική.
      Έγινε πολύ λόγος για το ψήφισμα της Διακομματικής, τότε, Επιτροπής. Είχα την τιμή να είμαι μέλος τότε της Διακομματικής Επιτροπής. Πράγματι, τριάντα βουλευτές από όλα τα κόμματα έκαναν μία εξαιρετική εργασία. Όλοι οι συνάδελφοι ομονοήσαμε και είπαμε τι πρέπει να γίνει για το δημογραφικό πρόβλημα. Αυτό το καταθέσαμε το Φλεβάρη του 1993 στη Βουλή και άρχισε να το επεξεργάζεται, ώστε να μπορέσουμε να φέρουμε κάποιο αποτέλεσμα, να δούμε το πρέπει να γίνει. 
      Δυστυχώς, είχαμε την πτώση της κυβέρνησης τότε, το Σεπτέμβρη του 1993 και στη συνέχεια ήρθε το ΠΑ.ΣΟ.Κ.. Η πρόταση αυτή, να γίνει η Διακομματική Επιτροπή, είχε γίνει από τον Ανδρέα Παπανδρέου.  Μάλιστα τότε προΐστατο νομίζω ο κ. Σκανδαλίδης. Ήρθε η κυβέρνηση του ΠΑ.ΣΟ.Κ. το τέλος του ’93. ‘Εκτοτε, μέχρι το 2004 έμεινε «κλειδωμένο» στα συρτάρια των εκάστοτε Υπουργών το θέμα αυτό της Διακομματικής Επιτροπής και δεν βγήκε ποτέ στην επιφάνεια. Και δεν περιείχε μόνο θέματα που αφορούσαν τη δημογραφική άνθηση στον τόπο μας, αλλά και άλλα θέματα που αφορούσαν τις παραμεθόριες περιοχές και γενικώς θέματα που αφορούσαν την ανάπτυξη του τόπου.
      Δυστυχώς, δεν έγινε τίποτα. Έρχεται η Νέα Δημοκρατία με το νόμο 3454/2006 και παίρνει ορισμένα μέτρα. Δεν είμαστε ευχαριστημένοι απολύτως με όσα έγιναν. Το 74% περίπου των όσων προεκλογικά έχουμε υποσχεθεί έχουν γίνει πράξη. Μένει ένα ελάχιστο το οποίο θέλουμε να ολοκληρωθεί, αλλά μπροστά στην ανυπαρξία των προηγούμενων κυβερνήσεων, νομίζω ότι είναι ένα πολύ δυνατό βήμα και βέβαια όπως και ο Υπουργός και ο Υφυπουργός είπαν, προχωρούμε στην υλοποίηση των προεκλογικών μας δεσμεύσεων. 
      ΠΡΟΕΔΡΕΥΩΝ (Ιωάννης Δραγασάκης):  Ο κ. Γεωργιάδης έχει το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε  Πρόεδρε,  θα προσπαθήσω να είμαι σύντομος. Η αλήθεια είναι –δεν θέλω να την κρύψω από τους κυρίους συναδέλφους- ότι έλειπα γιατί έβλεπα έξω τι γίνεται. Δεν άντεχα στον πειρασμό να μην δω!
      ΛΙΛΑ ΚΑΦΑΝΤΑΡΗ: Τι γίνεται;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ε, καίγεται όλη η Αθήνα. Αυτό γίνεται. Γίνονται γεγονότα που εγώ τουλάχιστον, λόγω ίσως και του νεαρού της ηλικίας μου δεν τα έχω ξαναζήσει μέχρι σήμερα.
      Ευχαριστώ πάντως πάρα πολύ και θα προσπαθήσω να είμαι πάρα πολύ σύντομος για να επιταχύνω τη διαδικασία.
      Κύριε  Υπουργέ, παρά το δύσκολο της ημέρας, και παρά το ότι ενδεχομένως μπορεί να φαίνεται σαν αυτισμός, το να μιλάμε για άλλα θέματα απ’ αυτά που τώρα συμβαίνουν, εμείς πρέπει να συνεχίσουμε γιατί η δημοκρατία πρέπει να συνεχίσει να λειτουργεί.
      Λοιπόν, ο Λαϊκός Ορθόδοξος Συναγερμός έφερε μια επίκαιρη επερώτηση για ένα θέμα που εμείς το θεωρούμε -άκουσα και τις τοποθετήσεις- και νομίζω ότι το θεωρούμε όλοι ως ένα πάρα πολύ σημαντικό θέμα. Όμως, όπως αντιλαμβάνεστε, το κάθε πολιτικό κόμμα έχει μια συγκεκριμένη οπτική γωνία που έχει μια αφετηρία από την ιδεολογία που ο καθένας έχει. Το Κοινοβούλιο πρέπει να είναι ένας χώρος και ιδεολογικής αντιπαραθέσεως. Αλλιώς, δεν θα έχει κανένα νόημα.
      Εμείς, κύριε  Υπουργέ, θα σας το πω ευθέως -και συμφωνώ με αυτά που είπε ο κύριος συνάδελφος επικαλούμενος τον Κλεμανσώ- σε λίγο δεν θα υπάρχουν Έλληνες. Αυτό δεν το έχουμε καταλάβει. Αντιλαμβάνομαι ότι μπορεί σε κάποιους αυτό να ακούγεται φοβερή κινδυνολογία. Αλλά ως ιστορικός, θέλω να σας διαβεβαιώσω ότι υπήρξαν κατά το παρελθόν τρομερά μεγάλα έθνη έως και αυτοκρατορίες που εξαφανίστηκαν δημογραφικά. Θα σας δώσω δυο μεγάλα παραδείγματα. Οι αρχαίοι Αιγύπτιοι. Πού είναι σήμερα οι αρχαίοι Αιγύπτιοι; Δεν υπάρχουν. Δεν υφίσταται σήμερα έθνος αρχαίων Αιγυπτίων. Εξαφανίστηκε συν τω χρόνω δημογραφικά διότι έκαμψε ο δημογραφικός του δείκτης λόγω των άλλων που ήλθαν στο έδαφός τους.
      Πιο τρανό παράδειγμα στην Ιστορία, που αποτελεί και ένα θέμα πολύ μεγάλης συζητήσεως παγκόσμιας στον τομέα της γεωγραφίας, οι αρχαίοι Ρωμαίοι. Η αρχαία Ρώμη, κυρίες και κύριοι συνάδελφοι, δεν κατακτήθηκε από κανέναν ξένο. Πρώτα έσβησε δημογραφικά και μετά κατακτήθηκε από τους βαρβάρους, το τελευταίο της υπόλειμμα. 
      Η δημογραφική κάμψη, λοιπόν, είναι ένας υπαρκτός κίνδυνος που απειλεί τα έθνη. Όπως τα έθνη γεννιούνται, όπως τα έθνη ακμάζουν, έτσι κάποια στιγμή γηράσκουν και πεθαίνουν. Το δικό μας έθνος είχε την ευτυχία, είχε τη δύναμη να αντιπαρέλθει πολύ δύσκολες στιγμές και δημογραφικά να επικρατεί και να έχουμε υπάρξει μέχρι σήμερα. Όμως, ο δημογραφικός δείκτης τον οποίον έχει η Ελλάδα αυτή τη στιγμή με μαθηματική ακρίβεια οδηγεί στο εξής αναπόφευκτο συμπέρασμα, ότι σε λίγα χρόνια όχι μεγαλύτερα των εξήντα ή εβδομήντα ετών, Έλληνες δεν θα υπάρχουν, παρά μόνο για δείγμα επιστημονικό.
      Πώς βγαίνει αυτός ο δείκτης; Σήμερα ο μέσος όρος γεννήσεων των Ελλήνων είναι στη μονάδα, είναι λιγότερο από τη μονάδα στην πραγματικότητα, γιατί η μονάδα είναι μαζί με τους μετανάστες. Αλλά ας πούμε ότι είναι μονάδα για να κάνουμε το παράδειγμα και να το καταλάβουμε. Πώς βγαίνει, λοιπόν, αυτός ο δείκτης; 
      Μονάδα σημαίνει ότι χίλιες γυναίκες αναπαραγωγικής ηλικίας γεννούν χίλια παιδιά.  Επειδή όμως τα χίλια παιδιά που γεννούν οι γυναίκες είναι κατά τεκμήριο μισά αγόρια, μισά κορίτσια, άρα οι χίλιες γυναίκες γεννούν πεντακόσιες γυναίκες γιατί τα άλλα πεντακόσια είναι αγόρια. Άρα, σήμερα η τάση του πληθυσμού μας είναι κάθε γενιά να είναι η μισή από την προηγούμενη. Εάν σε αυτό αφαιρέσετε τα τροχαία, την παιδική θνησιμότητα και οτιδήποτε άλλο συμβαίνει, ο δείκτης γίνεται ακόμη χειρότερος. Αυτό, λοιπόν, εάν το προβάλουμε στο μέλλον, θα καταλάβουμε ότι όχι σ’ ένα απίστευτα μακρινό χρονικό σημείο στο μέλλον, σε διάστημα πενήντα, εξήντα ετών το πολύ, οι Έλληνες θα είμαστε θλιβερή μειοψηφία, αν όχι ανύπαρκτοι.
      Τώρα, υπάρχουν άλλες απόψεις, τις έχω ακούσει, που λένε ότι δεν μας ενδιαφέρει αυτό, διότι θα καλύψουμε τα δημογραφικά κενά από τους μετανάστες, άρα, δεν πειράζει. Η πλευρά αυτή λέει ότι μας ενδιαφέρει ο ελληνικός πληθυσμός και όχι το ελληνικό έθνος. Αυτή είναι μια ιδεολογική θέση. Εμείς όμως ως Λαϊκός Ορθόδοξος Συναγερμός ανησυχούμε για το ελληνικό έθνος, για τους Έλληνες και θέλουμε να σας κρούσουμε τον κώδωνα του κινδύνου.
      Αυτή εδώ η Βουλή το 1993 έβγαλε ένα ομόφωνο πόρισμα. Σ’ αυτό το ομόφωνο πόρισμα είπε ότι πρέπει να ληφθούν άμεσα μέτρα για την αντιμετώπιση του δημογραφικού προβλήματος και μη νομίζουμε ότι κομίζουμε γλαύκας εις Αθήνας. Επειδή ο συνάδελφος της Νέας Δημοκρατίας ανεφέρθη στον Κλεμανσώ, εγώ δεν θα πάω στον Κλεμανσώ, αλλά στον Φρανσουά Μιτεράν, ο οποίος είναι, ας το πούμε, ο ιδεολογικά συγγενής στην Αίθουσα του ΠΑ.ΣΟ.Κ..
      Ο Φρανσουά Μιτεράν πάλι κατά τη διάρκεια της δευτέρας του προεδρίας, όταν έπεσε ο δημογραφικός δείκτης στη Γαλλία κάτω από το 1,6, όχι στη μονάδα, κήρυξε τη Γαλλία σε κατάσταση εθνικής ανάγκης, έδωσε φοβερά κίνητρα για να γεννιούνται παιδιά, όπως ήταν η πατρική άδεια, το επίδομα για το τρίτο τέκνο, πολύ υψηλότερο απ’ ό,τι έχουμε φθάσει εμείς σήμερα, μετά από δεκαπέντε χρόνια, όπως οι δωρεάν βρεφονηπιακοί σταθμοί για να μπορούν οι μητέρες να αφήνουν τα παιδιά τους, διότι αυτά είναι υπαρκτά προβλήματα που εμποδίζουν ένα ζευγάρι να τεκνοποιήσει, διότι ο Φρανσουά Μιτεράν είπε ότι χάνεται η Γαλλία. Πράγματι, τα μέτρα του Μιτεράν απέδωσαν. Σήμερα, η Γαλλία είναι η χώρα με τον υψηλότερο δημογραφικό δείκτη στην Ευρωπαϊκή Ένωση. Αλλά για να περάσει η Γαλλία από την κατάσταση του 1,6 στο 2,2 που είναι σήμερα, δεν πέρασε με ευχολόγια ούτε με κοινοβουλευτικές συζητήσεις σαν και αυτές που λέμε εδώ ότι συμφωνούμε όλοι, μπράβο, είναι σοβαρό το ζήτημα και πάμε σπίτι μας. 
      Πέρασε το μήνυμα αυτό στη Γαλλία όταν συνειδητοποίησε διά στόματος του επικεφαλής του κράτους, του Φρανσουά Μιτεράν, ότι το να γεννούν οι Γάλλοι παιδιά καθίσταται η υψηλότερη εθνική προτεραιότητα από όλους τους άλλους εθνικούς στόχους.
      Τι να το κάνω, κύριε  Υπουργέ, να φτιάξουμε ωραίους δρόμους ή να φτιάξουμε μετρό ή να φτιάξουμε ωραία λιμάνια, ωραία κτήρια, όταν δεν θα υπάρχουν Έλληνες για να τα κατοικούν και να τα χρησιμοποιούν; Άρα, λοιπόν, δεν μιλάμε εδώ θεωρητικά για να πούμε ότι το είπε πρώτος ο Λαϊκός Ορθόδοξος Συναγερμός ή η Νέα Δημοκρατία ή το ΠΑ.ΣΟ.Κ.. Εδώ μιλάμε για ένα υπαρκτό θέμα, το οποίο εάν δεν το λύσουμε σήμερα –και σήμερα για να είμαστε ειλικρινείς, είμαστε πάρα πολύ καθυστερημένοι- θα είναι πολύ αργά αύριο.
      Θα ήθελα να σας υπενθυμίσω ότι το ομόφωνο πόρισμα της Βουλής ήταν το 1993. Σήμερα, είμαστε δεκαπέντε χρόνια μετά. Αυτό το πόρισμα έλεγε ότι πρέπει να λάβουμε τώρα επειγόντως άμεσα μέτρα το 1993 και σήμερα είμαστε στο 2008!
      Θα πείτε τώρα εσείς για να υπερασπιστείτε την Κυβέρνηση, ότι κάναμε κινήσεις προς τους τριτέκνους και όλα αυτά. Εγώ δεν θέλω, κύριε  Υπουργέ, να κάνουμε τη συζήτηση πινγκ-πονγκ μεταξύ Συμπολίτευσης και Αντιπολίτευσης. Εμείς δεν κάναμε την επερώτηση για αντιπολιτευτικούς λόγους. Εμείς το κάναμε για να εκφράσουμε όσο πιο θεσμικά μπορούμε την πραγματική μας αγωνία ότι εάν δεν ακολουθήσει η Ελλάς το παράδειγμα της Γαλλίας, του Φρανσουά Μιτεράν και να βγει και να πει ότι πρώτη εθνική προτεραιότητα πάνω απ’ οτιδήποτε άλλο είναι να υπάρχουν Γάλλοι –έτσι είπε ο Μιτεράν- τότε θα βρεθούμε σε πολύ δύσκολη θέση. Γιατί δηλαδή στη Γαλλία θεωρείται προοδευτικό και στην Ελλάδα δεν είναι; Δεν το καταλαβαίνουμε.
      Εμείς σας καλούμε ως Κυβέρνηση -δεν ξέρω πόσες ημέρες ακόμη θα είστε, δεν είμαι βέβαιος ότι θα είναι για πολλές μέρες, αλλά, εν πάση περιπτώσει, όσες μέρες είστε ακόμα, δεν μιλάω για μήνες, γιατί προφανώς δεν θα κρατήσετε- αλλά όσο θα είστε, εν πάση περιπτώσει, πρέπει να μιλήσετε προς τον ελληνικό λαό και να πούμε ότι και η Ελλάς χάνεται, το ελληνικό γένος χάνεται. Και αυτό δεν είναι θεωρητικό. Αυτό είναι πρακτικό. Έχει ξαναγίνει στην Ιστορία πάρα πολλές φορές και πρέπει να προσέξουμε σοβαρά να μη συμβεί και στη δική μας γενιά, γιατί, εν πάση περιπτώσει, εκτός όλων των άλλων, η δική μας γενιά θα χρεωθεί ότι επί των ημερών μας έσβησε το γένος των Ελλήνων, έσβησε το ελληνικό έθνος.
      Κλείνοντας, γιατί θέλω να τηρήσω την αρχική μου δέσμευση, θέλω να σας πω το εξής, κύριε  Υπουργέ, ότι δεν γίνεται με ευχολόγια ούτε με ψίχουλα. Αυτά που έχετε κάνει είναι ψίχουλα μπροστά σ’ αυτά που χρειάζεται η μέση ελληνική οικογένεια για να αλλάξουμε το δημογραφικό δείκτη. Δεν φτάνουν αυτά που έχετε κάνει. Πρέπει να πάρετε πιο γενναία μέτρα. Και η δική μας άποψη, επαναλαμβάνω, είναι θέμα προτεραιότητας. Εάν πείτε ότι πρέπει να κόψετε από αλλού γι’ αυτό, εμείς θα είμαστε υπέρ διότι είναι θέμα ιεραρχίας των προβλημάτων, είναι νούμερο, ένα ζήτημα. Δεν θα υπάρχουν σε λίγα χρόνια Έλληνες, εκτός και αν και δική σας άποψη είναι ότι δεν σας ενδιαφέρει το έθνος των Ελλήνων, αλλά μόνο ο πληθυσμός της Ελλάδος. Άμα το πρόβλημα είναι ο πληθυσμός της Ελλάδος, δεν θα υπάρξει κανένα πρόβλημα. Η Ελλάς θα συνεχίζει να έχει πολύ κόσμο, μπορεί να είναι Φιλιππινέζοι, μπορεί να είναι από τη Νιγηρία, μπορεί να είναι από το Σουδάν, κόσμος θα υπάρχει. Εμείς δεν μιλάμε γι’ αυτό. Εμείς μιλάμε για το εάν θα υπάρχουν Έλληνες. Αυτή είναι η αγωνία. Και αυτό σας καλούμε να προστατέψετε.
      Σας ευχαριστώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν μου επιτρέπετε, κύριε  Πρόεδρε, μια πολύ μικρή παρέμβαση.
      ΠΡΟΕΔΡΕΥΩΝ (Ιωάννης Δραγασάκης): Αν το κρίνετε απαραίτητο, κύριε  Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε  Γεωργιάδη, θέλω απλώς να σας υπενθυμίσω ότι ζούμε σε καθεστώς Κοινοβουλευτικής Δημοκρατίας και θέλω ακόμη να σας υπενθυμίσω ότι οι κοινοβουλευτικοί κανόνες λένε ότι αυτή η Κυβέρνηση ψηφίστηκε για τέσσερα χρόνια και μάλιστα πριν από δεκατέσσερις μήνες, εκτός αν, κύριε  Γεωργιάδη, στο κόμμα σας γνωρίζετε κάτι περισσότερο που πρέπει να το πείτε στην Εθνική Αντιπροσωπεία, γνωρίζετε κάποια άλλα σχέδια και αν η Κυβέρνηση θα παραμείνει λίγες ημέρες, τρία χρόνια ή για όσο τουλάχιστον την ψήφισε ο ελληνικός λαός και της έδωσε κοινοβουλευτική πλειοψηφία.
      Η παρουσία σας εδώ μέσα δεν σας δίνει και το άλλοθι να καταργείτε τους κοινοβουλευτικούς κανόνες, τα κοινοβουλευτικά ήθη και φυσικά τη βούληση του ελληνικού λαού που λέει ότι η κοινοβουλευτική πλειοψηφία, στην οποία στηρίζεται αυτή η Κυβέρνηση, είναι τετραετής. Έτσι θέλησε ο ελληνικός λαός. Αν εσείς επιθυμείτε κάτι άλλο ή αν γνωρίζετε κάτι περισσότερο, να μας το πείτε εδώ στην Αίθουσα, αν υπάρχουν κάποια άλλα σχέδια ή οτιδήποτε άλλο έχετε στο μυαλό σας.
       Σας ευχαριστώ.
        ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, μια απάντηση. 
        ΠΡΟΕΔΡΕΥΩΝ (Ιωάννης Δραγασάκης): Δεν υπάρχει τέτοια διαδικασία. Εκτός αν θέλετε να ζητήσετε το λόγο επί προσωπικού.
        ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Επειδή μου είπε ο κύριος Υπουργός ότι αμφισβητώ το πολίτευμα παρακαλώ το λόγο επί προσωπικού. 
        ΠΡΟΕΔΡΕΥΩΝ (Ιωάννης Δραγασάκης): Ορίστε έχετε το λόγο για ένα λεπτό για να μας εξηγήσετε σε τι συνίσταται το προσωπικό.
        ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, σε καμμία περίπτωση, τουλάχιστον εγώ δεν θα αμφισβητήσω το κοινοβουλευτικό πολίτευμα. Γνωρίζω πολύ καλά ότι η Κυβέρνηση εξελέγη για τέσσερα χρόνια και μου αρέσει πάρα πολύ να σέβομαι τους θεσμούς. Η αποστροφή του λόγου μου είχε να κάνει με μια πολιτική εκτίμηση μόνο λόγω των τελευταίων γεγονότων. Εγώ εύχομαι η Ελλάς να πορεύεται με ηρεμία και γαλήνη και πρόοδο, όπως πιστεύω πρέπει να ευχόμαστε όλοι.  Άρα, λοιπόν, ουδεμία διάθεση αμφισβητήσεως ούτε του εκλογικού αποτελέσματος ούτε τίποτε από όλα αυτά που είπατε. Μου κάνει πολύ μεγάλη εντύπωση. Θα μου έκανε πολύ μεγάλη εντύπωση εάν το λέγατε αυτό σε κάποιον Κοινοβουλευτικό Εκπρόσωπο ενός μεγάλου κόμματος, για παράδειγμα, που λέει ότι είστε μια επικίνδυνη Κυβέρνηση που πρέπει να φύγετε. Παρακαλώ πολύ, λοιπόν, να πάρετε πίσω αυτό που είπατε. Η αποστροφή μου δεν είχε καμμία διάθεση αμφισβητήσεως ούτε της νομιμότητας της Κυβέρνησης ούτε του κοινοβουλευτικού πολιτεύματος. Ήταν μια πολιτική εκτίμηση και αλίμονο αν δεν μπορούμε να κάνουμε πολιτικές εκτιμήσεις εδώ μέσα. 
        ΠΡΟΕΔΡΕΥΩΝ (Ιωάννης Δραγασάκης): Προφανώς δεν υπάρχει προσωπικό θέμα. Δόθηκαν οι εξηγήσεις, πολιτικές εκτιμήσεις έγιναν, το λόγο έχει ο  κ. Παπουτσής για έξι λεπτά.
        ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι χαίρομαι που η παρουσία του κυρίου Υπουργού στην Αίθουσα είναι για να επιβεβαιώσει το γεγονός ότι η Κυβέρνηση είναι παρούσα και διαθέτει δημογραφική πολιτική. Αλλά θέλω να σας διαβεβαιώσω, όπως όλοι γνωρίζετε, ότι εκτός της Αιθούσης σε όλους τους Έλληνες πολίτες υπάρχει ένα ερώτημα. Υπάρχει Κυβέρνηση στη χώρα που μπορεί να αναλάβει πρωτοβουλίες για να σταματήσει η βία την οποία βλέπουμε παντού και ταυτόχρονα να εγγυηθεί την ασφάλεια και την πρόοδο στην ελληνική κοινωνία; Αυτό το ερώτημα δυστυχώς παραμένει αναπάντητο. 
        Ωστόσο είναι κρίμα που σήμερα ένα τόσο σοβαρό θέμα, που φέρνει η Κοινοβουλευτική Ομάδα του Λαϊκού Ορθόδοξου Συναγερμού, όσον αφορά το δημογραφικό, πραγματοποιείται σε μία ημέρα με εξαιρετικά κρίσιμη κατάσταση για την ελληνική κοινωνία. Θέλω όμως να μείνω στην ουσία του θέματος που αφορά το δημογραφικό πρόβλημα της Ελλάδος και τη γήρανση του πληθυσμού. Δεν θα επαναλάβω τα νούμερα και τις στατιστικές, η ώρα είναι προχωρημένη, πολλοί συνάδελφοι αναφέρθηκαν σε αυτά, απλώς θα αναφέρω τα ερωτήματα τα οποία προκύπτουν μέσα από τις συζητήσεις, τις συναναστροφές μας και την επαφή με τον κόσμο. 
        Πώς να πειστούν, κυρίες και κύριοι συνάδελφοι, τα νέα ζευγάρια να κάνουν παιδιά, όταν η οικογένεια ζει στην ανασφάλεια, όταν η μάνα και ο πατέρας δεν έχουν δουλειές; Όταν οι μισθοί είναι καθηλωμένοι; Όταν οι συντάξεις των πατεράδων ή των γονιών που συμβάλλουν στο οικογενειακό εισόδημα είναι πάρα πολύ μικρές; Όταν τα σχολεία λειτουργούν με τον τρόπο που λειτουργούν και η περίθαλψη το ίδιο; Πώς να πεισθούν οι νέες κοπέλες να γίνουν μητέρες; Τι έχουμε να αντιτάξουμε στα νέα πρότυπα και στις νέες αξίες, που με ιλιγγιώδη ταχύτητα εδραιώνονται στην κοινωνία; Αποσπασματικά επιδόματα, ελεημοσύνες ψευτοκοινωνικής μέριμνας, ή πιστεύετε ότι μπορούν να πεισθούν από τις στοχευμένες επικοινωνιακές παροχές της Κυβέρνησης της Νέας Δημοκρατίας, οι οποίες αποδείχθηκε ότι δεν έχουν κανένα πραγματικό αντίκρισμα; 
        Αλήθεια, γιατί δεν καταγράφετε και τα νέα ζευγάρια, όπως κάνατε και με τους τρίτεκνους, για να τάξετε κάποιο συγκεκριμένο πακέτο μέτρων; Και αυτοί αποτελούν ικανοποιητικό αριθμητικά πληθυσμό για εκλογική εκμετάλλευση. Και αναφέρομαι ειδικά στους τρίτεκνους, γιατί η κατηγορία αυτή των συμπολιτών μας είναι αποκλειστικό δημιούργημα της Νέας Δημοκρατίας. Σε αυτή την περίπτωση δεν υπάρχει ΠΑ.ΣΟ.Κ. για να φταίει, ούτε υπάρχει διεθνής κρίση για να τους επηρεάζει. Τους ανέδειξε η Νέα Δημοκρατίας, τους έταξε η Νέα Δημοκρατίας, τους ξεγέλασε η Νέα Δημοκρατία. Και όχι μόνο αυτό τους διαχειρίζεται αποσπασματικά, επιλεκτικά και τους έχει φέρει μάλιστα και σε έντονη αντίθεση με τους πολύτεκνους, των περισσότερων των τριών παιδιών.
        Κυρίες και κύριοι συνάδελφοι, βρισκόμαστε σε εντελώς λάθος κατεύθυνση, αν προσπαθήσουμε να δούμε το δημογραφικό πρόβλημα μεμονωμένα και αποσπασματικά. Το δημογραφικό πρόβλημα είναι ένα πρόβλημα που συνδέεται άμεσα με τη μετάλλαξη του αξιακού μας συστήματος, μέσα στο οποίο λειτουργούμε, των όρων εργασίας του εργατικού δικαίου, αλλά και την αποσύνθεση του κοινωνικού κράτους, με ολοένα και περισσότερο ευξανόμενο αντίκτυπο στην κοινωνική προστασία και τα δημόσια οικονομικά. 
        Για να γίνω πιο συγκεκριμένος: Το αυξημένο κόστος ζωής, η δυσκολία των εργαζόμενων μητέρων να βρουν  μια ισορροπία μεταξύ της επαγγελματικής και της ιδιωτικής τους ζωής, η μείωση των γάμων και η αύξηση των διαζυγίων, η αντισύλληψη, οι νέες μορφές οικογενειών, η εγκυμοσύνη σε προχωρημένη ηλικία είναι μόνο κάποια από τα στοιχεία που συνθέτουν τον καμβά ενός προβλήματος που μπορεί να αποδειχθεί γάγγραινα της σύγχρονης κοινωνίας. Αυτό που πραγματικά φρενάρει τα νεαρά ζευγάρια να κάνουν περισσότερα παιδιά είναι η αστάθεια, η αβεβαιότητα, είναι ο φόβος για το μέλλον. Πώς να αποφασίσει κάποιος να φέρει στον κόσμο παιδιά όταν είναι άνεργος, όταν δεν ξέρει πού θα είναι ή τι μπορεί να κάνει σε πέντε ή δέκα χρόνια; Πολύ δε περισσότερο όταν δεν υπάρχουν καθόλου υποδομές και διασφάλιση της εκπαίδευσης και της περίθαλψης για τα μωρά, για τα παιδιά, για τους νέους μαθητές. Και ούτε βεβαίως πρέπει να επιτρέψουμε στην Κυβέρνηση να χρησιμοποιεί ως άλλοθι της αδιαφορίας και της απραξίας της το γεγονός ότι το δημογραφικό πρόβλημα είναι ένα μεγάλο ευρωπαϊκό πρόβλημα. Γιατί πράγματι στην Ευρωπαϊκή Ένωση έχει ξεκινήσει μια μεγάλη συζήτηση για την αντιμετώπιση του δημογραφικού και τη γήρανση του πληθυσμού, καθώς το εργατικό και παραγωγικό δυναμικό μειώνεται ολοένα και περισσότερο. Τα ερωτήματα που αφορούν την παράταση της ενεργούς ζωής πέρα από τα εβδομήντα εβδομήντα έτη αλλά και την επανεξέταση του συνταξιοδοτικού συστήματος γίνονται ολοένα και πιο επιτακτικά. 
        Στην Ελλάδα όμως η Κυβέρνηση της Νέας Δημοκρατίας, όπως και για τα περισσότερα θέματα, παρακολουθεί τις διεργασίες και λειτουργεί με κριτήρια αμιγώς εκλογικού κόστους –οφέλους. Εμείς στο ΠΑ.ΣΟ.Κ. έχουμε να υπερηφανευόμαστε για τις μεγάλες αλλαγές στο οικογενειακό δίκαιο, που προσπαθήσαμε να ανταποκριθούμε με αυτόν τον τρόπο στις απαιτήσεις των καιρών και την εξέλιξη της κοινωνίας. Όμως με την πάροδο των χρόνων το δημογραφικό πρόβλημα γίνεται ολοένα και πιο έντονο και πιο απειλητικό για το μέλλον της ελληνικής κοινωνίας. Σήμερα στεκόμαστε με ευθύνη και προτείνουμε μια σειρά μέτρων που καλύπτουν όλο το φάσμα της ζωής και τις δραστηριότητες των πολιτών. Εμείς προτείνουμε αλλαγή του συνόλου της πολιτικής με αφετηρία τις ανάγκες των παιδιών, των νεαρών πολιτών.
        Τι σημαίνει αυτό; Σημαίνει αναδιαμόρφωση στην εισοδηματική, στην φορολογική, στην ασφαλιστική πολιτική, στην εκπαιδευτική πολιτική, στην προστασία του περιβάλλοντος, στη χωροταξική πολιτική της χώρας,  στις κοινωνικές υπηρεσίες υγείας και φροντίδας, τις γονικές άδειες με αποδοχές, τα ωράρια και γενικότερα τις διευκολύνσεις στους γονείς και ιδιαίτερα τις μητέρες, για να συνδυάσουμε τη γονεϊκή λειτουργία με την καριέρα και την εργασία. 
        Σημαίνει συγκεκριμένες πρωτοβουλίες και δεσμεύσεις, όπως αυτές που έχουμε προτείνει, που έχει προτείνει ο Γιώργος Παπανδρέου και το ΠΑ.ΣΟ.Κ. για τα νέα ζευγάρια: Εφάπαξ παροχή 2.000 ευρώ για τη γέννηση κάθε παιδιού με εισοδηματικά κριτήρια. Ολοκληρωμένη κάλυψη των εξόδων της ιατρικώς υποβοηθούμενης σύλληψης με θέσπιση ενιαίων κανόνων παροχών από τους ασφαλιστικούς φορείς και κάλυψη από τον κρατικό προϋπολογισμό των δαπανών για τις άνεργες, τις ανασφάλιστες και τις άπορες γυναίκες. Επαναξιολόγηση του συστήματος των γονικών αδειών, ενδυνάμωση του μηχανισμού ελέγχου εφαρμογής εργατικής νομοθεσίας για τα ωράρια εργασίας, για τις γονικές άδειες, για την προστασία της κύησης. Στεγαστική πολιτική η οποία στηρίζει τους νέους που θέλουν να κάνουν οικογένεια. Φορολογικές ελαφρύνσεις ανάλογα με τον αριθμό των παιδιών. Όπως επίσης οι προτάσεις μας για το παιδί και την οικογένεια. Σταδιακή εφαρμογή της πλήρους κάλυψης των αναγκών φύλαξης των νηπίων. Διπλασιασμός του αριθμού των υφιστάμενων σήμερα βρεφονηπιακών σταθμών, καθιέρωση του ολοήμερου νηπιαγωγείου σταδιακά από την ηλικία των τριών ετών. Ο εθνικός λογαριασμός για το παιδί, με χρηματική κατάθεση από τον κρατικό προϋπολογισμό 1.000 ευρώ σε προθεσμιακό επενδυτικό λογαριασμό για κάθε παιδί που γεννιέται. Την επιχορήγηση του κόστους φύλαξης των παιδιών στους σταθμούς από τον κρατικό προϋπολογισμό ή από τον προϋπολογισμό του δήμου. Ένα δίκτυο κοινωνικής παρέμβασης σε κάθε δήμο για άμεση αντιμετώπιση των προβλημάτων της οικογένειας, για τη διασφάλιση της ισότιμης συμμετοχής των παιδιών με αναπηρία στην προσχολική φύλαξη.
        Κυρίες και κύριοι συνάδελφοι, ένα πρέπει να μείνει από τη σημερινή συζήτηση. Ότι δεν θα μπορέσουμε να λύσουμε τα προβλήματα αν δεν ολοκληρώσουμε τις κοινωνικές μας υποδομές. Δεν θα μπορέσουμε να αντιμετωπίσουμε καμμία κρίση ούτε στο παρόν ούτε στο μέλλον εάν δεν πολεμήσουμε τη γενεσιουργό αιτία.
     Δεν θα αντιπαλέψουμε ποτέ τη φτώχεια αν δεν συναισθανθούμε πως η πραγματική φτώχεια σημαίνει κοινωνία χωρίς παιδιά, χωρίς ζωντάνια, χωρίς φρέσκιες ιδέες.
     Σας ευχαριστώ.
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
     Το λόγο έχει η κ. Καφαντάρη για έξι λεπτά.
     ΛΙΛΑ ΚΑΦΑΝΤΑΡΗ: Κύριοι συνάδελφοι του ΛΑ.Ο.Σ., καταφέρατε με την πρότασή σας να συζητηθεί αυτό το τόσο σοβαρό θέμα, έτσι όπως την έχετε διατυπώσει, να αποδομήσετε τη σοβαρότητα του προβλήματος το οποίο πιάνετε. Κι αυτό το καταφέρατε με ένα πάρα πολύ απλό τρόπο, από την ανάδειξη του προβλήματος μέσα από την πολυτεκνία, που θα μου έφερνε ένα χαμόγελο αν δεν υπήρχε από κάτω, υποδόρια, ένας εθνικισμός και μια ξενοφοβία. 
     Κύριε Γεωργιάδη, παρεμπιπτόντως, οι αρχαίοι Αιγύπτιοι έσβησαν από αρχαίοι Αιγύπτιοι γιατί κανένας άνθρωπος δεν ζει αιώνες. Υπάρχουν σύγχρονοι Αιγύπτιοι και ελπίζουμε να σας κάνουν.
     ΣΠΥΡΙΔΩΝ ΑΔΩΝΙΣ ΓΕΩΡΓΙΑΔΗΣ: Δεν έχω σχέση με τους αρχαίους.
     ΛΙΛΑ ΚΑΦΑΝΤΑΡΗ: Το δημογραφικό είναι ένα υπαρκτό πρόβλημα στη χώρα μας. Παρά το γεγονός ότι όλοι μιλούν για δημογραφική γήρανση, σπάνια αναδεικνύεται η αιτία του προβλήματος αυτού, οι αιτίες, οι πραγματικές αιτίες. Αποκρύπτεται η μεγάλη αλήθεια ότι στο πλαίσιο των καπιταλιστικών αναδιαρθρώσεων η ζωή της εργατικής και λαϊκής οικογένειας έχει σημαντικά υποβαθμιστεί. Αυτή είναι η μήτρα που γεννά το πρόβλημα. 
     Η ανασφάλεια, η ανεργία, η υποαπασχόληση, η συρρίκνωση των κοινωνικών παροχών, η εμπορευματοποίηση της παιδείας και των υπηρεσιών υγείας και πρόνοιας, το στεγαστικό πρόβλημα, τα οικονομικά προβλήματα των ζευγαριών είναι οι βασικοί παράγοντες που εμποδίζουν τους νέους να αποκτήσουν παιδιά.
     Στην Ελλάδα οι πολυμελείς οικογένειες ήταν κυρίως αγροτικές. Με τη συρρίκνωση του αγροτικού πληθυσμού από τις ακολουθούμενες αντιαγροτικές πολιτικές της Ευρωπαϊκής Ένωσης μειώθηκε ο πληθυσμός της αναπαραγωγικής ηλικίας στην ύπαιθρο, ενώ οι αγρότες που συγκεντρώθηκαν στα μεγάλα αστικά κέντρα ως εργάτες, δημιουργούν ολιγομελείς οικογένειες για προφανείς οικονομικούς λόγους. 
     Και στα αστικά κέντρα και στην ύπαιθρο δεν υπάρχει κοινωνική υποδομή, στήριξη της οικογένειας. Υπάρχει έλλειψη κρατικών βρεφονηπιακών σταθμών. Οι ανάγκες πρωτοβάθμιας υγείας και περίθαλψης των γυναικών σε όλη την αναπαραγωγική ηλικία και όχι μόνο στην περίοδο της εγκυμοσύνης είναι αυξημένες και συνήθως δεν καλύπτονται από το Ι.Κ.Α.. 
     Το κόστος της γέννας και πολύ περισσότερο της τεχνικής γονιμοποίησης είναι απαγορευτικό για πολλά ζευγάρια που θα επιθυμούσαν παιδιά. Πολύ περισσότερο αυτό ισχύει για τις άνεργες ή υποαπασχολούμενες. 
     Η λεγόμενη ευέλικτη και ελαστική μορφή εργασίας έχει αντικαταστήσει σε μεγάλο βαθμό το σταθερό χρόνο εργασίας με πλήρη εργασιακά και κοινωνικά δικαιώματα, ιδιαίτερα δε στις γυναίκες και στους νέους, οι οποίοι δεν μπορούν καν να φύγουν από το πατρικό τους, όχι να σκεφτούν να κάνουν οικογένεια. Δεν μπορούν καν να νοικιάσουν μια γκαρσονιέρα, να μείνουν μόνοι τους.
     Η προστασία της μητρότητας συνδέεται άμεσα με το σύνολο της κοινωνικής πολιτικής. Το δημογραφικό και η μητρότητα είναι άρρηκτα συνδεδεμένα μεταξύ τους και εξαρτώνται άμεσα από την κοινωνική πολιτική. 
     Εμείς λέμε, πλήρη και σταθερή δουλειά με αμοιβές που απηχούν τις αυξημένες ανάγκες των γυναικών και των οικογενειών τους, μείωση του εργάσιμου χρόνου σε τριανταπεντάωρο, επτάωρο, πενθήμερο, δημόσιο δωρεάν σύστημα υγείας εξειδικευμένο για την προστασία της γυναίκας, ιδιαίτερο βάρος στην πρόληψη των επαγγελματικών ασθενειών με βάσει τις ιδιαιτερότητες του οργανισμού της, προληπτική ιατρική και ιδιαίτερη παρακολούθηση της εγκύου και των παιδιών της, διεύρυνση των ασφαλιστικών υγειονομικών και κοινωνικών παροχών σε ανασφάλιστες άγαμες μητέρες, κέντρα οικογενειακού προγραμματισμού, δωρεάν κρατικοί σύγχρονοι βρεφονηπιακοί σταθμοί, κέντρα δημιουργικής απασχόλησης παιδιών και νηπίων. Να υπάρχει ολοκληρωμένο δίκτυο κοινωνικών εγκαταστάσεων για την οικογένεια και το παιδί που θα συμβάλλει στη βελτίωση της ζωής της γυναίκας και στην αύξηση του ελεύθερου χρόνου της. 
     Αν έτσι δεν δούμε το δημογραφικό πρόβλημα και δεν καταπολεμήσουμε τις αιτίες που το δημιουργούν, τότε κανένα φρένο δεν μπορεί να μπει στο δημογραφικό κατήφορο.
     Πράγματι, το πρόβλημα δεν είναι πολυτεκνικό, είναι οικονομικό. Και κατανοείτε, κύριε Υπουργέ, ότι ακούγεται αστείο το επίδομα των 40 ευρώ και κάτι, για το κάθε παιδί. Αλλά δηλώνετε ότι αυτό μπορείτε. Γιατί άραγε; Γιατί μπορείτε αυτό; Ακούστηκε από Βουλευτή του ΛΑ.Ο.Σ. ότι αν δεν αναπτυχθεί η οικονομία της Ελλάδας, δεν θα γίνει τίποτα. Πολύ σωστά. Δεν θα λυθεί το δημογραφικό. Μα, τόσα χρόνια πριν την κρίση, τεράστια ανάπτυξη δεν υπήρχε στην κοινωνία; Λύθηκε ή οξύνθηκε; Το θέμα είναι πού πήγαιναν τα λεφτά από την ανάπτυξη της οικονομίας. Στο λαό πήγαιναν για να ζήσει καλύτερα και να κάνει παιδιά; Ή στις τράπεζες και τους βιομηχάνους; 
     Ο καπιταλισμός, κύριοι συνάδελφοι, δεν χωράει πρόβλεψη για το δημογραφικό, όπως δεν χωράει πρόβλεψη ούτε για το περιβάλλον ούτε καν για να σωθεί ο ίδιος, για τη δική του σωτηρία. Η ανάγκη του για όλο και μεγαλύτερο κέρδος τον οδηγεί στον απόλυτο παραλογισμό. Να παράγει όλο και περισσότερα αγαθά την ίδια στιγμή που αυξάνει ταυτοχρόνως τη φτώχεια στον πληθυσμό, άρα συρρικνώνει το αγοραστικό κοινό. Η κρίση είναι όλη δική του. Πώς μπορούμε να μιλάμε, λοιπόν, για δημογραφικό πρόβλημα; 
     Η Βουλή είναι περικυκλωμένη αυτή τη στιγμή από θυμωμένους πολίτες, με αφορμή τη δολοφονία του δεκαπεντάχρονου. Ευχόμαστε και πάλι, αντί για ξέσπασμα ωμής βίας, ο θυμός αυτός να προσανατολιστεί στην αναγκαιότητα αλλαγής αυτού του πολιτικού συστήματος που μας έχει φέρει εδώ, για το πέρασμα στο σοσιαλισμό.
     Ευχαριστώ.
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
     Το λόγο έχει ο κ. Λεβέντης για έξι λεπτά.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
     Κυρία και κύριοι συνάδελφοι, ατυχής συγκυρία να συζητούμε σήμερα το δημογραφικό όταν θρηνούμε τη δολοφονία ενός παιδιού δεκαπέντε χρονών -και το τόνισε και ο κύριος Υφυπουργός- από μια σφαίρα ειδικού φρουρού που έπληξε την καρδιά του παιδιού αλλά και την καρδιά της δημοκρατίας και άνοιξε τον ασκό του Αιόλου. Ο λαός είναι εξοργισμένος, ιδιαίτερα οι νέοι που δεν μπορούν να πειστούν γι’ αυτή τη συμπεριφορά, που δεν είχε και καμμία δικαιολογία, μα καμμιά δικαιολογία.
     Εδώ θα θερίσουμε θύελλες όταν σπέρνουμε ανέμους. Η δολοφονία αυτή μας λύπησε, είπε και ο κύριος Υπουργούς, όλους, μας ντρόπιασε και μας εξόργισε κι αυτή είναι η πραγματικότητα. Έτσι είναι, κύριε Υπουργέ. Ζούμε, όπως και εγώ είπα νωρίτερα, μέρες οδύνης, ντροπής και οργής.
     Όσον αφορά το δημογραφικό, σε όλον το δυτικό κόσμο, αλλά όχι μόνο στο δυτικό, σε όλο τον ανεπτυγμένο κόσμο, έχει μειωθεί κατακόρυφα η γεννητικότητα. Αυτό μετά το Β΄ Παγκόσμιο Πόλεμο το βλέπουμε παντού και όχι μόνο στην Ενωμένη Ευρώπη, που μπορεί να φταίει ή να μη φταίει το ένα ή το άλλο, αλλά και στην Ιαπωνία και στη Νέα Ζηλανδία και στην Αυστραλία και στον Καναδά και παντού. Μετά το baby boom του Β’ Παγκοσμίου Πολέμου οι γεννήσεις ακολούθησαν μια καθοδική πορεία, ενώ συγχρόνως οι άνθρωποι ζουν περισσότερο και έτσι η αναλογία γέρων, ηλικιωμένων, αν θέλετε, προς νέους, έχει αντιστραφεί. Και έχουμε πολύ περισσότερους μεγάλων ηλικιών. 
     Ο καλύτερος τρόπος για να καταπολεμηθεί η υπογεννητικότητα δεν είναι μόνο να κάνουν παιδιά οι άνθρωποι, αλλά να τα κάνουν και σε νεότερη ηλικία, να είναι σε θέση και να τα μεγαλώσουν και να τα παρακολουθήσουν και να τα χαρούν, αν θέλετε. Αυτό δεν γίνεται και στη χώρα μας. Βέβαια είναι πολλές οι αιτίες. 
     Εγώ θα ήθελα να βάλω και μερικά άλλα πράγματα, επειδή η κ. Καφαντάρη επέμεινε στα οικονομικά και άλλα στοιχεία και άλλοι συνάδελφοι. Ασφαλώς είναι καθοριστικά και πάντα όταν υπάρχει οικονομική άνεση μπορεί να γίνουν περισσότερα παιδιά. Αλλά υπάρχουν και άλλα στοιχεία.
     Κατ’ αρχάς υπάρχει σήμερα μια υπογονιμότητα. Και η υπογονιμότητα των ανδρών. Αν διαβάσετε τις σημερινές εφημερίδες, αναφέρονται. Και εδώ παίζουν ρόλο διάφοροι παράγοντες και η αλλαγή του τρόπου ζωής, φάρμακα. Και, αν θέλετε, υπάρχει αλλαγή του φύλου των ψαριών. Έχει μετρηθεί στην Ιαπωνία. Γιατί; Τα ψάρια αυτά κυκλοφορούν σε νερά που τα ναυπηγεία αποβάλλουν βαριά μέταλλα. Είναι και άλλοι παράγοντες, πολλοί.
      Παρά ταύτα όμως, εξακολουθούμε στη χώρα μας να έχουμε καλή γονιμότητα, με εκατό χιλιάδες γεννήσεις και διακόσιες χιλιάδες αμβλώσεις ετησίως. Εδώ είναι το θέμα. Αλλά αυτό, το αν θα έχει ή δεν θα έχει μια οικογένεια παιδιά, καθορίζεται από τους γονείς και ειδικότερα καθορίζεται από τη γυναίκα η οποία φορτώνεται όλο το φορτίο και της εγκυμοσύνης και της ανάπτυξης των παιδιών μεθαύριο. Αυτό είναι κάτι που δεν μπορούμε να της το επιβάλλουμε εμείς. Δεν μπορεί καμμία πολιτεία να της το επιβάλει. Αυτό που μπορεί να κάνει όμως είναι να τη διευκολύνει. Δυστυχώς τα πράγματα έχουν αλλάξει όσον αφορά από άλλη άποψη να είναι, τέλος πάντων, τα παιδιά επιθυμητά. Αλλά έχουν αλλάξει οι συνθήκες της ζωής μας και έχουν μεταβληθεί όχι μόνο οι οικονομικές αλλά και οι κοινωνικές και οι πολιτιστικές συνθήκες. Και δεν μπορούμε να απαιτούμε τώρα να φορούν τη μαντίλα οι γυναίκες, πολύ περισσότερο δεν φορούσαν άλλωστε και ποτέ το τσαντόρ στην Ελλάδα. Πλην όμως δούλευαν στα χωράφια και εκεί οι συνθήκες ήταν διαφορετικές. Ήταν οι παππούδες, οι γιαγιάδες, οι θειάδες, τα άλλα παιδιά της οικογένειας των γειτόνων κ.λπ.. Σήμερα οι γυναίκες θέλουν να ζήσουν διαφορετικά. Απαιτούν να έχουν πρώτα-πρώτα εργασία. Εργασία ανάλογη με τα προσόντα τους, όπως το απαιτούν και οι άνδρες. Θέλουν να αναδειχθούν στον κοινωνικό στίβο. Και όχι μόνο στον κοινωνικό αλλά και στον πολιτικό, αν θέλετε και σε όλα τα κέντρα που λαμβάνονται οι αποφάσεις. Και δυστυχώς εκεί είναι περιορισμένος ο αριθμός, το βλέπουμε και μέσα στη δική μας τη Βουλή. Θέλουν να απολαύσουν τη ζωή και την ελευθερία και πολύ σωστά. Αυτό τις οδηγεί όμως στο να παντρεύονται αργότερα, να κάνουν αργότερα οικογένεια, να κάνουν αργότερα παιδιά και να κάνουν και πολύ λιγότερα παιδιά. 
      Επίσης, αποχωρούν σήμερα από το σπίτι εύκολα για να πάνε να σπουδάσουν ή για να εργαστούν. Δημιουργούν και διαλύουν τις σχέσεις πιο εύκολα, γιατί έχουν μεγαλύτερη ανεξαρτησία. Χρησιμοποιούν την αντισύλληψη. Είναι μέσα τα οποία παρέχει η εξέλιξη και η επιστήμη και γιατί όχι να τα χρησιμοποιούν; 
      Υπάρχει και η διάλυση της παραδοσιακής οικογένειας όπως είπα και όλα αυτά οδηγούν σε  μία αύξηση της ηλικίας ως προς το γάμο και την τεκνοποίηση. 
      Η πολιτεία βέβαια αν θέλει να βοηθήσει, μπορεί. Αλλά να βοηθήσει ουσιαστικά. Και το είπατε, κύριε Υπουργέ. Μέτρα για την προστασία μητρότητας και οικογένειας, είναι εντελώς ανεπαρκή στη χώρα μας. Όχι μόνο από τη δική σας Κυβέρνηση αλλά και από τις προηγούμενες. Αλλά και η δική σας συνεχίζει την παράδοση. Αυτήν τη στιγμή μία γυναίκα που έχει ένα παιδάκι, λέμε, συνιστούν οι γιατροί το μητρικό θηλασμό για παράδειγμα. Πού θα το θηλάσει η μητέρα το παιδί, πού θα το πάει; Υπάρχουν οι βρεφονηπιακοί σταθμοί; Υπάρχει δυνατότητα να κινηθεί κανένας μέσα στους δρόμους των μεγαλουπόλεων και μάλιστα της υδροκέφαλης πρωτεύουσας; Δεν υπάρχει αυτή η δυνατότητα. 
      Από εκεί και πέρα, νιώθει ανασφαλής η μητέρα. Δεν μπορεί να επαναπαυθεί, να κάνει ένα παιδί και πολύ περισσότερο να κάνει πολλά παιδιά. Και βέβαια δικαιούνται όλοι οι Έλληνες να έχουν την ενίσχυση και όχι μόνο οι πολύτεκνες οικογένειες, οι οποίες βεβαίως, το παραδεχόμαστε, και οι τρίτεκνες και οι πολύτεκνες προσφέρουν. Αλλά σε καμμιά περίπτωση δεν θα συμφωνήσουμε ότι, να θεωρείται περίπου σαν κατάρα, όταν γεννούν οι αλλοδαποί που ζουν και εργάζονται στη χώρα μας δέκα και είκοσι και περισσότερα χρόνια, να θεωρείται κατάρα που κάνουν και αυτοί παιδιά.  Γιατί να μην κάνουν; Τα  παιδιά αυτά  ανήκουν πια σ’ αυτήν τη χώρα, γεννήθηκαν εδώ, είναι σ’ αυτήν τη χώρα. Κανονικά πρέπει να παίρνουν την ελληνική υπηκοότητα, όπως το απαιτούν οι διεθνείς νόμοι και οι διεθνείς κανονισμοί. 
      Τελειώνοντας, κύριε Πρόεδρε, εμείς πιστεύουμε ότι παρ’ όλα αυτά η Ελλάδα δεν είχε ποτέ μεγάλο πληθυσμό και τώρα έχει τη δυνατότητα να αντιμετωπίσει τα προβλήματα, αλλά αρκεί και η πολιτεία να κινηθεί ανάλογα, κάτι που ακόμα δεν το έχει κάνει και θέλουμε να ελπίζουμε ότι κάποτε θα δεήσει να το κάνει. 
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Ολοκληρώθηκαν οι ομιλίες των  Κοινοβουλευτικών Εκπροσώπων. Εισερχόμαστε στις δευτερολογίες. 
      Ο κ. Πολατίδης έχει το λόγο για δύο λεπτά.
      ΗΛΙΑΣ ΠΟΛΑΤΙΔΗΣ: Ευχαριστώ, κύριε Πρόεδρε.
      Είναι προφανές ότι διαφωνούμε και με τον Κοινοβουλευτικό Εκπρόσωπο του ΣΥ.ΡΙΖ.Α. και με την Κοινοβουλευτική Εκπρόσωπο του Κ.Κ.Ε., που θεωρούν δευτερεύον το τι επιπτώσεις έχει στο ελληνικό έθνος. Προφανώς θεωρούν και το ίδιο υπαινίχθη και ο κύριος Υπουργός, διότι είπε ότι στην Ευρώπη υπάρχει μείωση των γεννήσεων αναφερόμενος στο θέμα το σχετικό με την Τουρκία. Εάν Ευρώπη σημαίνει «εξαφάνιση του έθνους», προφανώς και δεν θέλουμε, κύριε Υφυπουργέ, να γίνουμε Ευρωπαίοι. Μας αρκεί που είμαστε Έλληνες. Και το θέμα είναι ότι εμείς μιλάμε -και νομίζω ότι όλοι μιλούν και το παραδέχονται- για το έθνος. Εάν είναι –προφανώς είναι- εύκολο να έρθει από χώρες της Αφρικής, από χώρες της Ευρώπης, από τις τέως ανατολικές χώρες, όσος αριθμός μεταναστών ζητήσει η Ελλάδα, αν πει ότι ζητάω ένα, δύο, πέντε, δέκα, όσα θέλει, εκατομμύρια, προφανώς μπορεί να τα μαζέψει. Αυτό είναι το πρόβλημά μας ή το πρόβλημά μας είναι ότι δεν γεννιούνται Ελληνόπουλα; Διότι εμείς γι’ αυτό μιλάμε.  
      Υπάρχουν και άλλες αιτίες που δημιουργούν το δημογραφικό και μπορούν να αντιμετωπιστούν, τα τροχαία. Περίπου δύο χιλιάδες νέοι αναπαραγωγικής ηλικίας σκοτώνονται κάθε χρόνο από τροχαία.  Και αρκετά περισσότεροι μένουν ανάπηροι, άρα δεν μπορούν να κάνουν οικογένεια και μειώνονται γι’ αυτόν το λόγο οι γεννήσεις. 
      Για τα ναρκωτικά. Και γι’ αυτό δεν κάνετε τίποτα. Το ότι βλέπουν οι νέοι ότι δεν υπάρχει μέλλον μπροστά τους, ότι η ελληνική νεολαία έχει χάσει την ελπίδα, το βλέπουμε στα «άδεια» βλέμματα αυτών που κάθονται στις καφετέριες.
      Υπάρχει το πρόβλημα της εξαγωγής εγκεφάλων. Άνθρωποι οι οποίοι ανήκουν στον ανθό της ελληνικής νεολαίας, που έχουν πτυχία, που έχουν την εξειδίκευση αυτή, αναγκάζονται να φύγουν σε χώρες του εξωτερικού, διότι δεν μπορούν να βρουν δουλειά ανάλογη στην Ελλάδα ή δεν αμείβονται όπως πρέπει. 
      Και επειδή είπατε ότι υπάρχει έλλειψη χρημάτων, θα σας αναφέρω, υπήρχε μία έκθεση η οποία έγινε πέρυσι…
      ΠΡΟΕΔΡΕΥΩΝ (Ιωάννης Δραγασάκης): Απλώς μην επεκταθείτε πολύ, κύριε Πολατίδη.
      ΗΛΙΑΣ ΠΟΛΑΤΙΔΗΣ: Μόνο αυτό θα πω, κύριε Πρόεδρε.
      Υπάρχει μία έκθεση μοντέρνας τέχνης που έγινε πέρυσι -και είναι επίκαιρο το όνομά της, γι’ αυτό την αναφέρω- το «Destroy Athens», το οποίο βλέπουμε να συμβαίνει σήμερα. Αυτή την έκθεση τη χρυσοπλήρωσε το Υπουργείο Πολιτισμού με τόσα πολλά χρήματα, που θα αρκούσαν για να κάνει μία πολύ σοβαρή πολιτική που να αντιστρέψει τα φαινόμενα αυτά του δημογραφικού προβλήματος. Είναι έλλειψη βουλήσεως. Θέλετε πολυεθνική Ελλάδα, όπως σας λέει ο Σόρος και αυτό ακριβώς κάνετε. 
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε τον κ. Πολατίδη.
      Το λόγο έχει ο κ. Πλεύρης για τρία λεπτά.
      ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, είπατε στην πρωτολογία σας ότι η Ευρώπη δεν θα γίνει Τουρκία. Η Τουρκία μπορεί να γίνει Ευρώπη. Θέλω να σας πω ότι η Τουρκία δεν μπορεί ποτέ να γίνει Ευρώπη, διότι είναι μια χώρα που έχει ποινικό μητρώο. Και στην Ευρώπη καλό είναι να αποφεύγουμε αυτές τις χώρες. Και δεν έχει καμμία σχέση με τα ήθη και τα έθιμα της Ευρώπης. 
      Ωστόσο, εάν είδατε προχθές το παιχνίδι της Χέρτα Βερολίνου με τη Γαλατά-Σαράι που γινόταν στο Βερολίνο, θα βλέπατε ότι περισσότεροι οπαδοί μέσα σε εκείνο το γήπεδο ήταν Τούρκοι. Συνεπώς, βάζοντας την Τουρκία στην Ευρωπαϊκή Ένωση, όπως επιθυμεί η Κυβέρνησή σας, τότε θα δείτε και τις ορδές από αυτή τη χώρα προς την Ευρώπη και θα δείτε πώς η Ευρώπη μπορεί να γίνει Τουρκία. 
      Το πρόβλημα και η αντίθεσή μας με τους συναδέλφους της Αριστεράς είναι ότι εμείς βλέπουμε το δημογραφικό θέμα από μια άλλη πλευρά. Μπορούν να διαφωνούν και δικαίωμά τους, αλλά ας έκαναν και αυτοί μια επερώτηση για το δημογραφικό από την πλευρά που την βλέπουν. 
      Εμείς, κυρία Καφαντάρη, πράγματι βλέπουμε το δημογραφικό πρόβλημα πρωτίστως, ως πρόβλημα των Ελλήνων. Δεν μας ενοχλεί οι ξένοι να γεννούν. Μας ενοχλεί, όμως, το να πληθαίνουν σε τέτοιο βαθμό οι ξένοι που βρίσκονται στην Ελλάδα, να έχουν τόσο πολύ περισσότερες γεννήσεις από ό,τι οι Έλληνες και να επιβεβαιωθούν τα νούμερα τα οποία δίνονται το 2025 σε πληθυσμό δεκατεσσάρων εκατομμυρίων, τα δέκα εκατομμύρια θα είναι Έλληνες, τα τέσσερα  εκατομμύρια αλλοδαποί και το 2050 θα είμαστε μειοψηφία στον τόπο μας. Αυτό είναι που μας ενδιαφέρει. Και δεν αντιμετωπίζουμε το πρόβλημα ως ένα πρόβλημα ποσότητας των ανθρώπων που θα βρίσκονται στην ελληνική επικράτεια. Αυτό είναι κάτι που άνετα μπορεί να το αντιμετωπίσει η Ελλάδα και πολύ σωστά είπε ο συνάδελφος λίγο πιο πριν ότι αν πούμε, απλώς χρειαζόμαστε ποσότητα κόσμου μέσα στην ελληνική επικράτεια, υπάρχουν οι μετανάστες, θα βρίσκονται συνέχεια.
       Εμείς αυτή τη στιγμή θέλουμε τη διατήρηση του ελληνικού έθνους. 
      Δεν είναι καμμία εθνικιστική προσέγγιση, όπως θέλουν κάποιοι να λένε, είναι μια προσέγγιση ενός έθνους που όταν αντιμετωπίζει ένα πρόβλημα βιολογικής πλέον εξαφάνισης, θέλει να υπάρξει. Και η Γαλλία όταν αντιμετώπισε τα ίδια προβλήματα, κατάφερε να τα αντιμετωπίσει με δείκτη πολύ πιο υψηλό από αυτό που έχουμε εμείς -0,9 είναι ο σημερινός μας δείκτης- και έκρουσε τον κώδωνα του κινδύνου. Αυτό δεν σημαίνει ότι οι Γάλλοι είναι εθνικιστές, είδαν ένα πρόβλημα και θέλησαν να το αντιμετωπίσουν. Έτσι θέλουμε και εμείς. 
      Κύριε Υφυπουργέ, θέλω να τονίσω κάτι. Το 1993 έγινε μια διακομματική επιτροπή και υπήρξε ένα πόρισμα. Το 1993 ο δείκτης ήταν στο 1,4. Πέρασαν δεκαπέντε χρόνια και έχει πάει στο 0,9 και είναι 1,3, αν συμπεριλάβουμε τους αλλοδαπούς. Δηλαδή δεκαπέντε χρόνια, ενώ είχαν επισημανθεί όλοι αυτοί οι κίνδυνοι, ούτε οι κυβερνήσεις του ΠΑ.ΣΟ.Κ. ούτε η δική σας Κυβέρνηση έκαναν κάτι για να αναστραφεί αυτό το κλίμα. Δεν κάνουμε μικροκομματική πολιτική σ’ αυτό το θέμα, κύριε Υφυπουργέ, όπως είπατε. Πραγματικά θεωρούμε ότι η υπογεννητικότητα είναι το μεγαλύτερο εθνικό πρόβλημα που αντιμετωπίζουμε σήμερα. Τουλάχιστον κάντε αυτά που πρέπει και εμείς θα τα χειροκροτήσουμε, αλλά μην προσπαθείτε να πείτε ότι λαϊκίζουμε σε ένα τέτοιο θέμα. Δεν σας τιμά και μόνο αυτή η αναφορά. Είναι ένα θέμα που θα αντιμετωπίσει η Ελλάδα για τα επόμενα χρόνια και αν μη τι άλλο πρέπει να το δούμε με σοβαρότητα, να μη μείνουμε σε μια επερώτηση, να γίνει ενδεχομένως μια καινούργια διακομματική επιτροπή, να έχουμε ένα νέο πόρισμα με τις νέες συνθήκες και να αντιμετωπίσουμε όσο το δυνατόν περισσότερο αυτό το θέμα.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Πλεύρη.
      Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος έχει το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι του Λαϊκού Ορθόδοξου Συναγερμού ιδιαιτέρως -αναφέρομαι στον κ. Πολατίδη και στον κ. Πλεύρη- συγγνώμη, αλλά δεν θα συμφωνήσω με τις απόψεις σας.  Στη σημερινή πολυπολιτισμική Ελλάδα αλίμονο αν αυτές οι απόψεις είχαν επικρατήσει. Στην Αμερική θα μιλούσαμε για Η.Π.Α. των εκατό εκατομμυρίων Αμερικανών και στη Γαλλία τριάντα εκατομμυρίων Γάλλων. Δεν θα συμφωνήσω με ξενοφοβικές και τουρκοφοβικές απόψεις. Δεν έχουν πρόσφορο έδαφος σήμερα στην πατρίδα μας, η οποία προτιμάει στα ανατολικά της να έχει Ευρωπαίους γείτονες που να πιστεύουν στην ευρωπαϊκή προοπτική της χώρας τους. Και σ’ αυτή την κατεύθυνση πρέπει να κινηθούμε από πολλές απόψεις, αν  θέλετε και από καθαρά εθνική άποψη. Πάνω απ’ όλα για τα εθνικά μας μνημεία, τα οποία είναι ευρωπαϊκά, ανήκουν στην Ευρώπη, στον ευρωπαϊκό πολιτισμό και  πρέπει να τα γνωρίσουν καλύτερα, είναι δικά τους. Και σίγουρα θα σταματήσουμε να μιλάμε επιτέλους για επί μέρους δείκτες γονιμότητας. Ο δείκτης γονιμότητας, ο οποίος απαιτείται για τη στοιχειώδη ανανέωση των γενεών στη χώρα μας  είναι 2,31. 
      Σε ό,τι αφορά  το δημογραφικό πρόβλημα, πρέπει, επιτέλους, να ξεκαθαρίσουμε τι είδους πρόβλημα είναι. Και είναι -θα διαφωνήσω, κύριε Πολατίδη- κυρίως κοινωνικό, οικονομικό πρόβλημα, άλλο τι είδους διαστάσεις έχει το πρόβλημα και η λύση του. Ένα πρόβλημα εξαρτάται και από τη λύση που έχει. Είναι πρόβλημα κοινωνικοοικονομικό, έχει εθνικές διαστάσεις –και κανένας δεν μπορεί να τις αγνοήσει-  έχει διαστάσεις που έχουν να κάνουν με την επιβίωσή μας ως έθνος και απαιτούνται κοινωνικοοικονομικές λύσεις. Και σας είπα και προηγουμένους ότι δεν πρέπει να πέσουμε στην παγίδα σύνδεσής του -που θέλουν κάποιες ομάδες- με την πολυτεκνία ή την τριτεκνία ή οτιδήποτε άλλο. Μόνο αν το δούμε έτσι. Και φυσικά και το ομόφωνο πόρισμα της Βουλής των Ελλήνων το 1993 έχει τη σημασία του. Δεν είναι όμως πανάκεια και δεν μπορεί να είναι πανάκεια ούτε η λύση κάθε προβλήματος που άπτεται του δημογραφικού. 
      Εγώ θα σας στείλω τις επόμενες μέρες και τις μελέτες του Εθνικού Κέντρου Κοινωνικών Ερευνών, τις οποίες πρέπει να μελετήσετε, όχι απλώς να τις διαβάσετε, οι οποίες έγιναν με τη φροντίδα του Υπουργείου Υγείας και Κοινωνικής Αλληλεγγύης, αλλά φυσικά και τις αντίστοιχες μελέτες μας για την οικογένεια και το παιδί, για να δούμε λίγο διαφορετικά το πρόβλημα μέσα και από την οπτική γωνία του πώς το βλέπουν οι ειδικοί επιστήμονες της κοινωνικής δημογραφίας. Γιατί καλοί είμαστε εμείς οι πολιτικοί, πρέπει όμως να αξιοποιούμε και τη δουλειά των δημογράφων και των κοινωνιολόγων, την ουσιαστική δουλειά που έχουν κάνει όλα αυτά τα χρόνια. 
      Και φυσικά μιλήσατε για τον Φρανσουά Μιτεράν και τα μέτρα του, τα οποία πήρε στη Γαλλία, τα οποία έχουμε αναλύσει όλα. Και στις μελέτες που θα σας παραδώσουμε, θα δείτε μια πλήρη ανάλυση κάθε νομοθετικής πρωτοβουλίας των Γάλλων από το θεσμό των βοηθών μητέρων μέχρι τα πιο σύγχρονα μέτρα τα οποία έχουν πάρει τελευταία. Πολλά από αυτά ήδη τα προχωρούμε και πολύ σύντομα θα έχουμε και νομοθετικές πρωτοβουλίες γι’ αυτά τα μέτρα. Αλλά επιτέλους –και είναι πολύ καλή η πρόταση που είπατε προηγουμένως- πρέπει να δούμε το πρόβλημα αυτό διακομματικά, με μια νέα επιτροπή και με μια δέσμη μέτρων, η οποία θα αντέχει στο χρόνο. Η δημογραφική πολιτική δεν θα εξαρτάται αυτή από τις κυβερνήσεις που έρχονται και παρέρχονται, αλλά θα είναι μια δημογραφική πολιτική, η οποία θα βάζει ξεκάθαρους στόχους: ποια μέτρα, με τι κόστος μπορούν να ανεβάσουν  -αυτός είναι ο στόχος μας- το δείκτη γονιμότητας κατά 0,15% έως 0,2% στην επόμενη πενταετία. 
      Όλα αυτά θα τα στείλω να τα δείτε, όπως και το συνολικό κόστος μιας ολοκληρωμένης δημογραφικής πολιτικής, κόστος για ολοήμερα σχολεία, κόστος για βρεφονηπιακούς σταθμούς, κόστος για βοηθούς μητέρες, κόστος για πλήρη εναρμόνιση της εργασιακής με την κοινωνική ζωή, κόστος που έχει να κάνει επίσης με τη στήριξη των φτωχών πολυμελών οικογενειών, κόστος για τα φτωχά παιδιά που έχουν ελλείμματα ευκαιριών, κόστος για τα νέα φτωχά ζευγάρια, κόστος για έναν ολόκληρο κόσμο, ο οποίος θέλει άλλον αριθμό -άλλος είναι ο επιθυμητός αριθμός παιδιών και άλλος ο εφικτός-  και ενδιαφέρεται και για τα εθνικά θέματα, αλλά πάνω απ’ όλα όμως ενδιαφέρεται για την καθημερινότητά του, για την επιβίωσή του, κόσμος ο οποίος θέλει και αυτός να ζήσει στην Ελλάδα και στην Ευρώπη του 2009. Όλα αυτά μπορούμε να τα εναρμονίσουμε, όλα αυτά μπορούμε να τα παντρέψουμε, αρκεί να κοιταχτούμε στα μάτια και να μπορέσουμε να δώσουμε λύσεις διακομματικές, μια που η δουλειά των επιστημόνων είναι ήδη στα χέρια μας και μπορεί να γίνει κτήμα όλων των Βουλευτών, όλων των πολιτικών κομμάτων σ’ αυτήν την Αίθουσα, για μια νέα δημογραφική πολιτική, η οποία πάνω απ’ όλα να μπορεί να αντέξει στο χρόνο.
      Ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς, κύριε Υπουργέ. Αυτά τα στοιχεία, που είπατε, αν μπορούσατε να τα καταθέσετε στα Πρακτικά, για να μπορούμε να τα πάρουμε όλοι.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι ολόκληροι τόμοι.
      ΠΡΟΕΔΡΕΥΩΝ (Ιωάννης Δραγασάκης): Τότε να συνεννοηθούμε. Θα ήταν χρήσιμα, υποθέτω, για όλους μας. 
      Ο κ. Γεωργιάδης έχει το λόγο για τρία λεπτά.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε. 
      Κατ’ αρχάς, κύριε Υπουργέ, θα περιμένουμε με πολύ μεγάλη αγωνία αυτά τα στοιχεία. Απλά να σας πω ότι διάβαζα μικρός, θυμάμαι, τον Αστερίξ. Δεν ξέρω αν το έχετε διαβάσει, είναι ένα αριστουργηματικό κόμιξ. Σε κάποιο σημείο, στην αρχή, είναι ο Ιούλιος Καίσαρ και  γύρω-γύρω είναι οι διάφοροι Ρωμαίοι, οι στρατηγοί, που είναι πλέον όλοι παχύσαρκοι και μιλούν για κάποιο θέμα και λέει ο Καίσαρ «να κάνουμε μια επιτροπή γι’ αυτό το θέμα» και πετάγονται οι παχύσαρκοι και λένε «πού, πού, πού». Θέλω να πω, κύριε Υπουργέ, με αυτό ότι μάλλον για αστείο πρέπει να λέμε το θέμα των επιτροπών. Πόρισμα υπάρχει από το 1993 που προτείνει συγκεκριμένα πράγματα και είναι ομόφωνο. 
      Το πρώτο που πρέπει να μας πείτε, είναι να έχετε φέρει το πόρισμα, που και το δικό σας κόμμα υπέγραψε και να μας πείτε ως Κυβέρνηση τι κάνατε επί πέντε επ’ αυτού του πορίσματος. Εκτός εάν θέλετε να συζητάμε στο διηνεκές. 
      Γιατί θα σας πω, κύριε Υπουργέ, ότι όταν εσείς κάνατε πορίσματα, ο μακαριστός Χριστόδουλος πήγε και έδωσε χρήματα στο τρίτο παιδί όλων των χριστιανικών οικογενειών στη Θράκη. Και ξέρετε τι έγινε; Όσο εσείς κάνατε πορίσματα, ανέβηκε λόγω του Χριστόδουλου και της Εκκλησίας 15% ο δείκτης γεννητικότητας στη Θράκη. Άρα, λοιπόν, αφήστε τα πορίσματα και περάστε στα έργα.
      Το πρόβλημα ποιο είναι; Είναι καθαρά ιδεολογικό. Και πραγματικά νόμιζα ότι αυτά τα έχει μόνο η Αριστερά. Απεδείχθη για άλλη μια φορά ότι εσείς υποδύεστε τη Δεξιά. Δεν είστε πραγματικά Δεξιά και κακώς σας  λένε Δεξιά.  Πρέπει πρώτοι να πείτε ότι δεν είστε Δεξιά. Ποια είναι η Δεξιά στην Ευρώπη, που λέει αυτά που είπατε εσείς προηγουμένως;
      Ο Νικολά Σαρκοζί ανέβηκε στην Προεδρία της Γαλλίας καθιερώνοντας Υπουργείο Εθνικής Ταυτότητας. Το έχετε ακούσει; Και τον κατηγορούσαν οι Γάλλοι σοσιαλιστές για ακροδεξιό. Τολμάτε να φέρετε τον Σαρκοζί ως παράδειγμα στην ελληνική Βουλή μπροστά σε εσάς;
      Όσο για τις Η.Π.Α. που είπατε, θα πω και κάτι ακόμη. Λυπούμαι που αναγκάζομαι να κάνω μαθήματα ιστορίας στο Κοινοβούλιο. Οι Η.Π.Α. είναι κράτος που φτιάχτηκε ως πολυπολιτισμικό από την αφετηρία του. Η Ελλάδα είναι έθνος –κράτος. Το να συγκρίνετε την Ελλάδα με τις Η.Π.Α., είναι σαν να συγκρίνετε ένα πορτοκάλι με ένα διαστημόπλοιο. Δεν έχει καμμία σχέση. Αν ήσασταν φοιτητής μου, θα σας έβαζα μηδέν. Συγκρίνετε δύο ανόμοια πράγματα. Η Ελλάς είναι έθνος-κράτος. Ούτε πολυπολιτισμικό κράτος είναι ούτε οι Ηνωμένες Πολιτείες της Ελλάδας είναι. Είναι το έθνος των Ελλήνων. Εδώ είναι η Ελλάς και αυτό θέλουμε να παραμείνει. Τώρα, αν αυτό σας ακούγεται ακραίο, δικαίωμά σας. Άμα σας ακούγεται ακραία η άποψη ότι θέλουμε εμείς οι Έλληνες να εξακολουθήσουμε να υπάρχουμε, δικαίωμά σας, αλλά βγείτε και πείτε το και στους ψηφοφόρους σας. Γιατί στους ψηφοφόρους σας άλλα λέτε και τους κοροϊδεύετε. Βγείτε λοιπόν και πείτε στους ψηφοφόρους σας ότι δεν σας ενδιαφέρει να υπάρχουν Έλληνες και ότι η Ελλάς είναι μια πολυπολιτισμική χώρα και θέλουμε να κάνουμε την Ελλάδα Ηνωμένες Πολιτείες, για να δούμε εάν θα είστε πάλι Υπουργός και μετά τις επόμενες εκλογές.
      Κλείνω λέγοντας ότι εμείς θέλουμε να μείνουμε έθνος-κράτος. Αυτή είναι η διαφορά. 
      Πρώτον, οι αρχαίοι Αιγύπτιοι μιλούσαν τα αρχαία Αιγυπτιακά, είχαν ιερογλυφικά και έχτισαν τις πυραμίδες. Οι σύγχρονοι Αιγύπτιοι είναι Άραβες που ήρθαν μετά την κατάκτηση της Αιγύπτου από την αραβική επέκταση. Αυτό εννοούσα πριν. 
      Κύριε Λεβέντη, πολύ ωραία όσα είπατε και εμείς προσυπογράψαμε, πρώτος ο Πρόεδρός μας, το θέμα του φόνου του νεαρού. Πρέπει όμως να σας πω ότι αυτό είναι το προχθεσινό νέο. Τώρα έχει καεί όλη η Αθήνα, έχουμε αγνοούμενους σε πολυκατοικίες από τους κουκουλοφόρους, οι οποίοι καίνε την Αθήνα και αμφισβητούν την Ελληνική Δημοκρατία σε όλη την επικράτεια. Θα ήθελα μία δήλωση δική σας γι’ αυτούς τους κουκουλοφόρους που καίνε πολυκατοικίες, καταστήματα, πολυκαταστήματα, αστυνομικά τμήματα, περιπολικά, τρομοκρατούν τον κόσμο. Μέχρι και το χριστουγεννιάτικο δέντρο του Δήμου Αθηναίων έκαψαν. Να μας κάνετε μια δήλωση και γι’ αυτό.
      Ευχαριστώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, σας παρακαλώ το λόγο.
      ΠΡΟΕΔΡΕΥΩΝ (Ιωάννης Δραγασάκης): Όχι, κύριε Υπουργέ. Είναι ατόπημα του κυρίου συναδέλφου, που ενώ ξέρει ότι δεν υπάρχει δυνατότητα λόγου από εσάς, σας απευθύνει ερώτημα. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, σας παρακαλώ το λόγο. Ακούστηκαν πράγματα που πρέπει να απαντήσω.
      ΠΡΟΕΔΡΕΥΩΝ (Ιωάννης Δραγασάκης): Καταγράφηκαν στα Πρακτικά και ο καθένας έχει την ευθύνη αυτών που λέει. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Νομίζω ότι έχω δικαίωμα απάντησης. Θύμισε εποχή μεσοπολέμου.
      ΠΡΟΕΔΡΕΥΩΝ (Ιωάννης Δραγασάκης): Έχετε οπωσδήποτε δικαίωμα απάντησης. 
      Ορίστε, έχετε το λόγο για δύο λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μας πήγε σε κόμματα της εποχής του ’30.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Έξω γίνονται τα Δεκεμβριανά, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, ελπίζω ότι η Βουλή των Ελλήνων δεν θα σας ακολουθήσει σε αυτό το παραλήρημα, το οποίο έρχεται από το παρελθόν, από την εποχή κομμάτων του μεσοπολέμου, από την εποχή που για όλα έφταιγαν οι άλλοι. Ειλικρινά, θέλω να πιστεύω ότι απηχείτε μόνο ένα μικρό κομμάτι του Λαϊκού Ορθόδοξου Συναγερμού και όχι τον Λαϊκό Ορθόδοξο Συναγερμό. Θέλω να πιστεύω ότι αυτές οι φωνές δεν έχουν θέση στην Κοινοβουλευτική Δημοκρατία, στη σύγχρονη Ελλάδα, που δεν φοβάται το μέλλον, που δεν φοβάται τους μετανάστες, τους ξένους, κανέναν, που δεν έχει φοβικά σύνδρομα. 
      Φοβικά σύνδρομα εδώ μέσα δεν έχουν θέση, κύριε Γεωργιάδη!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, σας παρακαλώ το λόγο επί προσωπικού. Αναφέρθηκε προσωπικά σε εμένα. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώθηκε η συζήτηση και δεν έχετε το λόγο. Κάθε αναφορά στο πρόσωπο ενός Βουλευτή, δεν είναι δυνατόν να θεωρείται προσωπικό θέμα. Και αποκτήστε την ικανότητα να ακούτε το Προεδρείο.
      Έχετε, λοιπόν, ένα λεπτό για να πείτε το προσωπικό θέμα, για να αποδειχθεί ότι δεν υπάρχει προσωπικό θέμα.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Είναι η δεύτερη φορά στη συνεδρίαση, που μπαίνετε σε φοβερό ατόπημα, κύριε Υπουργέ. Πρώτα απ’ όλα δεν θα πείτε εσείς ποιο κομμάτι εκπροσωπώ. Αυτό το λένε οι ψηφοφόροι που με έστειλαν εδώ. Δεν είναι δική σας δουλειά να πείτε στους ψηφοφόρους που με ψήφισαν. Αν ακούσατε από μένα μια κουβέντα ξενοφοβίας, παρακαλώ πολύ να μου το επισημάνετε στα Πρακτικά. Εγώ σας μίλησα για το έθνος-κράτος. Πού βρίσκετε το ξενοφοβικό στο έθνος-κράτος, κύριε Υπουργέ της Νέας Δημοκρατίας;
      Σας προκαλώ, λοιπόν, να πάρετε τα Πρακτικά τού τι είπα και να μου επισημάνετε ποιο ήταν το ξενοφοβικό και το ακραίο. Ειδάλλως είστε κοινός συκοφάντης. Και είναι η δεύτερη φορά που το κάνετε σήμερα, όπως προηγουμένως, που υπονοήσατε ότι αμφισβητώ εγώ το δημοκρατικό πολίτευμα. Αυτούς που αμφισβητούν το πολίτευμα, να τους βρείτε έξω που καίνε την Αθήνα, όχι σε εμάς εδώ μέσα. Σας προκαλώ να πάρετε τα Πρακτικά και να καταδείξετε ποιο σημείο είπα εγώ που είναι ξενοφοβικό; Μια κουβέντα. Ειδάλλως να ανακαλέσετε. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, κάνετε κάτι το οποίο δεν θα το αξιολογήσω. Κάνετε κατάχρηση και της ανοχής του Προεδρείου και του Κανονισμού της Βουλής. Δεν υπάρχει προσωπικό θέμα. Θέλετε να κλείσετε τη συζήτηση με τη δική σας τοποθέτηση. Δικαίωμά σας. Δεν είναι όμως αυτή συμπεριφορά. Όπως και δεν είναι σωστό να καπηλευόμαστε προβλήματα και να θέτουμε την τελευταία στιγμή ερωτήματα σε άλλα κόμματα τα οποία δεν έχουν δυνατότητα να ανταπαντήσουν.
      Κυρίες και κύριοι συνάδελφοι, ολοκληρώθηκε η συζήτηση επί της υπ’ αριθμόν 32/6.11.2008 επερώτησης Βουλευτών του Λαϊκού Ορθοδόξου Συναγερμού, προς τον Υπουργό Υγείας και Κοινωνικής Αλληλεγγύης. 
      Στο σημείο αυτό δέχεστε, κύριοι συνάδελφοι, να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Δραγασάκης): Με τη συναίνεση του Σώματος και ώρα 21.50’ λύεται η Συνεδρίαση για αύριο ημέρα Τρίτη 9 Δεκεμβρίου 2008 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                         ΟΙ ΓΡΑΜΜΑΤΕΙΣ

