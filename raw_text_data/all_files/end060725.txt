ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΟΣΤ΄
Τρίτη 25 Ιουλίου 2006 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2.Άδεια απουσίας των Βουλευτών κ.κ Α.Μουσιώνη, Ν. Κωνσταντόπουλου και Α. Λεβέντη.
3.Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α)Προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των προϊόντων καλλιεργειών ολοκληρωμένης διαχείρισης κ.λπ., σελ.
β)Προς τον Υπουργό Εξωτερικών, σχετικά με την αντιμετώπιση του αιτήματος του Λιβάνου για ανθρωπιστική βοήθεια, τις πρωτοβουλίες της Κυβέρνησης κ.λπ., σελ.
γ)Προς τον Υπουργό Ανάπτυξης, σχετικά με τη συνεργασία της Δ.Ε.Η. με την εταιρία Contour Clobal κ.λπ., σελ.
δ)Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πυρκαγιά στη χωματερή Ταγκράδων Θεσσαλονίκης κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1.Ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».σελ.
2.Ψήφιση επί του συνόλου του Υπουργείου Περιβάλλοντος, Χωροταξίας και Δημοσίων Έργων: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και άλλες διατάξεις».σελ.
3.Συζήτηση και ψήφιση επί των άρθρων, των τροπολογιών και του συνόλου του σχεδίου νόμου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (ΣΑΕ) και άλλες διατάξεις».σελ.
4.ΚΑΤΑΘΕΣΗ ΣΧΕΔΙΩΝ ΝΟΜΩΝ
α)Οι Υπουργοί Αγροτικής Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Ανάπτυξη Ιαματικού Τουρισμού και λοιπές διατάξεις».σελ.
β)Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας και Δικαιοσύνης, κατέθεσαν σχέδιο νόμου: «Κύρωση της Συμφωνίας των κρατών-μελών της Ευρωπαϊκής Ένωσης σχετικά με τις αξιώσεις που εγείρονται από κράτος-μέλος κατά κράτους-μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπ΄αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στο πλαίσιο επιχείρησης της Ευρωπαϊκής Ένωσης για διαχείριση κρίσης μετά της συνημμένης Δήλωσης των κρατών-μελών της Ευρωπαϊκής Ένωσης».σελ.
γ)Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Δικαιοσύνης, Μεταφορών και Επικοινωνιών και Δημόσιας Τάξης κατέθεσαν σχέδιο νόμου: «Κύρωση της Απόφασης των Αντιπροσώπων των Κυβερνήσεων των Κρατών Μελών της Ευρωπαϊκής Ένωσης, οι οποίοι συνήλθαν στο πλαίσιο του Συμβουλίου της 10-11-04, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και ατα μέλη του προσωπικού του».σελ.
δ)Οι Υπουργοί Ανάπτυξης, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Τουριστικής Ανάπτυξης κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία Μικρομεσαίων Επιχειρήσεων».σελ.
ε) Οι Υπουργοί Αγροτικής Ανάπτυξης και Τροφίμων και Εξωτερικών κατέθεσαν σχέδιο νόμου: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών».σελ.
στ)Οι Υπουργοί Εξωτερικών, Οικονομίας και Οικονομικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ του Υπουργείου Εξωτερικών της Ελληνικής Δημοκρατίας και του Υπουργείου της Ισλαμικής Δημοκρατίας του Πακιστάν».σελ.
5.ΚΑΤΑΘΕΣΗ ΠΡΟΤΑΣΗΣ ΝΟΜΟΥ
Οι Βουλευτές κ.κ. Σ. Παπαθεμελής, Μ. Χαρακόπουλος, Σ. Κεδίκογλου, Δ. Γαλαμάτης, Α. Σπηλιόπουλος, Μ. Κόλια και Χ. Καρύδη κατέθεσαν πρόταση νόμου: «Καθιέρωση της 19ης Μαϊου ως ημέρας εθνικής μνήμης της γενοκτονίας των Ελλήνων της Ανατολής, Πόντου, Μικράς Ασίας και Θράκης από το Τουρκικό Κράτος».σελ.
6)ΚΑΤΑΘΕΣΗ ΕΚΘΕΣΕΩΝ ΔΙΑΡΚΟΥΣ ΕΠΙΤΡΟΠΗΣ
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις Εκθέσεις της στα σχέδια νόμων του Υπουργείου Δικαιοσύνης:
i) «Κύρωση της Σύμβασης για την προσχώρηση της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στη Σύμβαση για το εφαρμοστέο δίκαιο στις συμβατικές ενοχές, η οποία άνοιξε προς υπογραφή στη Ρώμη στις 19 Ιουνίου 1980, καθώς και στο πρώτο και Δεύτερο Πρωτόκολλο όσον αφορά την ερμηνεία της από το Δικαστήριο των Ευρωπαϊκών Κοινοτήτων».σελ.
ii) «Κύρωση Πρωτοκόλλου διοικητικής συνεργασίας σε θέματα δικαιοσύνης μεταξύ του Υπουργείου Δικαιοσύνης της Ελληνική Δημοκρατίας και του Υπουργείου Δικαιοσύνης της Δημοκρατίας της Σερβίας».σελ.
7)Συζήτηση και ψήφιση επί της αρχής, των άρθρων και του συνόλου τριών προτάσεων νόμου του Υπουργείου Εθνικής Άμυνας:
α) «Τροποποίηση του νομοθετικού διατάγματος 17/1974-Κατάργηση δυνατότητας πολιτικής επιστράτευσης λόγω απεργίας».σελ.
β) «Άμεσα μέτρα για τη διασφάλιση του δικαιώματος στην απεργία».σελ.
γ) «Κατάργηση της πολιτικής επιστράτευσης για το προσωπικό που απεργεί».σελ.

ΟΜΙΛΗΤΕΣ

Α)Επί του Κανονισμού:
ΒΕΝΙΖΕΛΟΣ Ε. σελ.
ΚΟΥΒΕΛΗΣ Φ. σελ.
ΠΡΩΤΟΠΑΠΑΣ Χ. σελ.
ΧΑΤΖΗΓΑΚΗΣ Σ. σελ.

Β)Επί των Επικαίρων Ερωτήσεων:
ΚΑΛΑΝΤΖΑΚΟΥ Σ. σελ.
ΚΑΛΟΓΙΑΝΝΗΣ Σ. σελ.
ΚΑΣΣΙΜΗΣ Θ. σελ.
ΚΟΝΤΟΣ Α. Σελ.
ΛΟΒΕΡΔΟΣ Α. σελ.
ΜΑΓΚΡΙΩΤΗΣ Ι. σελ.
ΝΕΡΑΝΤΖΗΣ Α. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.

Γ)Επί του σχεδίου νόμου του Υπουργείου Εξωτερικών:
ΓΕΙΤΟΝΑΣ Κ. σελ.
ΓΚΑΤΖΗΣ Ν. σελ.
ΚΑΣΣΙΜΗΣ Θ. σελ.
ΜΑΓΚΡΙΩΤΗΣ Ι. σελ.
ΜΑΤΖΑΠΕΤΑΚΗΣ Σ. σελ.
ΝΙΩΤΗΣ Γ. σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α. σελ.
ΠΑΠΑΔΗΜΗΤΡΙΟΥ Ε. σελ.
ΠΑΠΑΘΕΜΕΛΗΣ Σ. σελ.
ΠΑΝΤΟΥΛΑΣ Μ. σελ.
ΠΟΛΥΔΩΡΑΣ Β. σελ.
ΤΑΣΟΥΛΑΣ Κ. σελ.
ΧΑΪΤΙΔΗΣ Ε. σελ.

Δ)Επί των προτάσεων νόμων του Υπουργείου Εθνικής Άμυνας:
ΒΟΥΛΤΑΨΗ Σ. σελ.
ΚΟΥΒΕΛΗΣ Φ.σελ.
ΛΑΜΠΡΟΠΟΥΛΟΣ Ι. σελ.
ΛΟΒΕΡΔΟΣ Α. σελ.
ΝΤΟΛΙΟΣ Γ. σελ.
ΠΡΩΤΟΠΑΠΑΣ Χ. σελ.
ΣΚΥΛΛΑΚΟΣ Α. σελ.
ΤΑΣΟΥΛΑΣ Κ. σελ.
ΤΖΕΚΗΣ Α. σελ.
ΤΣΙΟΓΚΑΣ Δ. σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΟΣΤ΄
Τρίτη 25 Ιουλίου 2006

      Αθήνα, σήμερα στις 25 Ιουλίου 2006, ημέρα Τρίτη και ώρα 18.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α’ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαϊας και Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Α΄ Θεσσαλονίκης κ. ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πρόεδρος του ΔΗ.ΠΕ.ΘΕ. Πάτρας ζητεί την παραχώρηση του Ηρωδείου στο ΔΗ.ΠΕ.ΘΕ. Πάτρας στις ημερομηνίες 24, 25 και 26 Αυγούστου 2006.
2) Οι Βουλευτές Β’ Αθηνών κ. ΑΝΤΩΝΙΟΣ ΣΚΥΛΛΑΚΟΣ και Β’ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία οι ηλεκτρολόγοι της Αθήνας ζητούν τη συγκρότηση δημόσιου φορέα για το δειγματοληπτικό έλεγχο ποιότητας και πιστοποίησης των ηλεκτρολογικών εργασιών.
3) Οι Βουλευτές Λαρίσης κ. ΔΗΜΗΤΡΙΟΣ ΤΣΙΟΓΚΑΣ και Α’ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την επίλυση συνταξιοδοτικού προβλήματος των μελών του.
4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι κύριοι Δανιήλ Δημήτριος και Σπύρου Ζήσης, σύνεδροι ΟΜ.Ε. – Ο.Τ.Ε. καταγγέλλουν τις ενέργειες συνταξιούχου του ΟΤΕ.
5) Οι Βουλευτές Χανίων κύριοι ΕΜΜΑΝΟΥΗΛ ΣΚΟΥΛΑΚΗΣ και ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσαν δημοσίευμα εφημερίδας το οποίο αναφέρεται στο κλείσιμο του Υποκαταστήματος της Τράπεζας της Ελλάδος στα Χανιά.
6) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο αναφέρεται η άμεση ανάγκη πρόσληψης προσωπικού στο Παράρτημα του Ι.Κ.Α. Σκύδρας.
7) Ο Βουλευτής  Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Βαλασιάδου Κατερίνα ζητεί την ικανοποίηση αιτήματός της.
8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία η κ. Σαμοπούλου Ελένη ζητεί την ικανοποίηση αιτήματός της.
9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία η κ. Κουτσοκώστα Ιωάννα ζητεί τη χορήγηση άδειας φαρμακείου στα Γιαννιτσά.
10)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία  ζητεί την επίλυση συνταξιοδοτικού προβλήματος στρατιωτικού προσωπικού.
11)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία ο Σύλλογος Προστασίας της Λίμνης Βεγορίτιδας ζητεί την επίσπευση της ειδικής περιβαλλοντικής μελέτης για τη λίμνη Βεγορίτιδα.
12)  Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την οικονομική στήριξη των ελαιοπαραγωγών του Νομού Μαγνησίας για την ανασύσταση των παγετόπληκτων ελαιοδένδρων τους.
13)  Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Σύλλογοι Αποφοίτων Μουσικών Σπουδών διατυπώνουν τις προτάσεις τους για την επίλυση των προβλημάτων της δημόσιας μουσικής εκπαίδευσης.
14)  Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία πολίτες, κάτοικοι Σχοινιά Νομού Αττικής διαμαρτύρονται για τις οικιστικές παρεμβάσεις που γίνονται στο Εθνικό Πάρκο του Σχοινιά Μαραθώνα.
15)  Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Κεκάκος Ηλίας ζητεί την επίλυση φορολογικού προβλήματος.
16) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου ζητεί τη χρηματοδότηση του Πολιτιστικού Συνεδριακού Κέντρου, τη δημιουργία αρχαιολογικού πάρκου κ.λπ.
17)  Ο Βουλευτής Β’ Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία ο Σύλλογος Συμβασιούχων Παντείου Πανεπιστημίου ζητεί τη διόρθωση της διάταξης 5 του άρθρου 1 του Ν. 3320/2005 ή τη μη υπαγωγή των μελών του στη διάταξη του άρθρου 70 του Ν. 2683/99.
18)  Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Ένωση Αστυνομικών Υπαλλήλων Αττικής καταγγέλλει την ποινική και πειθαρχική δίωξη αστυνομικού.
19)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης ζητεί την αναβάθμιση του Παραρτήματος Ι.Κ.Α. Νεάπολης Λασιθίου.
20)  Ο Βουλευτής Αχαΐας κ. ΜΙΧΑΗΛ ΜΠΕΚΙΡΗΣ κατέθεσε αναφορά με την οποία οι Δανειολήπτες των Σεισμοπλήκτων Περιοχών (έτους 1965) Νομού Αχαΐας (επαρχίας Καλαβρύτων) ζητούν τη διαγραφή των δανειακών τους οφειλών.
21)  Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο αναφέρεται το πρόβλημα των ελευθέρων επαγγελματιών της Κρήτης από τον «βραχιολοτουρισμό».
22)  Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Αγροτικός Συνεταιρισμός Βατόλακκου Δήμου Κάτω Μουσουρών Νομού Χανίων ζητεί την επιδότηση των ελαιοπαραγωγών της περιοχής του.
23)  Ο Βουλευτής Α’ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Σύλλογος Θεατρολόγων προτείνει τη θέσπιση μιας οργανικής θέσης θεατρολόγου ανά σχολική μονάδα στην Πρωτοβάθμια και Δευτεροβάθμια Εκπαίδευση.
24)  Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Λευκάδας ζητεί την άμεση εκτέλεση των έργων  αποκατάστασης των βλαβών που δημιουργήθηκαν από το σεισμό του 2003 στη δυτική παραλία και στο δρόμο του Κάστρου.
25)  Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Δήμος Καλυβίων – Θορικού ζητεί να δοθεί στους δήμους και τις κοινότητες της Ανατολικής Αττικής η αρμοδιότητα για την κατασκευή αποχετευτικών αλλά και αντιπλημμυρικών έργων.
26)  Ο Βουλευτής Β’ Αθηνών κ. ΦΩΤΙΟΣ ΚΟΥΒΕΛΗΣ κατέθεσε αναφορά με την οποία η Ένωση Ελλήνων Χημικών ζητεί την τήρηση της πρωθυπουργικής δέσμευσης για το 5% του εθνικού προϋπολογισμού στην Παιδεία κ.λπ.
27)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Ρελάκης Σπυρίδων, Εφημέριος Παλαιοκάστρου, ζητεί την επέκταση και σε άλλες κατηγορίες της διάταξης του άρθρου 10 του Ν. 3320/2005.
28)  Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία κάτοικοι της περιοχής του κάμπου Ερμιόνης Αργολίδας ζητούν την ολοκλήρωση της κατασκευής του δρόμου που έχει ήδη διανοιχθεί στον κάμπο της Ερμιόνης.
29)  Οι Βουλευτές Β’ Θεσσαλονίκης και Α’ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ομοσπονδία Ελλήνων ΡΟΜ Βορείου Ελλάδος και Θεσσαλίας διαμαρτύρεται για την τροποποίηση του Ν. 3377/2005 και ζητεί να της χορηγηθεί άδεια λειτουργίας των «Κυριακάτικων Παζαριών».
30)  Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία η Ένωση Αξιωματικών Πυροσβεστικού Σώματος ζητεί την τροποποίηση του Ν. 3232/2004 ως προς την απόδοση εισφοράς υπέρ ΛΒΚΑ.
31)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία οι Ενώσεις Αστυνομικών Λιμενικών – Πυροσβεστών – Ειδικών Φρουρών ζητούν την κάλυψη των κενών οργανικών θέσεων στα Σώματα Ασφαλείας, την αναδιάρθρωση των Υπηρεσιών της κ.λπ.
32)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Γενικός Γραμματέας της Περιφέρειας Κρήτης ζητεί τη χρηματοδότηση της Β΄ φάσης της Μελέτης «Αξιοποίηση του Υδατικού Δυναμικού Υδρολογικής Λεκάνης του Πλατύ Ποταμού».
33)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο θέμα της πρόσληψης νοσηλευτικού προσωπικού για το Νοσοκομείο του Αγίου Νικολάου.
34)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα για τη χρηματοδότηση του οδικού έργου από Πιλαλήματα έως Σητεία.
35)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην αντίθεση των τοπικών φορέων για την αύξηση της ισχύος του εργοστασίου της Δ.Ε.Η. στον Αθερινόλακκο.
36)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η κ. Ουζουνίδου Αικατερίνη ζητεί την επίλυση εργασιακού της προβλήματος.
37)  Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία οι Ορειβατικοί Σύλλογοι Πελοποννήσου προτείνουν την ανάδειξη των παλιών μονοπατιών της περιφέρειάς τους και την οργάνωσή τους σε Δίκτυα Πεζοπορικών Διαδρομών.
38)  Ο Βουλευτής Μαγνησίας κ. ΝΙΚΟΛΑΟΣ ΓΚΑΤΖΗΣ και ο Ε΄ Αντιπρόεδρος της Βουλής και Βουλευτής Αχαίας κ. ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Λευκάδας ζητεί την άμεση αποκατάσταση των ζημιών από το σεισμό της 14ης/8/2003 στη δυτική παραλία της πόλης και στην είσοδο του νησιού.
39)  Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη βελτίωση των υποδομών και υπηρεσιών για τη δια θαλάσσης μετακίνηση των ατόμων με αναπηρία.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 11130/26-5-06 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. Φ.90022/13464/1065/7-6-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ανωτέρω ερώτηση που κατατέθηκε στη Βουλή των Ελλήνων από το Βουλευτή κ. Καρχιμάκη Μιχάλη και σχετικά με το ανωτέρω θέμα, σας γνωρίζουμε τα εξής:
     1. Σύμφωνα με την ισχύουσα νομοθεσία η κατ' έτος αύξηση των εισοδηματικών κριτηρίων χορήγησης του ΕΚΑΣ γίνεται με βάση το β' εδάφιο του άρθρου 24 του ν.2556/97. Συγκεκριμένα τα εισοδηματικά κριτήρια βάσει των οποίων κρίνεται το δικαίωμα λήψης του ΕΚΑΣ αναπροσαρμόζονται ετησίως με κοινή απόφαση των Υπουργών Οικονομίας και. Οικονομικών, Απασχόλησης και Κοινωνικής Προστασίας και Εμπορικής Ναυτιλίας με βάση το ποσοστό αύξησης του εισοδήματος σε σχέση με το προηγούμενο έτος, που αναφέρεται στο κριτήριο β' της παρ. 3 του άρθρου 24 του ν. 2556/97 (δηλαδή το συνολικό καθαρό ετήσιο εισόδημα από συντάξεις, μισθούς, ημερομίσθια και λοιπά επιδόματα) και αντιστοιχεί σε συνταξιούχο πλήρους κατωτάτου ορίου κύριας σύνταξης γήρατος του ΙΚΑ-ΕΤΑΜ, χωρίς προσαυξήσεις.
     Η παραπάνω αύξηση των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης ΕΚΑΣ στους χαμηλοσυνταξιούχους, χωρίς αυτό να σημαίνει ότι -όπως και τα προηγούμενα χρόνια- δεν υπάρχουν λίγοι συνταξιούχοι-δικαιούχοι του ΕΚΑΣ , στους οποίους περικόπτεται το ΕΚΑΣ, γιατί κατ' ελάχιστον υπερέβησαν τα καθοριζόμενα όρια εισοδημάτων.
     Η Πολιτική ηγεσία του Υπουργείου Απασχόλησης και Κοινωνικής Προστασίας εξετάζει κάθε δυνατότητα αναπροσαρμογής των εισοδηματικών κριτηρίων του Ε.Κ.Α.Σ., έτσι ώστε να παρέχεται η μεγαλύτερη δυνατή προστασία στην ιδιαίτερα ευαίσθητη αυτή κατηγορία συνταξιούχων.
     Πάντως, κάθε αλλαγή ή αύξηση των κλιμακίων χορήγησης του ΕΚΑΣ, ώστε να περιοριστεί ο αριθμός των δικαιούχων ΕΚΑΣ που το στερούνται από τη μια χρονιά στην άλλη, προϋποθέτει σοβαρή μελέτη, η οποία γίνεται από το Υπουργείο, προκειμένου οι όποιες τελικές προτάσεις να μη δημιουργούν οικονομικούς και κοινωνικούς κραδασμούς.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 11194/29-5-06 ερώτηση του Βουλευτή κ. Πέτρου Κατσιλιέρη δόθηκε με το υπ’ αριθμ. Φ.90022/13563/1073/7-6-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ανωτέρω ερώτηση που κατατέθηκε στη Βουλή των Ελλήνων από το Βουλευτή κ. Κατσιλιέρη Πέτρο σας γνωρίζουμε τα εξής:
     1. Σύμφωνα με την ισχύουσα νομοθεσία η κατ' έτος αύξηση των εισοδηματικών κριτηρίων χορήγησης του ΕΚΑΣ γίνεται με βάση το β' εδάφιο του άρθρου 24 του ν.2556/97. Συγκεκριμένα τα εισοδηματικά κριτήρια βάσει των οποίων κρίνεται το δικαίωμα λήψης του ΕΚΑΣ αναπροσαρμόζονται ετησίως με κοινή απόφαση των Υπουργών Οικονομίας και Οικονομικών, Απασχόλησης και Κοινωνικής Προστασίας και Εμπορικής Ναυτιλίας με βάση το ποσοστό αύξησης του εισοδήματος σε σχέση με το προηγούμενο έτος, που αναφέρεται στο κριτήριο β' της παρ. 3 του άρθρου 24 του ν. 2556/97 (δηλαδή το συνολικό καθαρό ετήσιο εισόδημα από συντάξεις, μισθούς, ημερομίσθια και λοιπά επιδόματα) και αντιστοιχεί σε συνταξιούχο πλήρους κατωτάτου ορίου κύριας σύνταξης γήρατος του ΙΚΑ-ΕΤΑΜ, χωρίς προσαυξήσεις.
     Η παραπάνω αύξηση των εισοδηματικών κριτηρίων διασφαλίζει σε μεγάλο βαθμό τη συνέχιση χορήγησης ΕΚΑΣ στους χαμηλοσυνταξιούχους, χωρίς αυτό να σημαίνει ότι -όπως και τα προηγούμενα χρόνια- δεν υπάρχουν λίγοι συνταξιούχοι-δικαιούχοι του ΕΚΑΣ , στους οποίους περικόπτεται το ΕΚΑΣ, γιατί κατ' ελάχιστον υπερέβησαν τα καθοριζόμενα όρια εισοδημάτων.
     Η Πολιτική ηγεσία του Υπουργείου Απασχόλησης και Κοινωνικής Προστασίας εξετάζει κάθε δυνατότητα αναπροσαρμογής των εισοδηματικών κριτηρίων του Ε.Κ.Α.Σ., έτσι ώστε να παρέχεται η μεγαλύτερη δυνατή προστασία στην ιδιαίτερα ευαίσθητη αυτή κατηγορία συνταξιούχων.
     Πάντως, κάθε αλλαγή ή αύξηση των κλιμακίων χορήγησης του ΕΚΑΣ, ώστε να περιοριστεί ο αριθμός των δικαιούχων ΕΚΑΣ που το στερούνται από τη μια χρονιά στην άλλη, προϋποθέτει σοβαρή μελέτη, η οποία γίνεται από το Υπουργείο, προκειμένου οι όποιες τελικές προτάσεις να μη δημιουργούν οικονομικούς και κοινωνικούς κραδασμούς.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     3. Στην με αριθμό 11240/30-5-06 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. Φ.90022/13730/1083/7-6-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της παραπάνω ερώτησης, η οποία κατατέθηκε στη Βουλή από το Βουλευτή κ. Ευάγγελο Βενιζέλο, σχετικά με τη δυνατότητα συνταξιοδότησης της κας Βαρβάρας Παπαγεωργίου για λόγους υγείας, σας πληροφορούμε ότι το θέμα αυτό ανάγεται στην αρμοδιότητα του Υπουργείου Οικονομίας και Οικονομικών, το οποίο είναι συναποδέκτης του εγγράφου σας, δεδομένου ότι η εν λόγω ασφαλισμένη υπάγεται στο συνταξιοδοτικό καθεστώς του Δημοσίου. Σημειώνεται ότι σχετική επιστολή της ενδιαφερόμενης προς το Υπουργείο μας, έχει διαβιβασθεί στη Γενική Δ/νση Μισθών και Συντάξεων του Γ.Λ.Κ με το Φ 11221/οικ.8801/647/6-4-2006 έγγραφό μας.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό 10931/19-3-06 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Δ6/Φ38/ΟΙΚ. 12489/13-6-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης ως προς το θέμα της προώθησης των βιοκαυσίμων στα οχήματα, θέτουμε υπόψη σας ότι το Υπουργείο Ανάπτυξης κατά την εφαρμογή του σχετικού Ν. 3423/2005 «Εισαγωγή στην ελληνική αγορά των βιοκαυσίμων και των άλλων ανανεώσιμων καυσίμων» (ΦΕΚ Α' 304), λαμβάνει όλα τα προς τούτο αναγκαία μέτρα. Συγκεκριμένα ήδη από τον περασμένο Φεβρουάριο ολόκληρη η ποσότητα ντίζελ που κυκλοφορεί στην ελληνική αγορά περιέχει περίπου 2% κατ΄ όγκο βιοντίζελ. Το ποσοστό αυτό αναμένεται να αυξηθεί σε επίπεδα ανώτερα του 4% κατά το τέλος του έτους, μετά τη σταδιακή έναρξη λειτουργίας και άλλων μονάδων παραγωγής βιοντίζελ κατά τους επόμενους μήνες.
     Παράλληλα, μελετάται προσεκτικά η δυνατότητα χρήσης σε ντίζελ κίνησης μιγμάτων μεγαλύτερης περιεκτικότητας βιοντίζελ αλλά και αυτούσιου βιοντίζελ κυρίως σε στοχευμένη κατηγορία οχημάτων όπως λεωφορεία, φορτηγά, ταξί, κλπ. με γνώμονα πάντα την ασφαλή και απρόσκοπτη λειτουργία των οχημάτων αυτών.
     Το κύριο θέμα της ερώτησης, σχετικά με τις επιπτώσεις της πετρελαιοκίνησης στην οικονομία και δημόσια υγεία, ανάγεται πρωτευόντως στην αρμοδιότητα των συνερωτωμένων Υπουργείων.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
      5. Στην με αριθμό 11331/1-6-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 7017/4/6210/23-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι η επίλυση των προβλημάτων που αντιμετωπίζουν οι Υπηρεσίες και το προσωπικό του Πυροσβεστικού Σώματος, μόνιμο και εποχικής απασχόλησης, είναι στις άμεσες προτεραιότητες του Υπουργείου μας. Στόχος μας είναι η καλύτερη οργάνωση, στελέχωση και λειτουργία των πυροσβεστικών Υπηρεσιών και η βελτίωση της οικονομικής, επαγγελματικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του και να τηρηθούν στο ακέραιο οι δεσμεύσεις της Κυβέρνησης στο σύνολο του προσωπικού των Σωμάτων Ασφαλείας και ό,τι υποσχεθήκαμε να πραγματοποιηθεί.
      Στο πλαίσιο αυτό, καταβάλλουμε συνεχείς προσπάθειες και εξετάζουμε όλα τα θέματα που αφορούν την καλύτερη οργάνωση, στελέχωση και λειτουργία των Υπηρεσιών του Πυροσβεστικού Σώματος. Δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προγραμματίζουμε την πρόσληψη του αναγκαίου προσωπικού, ώστε, σταδιακά, να καλυφθούν οι κενές οργανικές θέσεις των Υπηρεσιών αυτών και προωθούμε την αναδιάρθρωση των εν λόγω Υπηρεσιών με βάση τις σύγχρονες ανάγκες και τα νέα δεδομένα.
      Στο σημείο αυτό πρέπει να επισημάνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Πυροσβεστικού Σώματος είναι ελλειμματική κατά 25%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα για την περαιτέρω στελέχωση των πυροσβεστικών Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής (εκτός Λαυρίου, Αίγινας και Μεγάρων), προκηρύχθηκε προσφάτως, με Απόφαση του Αρχηγού του Πυροσβεστικού Σώματος, διαγωνισμός για την κατάταξη στο Σώμα πεντακοσίων σαράντα (540) δοκίμων πυροσβεστών Γενικών Υπηρεσιών. Το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με τους διαγωνισμούς που πρόκειται να προκηρυχθούν.
      Επίσης, για την ενίσχυση του Πυροσβεστικού Σώματος κατά τις αντιπυρικές περιόδους, προσλαμβάνεται κατ' έτος σημαντικός αριθμός πυροσβεστών εποχικής απασχόλησης. Το προσωπικό αυτό προσλαμβάνεται για την κάλυψη παροδικής φύσεως εποχικών αναγκών του Σώματος και ειδικότερα για την ανάπτυξη των πεζοπόρων Τμημάτων σε επίπεδο Περιφέρειας, για την ενίσχυση των Πυροσβεστικών Σταθμών και Κλιμακίων και γενικότερα για την εξυπηρέτηση των αυξημένων αναγκών που ανακύπτουν κατά τις αντιπυρικές (θερινές) περιόδους. Στο πλαίσιο αυτό, για την παροχή υπηρεσιών δασοπυρόσβεσης κατά τη φετινή αντιπυρική περίοδο, από 1-6-2006 επαναπροσλήφθηκαν 5.500 πυροσβέστες εποχικής απασχόλησης από τους κυρωμένους πίνακες που καταρτίσθηκαν το έτος 2003 και ισχύουν για πέντε (5) έτη.
      Σύμφωνα με τα ανωτέρω οι πυροσβεστικές Υπηρεσίες του νομού Δωδεκανήσου έχουν στελεχωθεί με το αναγκαίο πυροσβεστικό προσωπικό, το οποίο υπερβαίνει κατά δέκα (10) άτομα την οργανική του δύναμη και έχουν εφοδιασθεί με τα αναγκαία μέσα και εφόδια, ώστε να ανταποκρίνονται με επιτυχία στην αποστολή τους, ενώ κατά την αντιπυρική περίοδο του τρέχοντος έτους ενισχύονται και με 138 πυροσβέστες εποχικής απασχόλησης. Παράλληλα σε περίπτωση εκδήλωσης μεγάλου συμβάντος, προβλέπεται η επιχειρησιακή ενίσχυσή τους με πεζοπόρα αερομεταφερόμενα τμήματα από την 1η Ε.Μ.Α.Κ.
      Όσον αφορά τις κανονικές άδειες του πυροσβεστικού προσωπικού, σας ενημερώνουμε ότι, σύμφωνα με τις διατάξεις των άρθρων 99 και 107 του π.δ. 210/16-6-1992, επιτρέπεται η χορήγηση 20ήμερης κανονικής άδειας στο προσωπικό κατά την περίοδο Ιούνιου-Σεπτεμβρίου, κατόπιν προγραμματισμού, εφόσον ζητηθεί και σε ποσοστό μέχρι 20% των υπηρετούντων στη δύναμη της αντίστοιχης Υπηρεσίας πυροσβεστικών υπαλλήλων.
      Τέλος, επισημαίνεται ότι για τις περιπτώσεις που, εξαιτίας των αυξημένων αναγκών της αντιπυρικής περιόδου, καθώς και των προγραμματισμένων κανονικών αδειών, δεν είναι δυνατή η χορήγηση των ημερησίων αναπαύσεων, αυτές καταγράφονται και χορηγούνται προγραμματισμένα μετά τη λήξη της αντιπυρικής περιόδου, όταν οι υπηρεσιακές ανάγκες το επιτρέπουν, λαμβάνοντας υπόψη, πρωτίστως, την ομαλή λειτουργία της Υπηρεσίας.
      Ο Υπουργός
      ΒΥΡΩΝ ΠΟΛΥΔΩΡΑΣ»
      6. Στην με αριθμό 10649/12-5-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6151/30-5-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι, για την υπόθεση των υποκλοπών τηλεφωνικών συνδιαλέξεων, ενημερώθηκε η Εθνική Αντιπροσωπεία κατ’ επανάληψη και σε όλα τα επίπεδα. Συγκεκριμένα η ενημέρωση αυτή έγινε :
      -Από τον Πρωθυπουργό την 27-2 και 29-3-2006 κατά τις συζητήσεις προ ημερησίας διατάξεως με θέματα «Ανεργία των νέων και λήψη μέτρων κοινωνικής προστασίας τους» και «Ανάπτυξης της Περιφέρειας», αντίστοιχα.
      -Από τον υπογράφοντα την 31-3-2006, κατά τη συζήτηση της 38/22 από 17-1-2006 επερώτησης, που κατέθεσαν Βουλευτές του ΠΑ.ΣΟ.Κ., μεταξύ των οποίων και ο ερωτών κ. Βουλευτής.
      -Από τον Υπουργό Δικαιοσύνης, κατά τη συζήτηση των 471/27/13-2-2006 και 472/28/13-2-2006 επίκαιρων ερωτήσεων, που κατέθεσαν οι Βουλευτές κ.κ. Ν. Κωνσταντόπουλος και Μ. Παπαϊωάννου, αντίστοιχα.
      -Με τα 7017/4/5863 από 24-2-2006, 7017/4/5879 από 3-3-2006, 7017/4/5886 από 16-3-2006 και 7017/4/6000 από 14-4-2006 έγγραφά μας, σε απάντηση των 7259/2-2-2006, 7411/7-2-2006, 7412/7-2-2006, 7547/9-2-2006, 7602/10-2-2006, 8903/20-3-2006 και 9142/24-3-2006 ερωτήσεων, καθώς και της 8052/1275/23-2-2006 ερώτησης και αίτησης κατάθεσης εγγράφων, που κατέθεσε ο ανωτέρω κ. Βουλευτής.
      Τέλος, για το θέμα αυτό, ενημερώθηκε την 7-2-2006 και η Μόνιμη Επιτροπή Θεσμών και Διαφάνειας της Βουλής, από τους Υπουργούς Δημόσιας Τάξης και Δικαιοσύνης.
      Ο Υπουργός
      ΒΥΡΩΝ ΠΟΛΥΔΩΡΑΣ»
      7. Στην με αριθμό 10509/9-5-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Φ900α/5071/8581/1-6-06 έγγραφο από τον Υπουργό  Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 10509/9-5-2006 ερώτησης, που κατέθεσε ο Βουλευτής κ. Στέλιος Ματζαπετάκης, σχετικά με την παραγωγή τυφεκίου 5,56 χιλιοστών, σας γνωρίζουμε τα ακόλουθα:
      Το ΥΠΕΘΑ εξετάζει διεξοδικά την αναγκαιότητα και την επιχειρησιακή σκοπιμότητα της προμήθειας των τυφεκίων 5,56 χιλιοστών για την κάλυψη των αναγκών του Ελληνικού Στρατού.
      Στα ανωτέρω λαμβάνονται υπόψη το σύγχρονο πεδίο στο οποίο καλείται να επιχειρήσει ο Στρατός Ξηράς, καθώς και οι ραγδαία κλιμακούμενες τεχνολογικές εξελίξεις του φορητού οπλισμού, όπως αυτές διαμορφώνονται μέσω της χρήσης διαφόρων εξελιγμένων τύπων τυφεκίων από συμμαχικούς στρατούς.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      8. Στην με αριθμό 11238/30-5-06 ερώτηση του Βουλευτή  κ. Εμμανουήλ Φραγκιαδουλάκη δόθηκε με το υπ’ αριθμ. 7017/4/6203/22-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Φραγκιαδουλάκης, σας γνωρίζουμε ότι το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών.
      Για το σκοπό αυτό, το Υπουργείο μας στελεχώνει τις αστυνομικές Υπηρεσίες με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής, και τις εφοδιάζει με τον αναγκαίο υλικοτεχνικό εξοπλισμό και μέσα και εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους, με προοπτική αποτελεσματικότητας σε τοπικό και εθνικό επίπεδο. Ειδικότερα, για το τρέχον έτος, η αντεγκληματική πολιτική που σχεδιάσθηκε και εφαρμόζεται στοχεύει στην αντιμετώπιση τόσο της μικροεγκληματικότητας, όσο και της οργανωμένης μορφής εγκληματικότητας και στηρίζεται σε σύγχρονες μεθόδους και μέσα, σε συνεργασία με τις συναρμόδιες Υπηρεσίες άλλων Υπουργείων, τους Ο.Τ.Α. και άλλους φορείς και με την αξιοποίηση στοιχείων, εμπειριών και συμπερασμάτων που προκύπτουν από τη διεθνή συνεργασία μας.
      Στο πλαίσιο αυτό έχει στελεχωθεί και η Αστυνομική Διεύθυνση Ηρακλείου με δύναμη, η οποία, σήμερα, υπερβαίνει την οργανική της και βρίσκεται σε πλεονεκτικότερη θέση από άλλες Αστυνομικές Διευθύνσεις που παρουσιάζουν τα ίδια προβλήματα. Η εν λόγω Διεύθυνση ενισχύεται περαιτέρω και με την παρουσία 79 ειδικών φρουρών. Ωστόσο, στα πλαίσια των υπηρεσιακών δυνατοτήτων, θα καταβληθεί προσπάθεια για την περαιτέρω ενίσχυσή της με προσωπικό, κατά τις γενικές μεταθέσεις του τρέχοντος έτους και ήδη προκηρύχθηκαν προς πλήρωση 2 θέσεις υπαστυνόμων Β΄ και 9 θέσεις αστυνομικού προσωπικού κατωτέρων βαθμών. Επίσης, κατά τη θερινή περίοδο, για την αντιμετώπιση των αυξημένων υπηρεσιακών αναγκών, ενισχύεται και με 10 αστυνομικούς, καθώς και με 90 συνολικά δόκιμους αστυφύλακες.
      Πέραν αυτών, θα καταβληθεί προσπάθεια για την ενίσχυση της εν λόγω Αστυνομικής Διεύθυνσης με νεοεξερχόμενους των Σχολών αστυνομικούς, ενώ το θέμα της πληρέστερης στελέχωσης των Υπηρεσιών της και της αποτελεσματικότερης λειτουργίας της θα αντιμετωπισθεί και με την ολοκλήρωση της αναδιάρθρωσης-αναδιοργάνωσης των περιφερειακών αστυνομικών Υπηρεσιών που προγραμματίζουμε, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
      Για το θέμα της στελέχωσης του Αστυνομικού Τμήματος Χερσονήσου, σας πληροφορούμε ότι η Υπηρεσία αυτή έχει στελεχωθεί με δύναμη, η οποία υπερβαίνει την οργανική της κατά 12 άτομα, αφού πρόσφατα ενισχύθηκε με 1 αξιωματικό, 6 αστυνομικούς κατωτέρων βαθμών και 10 δόκιμους αστυφύλακες, ενώ στην περιοχή λειτουργεί και ο Σταθμός Τουριστικής Αστυνομίας, που έχει στελεχωθεί με τον απαραίτητο αριθμό αστυνομικών.
      Σε ό,τι αφορά την αστυνόμευση και γενικότερα την αντιμετώπιση της εγκληματικότητας στο νομό Ηρακλείου, σας πληροφορούμε ότι, στα πλαίσια της αντεγκληματικής πολιτικής, από την Αστυνομική Διεύθυνση έχουν εκπονηθεί και εφαρμόζονται από τις Υπηρεσίες της ειδικά σχέδια δράσης, εναρμονισμένα με τις ειδικές συνθήκες και ιδιαιτερότητες της κάθε περιοχής και προσαρμοσμένα στο προσωπικό και τα μέσα που αυτές διαθέτουν.
      Ειδικότερα, για την αντιμετώπιση των αστυνομικής φύσεως προβλημάτων των περιοχών Χερσονήσου και Μαλίων, το Αστυνομικό Τμήμα Χερσονήσου και οι λοιπές αρμόδιες Υπηρεσίες της Αστυνομικής Διεύθυνσης, καταβάλλουν κάθε δυνατή προσπάθεια ασκώντας έντονη και συστηματική αστυνόμευση με τη διενέργεια πεζών και εποχούμενων περιπολιών τάξης, ασφάλειας και τροχαίας, σε καθημερινή βάση και καθ’ όλο το 24ωρο, καθώς και με ειδικές εξορμήσεις και ελέγχους ατόμων, οχημάτων, καταστημάτων κ.λπ. Επίσης οι ανωτέρω Υπηρεσίες πραγματοποιούν τακτικές και έκτακτες αστυνομικές επιχειρήσεις, για κατοχή και χρήση ναρκωτικών ουσιών, για ανεύρεση και κατάσχεση ειδών οπλισμού και εκρηκτικών, για παράνομη είσοδο και παραμονή αλλοδαπών, για εκμετάλλευση αλλοδαπών γυναικών, καθώς και γενικούς τροχονομικούς ελέγχους για την πρόληψη των τροχαίων ατυχημάτων.
      Σημαντική προς την κατεύθυνση αυτή είναι και η συμβολή της Ειδικής Αστυνομικής Υπηρεσίας Δίωξης Εγκληματικότητας (ΕΙΔ.ΑΣ.Υ.Δ.Ε.), του Τμήματος Αστυνομικών Επιχειρήσεων (Τ.Α.Ε.) Ηρακλείου, καθώς και της Ομάδας Πρόληψης και Καταστολής της Εγκληματικότητας, που δραστηριοποιούνται στις εν λόγω περιοχές, ενώ, για την αντιμετώπιση των αυξημένων αναγκών στους Δήμους Χερσονήσου και Μαλίων, κατά τη διάρκεια της θερινής τουριστικής περιόδου (1-5 έως 31-10), έχει εκπονηθεί και εφαρμόζεται ειδικό σχέδιο αστυνόμευσης (τάξης, ασφάλειας και τροχαίας).
      Τέλος, στην Αστυνομική Διεύθυνση Ηρακλείου, δόθηκαν πρόσθετες εντολές και οδηγίες για περαιτέρω δραστηριοποίηση των Υπηρεσιών της, με στόχο την αποτελεσματικότερη αστυνόμευση και την πάταξη κάθε μορφής εγκληματικότητας, καθώς και για τη λήψη κάθε αναγκαίου μέτρου, προκειμένου να παγιωθεί το αίσθημα ασφαλείας των κατοίκων των εν λόγω Δήμων, σε συνεργασία με τους συναρμόδιους φορείς.
      Ο Υπουργός
      ΒΥΡΩΝ ΠΟΛΥΔΩΡΑΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τζέκη.
      Κυρίες και κύριοι συνάδελφοι, έχω την τιμή να ανακοινώσω ότι ο Βουλευτής κ. Αριστείδης Μουσιώνης ζητεί άδεια ολιγοήμερης απουσίας στο εξωτερικό από 25.7.2006 μέχρι 27.7.2006. 
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε η ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί η πρώτη με αριθμό 908/20.7.2006 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τον Υπουργό Αγροτικής Ανάπτυξης και Τροφίμων, σχετικά με τον έλεγχο των προϊόντων καλλιεργειών ολοκληρωμένης διαχείρισης κ.λπ. 
      Η επίκαιρη ερώτηση της κυρίας συναδέλφου έχει ως εξής: 
      «Η ολοκληρωμένη διαχείριση ελαιοκαλλιέργειας οδηγεί στην παραγωγή πιστοποιημένου προϊόντος που μπορεί να διεκδικήσει τιμή υψηλότερη από αυτή του συμβατικού μη πιστοποιημένου ελαιολάδου. Η Ευρωπαϊκή Ένωση και οι Ευρωπαίοι καταναλωτές απαιτούν ποιοτικά προϊόντα, ιδιαίτερα μετά τις απανωτές διατροφικές κρίσεις των τελευταίων ετών. Η Ελλάδα προορίζει το ποιοτικό παρακράτημα της επιδότησης (σύμφωνα με το άρθρο 69 του Κανονισμού 1782/03) να δοθεί για την ενίσχυση ποιοτικών προϊόντων μεταξύ των οποίων και προϊόντων ολοκληρωμένης διαχείρισης.
      Η μεγάλη πρόκληση που αντιμετωπίζει τώρα η Ελλάδα είναι τα χρήματα του ποιοτικού παρακρατήματος που ανέρχονται περίπου σε 22.000.000 ευρώ ετησίως, να οδηγήσουν στην παραγωγή πραγματικών πιστοποιημένων προϊόντων και όχι να λειτουργήσουν ως νέο είδος «πανωγραψίματος».
      Ερωτάται ο κύριος Υπουργός:
      1. Τι μέτρα θα λάβει το Υπουργείο Αγροτικής Ανάπτυξης για να εξασφαλίσει τον εξονυχιστικό έλεγχο που κατοχυρώνει την ποιότητα των καλλιεργειών ολοκληρωμένης διαχείρισης με βάση το ελληνικό πρότυπο AGRO 2-1 και AGRO 2-2;
      2. Θα υπάρξουν αυστηρές κυρώσεις όπου διαπιστωθούν παρατυπίες, ώστε να λειτουργήσουν αποτρεπτικά σε φαινόμενα εκφυλισμού; Υπάρχει σκέψη να δοθεί το ποιοτικό παρακράτημα σε αυτούς που παράλληλα με το πρότυπο  AGRO έχουν και πιστοποιήσεις άλλων ήδη αναγνωρισμένων διεθνών προτύπων»;
      Στην ερώτηση της κ. Καλαντζάκου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      AΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κύριε Πρόεδρε, κύριοι συνάδελφοι, πρέπει να πούμε ότι η ολοκληρωμένη διαχείριση της παραγωγής είναι η μεγάλη πρόκληση ή η μεγάλη ευκαιρία για την ελληνική γεωργία, διότι τα αγροτικά μας προϊόντα με την ολοκληρωμένη διαχείριση όχι μόνο θα αποκτήσουν προστιθέμενη αξία,  μεγαλύτερη τιμή, όπως αναφέρει η συνάδελφος, αλλά ουσιαστικά θα αποκτήσουν μια σφραγίδα ποιότητας, χωρίς την οποία σε πολύ σύντομο χρονικό διάστημα δεν θα μπορούν να διατίθενται ούτε στην ελληνική ούτε στη διεθνή αγορά. 
      Τι σημαίνει «ολοκληρωμένη διαχείριση»; Σημαίνει ότι παρακολουθούμε όλες τις διαδικασίες της παραγωγής ενός αγροτικού προϊόντος, από τον έλεγχο και την ανάλυση του εδάφους, τους ψεκασμούς, τη λίπανση, τα λιπάσματα και τα φυτοφάρμακα που χρησιμοποιούμε και τι πετυχαίνουμε; Πετυχαίνουμε παραγωγή προϊόντων, τα οποία διακρίνονται για την υγιεινή και την ασφάλειά τους, πετυχαίνουμε προστασία του καταναλωτή, προστασία του παραγωγού και προστασία του περιβάλλοντος. Πρέπει όμως, όπως πολύ σωστά αναφέρεται, να υπάρχει απόλυτος έλεγχος στο όλο σύστημα. 
      Σήμερα οι φορείς οι οποίοι πιστοποιούν τα αγροτικά προϊόντα στα συστήματα ολοκληρωμένης διαχείρισης παίρνουν έγκριση από το Εθνικό Συμβούλιο Πιστοποίησης. Όμως ήδη έχουμε έτοιμη και πολύ σύντομα θα υπογραφεί κοινή υπουργική απόφαση, σύμφωνα με την οποία καθορίζονται οι απαιτήσεις και οι προϋποθέσεις που πρέπει να τηρούν οι ιδιωτικοί φορείς, οι διαδικασίες αναγνώρισης και επίβλεψής τους, καθώς και οι κυρώσεις που θα επιβάλλονται σε περιπτώσεις παρατυπιών και παραβάσεων, ώστε να διασφαλίζεται η λειτουργία ενός ενιαίου και ομοιογενούς πλαισίου αξιόπιστων, αμερόληπτων και αποτελεσματικών διαδικασιών επίβλεψης και πιστοποίησης γεωργικών προϊόντων ή συστημάτων παραγωγής αυτών.
      Η επίβλεψη των ιδιωτικών φορέων ανατίθεται στον αρμόδιο οργανισμό των ποιοτικών προϊόντων, στον Ο.Π.Ε.Γ.Ε.Π., ο οποίος και θα τηρεί επίσημο μητρώο. Πρέπει να πούμε επίσης ότι το Υπουργείο Αγροτικής Ανάπτυξης και Τροφίμων εποπτεύει όλο το πλαίσιο πιστοποίησης και επίβλεψης των ιδιωτικών φορέων πιστοποίησης, αποφασίζει για την αναγνώριση των φορέων στην δραστηριοποίηση της πιστοποίησης των γεωργικών προϊόντων και συστημάτων και θα επιβάλει με τη νέα Κ.Υ.Α πολύ αυστηρές κυρώσεις, οι οποίες θα φθάνουν μέχρι 60.000 ευρώ. 
      Εάν θέλουμε να πετύχουμε η χώρα να παράγει αξιόπιστα, ποιοτικά και ασφαλή αγροτικά προϊόντα πρέπει να ελεγχθεί  το σύστημα και πρέπει να ελεγχθεί από την πολιτεία. Διότι, όπως πολύ σωστά αναφέρεται, αν μείνει ανεξέλεγκτο το σύστημα, θα οδηγηθούμε σε διπλοζυγίσματα και σε πανωγραψίματα. Τα εθνικά πρότυπα AGRO 2-1 και AGRO 2-2, τα οποία επιδιώκουμε να γίνουν κοινοτικά πρότυπα, είναι πολύ αυστηρά πρότυπα, αλλά θα πρέπει να δίνονται αφού γίνονται όλοι οι απαιτούμενοι έλεγχοι. Καταβάλλουμε, λοιπόν, μια πολύ μεγάλη προσπάθεια έτσι ώστε να μετατρέψουμε την ελληνική αγροτική παραγωγή σε παραγωγή πιστοποιημένων προϊόντων, ποιοτικών προϊόντων, προϊόντων τα οποία να μπορούν να διατίθενται με αξιώσεις στην ελληνική και στη διεθνή αγορά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Η κ. Καλαντζάκου έχει το λόγο. 
       ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριε Υπουργέ, καταρχήν χαίρομαι γιατί πραγματικά το Υπουργείο και ο Υπουργός εδώ μας έδειξε ότι η ελληνική γεωργία θέλει να κάνει αυτό το ποιοτικό άλμα.
      Αυτό που θέλω να τονίσω -διότι υπάρχουν και καλλιεργητές οι οποίοι δεν ακολουθούν την βιολογική καλλιέργεια ούτε την ολοκληρωμένη διαχείριση- είναι ότι το ποιοτικό παρακράτημα δεν έχει γίνει για να τιμωρήσει τους ανθρώπους που ακολουθούν μια συμβατική καλλιέργεια του ελαιολάδου, αλλά για να βοηθήσει αυτούς οι οποίοι ασχολούνται μόνιμα και εξολοκλήρου με τη γη και προσπαθούν, εφαρμόζοντας τις νέες μεθόδους που εξασφαλίζουν την πιστοποίηση και την ποιότητα των αγροτικών προϊόντων, να απαντήσουν στις προκλήσεις των καιρών. Ποιες είναι αυτές; Τα πιστοποιημένα προϊόντα, τα προϊόντα για τα οποία ξέρουμε τι συμβαίνει, από το χώμα μέχρι τον καρπό, μέχρι το τελικό προϊόν. Είναι τα προϊόντα που ζητάει η αγορά. Και η Ελλάδα έχει την μεγάλη ευκαιρία αυτή τη στιγμή να απαντήσει σ’ αυτή την αγωνία των Ευρωπαίων καταναλωτών και να δώσει τον καλύτερό της εαυτό. 
      Η αγωνία που υπάρχει είναι και η εξής. Μέχρι πρότινος, και προτού τελικά υπογραφεί η Κ.Υ.Α, υπήρχαν κάποια διεθνή πρότυπα, τα οποία έρχονταν από τα σούπερ μάρκετ, τα οποία ήταν αυτά που μετέφεραν, εισήγαγαν, ήταν η αλυσίδα διανομής στο εξωτερικό. Η Ελληνική Κυβέρνηση αποφάσισε ότι πρέπει η Ελλάδα να έχει διεθνές ευρωπαϊκό πρότυπο, το AGRO. Είναι όμως πολύ σημαντικό το AGRO να το προασπιστούμε με πραγματικά συστηματικούς ελέγχους. 
      Διότι πιστεύω ότι υπάρχουν πολλοί ελαιοκαλλιεργητές που ίσως όχι αυτή την περίοδο αλλά στη συνέχεια –διότι χρειάζεται και κάποιος χρόνος για να μπορέσουν να γίνουν οι καλλιέργειές τους από συμβατικές καλλιέργειες, καλλιέργειες ολοκληρωμένης διαχείρισης- να συμμετάσχουν και να έχουν αυτή τη σφραγίδα της ποιότητας και της πιστοποίησης. Δεν πρέπει όμως να συμβιβαστούμε. Το ποσό δεν ακούγεται μεγάλο αλλά είναι πολύ μεγάλο. Είναι 22.000.000 ευρώ τα οποία θα μοιραστούν σε αυτούς που πραγματικά κάνουν το άλμα ποιότητος. 
      Δεν πρέπει να αφήσουμε τα πράγματα –και βλέπω ότι το Υπουργείο δεν προτίθεται να το κάνει αυτό- να μείνουν ανεξέλεγκτα αλλά με συστηματικούς ελέγχους να ανεβάσουμε τον πήχη της ποιότητας. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όπως είπα, κύριε Πρόεδρε, η ολοκληρωμένη διαχείριση στον αγροτικό τομέα είναι διέξοδος, είναι μια μεγάλη ευκαιρία, μια μεγάλη πρόκληση. Και θέλω  να σας πω ότι γίνεται μια συστηματική προσπάθεια στο Υπουργείο Αγροτικής Ανάπτυξης και Τροφίμων έτσι ώστε να εντάξουμε ολόκληρες παραγωγές –και αυτό είναι πολύ σημαντικό- σε συστήματα ολοκληρωμένης διαχείρισης. 
      Τις προηγούμενες μέρες η προσπάθεια αυτή επικεντρώθηκε στο βαμβάκι. Τα τελευταία τρία χρόνια έγιναν πιλοτικές καλλιέργειες σε τριάντα πέντε χιλιάδες στρέμματα βαμβακιού σε όλη τη χώρα. Και τι πετύχαμε: Πετύχαμε να έχουμε μείωση κόστους παραγωγής κατά 18%, λιγότερα λιπάσματα, λιγότερα φυτοφάρμακα, εδαφολογικές αναλύσεις, πετύχαμε να έχουμε κάτι πολύ σημαντικό, να έχουμε γεωπόνο στο χωράφι δίπλα στον αγρότη και πετύχαμε ακόμη να έχουμε πολύ υψηλής ποιότητας αγροτικό προϊόν. Και αυτό που προσπαθούμε τώρα να κάνουμε είναι να επεκτείνουμε σε όλη την καλλιέργεια του βαμβακιού –προσέξτε- σε τρεισήμισι εκατομμύρια στρέμματα σύστημα ολοκληρωμένης διαχείρισης. Το ίδιο προσπαθούμε να κάνουμε και στο ελαιόλαδο. Το ίδιο προσπαθούμε να κάνουμε μέσω του ποιοτικού παρακρατήματος στον καπνό, όλη η καλλιέργεια του ελληνικού καπνού να έχει σφραγίδα ποιότητας, να έχει πιστοποιητικό ποιότητας, να μπορεί να διατίθεται με πολύ καλύτερες αξιώσεις ο ελληνικός καπνός στο εξωτερικό. 
      Το 95% της ελληνικής παραγωγής συμπύρηνου ροδάκινου έχει πιστοποιητικό ποιότητας το AGRO 2.1 και το AGRO 2.2 και προσπαθούμε να επιβάλουμε τα δικά μας πρότυπα, τα εθνικά πρότυπα, διότι δεν μπορούμε να στηριζόμαστε σε ιδιωτικούς φορείς που δραστηριοποιούνται σε άλλες χώρες για να δώσουν σφραγίδα ποιότητας στα ελληνικά αγροτικά προϊόντα.
      Σημείο κλειδί όπως αναφέρεται είναι ο έλεγχος, πώς ελέγχεται ο αγρότης, πώς ελέγχεται αυτός που πιστοποιεί τον αγρότη, πώς ελέγχεται ο πιστοποιητικός οργανισμός. 
      Πιστεύουμε, λοιπόν, ότι μέσα από την κοινή υπουργική απόφαση που είναι έτοιμη και σύντομα υπογράφεται θα δοθεί ουσιαστική και αποτελεσματική λύση στο μεγάλο αυτό θέμα. Πάντως θέλω να σας πω ότι πολύ σωστά αναφέρετε δύο κατευθύνσεις: Βιολογικά προϊόντα, πιστοποιημένα προϊόντα. Τα βιολογικά προϊόντα θα φτάσουν μέχρι ένα σημείο. Κατορθώσαμε από 0,6% στο σύνολο της καλλιέργειας να τα πάμε περίπου στο 2,6% έχοντας σαν στόχο ένα 3% για τα τέσσερα πρώτα χρόνια. Τα πιστοποιημένα προϊόντα όμως μπορούν να καλύψουν όλη την αγροτική παραγωγή. Αυτό είναι το μεγάλο στοίχημα, αυτή είναι η μεγάλη πρόκληση. Δουλεύουμε συστηματικά και πιστεύουμε ότι σε πολύ σύντομο χρονικό διάστημα θα έχουμε πολύ ικανοποιητικά αποτελέσματα. 
      ΠΡΟΕΔΡΕΥΩΝ (Σωτήρης Χατζηγάκης): Επόμενη είναι η δεύτερη με αριθμό 902/20-7-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου προς την Υπουργό Εξωτερικών, σχετικά με την αντιμετώπιση του αιτήματος του Λιβάνου για ανθρωπιστική βοήθεια, τις πρωτοβουλίες της Ελληνικής Κυβέρνησης κ.λπ.
      Η επίκαιρη ερώτηση του κ. Λοβέρδου έχει ως εξής:
      « Οι ημέρες πολέμου περνούν, στο Λίβανο άμεση κατάπαυση του πυρός δεν επιβάλλεται, άνθρωποι δολοφονούνται, κοινωφελείς υποδομές καταστρέφονται –οι περισσότερες των οποίων ήταν μεταπολεμικό, μετεμφυλιακό προϊόν αναπτυξιακής πολιτικής κυρίως της Ευρωπαϊκής Ένωσης- οι εκκλήσεις του Πρωθυπουργού του Λιβάνου για ανθρωπιστική βοήθεια είναι δραματικές και το ελληνικό Υπουργείο Εξωτερικών δεν συγκινείται. Επίσης ως φαίνεται ούτε σε πολιτικό-διπλωματικό επίπεδο πήρατε κάποια πρωτοβουλία –έτσι δήλωσε ο κ.  Κουμουτσάκος στις 13 τρέχοντος- αλλά ούτε και στα προξενικά θέματα ανταποκριθήκατε εγκαίρως, ως προς τις ανάγκες των συμπατριωτών μας, παρά τις πιέσεις των διπλωματικών υπαλλήλων της χώρας μας στο Λίβανο. Αντιθέτως, ο Κύπριος Υπουργός Εξωτερικών έδειξε με τη δράση του απέναντι στους πολίτες όλου του κόσμου που κινδυνεύουν πώς πρέπει να λειτουργούν τα γειτονικά κράτη μιας αδίκως δοκιμαζόμενης περιοχής.
      Ερωτάστε κυρία Υπουργέ: α) για τους λόγους της μη ανταπόκρισης του Υπουργείου Εξωτερικών στο αίτημα του Λιβάνου για ανθρωπιστική βοήθεια 
      β) αν προτίθεστε να πάρετε έστω και τώρα κάποια σχετική πρωτοβουλία».
      Στην ερώτηση του κ. Λοβέρδου θα απαντήσει ο Υφυπουργός Εξωτερικών κ. Θεόδωρος Κασσίμης.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, πραγματικά μας εκπλήσσει η ερώτηση που κατετέθη διότι θέλω να υπενθυμίσω στο Σώμα ότι την Πέμπτη 13 Ιουλίου το βράδυ έκλεισε το αεροδρόμιο της Βηρυτού. Την Παρασκευή 14 Ιουλίου οργανώθηκε η πρώτη αποστολή επαναπατριζομένων από τη Βηρυτό. Με λεωφορεία πέρασαν στην Καρτούς της Συρίας και από κει πήγαν στη Δαμασκό. Από τη Δαμασκό με δύο ναυλωμένα σκάφη τους μεταφέραμε στην Κύπρο και στη συνέχεια στην Ελλάδα. Είμαστε η πρώτη χώρα από τη στιγμή που έκλεισε το αεροδρόμιο της Βηρυτού που «σηκώσαμε» ξένους πολίτες από το Λίβανο. Γιατί λέω ξένους πολίτες; Διότι θέλω να επισημάνω ότι από τα διακόσια πενήντα έξι άτομα που πήραμε στις δύο αερομεταφορές, τα ενενήντα εννέα ήταν πολίτες μη ελληνικής καταγωγής. Μ’ αυτό θέλω να επισημάνω ότι η ελληνική πρεσβεία έδωσε χείρα βοηθείας σε οποιονδήποτε το ζήτησε και στη συνέχεια υπήρξε μία πλήρως οργανωμένη επιχείρηση με την οποία απομακρύνθηκαν δύο χιλιάδες διακόσια είκοσι έξι άτομα εκ των οποίων πεντακόσιοι ογδόντα Έλληνες, τετρακόσιοι δεκατρείς Κύπριοι και χίλιοι διακόσιοι τριάντα τρεις πολίτες τριάντα τριών άλλων χωρών. 
      Όσον αφορά τη βοήθεια, το βράδυ της Τρίτης 18 Ιουλίου ο Πρωθυπουργός του Λιβάνου ζητά ανθρωπιστική βοήθεια από την Ευρωπαϊκή Ένωση. Το μεσημέρι της Τετάρτης 19 Ιουλίου η Ευρωπαϊκή Ένωση κοινοποιεί το αίτημα στα μέλη της. Το πρωί της Πέμπτης 20 Ιουλίου στις δέκα η ώρα ξεκινάει από την Ελευσίνα το πρώτο C-130 με δέκα τόνους βοήθειας. Το απόγευμα δε της ιδίας μέρας ένα δεύτερο C-130 μετέφερε στη Λάρνακα άλλους δεκαπέντε τόνους βοήθειας και το πρωί της επομένης έφτασαν με ελληνικό αρματαγωγό στο Λίβανο 35 τόνοι ανθρωπιστικής βοήθειας συνοδευόμενοι από δύο γιατρούς του Υπουργείου Υγείας και Κοινωνικής Αλληλεγγύης. Είμαστε η πρώτη χώρα που έφθασε με ανθρωπιστική βοήθεια και ιδίως με τόσο σημαντική ποσότητα στο Λίβανο. 
      Διερωτώμαι σε τι αποσκοπεί αυτή η ερώτηση η οποία όχι μόνο διαστρεβλώνει την πραγματικότητα, αλλά σε ένα σημείο που ο διεθνής τύπος και όλες οι ξένες πρεσβείες έχουν συγχαρεί την Ελλάδα για την ετοιμότητά της στον ανθρωπιστικό τομέα, βλέπω την Αντιπολίτευση να είναι μίζερη και πραγματικά λυπούμαι και εντυπωσιάζομαι. Θέλω να πιστεύω ότι ο κ. Λοβέρδος δεν είχε την ενημέρωση που έπρεπε και ότι γι’ αυτό έκανε την ερώτηση.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κατέθεσα την επίκαιρη ερώτησή μου απολύτως εγκαίρως, την περασμένη Τρίτη, στις 18 του μηνός, όταν τρεις μέρες από την έκκληση στα τηλεοπτικά μέσα όλου του κόσμου, ο Πρωθυπουργός του Λιβάνου ζητά ανθρωπιστική βοήθεια και όταν, κύριε Υφυπουργέ, το δικό σας Υπουργείο που είχε και έχει όλες τις κατάλληλες υπηρεσίες για άμεση αντίδραση στα ανθρωπιστικά θέματα και είχε αντιδράσει εκείνες τις μέρες στην Ινδονησία για το τσουνάμι της προηγούμενης Κυριακής που μας πέρασε, δεν είχε προβλέψει μέχρι την ώρα που κάνω την ερώτησή μου την παραμικρή ανθρωπιστική αντίδραση σ’ ό,τι αφορά τη δολοφονία ανθρώπων και την καταστροφή υποδομών. Έχω την απόλυτη ενημέρωση, μη συνεχίζετε ως προς αυτό.
      Σήμερα λέτε ότι αντιδράτε μόλις η Ευρωπαϊκή Ένωση κινητοποιείται και καλεί τα κράτη-μέλη να σπεύσουν για ανθρωπιστική βοήθεια. Δίνετε μόνος σας την εξήγηση που οφείλατε να δώσετε στο Ελληνικό Κοινοβούλιο. Αντιδράσατε λοιπόν, αλλά σε δεύτερο χρόνο και πολιτικά αυτό εξηγείται, κύριε Υπουργέ. Για όσους αντέδρασαν σε πρώτο χρόνο με εξέχον παράδειγμα αυτό της Κυπριακής Δημοκρατίας -τον Κύπριο Υπουργό Εξωτερικών κ. Λιλίκα που «έβαλε τα γυαλιά» στα υπόλοιπα κράτη-μέλη της Ευρωπαϊκής Ένωσης- η προσπάθειά τους αναγνωρίστηκε. Αντί εσείς να έχετε σπεύσει και αντί να έχετε αξιοποιήσει την πρωτοβουλία της Κύπρου, διοργανώνοντας μαζί της έναν αεροδιάδρομο για τη μεταφορά τραυματιών –οι υπηρεσίες σας έχουν πολύ μεγάλη εμπειρία επ’ αυτών των θεμάτων- αντιδράτε μόνοι σας, βγαίνετε από τις υποχρεώσεις σας σε δεύτερο χρόνο –το ξαναλέω- δίχως να μπορείτε να έχετε πολιτικό εκτόπισμα στις κινήσεις σας σαν αυτό που έχουν όσοι σπεύδουν πρώτοι σε τέτοιες μεγάλες καταστροφές, σε τέτοια μεγάλα, θλιβερά γεγονότα.
      Ακόμη, όπως ήμασταν δημιουργικοί ως αντιπολίτευση την πρώτη φορά, θέλουμε και τώρα να είμαστε δημιουργικοί. Αντιμετωπίζετε τα ανθρωπιστικά προβλήματα στο Λίβανο, κύριε Υφυπουργέ. Υπάρχει εδώ και εβδομάδες, εδώ και μήνες πραγματική ανθρωπιστική καταστροφή με τη συμπεριφορά του Ισραήλ στη λωρίδα της Γάζας! Καλεί η Ευρωπαϊκή Ένωση στις 22 του μηνός –ο αρμόδιος Επίτροπος Λουί Μισέλ- τα κράτη-μέλη να σπεύδουμε όχι μόνο για το Λίβανο, αλλά και για τους Παλαιστίνιους, για τη λωρίδα της Γάζας, για τη Δυτική Όχθη. 
      Εκεί δεν κάνετε τίποτε! Και δεν κάνετε τίποτε ευθυγραμμισμένοι με την απόφαση στην οποία συμμετείχατε –ήταν η κ. Μπακογιάννη- τον περασμένο Απρίλιο να διακοπεί η ανθρωπιστική βοήθεια προς τους Παλαιστινίους, αυξάνοντας τα καθημερινά τους προβλήματα και δημιουργώντας προβλήματα για τη στάση της διεθνούς κοινότητας, της Ευρωπαϊκής Ένωσης ειδικά, απέναντι στους Παλαιστινίους.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, είναι ώρα και γι’ αυτό το θέμα να δείξετε την αρμόζουσα συμπεριφορά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λοβέρδο.
      Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Λυπούμαι, κύριε Πρόεδρε, λυπούμαι, κύριοι συνάδελφοι, για τη σειρά των ανακριβειών που ανέφερε ο κ. Λοβέρδος –θα μπορούσα να πω- των ψευδών επιχειρημάτων και γεγονότων.
      ΑΝΔΡΕΑΣ ΛΟΒΕΡΔΟΣ: Εγώ δεν σας μίλησα έτσι και είναι πάρα πολύ τεκμηριωμένα τα όσα λέω. Εγώ μιλάω με χαρτιά. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Λοβέρδο!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Αφήστε να ολοκληρώσω, κύριε Λοβέρδο!
      ΑΝΔΡΕΑΣ ΛΟΒΕΡΔΟΣ: Ούτε ψεύτη σας είπα. 
      ΠΡΟΕΔΡΕΥΩΝ (Σωτήρης Χατζηγάκης): Δεν είπε εσάς. Το επιχείρημα λέει ότι είναι ψεύτικο. Μπορεί να το πει αυτό. Το επιχείρημα μπορεί να το χαρακτηρίσει.
      ΑΝΔΡΕΑΣ ΛΟΒΕΡΔΟΣ: Μίλησα πάρα πολύ ευγενικά.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κατ’ αρχάς η βοήθεια της Κύπρου, μετά από παράκληση της Κυπριακής Δημοκρατίας, μετεφέρθη μαζί με τη βοήθεια την ελληνική και αποτελείτο από τρεις τόνους ανθρωπιστικής βοήθειας. Αυτό είναι το πρώτο.
      Η Κύπρος προσέφυγε στην Ελλάδα για την απομάκρυνση των Κυπρίων πολιτών από την πρώτη μέρα και έχουμε τις ευχαριστίες του Κυπριακού Υπουργείου Εξωτερικών γι’ αυτό. Η Ελλάς είναι η πρώτη η οποία επεσήμανε τη χρησιμοποίηση της Κύπρου ως διαμετακομιστικό κέντρο και αυτό έχει πολύ μεγάλη σημασία.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υφυπουργού)
      Ένα λεπτό, κύριε Πρόεδρε, για τις ανακρίβειες.
      Δεν κατετέθη την Τρίτη η ερώτηση του κ. Λοβέρδου. Κατετέθη στις 20/7…
      ΑΝΔΡΕΑΣ ΛΟΒΕΡΔΟΣ: Κάνετε λάθος!
      Κύριε Πρόεδρε, να το πείτε στον κύριο Υφυπουργό!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): …στις 09 και 05’ το πρωί.
      ΑΝΔΡΕΑΣ ΛΟΒΕΡΔΟΣ: Όχι εδώ αυτά τα πράγματα! Σας παρακαλώ! 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Επιτρέψτε μου!
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Λοβέρδο! Είναι αντικοινοβουλευτικά αυτά που κάνετε!
      ΑΝΔΡΕΑΣ ΛΟΒΕΡΔΟΣ: Να ξέρει τι λέει! Να τσακωνόμαστε για τις ημερομηνίες;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Θα καταθέσω αντίγραφο…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Λοβέρδο. Μπορείτε να κάνετε στο τέλος μια δήλωση στα Πρακτικά. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Έχω στα χέρια μου επίκαιρη ερώτηση με αριθμό 902 με ημερομηνία κατάθεσης 20/7/2006.
      ΑΝΔΡΕΑΣ ΛΟΒΕΡΔΟΣ: 18/7, κύριε Πρόεδρε! Έλεος!
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ώρα κατάθεσης: 09.05’.
      Και εδώ θέλω να πω το εξής: Την προηγούμενη μέρα στις 16 του μηνός είχε αναρτηθεί στην ιστοσελίδα του Υπουργείου Εξωτερικών και είχε ανακοινωθεί από το Υπουργείο Εξωτερικών στις 5 παρά 12 λεπτά ότι ετοιμάζεται η ανθρωπιστική βοήθεια. Και έγινε ένας άθλος. Σε μια νύχτα μέσα μαζεύτηκαν δεκαπέντε τόνοι ανθρωπιστικής βοήθειας με πρωτοβουλία του κ. Στυλιανίδη, του Υφυπουργού Εξωτερικών και με συνεργασία του Υπουργείου Υγείας και Κοινωνικής Αλληλεγγύης, των Γιατρών του Κόσμου, των Γιατρών της Καρδιάς, του Ερυθρού Σταυρού και άλλων οργανώσεων.
      Λυπούμαι, κύριε Λοβέρδο, αλλά δεν είσαστε ενήμερος.
      ΑΝΔΡΕΑΣ ΛΟΒΕΡΔΟΣ: Εγώ λυπάμαι γι’ αυτά που λέτε! Κατετέθη στις 18 του μηνός με καμία κίνηση από το Υπουργείο σας! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, επιμένετε σε κάτι το οποίο…
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κι εγώ εδώ δουλεύω!
      ΑΝΔΡΕΑΣ ΛΟΒΕΡΔΟΣ: Είναι δυνατόν; 
      ΠΡΟΕΔΡΕΥΩΝ (Σωτήρης Χατζηγάκης): Είναι διαδικαστικό. Ακούστε με, κύριε Λοβέρδο!
      ΑΝΔΡΕΑΣ ΛΟΒΕΡΔΟΣ: Είναι τόσο απλά πράγματα, αντί να απαντάτε επί της ουσίας. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Επί της ουσίας απήντησα, κύριε Λοβέρδο! Είμαστε οι πρώτοι οι οποίοι πήγαμε και δεν καταλαβαίνω γιατί αισθάνεστε άσχημα! Γιατί αυτή εδώ η Κυβέρνηση έδωσε εξετάσεις όχι ως Κυβέρνηση, κύριε Λοβέρδο! Ως Ελλάδα έδωσε εξετάσεις!
      ΑΝΔΡΕΑΣ ΛΟΒΕΡΔΟΣ: Σε δεύτερο χρόνο αντιδράσατε, αφού πιεστήκατε. Και πρέπει να αντιδράσετε και για τη Γάζα έτσι! 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Και είναι ντροπή να αισθάνεστε άσχημα γιατί η χώρα σας πηγαίνει μπροστά και αναγνωρίζεται αυτό! 
      ΑΝΔΡΕΑΣ ΛΟΒΕΡΔΟΣ: Ασχημονείτε χωρίς λόγο!
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Λυπούμαι!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κύριε Λοβέρδο, νομίζω ότι συστηματικά παίζετε ένα ρόλο όχι καλό. Σας παρακαλώ.
      ΑΝΔΡΕΑΣ ΛΟΒΕΡΔΟΣ: Με συγχωρείτε, κύριε Πρόεδρε. Να φέρετε με τον κοινοβουλευτικό...
      ΠΡΟΕΔΡΕΥΩΝ (Σωτήρης Χατζηγάκης): Ακούστε, σας παρακαλώ, κύριε Λοβέρδο.
      Σωστά είπε ο κύριος Υπουργός για τις 20 του μηνός. Υπάρχει μία διαδικασία, η οποία παίζει σε τέσσερις ημέρες ...
      ΑΝΔΡΕΑΣ ΛΟΒΕΡΔΟΣ: Να προσέχει τότε. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Στις 20 του μηνός…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, καθίστε, σας παρακαλώ. 
      ΑΝΔΡΕΑΣ ΛΟΒΕΡΔΟΣ: Στις 18 του μηνός την κατέθεσα. Την έχω μπροστά μου ... 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ. Μα, είναι φοβερό, δεν ακούτε. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Στις 18 γράφει ο κ. Λοβέρδος, αλλά την κατέθεσε στις 20, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Θέλετε να σας εξηγήσω ή να το προσπεράσω; 
      ΑΝΔΡΕΑΣ ΛΟΒΕΡΔΟΣ: Μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Λοιπόν, υπάρχει μία διαδικασία: Είναι η ημέρα που ο Βουλευτής καταθέτει την ερώτηση που είναι στις 18, όπως λέτε εσείς, αλλά η επίσημη ...
      ΑΝΔΡΕΑΣ ΛΟΒΕΡΔΟΣ: Στις 18, την έχω εδώ. 
      ΠΡΟΕΔΡΕΥΩΝ (Σωτήρης Χατζηγάκης): Περιμένετε. 
      Αυτή όμως περνάει μία διαδικασία. Περνάει από την Πρόεδρο της Βουλής, δίνει το Ο.Κ. και εγγράφεται. Η ερώτησή σας εγγράφτηκε στις 20 ...
      ΑΝΔΡΕΑΣ ΛΟΒΕΡΔΟΣ: Εγώ την κατέθεσα στις 18. Να το ήξερε. 
      ΠΡΟΕΔΡΕΥΩΝ (Σωτήρης Χατζηγάκης): Δεν μπορεί να το ξέρει ο Υπουργός. Ο Υπουργός ξέρει το επίσημο. Δεν μπορεί να ξέρει ...
      ΑΝΔΡΕΑΣ ΛΟΒΕΡΔΟΣ: Να προσέχει τι λέει. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Λοβέρδο, σας παρακαλώ....
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ημέρα  κατάθεσης 20 του μηνός...
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, παρακαλώ. 
      Ο Υπουργός δεν μπορεί να ξέρει πότε γίνεται η υλική πράξη ...
      ΑΝΔΡΕΑΣ ΛΟΒΕΡΔΟΣ: Να είναι επιφυλακτικός πριν ασχημονήσει ... 
      ΠΡΟΕΔΡΕΥΩΝ (Σωτήρης Χατζηγάκης): Λοιπόν, δεν θέλετε να ακούσετε. Προχωρώ.
      Η τρίτη επίκαιρη ερώτηση με αριθμό 912/20-7-2006 του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον  Υπουργό Πολιτισμού, σχετικά με την ολοκλήρωση των εργασιών αποκατάστασης του κτηρίου που θα στεγαστεί το Επιμελητήριο Εικαστικών Τεχνών Ελλάδας κ.λπ., διαγράφεται λόγω προβλήματος του κυρίου Υπουργού. 
      Τέταρτη είναι η με αριθμό 909/20-7-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τη συνεργασία της Δ.Ε.Η. με την εταιρεία Contour Global κ.λπ. 
      Η ερώτηση της κ. Ξηροτύρη-Αικατερινάρη έχει ως εξής: 
      «Μέσα σε συνθήκες αδιαφάνειας η Δ.Ε.Η. βρήκε «επιτέλους» εταίρο για τη σύσταση εταιρείας συμμετοχών με στόχο την εξαγορά περιουσιακών στοιχείων και ανάπτυξη δραστηριοτήτων στην ενεργειακή αγορά της Ν.Α. Ευρώπης. Πρόκειται για την παντελώς άγνωστη στον ενεργειακό τομέα αμερικάνικη εταιρεία, την Contour Global με κύριο μέτοχο τη Reservoir Capital Group μιας εταιρείας επενδύσεων με παρουσία μιας και μόνης σελίδας στο διαδίκτυο, που διαχειρίζεται κεφάλαια 2,5 δισεκατομμυρίων δολαρίων. 
      Η σύμπραξη αυτή της Δ.Ε.Η. εκτός από πλήθος ερωτηματικά, φοβούμαστε ότι ανοίγει ένα επικίνδυνο δρόμο για τη Δ.Ε.Η. και τη χώρα. Και αυτό γιατί η Δ.Ε.Η., μία κατ’ εξοχήν κρατική εταιρεία, με μακράν εξειδίκευση στις δραστηριότητες παραγωγής, μεταφοράς και διανομής ηλεκτρικής ενέργειας, έπρεπε, και μπορούσε κάλλιστα, να συνεργαστεί με κάποια από τις μεγάλες ευρωπαϊκές ενεργειακές εταιρείες κοινής ωφέλειας για επενδύσεις στην Ν.Α. Ευρώπη, που όπως μας είναι γνωστό έχουν δείξει ενδιαφέρον για την ελληνική αγορά. 
      Με ποια κριτήρια θα επιλέγονται οι επενδύσεις, καθώς τα στρατηγικά και οικονομικά κριτήρια των δύο εταιρειών είναι προφανές ότι δεν ταυτίζονται. Η Δ.Ε.Η. θεωρούμε ότι αξιολογεί την κάθε επενδυτική ευκαιρία ως μία μακροχρόνια επένδυση με μία εύλογη απόδοση. Αντίθετα μία «επιθετική» εταιρεία επενδύσεων, όπως ο  βασικός μέτοχος της Contour Global αποβλέπει σε επενδύσεις ευκαιριακά, με βραχυπρόθεσμο ορίζοντα και με τη μέγιστη δυνατή απόδοση. Τέτοιες αποδόσεις, ιδιαίτερα σε εξαγορές μέσω ιδιωτικοποιήσεων, δεν μπορούν να επιτευχθούν παρά μόνο με βίαιες αναδιαρθρώσεις, ιδιαίτερα σε ό,τι αφορά το ανθρώπινο δυναμικό, κάτι που δεν συνάδει με την εταιρική κουλτούρα της Δ.Ε.Η. 
      Ερωτάται ο κύριος Υπουργός:
      - Γιατί λοιπόν καταλήξατε στην συνεργασία με μία άγνωστη αμερικάνικη εταιρεία, και όχι με μία μεγάλη ευρωπαϊκή εταιρεία εφάμιλλου κύρους και αναγνώρισης με τη Δ.Ε.Η.; 
      - Με ποια κριτήρια, πέραν των οικονομικών, όπως κριτήρια τεχνικά, διαχείρισης, ανάλογου χαρτοφυλακίου επενδύσεων, επιλέχθηκε η εν λόγω αμερικάνικη εταιρεία; Ποιο το στελεχιακό δυναμικό της εταιρείας, ξεπερνά τα δέκα άτομα; Βάσει ποιας στρατηγικής θα επιλέγονται και θα πραγματοποιούνται οι επενδύσεις στο μέλλον;». 
      Στην ερώτηση της κ. Ξηροτύρη θα απαντήσει ο Υφυπουργός Ανάπτυξης κ. Αναστάσιος Νεράντζης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ κύριε Πρόεδρε. 
      Στην εταιρεία αυτή των συμμετοχών δεν μετέχει μόνο η Δ.Ε.Η. και η συγκεκριμένη εταιρεία, η Contour Global, αλλά μετέχει και η Ευρωπαϊκή Τράπεζα Ανασυγκρότησης  και Ανάπτυξης.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, κύριε Υπουργέ...
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν αντιλήφθηκα την χειρονομία που κάνατε, αλλά εν πάση περιπτώσει. Τώρα, αν αρχίσετε το μοτίβο των διακοπών, θα με υποχρεώσετε να σας επαναφέρω και εγώ, αλλά και άλλος αρμοδιότερος εμού, στην τάξη. 
      Δεν είπα τίποτα περισσότερο. Είπα ότι μετέχει και άλλος παράγοντας. 
      Δεύτερον, η εταιρεία αυτή –την οποία «στολίζετε», κατά την άποψή σας, όπως δηλ. εσείς πιστεύετε- έχει υλοποιήσει περισσότερα από πενήντα πέντε ενεργειακά έργα, σε είκοσι πέντε χώρες. Αυτή η συγκεκριμένη εταιρεία είναι ιδιωτική, ασχολείται με την ενέργεια, την ανάπτυξη και τη λειτουργία έργων υποδομής, έχει έδρα τη Νέα Υόρκη και διατηρεί γραφεία στο Παρίσι, το Κίεβο και το Χιούστον. Ασφαλώς και έχει παραπάνω από δέκα άτομα προσωπικό η εταιρεία αυτή. Και για να σας λύσω την απορία, επειδή αυτό ρωτάτε, έχει τριάντα τρία επαγγελματικά στελέχη, τα οποία δραστηριοποιούνται στο χώρο δράσεώς της. 
      Τα κριτήρια, τα οποία συνήθως αποτελούν εκείνους τους λόγους για τους οποίους επιλέγονται οι συγκεκριμένες εταιρίες, είναι πρώτα απ’ όλα να μην είναι ανταγωνίστρια η ίδια με την συνεταίρο της, δηλαδή εδώ τη Δ.Ε.Η., να έχει ευελιξία στη λήψη αποφάσεων και να έχει εμπειρία, η οποία εμπειρία συντρέχει εδώ, μια που έχει υλοποιήσει πενήντα πέντε ενεργειακά έργα, σε είκοσι πέντε χώρες.
      Νομίζω ότι απάντησα σ’ αυτά που με ρωτάτε.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η συνάδελφος κ. Ασημίνα Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Λυπάμαι, κύριε Υπουργέ, αλλά δεν μου απαντήσατε απολύτως σε τίποτα, γιατί και εσείς κατά βάθος είσαστε βέβαιος ότι αυτή η εταιρεία είναι μια εταιρεία «φάντασμα».
      Ο βασικός της εταίρος η Contour Global έχει αυτές τις δύο ισχνές ιστοσελίδες, μία δηλαδή στο διαδίκτυο. Τις καταθέτω στη Βουλή.
      (Στο σημείο αυτό η Βουλευτής κ. Ασημίνα Ξηροτύρη-Αικατερινάρη καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η ανακοίνωση της Δ.Ε.Η. 13 Ιουλίου 2006 λέει ότι «οι συνεταίροι της εταιρείας συμμετοχών από 45% και 45%, διεξάγουν συζητήσεις με την Ευρωπαϊκή Τράπεζα Ανοικοδόμησης και Ανάπτυξης για να καθοριστούν οι όροι του μειοψηφικού ποσοστού με τον οποίο θα συμμετέχει η τελευταία στα ίδια κεφάλαιά της». Επομένως γι’ αυτό έκανα πριν αυτή τη χειρονομία. Δεν μου απαντάτε σ’ αυτό. Δεν έχει καμία συμμετοχή ακόμη αυτή η εταιρεία, είναι 10% και συζητάτε πως θα συμμετάσχει σ’ αυτό.
      Τώρα αυτή η εταιρεία δεν έχει εξειδίκευση στα ενεργειακά. Κάνει τα πάντα. Είναι μια εταιρεία επενδύσεων κεφαλαίων. Προσπαθεί να κάνει επενδύσεις εκεί όπου παράγεται περισσότερο οικονομικό αποτέλεσμα. Αυτό δεν συνάδει σε καμία περίπτωση με τη Δ.Ε.Η., την εξειδίκευση, την οντότητα που έχει και στην Ανατολική Ευρώπη και στην Ευρώπη γενικότερα.
      Κύριε Υπουργέ, έχουμε σαφέστατες πληροφορίες –αυτή τη δουλειά κάνουμε τόσα χρόνια- ότι η Δ.Ε.Η. θα μπορούσε κάλλιστα να συνεργαστεί με μεγάλες εταιρείες εξειδικευμένες στα θέματα παραγωγής, μεταφοράς, διανομής κ.λπ. ενέργειας, όπως έχει και αυτή την εξειδίκευση, με μεγάλες ευρωπαϊκές εταιρείες προκειμένου να κάνει επενδύσεις ή να δει ενδιαφέρουσες επενδύσεις στις χώρες της Νοτιοανατολικής Ευρώπης, αλλά και σε άλλες χώρες προκειμένου να αξιοποιήσει το συγκριτικό της πλεονέκτημα. ‘Εχει ένα τεράστιο δυναμικό. Τι σχέση έχουν τα δέκα στελέχη; Εγώ σας λέω ότι είναι δέκα. Όμως σας λέω για τα τριάντα πέντε. Από τα τριάντα πέντε τα δέκα στελέχη αν είναι για ενεργειακά θέματα. Η Δ.Ε.Η. έχει τετρακόσια στελέχη στα ενεργειακά θέματα. Πού τη βρήκατε αυτή τη σύμπραξη; Δεν μπορούσε η Δ.Ε.Η. να κάνει σύμπραξη με κάποια άλλη εταιρεία προκειμένου να αναζητήσει δουλειές και στο εξωτερικό;
      Αν κανείς διαβάσει εδώ ένα ισχνό σχέδιο εταιρικού το οποίο έχετε, ξέρετε σε τι θα συνεργαστείτε μ’ αυτή την εταιρεία; Για να κάνετε επιχειρηματικές δράσεις στη Σερβία, στην Κροατία, στη Βοσνία-Ερζεγοβίνη, στην πρώην Γιουγκοσλαβική Δημοκρατία της Μακεδονίας, στη Σλοβενία, στο Μαυροβούνιο, τη Ρουμανία, την Τουρκία, τη Βουλγαρία και την Αλβανία. Αν μη τι άλλο, αυτό μας γεννά τεράστια ερωτηματικά για την τύχη της Δ.Ε.Η. και για την τύχη της χώρας. Δηλαδή συνεργάζεστε με αμερικάνικη εταιρεία, η οποία θέλει να προωθήσει τις γεωστρατηγικές επιδιώξεις της Αμερικής στο χώρο της Νοτιοανατολικής Ευρώπης. Αυτά τα κράτη με τα οποία συνεργάζεστε είναι τα προτεκτοράτα της Αμερικής για να κάνετε οικονομικές επενδύσεις. Είναι σκάνδαλο αυτό το οποίο γίνεται αυτή τη στιγμή.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Ανάπτυξης κ. Νεράντζης.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Θα μου επιτρέψετε να παρατηρήσω ότι πάσχετε από σελιδοπληξία. Δεν ήξερα ότι οι εταιρείες μετριούνται από τις σελίδες που καταλαμβάνει το εταιρικό τους ούτε ήξερα ότι οι εταιρείες μετριούνται από την έκταση που καταλαμβάνει στο διαδίκτυο η ιστοσελίδα τους.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τα έχω καταθέσει ήδη στα Πρακτικά.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ αντιπαραθέτω στη σελιδοπληξία σας τα πενήντα πέντε ενεργειακά έργα τα οποία έχει υλοποιήσει σε είκοσι πέντε διαφορετικές χώρες, η εταιρεία αυτή.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δώστε μου έναν κατάλογο.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Είναι τόση η σύγχυσή σας που νομίζετε ότι, διακόπτοντας, θα με εμποδίσετε από το να σας απαντήσω.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, δεν μου απαντάτε.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ κυρία Ξηροτύρη, αφήστε τον Υπουργό να ολοκληρώσει.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Είναι τόση η προσωπική σας σύγχυση, που δεν έχετε αντιληφθεί που βρίσκεται η Δ.Ε.Η.  σήμερα.
      Έχετε χάσει «επεισόδια». Ίσως, οι προηγούμενες ιδεολογικές αγκυλώσεις σας σας εμποδίζουν. Δεν έχετε καταλάβει ότι η Δ.Ε.Η., περί της οποίας μιλάτε, δεν είναι πια  κρατική εταιρεία. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Είναι αμερικανική.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Δεν έχετε αντιληφθεί ότι η Δ.Ε.Η. δεν είναι πια το μονοπώλιο, διότι έχει γίνει απελευθέρωση της ενέργειας. Δεν έχετε αντιληφθεί ότι αυτό που ζητάτε, στερείται τουλάχιστον σοβαρότητας, όταν δηλ. μου ζητάτε με την ερώτησή σας, να σας ανακοινώσω «βάσει ποιας στρατηγικής –ας ακούσει το Σώμα- θα επιλέγονται και θα πραγματοποιούνται οι επενδύσεις στο μέλλον». Μα, είναι σοβαρά πράγματα; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εσείς είστε σοβαρός Υφυπουργός μιας εταιρείας του δημοσίου; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Μα, είναι σοβαρά πράγματα; Θα σας πει δημόσια μια ανώνυμη εταιρεία, μέσα στον κυκεώνα του διεθνούς ανταγωνισμού, βάσει ποίων κριτηρίων θα κάνει  αυτή η εταιρεία, τις επενδύσεις στο μέλλον; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, πώς απαντάτε με αυτό το ύφος; Εσείς απαντάτε σοβαρά στον κοινοβουλευτικό έλεγχο; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Φωνάξτε λίγο παραπάνω, είστε απολαυστική. 
      Σε αυτήν, λοιπόν, τη σύγχυσή σας, εγώ αντιτάσσω τα όσα επιχειρήματα προκύπτουν, παραμερίζοντας τις σελίδες και τις εκτάσεις για τις οποίες φωνασκείτε. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, δεν απαντάτε, δεν δέχεσθε τον κοινοβουλευτικό έλεγχο. Εσείς δεν είστε σοβαρός.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Ξηροτύρη.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Κύριε Πρόεδρε, κατά την άποψη του Υπουργείου, η απάντηση εδόθη πλήρως και αρνούμαι να συνεχίσω να αντιδικώ με την κυρία συνάδελφο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε… 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Ξηροτύρη! Τι πάθατε; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, είναι ύφος αυτό;
      ΠΡΟΕΔΡΕΥΩΝ (Σωτήρης Χατζηγάκης): Υπάρχει μία διαδικασία. Τι θέλετε να κάνω; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εδώ πρόκειται για ένα σκάνδαλο.
      ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δευτέρου κύκλου: 
      Η πρώτη με αριθμό 904/20.7.2006 επίκαιρη ερώτηση της Βουλευτού της Νέας Δημοκρατίας κ. Έλενας Ράπτη προς τον Υπουργό Πολιτισμού, σχετικά με την ανανέωση των προγραμματικών συμβάσεων μεταξύ Δήμου Θεσσαλονίκης και του Υπουργείου κ.λπ. διαγράφεται λόγω κωλύματος του Υπουργού.
      Η Τρίτη με αριθμό 911/20.7.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. ‘Αγγελου Τζέκη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων αναβάθμισης του Κέντρου Υγείας Ζαγκλιβερίου στο Νομό Θεσσαλονίκης κ.λπ. διαγράφεται λόγω κωλύματος του Υπουργού.
      Επίσης, η τέταρτη με αριθμό 910/20.7.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις καθυστερήσεις στην κατασκευή και λειτουργία νέων νοσοκομείων κ.λπ. διαγράφεται λόγω κωλύματος του Υπουργού.
      ΑΓΓΕΛΟΣ ΤΖΕΚΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Όχι, κύριε Τζέκη, δεν έχετε το λόγο, διότι έτσι περιγράφουμε τον Κανονισμό και στην ουσία μπαίνουμε στη συζήτηση... 
      ΑΓΓΕΛΟΣ ΤΖΕΚΗΣ: Και εγώ για τον Κανονισμό θα μιλήσω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Στο τέλος. 
      ΑΓΓΕΛΟΣ ΤΖΕΚΗΣ: Δεν είναι μόνο ο κύριος Υπουργός, είναι και οι δύο Υφυπουργοί. Όλοι κωλύονται; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ να μην γράφεται τίποτα από τα όσα λέει ο κ. Τζέκης. 
      ΑΓΓΕΛΟΣ ΤΖΕΚΗΣ:…
      ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί τώρα η δεύτερη με αριθμό 905/20.7.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την πυρκαγιά στη χωματερή Ταγαράδων Θεσσαλονίκης κ.λπ..
      ΑΓΓΕΛΟΣ ΤΖΕΚΗΣ:…
      ΠΡΟΕΔΡΕΥΩΝ (Σωτήρης Χατζηγάκης): Καθίστε, κύριε Τζέκη.
      Η επίκαιρη ερώτηση του κ. Μαγκριώτη έχει ως εξής:
      «Για ημέρες συνεχίζεται η φωτιά στη χωματερή των Ταγαράδων Θεσσαλονίκης, καίγοντας πλαστικά και εύφλεκτες ύλες. Η φωτιά προήλθε από βιοαέριο και εξαιτίας της φωτιάς διασπάστηκε η μάζα των σκουπιδιών, έσπασε ένα φράγμα της χωματερής και τα φλεγόμενα υλικά έπεσαν σε δεξαμενή με διασταλάζοντα υγρά. Η δεξαμενή ξεχείλισε και τα υγρά έπεσαν στο ρέμα της Αγίας Παρασκευής και σκόρπισαν στον κάμπο.
      Οι δήμαρχοι των γειτονικών περιοχών εκφράζουν το φόβο και την αγωνία τους για τη συνέχιση της λειτουργίας της χωματερής των Ταγαράδων και ζητούν το κλείσιμό της.
      Επειδή επικίνδυνα τοξικά διαχύθηκαν στην ατμόσφαιρα και βεβαρυμένα υγρά διέφυγαν στον κάμπο της Αγίας Παρασκευής Βασιλικών Θεσσαλονίκης, οπότε μπαίνει σε κίνδυνο η υγεία των ανθρώπων, επειδή η παρέμβαση των κρατικών και νομαρχιακών υπηρεσιών δεν ήταν άμεση και αποτελεσματική, ερωτάται ο κύριος Υπουργός τι προτίθεται να κάνει άμεσα σε σχέση με:
      α)Τη λειτουργία της υπάρχουσας χωματερής,
      β)Την ολοκλήρωση του Χ.Υ.Τ.Α. στη Μαυροράχη, ώστε να υπάρχει μια ολοκληρωμένη διαχείριση των απορριμμάτων.»
      Στην επίκαιρη ερώτηση του κ. Μαγκριώτη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα προσπαθήσω να ρίξω λίγο τους τόνους, για να μπορέσουμε να συζητήσουμε επί της ουσίας στην ερώτηση του θέτει ο κύριος συνάδελφος.
      Είναι γνωστό κυρίες και κύριοι συνάδελφοι, ότι από πολλά χρόνια, από δεκαετίες θα έλεγα, η περιοχή της Θεσσαλονίκης αντιμετωπίζει σοβαρά προβλήματα σε ό,τι αφορά τη διαχείριση των στερεών απορριμμάτων. Ο χώρος της υγειονομικής ταφής απορριμμάτων στους Ταγαράδες λειτουργεί τα τελευταία είκοσι πέντε χρόνια περίπου, δεδομένου ότι δεν υπάρχει μέχρι σήμερα άλλος χώρος διάθεσης των αστικών απορριμμάτων. 
      Σύμφωνα με το σχεδιασμό διαχείρισης των στερεών απορριμμάτων που έχει εκπονηθεί και εγκριθεί από την Περιφέρεια Κεντρικής Μακεδονίας τον περασμένο Δεκέμβριο, για το Νομό Θεσσαλονίκης προβλέπονται τα εξής έργα: Δύο χώροι υγειονομικής ταφής -ο ένας εκ των οποίων είναι στη θέση Μαυροράχη και ο δεύτερος στο νοτιοανατολικό πολεοδομικό συγκρότημα Θεσσαλονίκης- επτά σταθμοί μεταφόρτωσης απορριμμάτων, δύο μονάδες μηχανικής και βιολογικής επεξεργασίας και παραγωγής ενέργειας.
    Προβλέπεται επίσης διαλογή στην πηγή και τρία κέντρα διαλογής ανακυκλώσιμων υλικών. 
    Ο Χ.Υ.Τ.Α. στη Μαυροράχη βρίσκεται σε φάση υλοποίησης με φορέα το Σύνδεσμο Ο.Τ.Α. Μείζονος Θεσσαλονίκης. Συγχρηματοδοτείται από το Ταμείο Συνοχής με ένα προϋπολογισμό της τάξης των 34,5 εκατομμυρίων ευρώ. Μετά την έναρξη λειτουργίας του συγκεκριμένου χώρου προγραμματίζεται η άμεση παύση λειτουργίας του ΧΥΤΑ Ταγαράδων και η τελική ανάπλαση του συγκεκριμένου χώρου. Επισημαίνεται ότι έχει ήδη ολοκληρωθεί η ανάπλαση σε ένα τμήμα του χώρου διάθεσης στους Ταγαράδες έκτασης εκατό περίπου στρεμμάτων. 
    Έχουν ξεκινήσει επίσης και υλοποιούνται τα έργα ανάπλασης ενός δευτέρου τμήματος στη θέση Καλαμάκι έκτασης εκατόν ενενήντα περίπου στρεμμάτων. Τόσο η ολοκληρωμένη ανάπλαση της περιοχής όσο και η κατασκευή μονάδας επεξεργασίας στραγγισμάτων του Χ.Υ.Τ.Α. συγχρηματοδοτούνται επίσης από το Ταμείο Συνοχής με ένα προϋπολογισμό 14,3 εκατομμυρίων ευρώ. 
    Όπως είναι γνωστό στις 14 Ιουλίου εκδηλώθηκε πυρκαγιά στο δυτικό τμήμα της χωματερής των Ταγαράδων. Οι αρμόδιες αρχές, η περιφέρεια Κεντρικής Μακεδονίας, η Τοπική Αυτοδιοίκηση, ο Σύνδεσμος Ο.Τ.Α. Μείζονος Θεσσαλονίκης κινητοποιήθηκαν και στο σημείο κατέφθασαν επίγεια και εναέρια μέσα τα οποία βοήθησαν σημαντικά στην επιχείρηση κατάσβεσης. 
    Επισημαίνω ότι φορέας αρμόδιος για τη διαχείριση και τη λειτουργία της χωματερής είναι ο Σύνδεσμος Ο.Τ.Α. Μείζονος Θεσσαλονίκης. Η φωτιά έχει σβήσει. Έχουν γίνει επανειλλημένες συσκέψεις με την συμμετοχή των αρμοδίων και συναρμοδίων υπηρεσιών. 
    Θέλω να πω πριν κλείσω, κύριε Πρόεδρε, ότι σε ό,τι αφορά στο Υ.ΠΕ.ΧΩ.Δ.Ε., η ειδική υπηρεσία επιθεωρητών περιβάλλοντος από τις 18 του μηνός έκανε επιθεώρηση στο χώρο. Οι επιθεωρήσεις συνεχίζονται μέχρι σήμερα και θα καταλήξουν σε συγκεκριμένα συμπεράσματα. Θα υπάρξουν και πορίσματα τα οποία θα δείξουν τα βήματα τα οποία θα πρέπει να γίνουν για την αποκατάσταση της ζημιάς. 
    Ευχαριστώ πολύ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. Ορίστε, κύριε Μαγκριώτη, έχετε το λόγο. 
    ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, θα ήθελα και εγώ να ακολουθήσω τους χαμηλούς σας τόνους γιατί πράγματι οι προηγούμενοι συνάδελφοί σας «εκτροχιάστηκαν» στις απαντήσεις τους προς τους συναδέλφους της αντιπολίτευσης. Δεν έχουν κατανοήσει ακόμη φαίνεται ότι θα ελέγχονται στο Κοινοβούλιο. Δυστυχώς όμως συζητούμε ένα καυτό θέμα όπως και τα άλλα. Και έχει να κάνει με φωτιά. Έχει να κάνει με τοξικά αέρια και τοξικά απόβλητα. Και είναι πολύ σημαντικό και κρίσιμο. Βεβαίως έστειλαν εσάς, έναν ήπιο άνθρωπο για να απαντήσετε σ΄ αυτή την ερώτηση, ενώ θα έπρεπε να είναι άλλοι αρμόδιο εδώ. 
    Θέλω να σας πω λοιπόν, κύριε Καλογιάννη. τα εξής. Πρώτον στην υπόθεση των Ταγαράδων της Θεσσαλονίκης ζητείται αρμόδιος. Πολύ σωστά είπατε ότι την διαχείριση την έχει ο Σύνδεσμος Ο.Τ.Α.. Πρόεδρος είναι διακεκριμένο στέλεχος του Δήμου Θεσσαλονίκης, Δημοτικός Σύμβουλος του συνδυασμού του κ. Παπαγεωργόπουλου, ο κ. Ζουρνάς. Δεν την έχει κάποιος τυχαίος. 
    Δεύτερον, την ευθύνη της συνεδρίασης του συντονιστικού οργάνου πολιτικής προστασίας την έχει ο κ. Νομάρχης, ο κ. Ψωμιάδης, εξαίρετο στέλεχος της Νέας Δημοκρατίας.
    Τρίτον, Περιφερειάρχης είναι ο κ. Τσώτρας, ορισμένος από την Κυβέρνηση. Σας απαντώ λοιπόν. Χαράματα της Παρασκευής έπιασε η φωτιά. Τις πρώτες πρωινές ώρες ενημερώθηκαν όλοι από τους δημάρχους της περιοχής. Εδέησαν. Προσέξτε. Η Πυροσβεστική ήταν από την πρώτη ώρα εκεί αλλά δεν είχε σχέδιο και δεν ήξερε πως να αντιδράσει. Δεν ήταν μια συνηθισμένη φωτιά. Ήταν μια ξεχωριστή και ειδική περίπτωση. Τρίτη πρωί ήταν η πρώτη σύσκεψη στην περιφέρεια. Τετάρτη, έξι μέρες μετά η πρώτη συνεδρίαση του συντονιστικού οργάνου υπό την προεδρία του κ. Νομάρχη, όταν πλέον τα περισσότερα τοξικά υγρά και αέρια έχουν διαχυθεί και στον αέρα και στην περιοχή και υπάρχει πρωτοφανής μόλυνση αποδεδειγμένη από επιστήμονες του Αριστοτέλειου Πανεπιστήμιου Θεσσαλονίκης. 
    Τα δείγματα που χρησιμοποιούνται για να καθησυχάσουν τον κόσμο είναι δείγματα των ύστερων ημερών μετά από μια εβδομάδα και δεν προέρχονται από περιοχές που έχουν μολυνθεί. Είναι από τυχαίες περιοχές μακριά από τα πεδία της μόλυνσης. Αμφισβητούνται από τους επιστήμονες του Αριστοτέλειου Πανεπιστήμιου Θεσσαλονίκης. 
      Τέλος, επειδή είπατε για την ευθύνη της Κυβέρνησης, τη δέκατη μέρα και αφού έχουν ανέβει όλοι οι υποψήφιοι δήμαρχοι και νομάρχες, πλην του Δημάρχου Θεσσαλονίκης, ο οποίος απλώς συνόδευσε την ενδεκάτη μέρα τον κ. Νάκο για λίγα λεπτά στο χώρο των Ταγαράδων –όλοι λοιπόν και θέλω να το προσέξετε αυτό, γιατί είναι πάρα πολύ σημαντικό…
      ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε, κύριε συνάδελφε. 
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε. 
      Θα ήθελα, λοιπόν, να σας πω ότι το πρόβλημα είναι πολύ μεγάλο και διαχρονικό. 
      Θέλω, όμως, να σας τονίσω ότι το 1999 ολοκληρώθηκε η μελέτη από το Νομαρχιακό Συμβούλιο Θεσσαλονίκης και η χωροθέτηση για το ΧΥΤΑ στη Μαυροράχη. Η Μαυροράχη δεν χωροθετήθηκε πέρσι. Σας έδωσαν λανθασμένα στοιχεία. Είπατε ότι χωροθετήθηκε πέρσι. Το 1999 χωροθετήθηκε. Δημοπρατήθηκε. Υπήρχε ανάδοχος. Οι δήμαρχοι, όμως, της περιοχής, εξαίρετα στελέχη της παράταξής σας, μαζί με το Μητροπολίτη…
      ΠΡΟΕΔΡΕΥΩΝ (Σωτήρης Χατζηγάκης):  Σας ευχαριστώ, κύριε συνάδελφε. 
      ΙΩΑΝΝΗΣ ΜΑΓΚΡΙΩΤΗΣ: Θα τους θυμάστε στα κανάλια να κλείνουν τους δρόμους, να προσφεύγουν στο Συμβούλιο της Επικρατείας και στην Ευρωπαϊκή Ένωση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
      Και η Νέα Δημοκρατία της Θεσσαλονίκης εκώφευε. Αυτοί καθυστέρησαν την έναρξη κατασκευής του Χ.Υ.Τ.Α., που άρχισε πέρσι. 
      Θέλω, λοιπόν, να κλείσω με μία φράση, κύριε Πρόεδρε, γιατί δεν έχω δυνατότητα δευτερολογίας. Ανέβηκαν οι δύο Υφυπουργοί –και αυτό το θεωρώ πολύ σημαντικό, κύριε Υπουργέ- μετά από την ενδεκάτη ημέρα και έδωσαν υποσχέσεις. Δεν καθησύχασαν, όμως, ούτε έδωσαν ριζικές λύσεις. Και αυτό είναι το ζητούμενο. 
      ΠΡΟΕΔΡΕΥΩΝ (Σωτήρης Χατζηγάκης):  Ο κύριος Υπουργός έχει το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχάς, κύριε συνάδελφε, επιτρέψτε μου να πω ότι δεν καθυστέρησε καθόλου ο μηχανισμός. Δεν συνήλθε σε σώμα αυτή η Επιτροπή, την οποία αναφέρετε, τη δέκατη ημέρα. Αντιθέτως, τα επίσημα στοιχεία, τα οποία υπάρχουν, αναφέρουν ότι τη Δευτέρα 17 Ιουλίου και την Τρίτη 18 Ιουλίου έγιναν απανωτές, συνεχόμενες συσκέψεις με πρωτοβουλία του Γενικού Γραμματέα της Περιφέρειας Κεντρικής Μακεδονίας…
      ΙΩΑΝΝΗΣ ΜΑΓΚΡΙΩΤΗΣ: Την Τρίτη.
      ΣΤΑΥΡΟΣ ΚΑΛΟΓΙΑΝΝΗΣ ( Υφυπουργός Περιβάλλοντος Χωροταξίας και Δημοσίων Έργων): …με συμμετοχή των αρμοδίων υπηρεσιών, εμπειρογνωμόνων του Αριστοτελείου Πανεπιστημίου Θεσσαλονίκης, της Πυροσβεστικής Υπηρεσίας και άλλων. 
      Επίσης, επιτρέψτε μου να πω ότι στην πρωτομιλία μου απάντησα στα θέματα, τα οποία έχετε θέσει στην ερώτησή σας. Ρωτάτε τον Υπουργό ΠΕ.ΧΩ.Δ.Ε., τι προτίθεται να κάνει για τη λειτουργία της υπάρχουσας χωματερής και για την ολοκλήρωση του Χ.Υ.Τ.Α. στη Μαυροράχη. Και επ’ αυτών τοποθετήθηκα. 
      Και θα συνεχίσω -αν μου επιτρέπετε- για να σας δώσω κάποια επιπρόσθετα στοιχεία, γιατί αναφερθήκατε στη χωροθέτηση. 
      Αναφέρω, λοιπόν, ότι ο περιφερειακός σχεδιασμός, τον οποίο γνωρίζετε, επίσης, πολύ καλά είναι εγκεκριμένος από τον περασμένο Δεκέμβριο και προβλέπει ότι μέχρι το τέλος του 2007 θα έχει κλείσει η χωματερή των Ταγαράδων. Τον Οκτώβριο του 2007, λίγους μήνες νωρίτερα, θα είναι δυνατή η σταδιακή λειτουργία του Χ.Υ.Τ.Α. στη Μαυροράχη, ο οποίος κατασκευάζεται με γρήγορους ρυθμούς. 
      Εδώ, θα πρέπει να πω ότι η σύμβαση ανάθεσης του έργου υπεγράφη στις 11/7/2005.
      ΙΩΑΝΝΗΣ ΜΑΓΚΡΙΩΤΗΣ: Γιατί καθυστέρησε είπα. Θυμάστε;
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ο συμβατικός χρόνος περαίωσης είναι τριάντα εννέα μήνες για το έργο. Υπάρχει μία μεγάλη καθυστέρηση της τάξεως των σαράντα περίπου μηνών λόγω προσφυγών στο Συμβούλιο της Επικρατείας. 
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Περιβάλλοντος, Χωροταξίας και Δημοσίων Έργων. 
      Ψήφιση στο σύνολο του σχεδίου νόμου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις. 
      Το νομοσχέδιο θα ψηφιστεί κατά τη σημερινή συνεδρίαση. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής  κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εξωτερικών.
      Συνέχιση της συζήτησης επί των άρθρων και του συνόλου του σχεδίου νόμου: «Οργάνωση, λειτουργία και αρμοδιότητες του Συμβουλίου Αποδήμου Ελληνισμού (Σ.Α.Ε.)  και άλλες διατάξεις». 
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Οικονομίας και Οικονομικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση των διατάξεων για την χρηματοδοτική μίσθωση, διατάξεις περί δημοσίων εσόδων και άλλες ρυθμίσεις», σύμφωνα με τα  άρθρα 72 παράγραφος 4 του Συντάγματος και 108 παράγραφος 7 του Κανονισμού της .Βουλής.
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τον Κανονισμό. 
      Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Οικονομίας και Οικονομικών: «Κύρωση της Συμφωνίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και κεφαλαίου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου  και έχει ως εξής:
      
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Κρατείται.
      Το νομοσχέδιο κρατήθηκε και θα συζητηθεί κατά τη συνήθη διαδικασία.
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Περιβάλλοντος, Χωροταξίας και Δημοσίων Έργων «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Έχετε κάποια διόρθωση, κύριε Υπουργέ;
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Απλώς στο τελευταίο άρθρο για τις εκλογές του Τεχνικού Επιμελητηρίου Ελλάδος υπάρχουν κάποιες νομοτεχνικές βελτιώσεις. Έχω ήδη μοιράσει στους συναδέλφους ένα έντυπο που τις καθορίζει. Θέλετε να τις διαβάσω;
      ΠΡΟΕΔΡΟΣ (Άννα Μπενάκη-Ψαρούδα): Θα κατατεθούν στα Πρακτικά, αλλά θέλω να ρωτήσω εάν είναι σύμφωνοι όλοι.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βεβαίως.
      ΠΡΟΕΔΡΟΣ (Άννα Μπενάκη-Ψαρούδα): Είναι σύμφωνοι όλοι. Επομένως, καταθέστε τις στα Πρακτικά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      (Στο σημείο αυτό ο Υφυπουργός Περιβάλλοντος, Χωρο5ταξίς και Δημοσίων Έργων καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «ΝΟΜΟΤΕΧΝΙΚΕΣ ΒΕΛΤΙΩΣΕΙΣ
      Άρθρο 14
      Α) Στην παράγραφο 1 του παρόντος άρθρου προστίθεται μετά την φράση της παραγράφου 2 του ... οι λέξεις «άρθρου 7 ...»
      Β) Στην παράγραφο 2 προστίθεται μετά το εδάφιο α), εδάφιο β) ως ακολούθως:
      «β) στη σειρά των Περιφερειακών Τμημάτων στο ψηφοδέλτιο της Αντιπροσωπείας του ΤΕΕ.»
      Το εδάφιο β) γίνεται εδάφιο γ).
      Γ) Στην παράγραφο 4 του παρόντος άρθρου στο προστιθέμενο εδάφιο διαγράφονται οι λέξεις «τέσσερις μήνες» και η λέξη «διενέργεια» και προστίθεται η λέξη «προκήρυξη» και η φράση «και το περιεχόμενο» μετά την φράση «... τροποποιούνται οι διαστάσεις.. .»
      ΠΡΟΕΔΡΟΣ (Άννα Μπενάκη-Ψαρούδα): Ψήφιση στο σύνολο του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο, ως διενεμήθη με τις νομοτεχνικές βελτιώσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Περιβάλλοντος, Χωροταξίας και Δημοσίων Έργων ««Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Συνέχιση της συζήτησης επί των άρθρων και του συνόλου του σχεδίου νόμου: «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις».
      Το νομοσχέδιο έχει ψηφιστεί επί της αρχής στη συνεδρίαση της 4ης Ιουλίου 2006. Στη συνεδρίαση της 5ης Ιουλίου άρχισε η συζήτηση επί των άρθρων και των τροπολογιών ως μία ενότητα. Έχουν λάβει το λόγο οι εισηγητές, οι Κοινοβουλευτικοί Εκπρόσωποι του Κομμουνιστικού Κόμματος Ελλάδος και του Συνασπισμού, καθώς και δύο συνάδελφοι από τον κατάλογο των επτά εγγεγραμμένων ομιλητών.
      Συνεπώς, θα συνεχίσουμε με τους εγγεγραμμένους ομιλητές, αλλά άκουσα, κύριε Υπουργέ, ότι έχετε μία αλλαγή στα άρθρα.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Όχι, κυρία Πρόεδρε αλλαγή, απόσυρση της τροπολογίας.
      ΠΡΟΕΔΡΟΣ (Άννα Μπενάκη-Ψαρούδα): Εσείς θα κάνετε, κύριε Κασσίμη, την απόσυρση της τροπολογίας;
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Ναι, ναι.
      Θέλω να σας ενημερώσω ότι η τροπολογία με γενικό αριθμό 691 και ειδικό 14, η οποία αφορά τα διοικητικά συμβούλια των δημοσίων επιχειρήσεων, αποσύρεται και θα συζητηθεί στο αυριανό νομοσχέδιο του Υπουργείου Οικονομίας και Οικονομικών. 
      Ευχαριστώ πολύ. 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κυρία Πρόεδρε, θα ήθελα το λόγο.
      ΠΡΟΕΔΡΟΣ (Άννα Μπενάκη-Ψαρούδα): Θέλετε να μιλήσετε για το νομοσχέδιο του Σ.Α.Ε.;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, έχω την τροπολογία λόγω του κατεπείγοντος για τα διαβατήρια.
      ΠΡΟΕΔΡΟΣ (Άννα Μπενάκη-Ψαρούδα): Η τροπολογία είναι κατατεθειμένη και συζητείται έτσι και αλλιώς. 
      Κατά τη σημερινή συζήτηση του νομοσχεδίου του Υπουργείου Εξωτερικών: «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και  άλλες διατάξεις», ορίζεται ως Κοινοβουλευτική Εκπρόσωπος από τον Πρόεδρο του Συνασπισμού  Ριζοσπαστικής Αριστεράς η κ. Ασημίνα Ξηροτύρη-Αικατερινάρη. 
      Οι συνάδελφοι που είναι εγγεγραμμένοι για να μιλήσουν, είναι η κ. Μανωλιά, ο κ. Λοβέρδος, ο κ. Παντούλας, ο κ. Μαντζαπετάκης και ο κ. Γείτονας. 
      Η κ.  Μανωλία. Απούσα. Διαγράφεται. 
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Δεν θα ήθελα το λόγο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Παντούλας έχει το λόγο. 
     ΜΙΧΑΗΛ ΠΑΝΤΟΥΛΑΣ: Ευχαριστώ, κυρία Πρόεδρε.
     Κυρίες και κύριοι Boυλευτές, θεωρώ το υπό ψήφιση σχέδιο νόμου «Οργάνωση, λειτουργία και αρμοδιότητες του Συμβουλίου Απόδημου Ελληνισμού και άλλες διατάξεις» ως μία κρίσιμη νομοθετική πρωτοβουλία, καθότι έχει την ιδιαιτερότητα να είναι εκτελεστικός νόμος του άρθρου 108 παράγραφος 2 του Συντάγματος, αλλά και εκ του γεγονότος ότι αναφέρεται στο ευαίσθητο τμήμα του εκτός των ελλαδικών ορίων ελληνισμού.
     Το άρθρο 108 του Συντάγματος προσδιορίζει τον ελληνισμό της διασποράς με τον όρο «απόδημος ελληνισμός». Είναι χαρακτηριστική η διατύπωση της παραγράφου 1: «Το κράτος μεριμνά για τη ζωή του απόδημου ελληνισμού και τη διατήρηση των δεσμών του με τη μητέρα πατρίδα». Είναι εμφανές ότι ο συγκεκριμένος γλωσσικός προσδιορισμός δεν ανταποκρίνεται πλέον στην πραγματικότητα. Η λέξη «απόδημος» παράγεται από το ρήμα «αποδημώ» που σημαίνει εγκαταλείπω τον τόπο μου, φεύγω για τα ξένα. Όμως, πολύ μικρό ποσοστό Ελλήνων της διασποράς μπορούν πλέον να χαρακτηριστούν ως απόδημοι υπ’ αυτή την έννοια. Γι’ αυτό και στην παράγραφο 2 του ίδιου άρθρου, όπου προβλέπεται η ψήφιση του εκτελεστικού νόμου σχετικά με το Σ.Α.Ε., ως αποστολή του Σ.Α.Ε. ορίζεται: «η έκφραση όλων των δυνάμεων του απανταχού ελληνισμού».
      Η διατύπωση αυτή διευρύνει προφανώς την έννοια του απόδημου. Η συνταγματική διάταξη στην ουσία αναφέρεται στο σύνολο των ομογενών Ελλήνων. Και είναι σωστό. Ομογενής είναι αυτός που κατάγεται από το ίδιο γένος, την ίδια φυλή, που ανήκει στην ίδια εθνικότητα. Στην περίπτωσή μας ταυτίζεται με το πρόσωπο ελληνικής καταγωγής που έχει εγκατασταθεί οριστικά ή μακροχρόνια ή έχει γεννηθεί σε χώρα του εξωτερικού. Η λέξη «ομογενής» είναι συνώνυμη με τη λέξη «ομοεθνής» και εννοιολογικά καλύπτει τους απανταχού Έλληνες κατά την ουσία της συνταγματικής διατύπωσης της παραγράφου 2 του άρθρου 108.
     Η συνταγματική αναθεώρηση αποτελεί, λοιπόν, ευκαιρία για αναδιατύπωση του άρθρου 108 ώστε από τον όρο «απόδημος ελληνισμός», η συνταγματική διάταξη να αναφέρεται και στους απόδημους αλλά και στους ομογενείς Έλληνες.
     Ανέφερα όλα τα παραπάνω, κύριοι Υπουργοί, γιατί στην περίπτωση των βορειοηπειρωτών ομογενών, δηλαδή των Ελλήνων από την Αλβανία, η επίκληση του όρου «απόδημος» τους στέρησε κατ’ αρχάς την ένταξή τους στο Σ.Α.Ε., ενώ στην τελευταία συνέλευση κατετάγησαν σε δεύτερη κατηγορία, αυτή του παρατηρητή, χωρίς το δικαίωμα του εκλέγεσθαι. 
     Και ερωτώ: Ο ελληνισμός της Αλβανίας δεν ανήκει στις δυνάμεις του απανταχού ελληνισμού, την εκπροσώπηση των οποίων έχει ως αποστολή το Σ.Α.Ε.; Δεν έχουμε σήμερα στην Αλβανία μία δρώσα και δυναμική ελληνική ομογένεια, που αναπτύσσεται από το νότο έως την πρωτεύουσα της Αλβανίας και όχι μόνο, με εκλεγμένους Βουλευτές, με παράγοντες που ελέγχουν μεγάλο τμήμα της οικονομικής δραστηριότητας της γείτονος και φίλης χώρας, με στελέχη στον ιδιωτικό και δημόσιο τομέα, απόφοιτους ελληνικών Α.Ε.Ι. και Τ.Ε.Ι., με οργανωμένη έκφραση των δυνάμεων του ελληνισμού μέσω της «Ομόνοιας»; Γιατί αυτή η επιπόλαιη, ανιστόρητη και εθνικά επικίνδυνη, κατά την άποψή μου, μεταχείριση;
     Τα λέω όλα αυτά γιατί διαπιστώνω ότι στο άρθρο 4 του υπό ψήφιση σχεδίου νόμου προβλέπεται η συγκρότηση επτά περιφερειών του Σ.Α.Ε.. Μεταξύ αυτών και η περιφέρεια Ευρώπης. Ερωτώ τους κυρίους Υπουργούς, των οποίων γνωρίζω την ευαισθησία επ’ αυτών των θεμάτων: Η ελληνική ομογένεια της Αλβανίας εντάσσεται στην περιφέρεια Ευρώπης του Σ.Α.Ε.;
     Θα ήθελα να προσθέσω ότι για ιδιαιτέρως σημαντικούς λόγους, που δεν είναι του παρόντος, στο συντονιστικό συμβούλιο περιφέρειας Ευρώπης του Σ.Α.Ε., το ένα από τα έντεκα μέλη θα πρέπει να εκφράζει πάντοτε τους ομογενείς μας εξ Αλβανίας.
     Επιμένω στη διατύπωση ξεκάθαρων θέσεων κύριοι Υπουργοί, γιατί σε μια σειρά από αυτονόητες υποχρεώσεις της Ελλάδας απέναντι στο βορειοηπειρωτικό ελληνισμό, η ελληνική πολιτεία συλλαμβάνεται «ελλειποβαρής». Χαρακτηριστικό παράδειγμα η χορήγηση της ελληνικής ιθαγένειας.
     Θα μου επιτρέψετε να πω ότι, όπως και στην περίπτωση της ένταξης των βορειοηπειρωτών στο Σ.Α.Ε., έτσι και στη συγκεκριμένη περίπτωση η έως τώρα στάση δείχνει μία απίστευτη ανωριμότητα και ακατανόητη φοβικότητα της ελληνικής εξωτερικής πολιτικής. Όταν δε ως αιτίαση της συνεχούς αναβλητικότητας προβάλλεται ο κίνδυνος απώλειας του ελληνισμού της Βορείου Ηπείρου, τότε η συμπεριφορά αυτή προσλαμβάνει και τα χαρακτηριστικά της πολιτικής επιπολαιότητας και αφέλειας, για να μη χρησιμοποιήσω τον πολύ βαρύ χαρακτηρισμό, της πολιτικής ανοησίας, κατά την άποψή μου.
     Είναι ευκαιρία να δηλώσετε τώρα, κύριοι Υπουργοί, ότι οι ομογενείς Έλληνες της Αλβανίας θα είναι τακτικά μέλη του Σ.Α.Ε. με όλα τα δικαιώματα και υποχρεώσεις μέσω της οργάνωσης «Ομόνοιας» από την επόμενη συνέλευση, όποτε γίνει αυτή.
Να δηλώσετε, επίσης, ότι το δεύτερο ταυτόχρονο βήμα της Κυβέρνησής σας θα είναι η χορήγηση της ελληνικής ιθαγένειας στους Βορειοηπειρώτες, γεγονός που θα αναζωογονήσει τις δυνάμεις του Ελληνισμού της Αλβανίας και θα ενισχύσει την ευρωπαϊκή πορεία της γείτονος χώρας. 
      Παρίσταται εδώ ο Υπουργός Δημόσιας Τάξης, ο κ. Πολύδωρας. Έχω μία δημόσια επιστολή του κ. Πολύδωρα, η οποία δημοσιεύτηκε στην εφημερίδα των Ιωαννίνων «ΠΡΩΙΝΟΣ ΛΟΓΟΣ» με ημερομηνία Τετάρτη 18 Ιουνίου 2003, όταν η κυβέρνηση του ΠΑ.ΣΟ.Κ. επιχειρούσε να χορηγήσει στους Βορειοηπειρώτες τη διπλή υπηκοότητα, την ελληνική ιθαγένεια. Ο κ. Πολύδωρας αφού κατήγγειλε το ΠΑ.ΣΟ.Κ. με πολύ βαριές εκφράσεις, κατέληγε ως εξής: «Προτείνουμε τώρα αμέσως τη σύσταση διακομματικής επιτροπής, με τη συμμετοχή φυσικά των αντιπροσώπων Βορειοηπειρωτών, να ελέγξει τη γνησιότητα των ειδικών δελτίων ταυτότητας ομογενούς και συνεπώς την απόδοση της διπλής υπηκοότητας στους πραγματικούς Έλληνες εδώ και τώρα». Και σας ερωτώ: Τρία χρόνια από τότε, δυόμισι χρόνια από την ανάληψη της εξουσίας από την Κυβέρνησή σας, γιατί δεν υλοποιείτε αυτό που υποσχόσασταν τότε ως το αμέσως επόμενο βήμα; Και γιατί αυτή η παλινωδία; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Τελικά εσείς δεν τη δώσατε;
      ΜΙΧΑΗΛ ΠΑΝΤΟΥΛΑΣ: Και δεν φτάνει αυτό. Όταν αναλάβατε την διακυβέρνηση, για δύο κρίσιμα θέματα των Βορειοηπειρωτών, που ήταν λυμένα επί ΠΑ.ΣΟ.Κ., δηλαδή τη σύνταξη του Ο.Γ.Α. και το βιβλιάριο ασθενείας, ξέρετε ποιες είναι οι αποφάσεις, τις οποίες πήρατε; Φέρουν την υπογραφή των Υπουργών, του τέως Υπουργού και υποψήφιου δημάρχου, κ. Κακλαμάνη, και του τέως Υπουργού Γεωργίας. Ακούστε τες. Για να πάρει, πλέον, κάποιος βιβλιάριο υγείας και  σύνταξη του Ο.Γ.Α. πρέπει να μετακομίσει από τα χωριά της Βορείου Ηπείρου και από τις πόλεις όπου ζουν οι Βορειοηπειρώτες στην Ελλάδα. Αυτό είναι πρωτοφανές. Είναι δυνατόν αυτά τα πράγματα να προτείνονται από την Εληνική Κυβέρνηση; Δηλαδή τι θέλουμε; Να μετακομίσει ο Ελληνισμός από την Βόρειο Ήπειρο, να έρθει στην Ελλάδα, για να έχει αυτά τα δικαιώματα; 
      Η Κυβέρνηση λοιπόν, δεν έχει δικαίωμα να καθυστερήσει την εκπλήρωση των στοιχειωδών υποχρεώσεων της μητροπολιτικής Ελλάδος απέναντι σε ένα τμήμα του Ελληνισμού που υπέστη τα πάνδεινα, προκειμένου να κρατήσει την εθνική του συνείδηση. Ξέρετε τι μου γράφει σε μια επιστολή του ένας Βορειοηπειρώτης;  Σας διαβάζω ένα απόσπασμα: «Ο παππούς μου, Χρήστος Γεωργάκης, ενσωματωμένος στον Ελληνικό Στρατό, πολέμησε εναντίον των Τούρκων στο μέτωπο της Μικράς Ασίας. Επέστρεψε στα Ιωάννινα. Πέθανε υπηρετώντας τον Ελληνικό Στρατό από την τρομερή τότε γρίπη, αφήνοντας τέσσερα ορφανά παιδιά. Ο θείος μου, ο γιός του, ο Βαγγέλης Γεωργάκης, ενσωματώθηκε στον Ελληνικό Στρατό και πολέμησε στο μέτωπο της Αλβανίας εναντίον του Ιταλού κατακτητή. Η γιαγιά μου έπαιρνε σύνταξη από το ελληνικό κράτος μέχρι το ’40 οπότε και πέθανε». Σε αυτούς, λοιπόν, τους Έλληνες η Κυβέρνησή σας απαντά ότι δεν είναι ώριμο αίτημα η χορήγηση της ελληνικής ιθαγένειας. Αν είναι δυνατόν! Να το κάνετε τώρα. Αποτελεί εθνική αναγκαιότητα.
      Μεθαύριο που θα έρθετε στα Γιάννενα, κύριε Κασσίμη, για να εισηγηθείτε στο παγκόσμιο συνέδριο των Απόδημων Ηπειρωτών το θέμα «Κυβερνητική πολιτική απέναντι στο Βορειοηπειρωτικό», είναι ευκαιρία να το εξαγγείλετε εκεί και να πείτε ότι η Κυβέρνηση, η ελληνική πολιτεία αποφάσισε την παροχή της ελληνικής ιθαγένειας στους Βορειοηπειρώτες. Σας θυμίζω τη φράση του Χειμαριώτη Πύρρου Δήμα; «Έγινα Έλληνας, γιατί έγινα Ολυμπιονίκης. Αν δεν γινόμουν Ολυμπιονίκης, θα ήμουν Αλβανός». Οι λίγες αυτές λέξεις, κυρίες και κύριοι Βουλευτές, περιέχουν την ουσία της έως τώρα ακατανόητης στάσης της Κυβέρνησης της Νέας Δημοκρατίας απέναντι σε αυτό το ζήτημα. 
      Ολοκληρώνοντας, την παρέμβασή μου, θέλω να πω δύο κουβέντες και για τη διακοπή δράσεων του Σ.Α.Ε., όπως για παράδειγμα των προγραμμάτων εκμάθησης της ελληνικής γλώσσας στη Μαύρη Θάλασσα κ.λπ. ή την αναστολή ανέγερσης δίγλωσσων σχολείων στην Αλβανία (ελληνικά και αλβανικά). Σας είναι γνωστό ότι η Κυβέρνηση του ΠΑ.ΣΟ.Κ. οργάνωσε το Αρσάκειο Τιράνων, το σχολείο «ΟΜΗΡΟΣ» στην Κορυτσά και την Ακροκεράμειο Ελληνική Σχολή Χειμάρας που θα λειτουργήσει από το Σεπτέμβρη. Δυόμισι χρόνια εσείς τι κάνατε; Τι προγραμματίζετε για αυτό το θέμα στους Αγ. Σαράντα, το Αργυρόκαστρο, το Βούρκο, την Δερόπολη; Θέλω να είμαι ξεκάθαρος. Εάν τα όσα σχεδιάζουμε ως μητροπολιτική κέντρο του απανταχού ελληνισμού επιθυμούμε να έχουν κάποια αξία, τότε ας μην ξοδεύουμε τα χρήματα των φορολογούμενων Ελλήνων ασκόπως. Κύρια στόχευση του Σ.Α.Ε., στόχευση δική μας, θα πρέπει να είναι η ελληνική παιδεία και η ελληνική γλώσσα. Πρέπει να το βάλουμε καλά στο μυαλό μας όλοι: Τα όρια ενός έθνους φτάνουν έως εκεί που ομιλείται η γλώσσα του.
      Είναι δυνατόν αυτά τα αυτονόητα πράγματα να μην τα αντιλαμβάνεται η ελληνική Κυβέρνηση; Αδυνατώ να το πιστέψω, γι’ αυτό και αναμένω με ιδιαίτερο ενδιαφέρον τις απαντήσεις των κυρίων Υπουργών. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κυρία Πρόεδρε, παρακαλώ το λόγο για να κάνω μία παρέμβαση. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, είναι γραμμένοι για να μιλήσουν μόνο δύο συνάδελφοι. Μετά μπορείτε να πάρετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Για πολύ λίγο θα μιλήσω, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, περιμένετε να κάνω μία ανακοίνωση. 
      Έχω την τιμή να ανακοινώσω στο Σώμα ότι οι Υπουργοί Τουριστικής Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Ανάπτυξη Ιαματικού Τουρισμού και λοιπές διατάξεις».
      Παραπέμπεται στην αρμόδια διαρκή επιτροπή.
      Επίσης οι Βουλευτές κ.κ. Στυλιανός Παπαθεμελής, Μάξιμος Χαρακόπουλος, Σίμος Κεδίκογλου, Δημήτριος Γαλαμάτης, Αναστάσιος Σπηλιόπουλος, Μαρία Κόλια και Χρυσή Καρύδη κατέθεσαν πρόταση νόμου: «Καθιέρωση της 19ης Μαΐου ως ημέρας εθνικής μνήμης της γενοκτονίας των Ελλήνων της Ανατολής, Πόντου, Μικράς Ασίας και Θράκης από το Τουρκικό Κράτος».
      Παραπέμπεται στην αρμόδια διαρκή επιτροπή.
      Ορίστε, κύριε Υπουργέ, έχετε το λόγο. Σας παρακαλώ μόνο να μην προκαλέσουμε συζήτηση με ανταπαντήσεις κ.λπ.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δύο παρατηρήσεις θα ήθελα να κάνω μόνο σε αυτά που είπε ο κ. Παντούλας εκτός Σ.Α.Ε. γι’ αυτά που ανέφερε για το Βορειοηπειρωτικό.
      Εγώ αντιλαμβάνομαι και τη συναισθηματική του φόρτιση όταν μιλά για το Βορειοηπειρωτικό. Θέλω, όμως, να σας πω ότι αν μιλήσουμε για πολιτική ανοησία, θα μιλήσουμε και για μειωμένη πολιτική υπευθυνότητα. Θέλω να σας πω, κύριε Παντούλα, ότι μπορείτε να έλθετε στο γραφείο μου για να συζητήσουμε αυτά τα θέματα. Ξέρετε πολύ καλά ότι και η προηγούμενη και η σημερινή Κυβέρνηση προχωρούν προς την απονομή της ελληνικής ιθαγένειας με πάρα πολύ προσεκτικά βήματα. Διότι δεν είναι για να ικανοποιηθούμε συναισθηματικά  και να δημιουργήσουμε άλλα προβλήματα που θα τα βρούμε μπροστά μας. Το ξέρετε πολύ καλά και μπορούμε να το συζητήσουμε κατ’ ιδίαν. 
      Στο θέμα των βιβλιαρίων υγείας και σύνταξης έχετε δίκιο τυπικά. Αντιλαμβάνεσθε ότι και εδώ έγινε μία προσπάθεια να περιγράψουμε ορισμένα πράγμα και στην ουσία να γίνει αυτό που ζητάτε. Υπάρχουν διάφορα θέματα. Κινούμεθα πολύ προσεκτικά όπως και πριν εκινούντο προσεκτικά για λόγους εθνικής προοπτικής. Οι Βορειοηπειρώτες δεν έχουν εγκαταλειφθεί και στο Σ.Α.Ε. συμμετέχουν στην περιφέρεια Ευρώπης. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Ματζαπετάκης έχει το λόγο.
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρία Πρόεδρε, το σχέδιο νόμου «Οργάνωση, λειτουργία και αρμοδιότητες του Συμβουλίου Απόδημου Ελληνισμού, Σ.Α.Ε. και άλλες διατάξεις» αποβλέπει σύμφωνα με τις φιλοδοξίες του συντάκτη του στο να επιτύχει κάτι το καλύτερο απ’ ότι επετεύχθη με τον προ ενδεκαετίας ψηφισθέντα νόμο. Όπως προκύπτει από τη μελέτη των άρθρων του επιδιώκει να διασφαλίσει ρόλους, να καθορίσει δομές, να αποδυναμώσει συγκεντρωτισμούς, να αναδιαρθρώσει το προεδρείο του Σ.Α.Ε. να ρυθμίσει τα των επιχορηγήσεων και να καθορίσει καθήκοντα. 
      Δυστυχώς δεν κατέστη δυνατόν να μιλήσω επί της αρχής. Όμως, παρακολούθησα όλες τις ομιλίες των συναδέλφων και άκουσα τα πολλά παινέδια, τα οποία ελέχθησαν σε αυτήν την Αίθουσα για τον Ελληνισμό της διασποράς, για τον Απόδημο Ελληνισμό, για την πρόοδο και το δυναμισμό των Ελλήνων που διαβιούν στο εξωτερικό. Και εγώ και ο καθένας ίσως έχουμε να κάνουμε περισσότερα παινέδια από αυτά που ακούστηκαν. 
      Όμως, το θέμα είναι αν ανταποκρίνονται αυτά τα οποία λέγονται με τα αισθήματα και με τις δυνατότητες που τους παρέχουμε ως κράτος. Και αυτό γιατί συζητάμε κατ’ αρχήν για έναν Ελληνισμό που αντιστοιχεί στα 2/5 του Ελληνισμού. Δηλαδή τα 2/5 του Ελληνισμού είναι εκτός Ελλάδος. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΙΟΣ ΧΑΤΖΗΓΑΚΗΣ)
      Οι υπόλοιποι εντός Ελλάδος Έλληνες απολαμβάνουν τα αγαθά εκείνα, τα οποία προβλέπει και μπορεί να παρέχει η πολιτεία, δηλαδή την υγεία, την παιδεία, την πρόνοια, την ανάπτυξη, το μεγάλο δικαίωμα του εκλέγειν και εκλέγεσθαι, ένα δικαίωμα το οποίο οι Έλληνες του εξωτερικού δεν το έχουν, παρά το γεγονός ότι κάποιοι πρώτης γενιάς επιδιώκουν να έρθουν όχι μόνο στις Βουλευτικές Εκλογές, διανύοντας χιλιάδες μίλια, αλλά ακόμα και για τις Δημοτικές Εκλογές. Αυτό αποδεικνύει ότι ενδιαφέρονται για τα δρώμενα εντός της Ελλάδας. Δεν έχουν όμως τη δυνατότητα, παρά μονάχα του δικαιώματος του εκλέγειν και όχι του εκλέγεσθαι.
      Θα ήθελα να πω -και έχει ακουστεί πολλές φορές και στις συνεδριάσεις της Επιτροπής του Απόδημου Ελληνισμού- ότι κάποια στιγμή πρέπει να αποκτήσουν το δικαίωμα ψήφου και οι ομογενείς μας. 
      H ψήφος του Aπόδημου  Ελληνισμού είναι κάτι το οποίο ορισμένους τους φοβίζει. Δεν είναι, όμως, πρωτότυπο. Έχει ήδη δοκιμαστεί στην Ιταλία με αποτελέσματα αρκετά καλά και νομίζω ότι και εμείς πρέπει να προχωρήσουμε, μια και την ιδέα  εμείς την είχαμε, και την μιμήθηκαν οι Ιταλοί. 
      Πιστεύω ότι θα μπορούσε να υπάρχει μέσα στον μεγάλο, κατά τη γνώμη μου, αριθμό των τριακοσίων Βουλευτών του Ελληνικού Κοινοβουλίου, ένας αριθμός δέκα Βουλευτών από τους ομογενείς, οι οποίοι να μπορούν να εκφέρουν πραγματικά τις θέσεις, τις απαιτήσεις και τα προβλήματα που αντιμετωπίζει η ομογένεια των Ελλήνων εκτός της Ελλάδας. Δυστυχώς, όμως, αυτό δεν γίνεται, παρά μόνο με το Σ.Α.Ε., το οποίο αποβλέπει ακριβώς στο να καλύψει αυτό το κενό. Τουλάχιστον, θα έλεγα ότι θα πρέπει δύο φορές το χρόνο, μία φορά ανά εξάμηνο, να μπορεί να δίνεται το δικαίωμα σε μία πανηγυρική συνεδρίαση, στην οποία να μετέχουν όλοι οι Υπουργοί και εκπρόσωποι του Σ.Α.Ε., ούτως ώστε να ακούγονται και να επιλύονται τα θέματά τους. 
      Από ό,τι φαίνεται τελικά, ο ρόλος του Σ.Α.Ε. επελέγη να είναι θεωρητικός, χωρίς ουσιαστικό αποτέλεσμα. Απλώς, διαβιβάζει στο Υπουργείο Εξωτερικών τις περιφερειακές εκθέσεις. Μόνο αυτός είναι ο ρόλος του.  Επί της ουσίας, ενώ θα έπρεπε να έχει μεγαλύτερη σημασία, μία οργανωτική δομή, μία ευχέρεια δράσης, μία ανεξαρτησία και ένα κύρος, τελικά δεν το έχει αυτό το κύρος. Και πώς να το έχει, όταν δεν έχει την οικονομική αυτοδυναμία και άνεση; Ενώ, είχε αποφασιστεί η ίδρυση του Ε.Τ.Ο., του Εθνικού Ταμείου Ομογένειας, κάτι το οποίο πραγματικά θα βοηθούσε πολύ στην αντιμετώπιση πολλών προβλημάτων, δυστυχώς αυτό δεν φαίνεται να προχωρά στο σχέδιο νόμου, που έρχεται σήμερα προς ψήφιση. 
      Πιστεύω ότι μ’ αυτές τις δυνατότητες, πρέπει να ξεχάσουμε όλα τα σημαντικά έργα τα οποία έγιναν στο παρελθόν, τη δημιουργία και το χτίσιμο νοσοκομείων στη Μαύρη Θάλασσα και στην Ουκρανία γενικότερα, όπου υπήρχε ένα σοβαρό πρόβλημα. 
      Αντιθέτως, αντί να υπάρξει μία οικονομική ενίσχυση, ακούστηκαν την τελευταία φορά από τον Υπουργό σχόλια, πικρόχολα θα έλεγα, για σπατάλες και για μεγάλες δαπάνες που έγιναν τα τελευταία έντεκα χρόνια. Ακούστηκε ότι ξοδεύτηκαν 26.000.000 ευρώ, αυτό το τρομερά μεγάλο ποσόν των 26.000.000 ευρώ, δηλαδή 2,3 ευρώ κατ’ έτος. Δηλαδή, κάτι λιγότερο από 1.000.000.000  δραχμές. Και αυτή είναι η σπατάλη που αποσκοπεί για την ενίσχυση των 2/5 του Ελληνισμού;
      Είπατε και κάποια σχόλια, αγαπητέ φίλε Υπουργέ, για τους συμβούλους, για το τι χρειάζονται οι σύμβουλοι. Και το λέμε εδώ, όταν υπάρχουν «λεγεώνες» συμβούλων στους γραμματείς, στους Υπουργούς, στις περιφέρειες, παντού! 
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): ...(δεν ακούστηκε)
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Το άκουσα και σας παρακολούθησα με πάσα λεπτομέρεια! 
      Θα ήθελα, λοιπόν, να πω ότι πραγματικά θα πρέπει να δούμε με πιο ουσιαστικό ενδιαφέρον τον Απόδημο Ελληνισμό μας και να μην φθάσουμε στο σημείο –και εδώ καταλήγω- ο εκάστοτε Υπουργός να νομοθετεί με προεδρικά διατάγματα για ένα τόσο σημαντικό θέμα, όπως είναι του Σ.Α.Ε..
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ματζαπετάκη.
      Το λόγο έχει ο κ. Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, πιστεύω ότι το νομοσχέδιο για το Σ.Α.Ε. ήταν μια καλή ευκαιρία να στείλουμε ένα μήνυμα συναίνεσης στο Ελληνικό Κοινοβούλιο για τα θέματα των Αποδήμων. Θα ήταν, ίσως, η καλύτερη υπηρεσία προς τον Απόδημο Ελληνισμό. Γι’ αυτό κι εμείς και ως κόμμα και ως Βουλευτές, πέρα από τις παρατηρήσεις ή τις αντιρρήσεις μας σε ορισμένες διατάξεις του νομοσχέδιου, προχωρήσαμε σε συγκεκριμένες προτάσεις. Δυστυχώς, τουλάχιστον μέχρι τώρα δεν ανταποκρίνεστε σε αυτές, δεν αποδέχεστε προτάσεις βελτιωτικές του νομοσχεδίου, ούτε αποδέχεστε τροπολογίες που έχουμε καταθέσει. Δεν νομίζω ότι αυτή η εμμονή σε ορισμένες διατάξεις που επισημαίνονται ως προβληματικές προσφέρει τίποτα, τουναντίον θα το βρούμε μπροστά μας. 
      Κύριε Πρόεδρε, πιστεύω ότι κοινός τόπος και κοινός στόχος μας είναι να αποτελέσει το Σ.Α.Ε. τον κινητήριο μοχλό της μεγάλης δύναμης του Ελληνισμού της διασποράς ιδιαίερα της νέας γενιάς των αποδήμων. 
      Το ξέρετε καλύτερον εμού, κύριοι Υπουργοί, μιας και είστε στην Κυβέρνηση στη σημερινή συγκυρία, ότι τη χρειάζεται αυτήν τη δύναμη το έθνος. Σε μία εποχή που η Διεθνής Κοινότητα παραπαίει από υποκρισία. Στο Λίβανο συντελείται μια ανθρωπιστική καταστροφή. Η «παγκόσμια τάξη» δεν προωθεί την εφαρμογή του Διεθνούς Δικαίου αλλά την επιβολή της δύναμης του ισχυρού. Δοκιμάζεται σήμερα η αξιοπιστία της διεθνούς διπλωματίας. Και γιατί το λέω; Γιατί στην αρχή οι ισχυροί της γης έκαναν «χάζι» ως παρατηρητές και από προχθές χύνουν δάκρυα ως «κροκόδειλοι»! Για εμάς της Ελληνικής Βουλής –χρειάζεται με την ευκαιρία αυτή να το τονίσουμε από το Βήμα- μια και μόνη είναι η λύση. Η κατάπαυση του πυρός!
      Χρειαζόμαστε, λοιπόν –για να επανέλθω- αυτήν τη δύναμη του Ελληνισμού ως έθνος. Προϋπόθεση, όμως, για να κινητοποιήσουμε τον Ελληνισμό, είναι να δομήσουμε και υπό το φως της εμπειρίας από τη μέχρι τώρα λειτουργία του Σ.Α.Ε. ένα δημοκρατικό, αποκεντρωμένο, αντιπροσωπευτικό, αυτοδύναμο και αποτελεσματικό Συμβούλιο Απόδημου Ελληνισμού. 
      Εκείνο που για μένα παραμένει ως το σοβαρότερο ανοιχτό θέμα σε σχέση με τις διατάξεις είναι το θέμα της αντιπροσώπευσης. Η δημοκρατική και ανεξάρτητη λειτουργία του Σ.Α.Ε. στη βάση της γνήσιας αντιπροσώπευσης δεν επιτυγχάνεται μ' αυτό το νομοσχέδιο. 
      Με το άρθρο 4, παράγραφος 7 και με το άρθρο 5, παράγραφος 2, τα κριτήρια και η διαδικασία για την εκπροσώπηση στις περιφερειακές συνελεύσεις των μελών του Σ.Α.Ε. και τον αριθμό των αντιπροσώπων, όπως και τα κριτήρια και η διαδικασία για την εκπροσώπηση στην τακτική συνέλευση καθορίζονται με προεδρικό διάταγμα. Αυτό είναι μια ευρεία εξουσιοδότηση για ένα τόσο σοβαρό θέμα. Γιατί πρόκειται για ζωτικής σημασίας θέμα. Δεν μπορείτε να αποφασίσετε μόνος σας, κύριε Υπουργέ. Δεν συνάδει αυτό με την έννοια του Εκτελεστικού Νόμου του Συντάγματος. Αναφέρομαι στο άρθρο 108, που θέλει να καθορίζεται με νόμο, που σημαίνει να καθοριστεί με σαφήνεια και πληρότητα η οργάνωση του Σ.Α.Ε.. Αλλά κυρίως δεν διασφαλίζει η παραπομπή σε ένα προεδρικό διάταγμα την απαιτούμενη διαβούλευση και συμφωνία που πρέπει να επιτυγχάνεται για έναν τέτοιο φορέα, τον Σ.Α.Ε., που είναι ο κύριος φορέας «έκφρασης όλων των δυνάμεων του απανταχού Ελληνισμού» όπως επί λέξει λέει το Σύνταγμα. Σε ένα τέτοιο ζήτημα μείζονος εθνικού ενδιαφέροντος εγώ δεν αντιλαμβάνομαι τι νόημα έχουν κυβερνητικές ή κομματικές εμμονές. Είναι υπόθεση και ευθύνη όλων μας η διαμόρφωση της σωστής λειτουργίας του.
      Ένα δεύτερο ζήτημα αφορά την αυτοτελή χρηματοδότηση. Με το άρθρο 7 προβλέπεται, πράγματι, χρηματοδότηση του Συμβουλίου από τον τακτικό προϋπολογισμό. Πιστεύω, όμως, ότι δεν είναι αρκετό. Προτείναμε τη δημιουργία Εθνικού Ταμείου Ομογενών και καταθέσαμε σχετική τροπολογία. Γιατί πιστεύουμε ότι θα αποτελέσει, πέρα από τα άλλα, κίνητρο για την ενεργή συμμετοχή των ομογενών, εγγύηση για καλύτερο έλεγχο και αυξημένη αξιοπιστία του Σ.Α.Ε..
      Τελειώνω κάνοντας έκκληση και τώρα ακόμα να συμπληρώσετε και να βελτιώσετε τις διατάξεις με βάση τις προτάσεις που κάναμε. Είναι εποικοδομητικές προτάσεις. Σε αντίθετη περίπτωση, πραγματικά, αναλαμβάνετε την ευθύνη και το βάρος της εμφάνισης του Κοινοβουλίου διχασμένου σ’ ένα τέτοιο κατ’ εξοχήν εθνικό ζήτημα. Δεν νομίζω ότι πρέπει να το κάνετε. Πιστεύω ότι οι συνάδελφοι της Συμπολίτευσης συμμερίζονται την ανάγκη συναίνεσης και περιμένω μέχρι το τέλος και πριν την ψήφιση να προχωρήσετε σε ορισμένες βελτιώσεις.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε, κύριε Γείτονα.
      Η κ. Έλσα Παπαδημητρίου έχει το λόγο ως προτασσόμενη δευτερολογούσα.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Ευχαριστώ, κύριε Πρόεδρε.
      Πήρα το λόγο, κύριε Υπουργέ, γιατί διαβάζοντας το νομοσχέδιο και συμφωνώντας για την πολύ σημαντική προώθηση τα των αποδήμων και ομογενών μας, είδα ότι δεν καλύπτεται στο άρθρο 2 αναφορά για τους Ιμβρίους και τους Τενεδίους. Και το λέω αυτό, διότι η Εκτελεστική Εξουσία που έφερε το σχέδιο νόμου κάνει ειδική αναφορά στην Παγκόσμια Ομοσπονδία Αποδήμων Κυπρίων και στην Παγκόσμια Συντονιστική Επιτροπή Κυπριακού Αγώνα. Γνωρίζουμε όλοι ότι οι Ίμβριοι και οι Τενέδιοι έχουν σχέση με τη Συνθήκη της Λωζάνης με άλλο άρθρο και με άλλες προβλέψεις απ’ ό,τι Κωνσταντινοπολίτες, ή Ελληνικής καταγωγής Τούρκοι υπήκοοι της χερσαίας Τουρκίας και έχουν καταφέρει με τη σθεναρή στήριξη της σημερινής Ελληνικής Κυβέρνησης να δημιουργούν σεισμό, θα έλεγα, στην Ευρωπαϊκή Επιτροπή που παρακολουθεί την ευρωπαϊκή πορεία της Τουρκίας και να έχουν τη σελίδα 37 της τελευταίας έκθεσης και της προχθεσινής απόφασης του Συμβουλίου για την παραβίαση των ανθρωπίνων δικαιωμάτων των Τούρκων της Ίμβρου και της Τενέδου Ελληνικής καταγωγής. Δικαιούνται και αξίζουν και όντως έχουν αρχίσει να απολαμβάνουν μιας ειδικής μεταχείρισης από την Ελληνική Κυβέρνηση, από το Ελληνικό κράτος, που οφείλουμε να ενδυναμώσουμε με την αναφορά στα άρθρα 2, 5, 6, 7 και 8 και όπου προβλέπεται κάτι για την Παγκόσμια Ομοσπονδία Αποδήμων Κυπρίων, να υπάρχει και η αναφορά για τους Ίμβριους και τους Τενέδιους. 
      Δηλαδή, στο άρθρο 2 παράγραφος 1I να προστεθεί μετά το δ) που αφορά στους Κυπρίους «ε)» που να λέει: «φορείς» -ότι συγκαταλέγονται δηλαδή ως μέλη του Σ.Α.Ε.- «που λειτουργούν σε πολιτειακό ή εθνικό επίπεδο μιας χώρας ή χωρών και έχουν ως σημείο αναφοράς και οργάνωσης την Ίμβρο και την Τένεδο».
      Στο άρθρο 5 που περιγράφει τα μέλη της τακτικής συνέλευσης, στην πέμπτη σειρά της παραγράφου 7 που λέει «Στη συνάντηση συμμετέχουν επίσης προσωπικότητες εκ των αποδήμων και ομογενών», να προστεθεί «καθώς και εκπρόσωποι των Ιμβρίων και Τενεδίων». Θα το καταθέσω στα Πρακτικά, κύριε Υπουργέ, για να διευκολυνθείτε.
      Στο άρθρο 6 που αφορά το Προεδρείο του Σ.Α.Ε., που μπαίνουν και οι Κύπριοι, πέραν των άλλων δέκα προβλεπομένων, πιστεύω ότι πρέπει να υπάρξει και εκπρόσωπος των Ιμβρίων και των Τενεδίων. Και επειδή τότε τα μέλη γίνονται δώδεκα, μπορεί να προβλεφθεί ότι ο Πρόεδρος μπορεί να έχει διπλή ψήφο ή ένα επιπλέον μέλος, αν δεχθούμε τους ομογενείς Βορειοηπειρώτες, που είναι ίσως οι μόνοι που λείπουν, εκτός από τους Ιμβρίους και Τενεδίους, καίτοι καλύπτονται καλύτερα ως ομογενείς.
      Επίσης, παρακαλώ στο άρθρο 7 να γίνει η προσθήκη στην παράγραφο 2 εδάφιο 2 μετά τον «Π.ΟΜ.Α.Κ.-Π.Σ.Ε.Κ.Α.» των Κυπρίων, του εκπροσώπου των Ιμβρίων και Τενεδίων για τα μέλη του προεδρείου και στο άρθρο 8, που προβλέπονται οι εγγραφές στον ετήσιο προϋπολογισμό της Γενικής Γραμματείας Απόδημου Ελληνισμού, να συμμετέχουν στις απαριθμούμενες οργανώσεις και οι Ίμβριοι και οι Τενέδιοι.
      Η Eλληνική πολιτεία τους οφείλει. Ας μην ξεχνάμε ότι ήταν η μοναδική χωρική ενότητα της Τουρκίας, όπου ο πληθυσμός Eλληνικής καταγωγής ήταν 95% και κάτι περίπου. Αυτοί οι 9.500 άνθρωποι έχουν γίνει δέκα-δεκαπέντε και γνωρίζετε σίγουρα καλύτερα εμού -και οι δύο που έχετε υπηρετήσει στο Υπουργείο Εξωτερικών- ότι τιμούν την Ελλάδα, κοσμούν τον Eλληνισμό και είναι από τους πλέον δραστήριους πολίτες που έχω γνωρίσει σε πολλά κράτη του κόσμου και οι οποίοι θα γίνουν οι καλύτεροι πρεσβευτές όλων του στόχου του Ελληνισμού. 
      Κύριε Υπουργέ, καταθέτω στα Πρακτικά τις τροπολογίες και παρακαλώ για την ενσωμάτωσή τους στο νομοσχέδιο.
      (Στο σημείο αυτό η Βουλευτής κ. Ελισάβετ Παπαδημητρίου καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
       «Σημεία παρέμβασης στο νομοσχέδιο περί ΣΑΕ
      Άρθρο 2 -  Μέλη του ΣΑΕ
      Παρ. 1 (Μέλη του ΣΑΕ δύνανται να είναι:)
      γ) Έτεροι φορείς των αποδήμων και ομογενών που προωθούν θέματα που άπτονται των ενδιαφερόντων του Ελληνισμού και έχουν μεγάλη επιρροή, απήχηση και ακτινοβολία τόσο στους Έλληνες του εξωτερικού όσο και στις κοινωνίες των χωρών διαμονής και της Ελλάδας, όπως είναι:
      Ι. Ομοσπονδίες εθνικοτοπικών οργανώσεων, οι οποίες λειτουργούν σε πολιτειακό ή εθνικό επίπεδο μιας χώρας ή χωρών και έχουν ως σημείο αναφοράς και οργάνωσης μια ευρύτερη γεωγραφική περιφέρεια ή μια γεωπολιτική περιφέρεια ιστορικής σημασίας ή έναν εκ των νομών της Ελλάδας
      δ) Η Παγκόσμια Ομοσπονδία Απόδημων Κυπρίων (ΠΟΜΑΚ) και η Παγκόσμια Συντονιστική Επιτροπή Κυπριακού Αγώνα (ΠΣΕΚΑ).
      Επειδή από τη διατύπωση δεν καλύπτεται η περίπτωση των Ιμβρίων και Τενεδίων (όπως δεν καλύπτεται και η περίπτωση των Κωνσταντινοπουλιτών και Βορειοηπειρωτών) -διαφορετικά δεν υπήρχε λόγος να προστεθεί η παράγραφος (δ), προτείνουμε την προσθήκη νέας παραγράφου:
      ε) Φορείς που λειτουργούν σε πολιτειακό ή εθνικό επίπεδο μιας χώρας ή χωρών και έχουν ως σημείο αναφοράς και οργάνωσης την Ίμβρο και την Τένεδο. 
      Άρθρο 5 - Τακτική Συνέλευση
      Παρ. 7: Μετά την πάροδο δέκα μηνών από τη σύγκληση της Τακτικής Συνέλευσης και όχι αργότερα των δώδεκα μηνών, πραγματοποιείται Συνάντηση του Προεδρείου και των Συντονιστικών Συμβουλίων των Περιφερειών ΣΑΕ στην Ελλάδα. Σκοπός της Συνάντησης αυτής είναι η οριοθέτηση στόχων και προτεραιοτήτων για την άσκηση των αρμοδιοτήτων του ΣΑΕ. Στη Συνάντηση συμμετέχουν επίσης προσωπικότητες εκτων αποδήμων και ομογενών καθώς και εκπρόσωποι των Ιμβρίων και Τενεδίων, που ορίζονται με απόφαση του αρμόδιου για τα θέματα Απόδημου Ελληνισμού Υπουργού μετά από προτάσεις της Ειδικής Μόνιμης Επιτροπής της Βουλής για τον Απόδημο Ελληνισμό, του Προεδρείου του ΣΑΕ και της Γενικής Γραμματείας Απόδημου Ελληνισμού. Το ποσοστό των προσωπικοτήτων αυτών δεν μπορεί να είναι μεγαλύτερο του 25% των εκλεγμένων μελών των οργάνων του ΣΑΕ.
      Άρθρο 6 - Προεδρείο του ΣΑΕ
      Παρ. 1. Το Προεδρείο του ΣΑΕ είναι 11μελές και αποτελείται από τον Πρόεδρο, 7 Συντονιστές των Περιφερειών των ΣΑΕ, τον Γραμματέα, τον Ταμία και τον Εκπρόσωπο των ΠΟΜΑΚ/ΠΣΕΚΑ καθώς και από τον εκπρόσωπο των Ιμβρίων και Τενεδίων.
      Επιθυμητή η εκπροσώπηση στο Προεδρείο των φορέων της παραγράφου (ε) του άρθρου 2. Με έναν όμως εκπρόσωπο το Προεδρείο γίνεται 12μελές.
      Παρ. 6. Για τον εκπρόσωπο των Ιμβρίων και Τενεδίων να ισχύουν οι ίδιοι όροι που αφορούν την ανάδειξη του εκπροσώπου των Κυπρίων.
      Άρθρο 7
      Παρ. 2 εδ. 2: Το ΣΑΕ επιχορηγείται από τη ΓΓ Απόδημου Ελληνισμού με απευθείας εκταμιεύσεις στο όνομα του Προέδρου, των Συντονιστών των Περιφερειών του ΣΑΕ, του Γραμματέα, του Ταμία, του Εκπροσώπου των ΠΟΜΑΚ/ΠΣΕΚΑ, του Εκπροσώπου των Ιμβρίων και Τενεδίων - μελών του Προεδρείου κατ’ αναλογία και αντιστοιχία, υπό την προϋπόθεση ότι:
      β) Ο Πρόεδρος του ΣΑΕ	ο Εκπρόσωπος των ΠΟΜΑΚ/ΠΣΕΚΑ, ο Εκπρόσωπος των Ιμβρίων και Τενεδίων υποβάλλουν με το πέρας του έτους χρήσης..............
      Άρθρο 8 – Άλλες διατάξεις
      Παρ. 1: Οι εγγεγραμμένες στον ετήσιο προϋπολογισμό της ΓΓ Απόδημου Ελληνισμού πιστώσεις διατίθενται για τους σκοπούς και τα προγράμματά της, μεταξύ των οποίων περιλαμβάνονται. . .. και επιχορηγήσεις ή χρηματοδοτήσεις:
      α) στις οργανώσεις των απόδημων και ομογενών Ελλήνων όπως κοινότητες, σύλλογοι, σωματεία και άλλες κοινοτικές, διακοινοτικές και εθνικοτοπικές μορφές οργάνωσης του απόδημου και ομογενειακού ελληνισμού, συμπεριλαμβανομένων των οργανώσεων Ιμβρίων και Τενεδίων, ανεξαρτήτως οργανωτικής βαθμίδας, από ΕΛΣΑ ΠΑΠΑΔΗΜΗΤΡΙΟΥ.»
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παπαδημητρίου.
      Ο κ. Παπαθεμελής έχει το λόγο για προτασσόμενη δευτερολογία.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ευχαριστώ, κύριε Πρόεδρε. 
      Σε επίρρωση των όσων εξέθεσε ήδη η κυρία Έλσα Παπαδημητρίου, θα ήθελα να επισημάνω ότι αυτό που ονομάζουμε Συμβούλιο Αποδήμου Ελληνισμού στην πραγματικότητα είναι Συμβούλιο Ομογενειακού Ελληνισμού. Είναι ο εκτός ελλαδικών συνόρων Ελληνισμός. Βεβαίως δεν είναι εν στενή εννοία απόδημοι οι Κωνσταντινοπολίτες, οι Βορειοηπειρώτες, οι Ίμβριοι και οι Τενέδιοι, όμως δεν είναι ούτε επίδημοι. Επίδημοι είμαστε εμείς, οι «εν δήμω», οι εν Ελλάδι. 
      Όλοι όμως έχουν ένα χαρακτηριστικό: Είτε προέρχονται από μετανάστευση από την Ελλάδα και τους ονομάζουμε αποδήμους, είτε έχουν γεννηθεί και έχουν ρίζες εδώ και χιλιάδες χρόνια από την Ανατολή ή από το Βορρά και είναι Έλληνες, είναι ομογενείς. Εγώ δεν βλέπω το λόγο που οι Βορειοηπειρώτες, οι Κωνσταντινοπολίτες, οι Ίμβριοι και οι Τενέδιοι και ει τινές άλλοι να μην μπορούν να μετάσχουν ισοδυνάμως στο Σ.Α.Ε.. 
      Νομίζω, κύριε Υπουργέ, ότι πρέπει να βρείτε μια τελική διατύπωση, είτε όπως σας την υπέδειξε η κυρία Παπαδημητρίου είτε όπως θα τη συμφωνήσετε με τους συνεργάτες σας και συμπεριλάβετε όχι μόνο τους Ιμβρίους και Τενεδίους 
-που πρέπει εν πάση περιπτώσει να τους συμπεριλάβετε- αλλά και όλους τους της καθ’ ημάς Ανατολής Κωνσταντινοπολίτες και βεβαίως τους Βορειοηπειρώτες.
      Νομίζω ότι αυτό θα πρέπει να συμβεί σε αυτό το μεταβατικό -όπως ελπίζω- διάστημα, όπου ακόμη η αντιπροσωπευτικότητα του Σ.Α.Ε. δεν είναι δεδομένη, αλλά είναι υπό διαμόρφωση και ως τη στιγμή που θα φθάσουμε όλοι οι ελληνικής καταγωγής -όπου γης, στα τέσσερα σημεία του ορίζοντα- εκτός συνόρων ζώντες και δραστηριοποιούμενοι πολίτες να μπορούν να είναι μέλη αυτού που διακηρύσσουμε ως Κοινοβούλιο του μείζονος Ελληνισμού και να εκλέγουν με καθολική ψηφοφορία τους εκπροσώπους τους. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Παπαθεμελή.
      Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής: 
      1. Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας και Δικαιοσύνης κατέθεσαν σχέδιο νόμου: «Κύρωση της Συμφωνίας των κρατών μελών της Ευρωπαϊκής Ένωσης σχετικά με τις αξιώσεις που εγείρονται από κράτος μέλος κατά κράτους-μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπ’ αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στο πλαίσιο επιχείρησης της Ευρωπαϊκής Ένωσης για διαχείριση κρίσης μετά της συνημμένης Δήλωσης των κρατών-μελών της Ευρωπαϊκής Ένωσης». 
      2. Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Άμυνας, Δικαιοσύνης, Μεταφορών και Επικοινωνιών και Δημόσιας Τάξης κατέθεσαν σχέδιο νόμου: «Κύρωση της Απόφασης των Αντιπροσώπων των Κυβερνήσεων των Κρατών Μελών της Ευρωπαϊκής Ένωσης, οι οποίοι συνήλθαν στο πλαίσιο του Συμβουλίου της 10-11-04, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του».
      3. Οι Υπουργοί Ανάπτυξης, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Τουριστικής Ανάπτυξης κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας σχετικά με τη συνεργασία Μικρομεσαίων Επιχειρήσεων».
      4. Οι Υπουργοί Αγροτικής Ανάπτυξης και Τροφίμων και Εξωτερικών κατέθεσαν σχέδιο νόμου: «Κύρωση του νέου αναθεωρημένου κειμένου της Διεθνούς Σύμβασης Προστασίας Φυτών».
      5. Οι Υπουργοί Εξωτερικών, Οικονομίας και Οικονομικών και Εθνικής Παιδείας και Θρησκευμάτων κατέθεσαν σχέδιο νόμου: «Κύρωση του Πρωτοκόλλου Συνεργασίας μεταξύ του Υπουργείου Εξωτερικών της Ελληνικής Δημοκρατίας και του Υπουργείου Εξωτερικών της Ισλαμικής Δημοκρατίας του Πακιστάν». 
      Παραπέμπονται στις αρμόδιες Διαρκείς Επιτροπές.
      Επίσης, κυρίες και κύριοι συνάδελφοι, θα ήθελα να σας ανακοινώσω ότι ο συνάδελφος Βουλευτής Α’ Αθηνών κ. Νικόλαος Κωνσταντόπουλος παρακαλεί όπως του εγκριθεί άδεια ολιγοήμερης απουσίας του στο εξωτερικό από 25 έως 30 Ιουλίου.
      Η Βουλή εγκρίνει;
      ΟΛΟΙ  ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Επίσης, ο Βουλευτής Υπολοίπου Αττικής κ. Λεβέντης παρακαλεί να του εγκριθεί άδεια ολιγοήμερης απουσίας του στο εξωτερικό από 24 έως 28 Ιουλίου.
      Η Βουλή εγκρίνει;
      ΟΛΟΙ  ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Το λόγο έχει ο Υφυπουργός Εξωτερικών κ. Κασσίμης. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριοι συνάδελφοι, άκουσα όλες τις παρατηρήσεις. Θέλω να σας πω γι’ αυτά που ακούω περί συναίνεσης ότι η προσπάθεια από την πλευρά τη δική μας έγινε. Δεχθήκαμε οκτώ τροποποιήσεις κατά τη διάρκεια της συζήτησης στην επιτροπή, από τις οποίες μερικές ήταν σημαντικές -διότι πράγματι ήταν σωστή η θέση, η οποία ετέθη από συνάδελφο της Αντιπολιτεύσεως- αλλά εξήγησα ότι από μια σειρά τροπολογιών, οι οποίες έχουν κατατεθεί -με εξαίρεση κάποιες που δεν ήμασταν σύμφωνοι και τις αναφέραμε- είναι κάποιες που δεν είναι και νόμιμες, δηλαδή δεν καλύπτονται από το νομικό πλαίσιο της χώρας μας ή πολλές θα έρχονταν σε αντίκρουση με το νομικό καθεστώς στις άλλες χώρες όπου δραστηριοποιείται το Σ.Α.Ε.. 
      Όσον αφορά το Ε.Τ.Ο., είπαμε και πάλι ότι αυτό το Ε.Τ.Ο., το οποίο έγινε, είχε 12,60 ευρώ προϊόν των καταθέσεων που ήταν 400 και 300: 700 ευρώ. Υπάρχει η εξής δυνατότητα όταν λέμε για τον εσωτερικό κανονισμό λειτουργίας. Θέλω να επιμείνω πάνω σ’ αυτό, γιατί ακούω διάφορα περί δημοκρατίας κ.λπ. που ακούγονται ωραία, όμως το θέμα είναι στην ουσία τι γίνεται. Εμείς θέλουμε η κάθε περιφέρεια να κάνει τις προτάσεις της για τον κανονισμό εσωτερικής λειτουργίας, πάνω σε κάποια πλαίσια που θα θέσουμε, ώστε να λαμβάνει υπ’ όψιν τις ιδιαιτερότητες της κάθε περιφέρειας. Και έχει δικαίωμα η περιφέρεια στα πλαίσια αυτά και πόρους να αντλήσει από τα μέλη της και προϋποθέσεις να βάλει, αλλά δεν μπορεί αυτό να γίνει νομοθετικά και ιδίως με αυτή τη λογική ότι όποιος πληρώνει είναι μέσα, όποιος δεν πληρώνει δεν είναι μέσα. Προηγούνται άλλα πράγματα, για να φθάνουμε στην οικονομική υποχρέωση του Έλληνα ομογενούς, για να μπορέσει να συμμετάσχει σ’ ένα τέτοιο όργανο. Ας στήσουμε το Σ.Α.Ε. μ’ έναν τρόπο που να λειτουργήσει πιο καλά, με την εμπειρία που είχαμε αυτών των χρόνων, να λειτουργήσει πιο αποτελεσματικά.
      Άκουσα κι από τον κ. Παπαθεμελή για το θέμα των νοσοκομείων που έγιναν. Δεν έγιναν από το Σ.Α.Ε.. Γιατί δεν είμαστε ειλικρινείς; Ο κ. Άθενς, ο Πρόεδρος του Σ.Α.Ε., προσωπικά έκανε μια μη κυβερνητική οργάνωση. Ο άνθρωπος έχει μια πολύ μεγάλη προσφορά στη χώρα και είπε: «Ναι. Είναι δράση το Σ.Α.Ε.». Το ίδιο πράγμα μπορεί να κάνει ο οποιοσδήποτε εκπρόσωπος περιφέρειας, η οποιαδήποτε περιφέρεια: Να στήσει μια τέτοια μη κυβερνητική οργάνωση, να συλλέξει πόρους από τα μέλη του, από κυβερνήσεις άλλων χωρών.
      Αλίμονο εάν εμείς τη στήσουμε εδώ. Έχω πει και πάλι: Εάν με νόμο κάνεις μη κυβερνητική οργάνωση χρηματοδοτούμενη, δεν είναι μη κυβερνητική οργάνωση, αναιρείται αμέσως. Ας καταλάβουμε ορισμένα πράγματα. Είναι ωραίο να φαινόμαστε ευχάριστοι προς όλους, αλλά να δούμε αν γίνεται νομικά. Από την ώρα που θα προβλεφθεί χρηματοδότηση μιας οργάνωσης, παύει να είναι μη κυβερνητική οργάνωση, άρα αναιρείται οποιαδήποτε δραστηριότητά της ή αναιρούνται οποιαδήποτε πλεονεκτήματα έχει ως μη κυβερνητική οργάνωση. 
	Το θέμα του δικαιώματος ψήφου που είπε ο κ. Ματζαπετάκης είναι κάτι που όλοι το έχουμε συζητήσει επανειλημμένα, αλλά εδώ θέλω να επισημάνω κάτι: Πρέπει να αρχίσει μία συζήτηση και πιστεύω ότι με πρωτοβουλία της Κυβέρνησης θα αρχίσει αυτή η συζήτηση πάρα πολύ σύντομα. Πρέπει να δούμε για ποιους μιλάμε για δικαίωμα ψήφου, να αποφασίσουμε όλοι μαζί για ποιους μιλάμε. Μιλάμε γι’ αυτούς που έχουν και την ελληνική υπηκοότητα, γι’ αυτούς που είναι πρώτης γενιάς, δεύτερης ή τρίτης; Ποιοι θα αποκτήσουν το δικαίωμα αυτό; Χρειάζεται πρώτα απ’ όλα μία αποτύπωση του Ομογενειακού Ελληνισμού την οποία δεν έχουμε, διότι καμία κυβέρνηση μέχρι σήμερα δεν επεχείρησε να την κάνει για να έχουμε μία πραγματική και σαφή εικόνα του πόσοι είναι, πού είναι και ποιοι ακριβώς είναι αυτοί οι Έλληνες και μετά να αποφασίσουμε πολιτικά, να δούμε σε ποιους απ’ αυτούς θα εκχωρήσουμε το δικαίωμα ψήφου και αφού πάρουμε μία απόφαση που θα είναι ομόφωνη –είμαι βέβαιος- τότε πλέον να προχωρήσουμε σε ρυθμίσεις. 
     Όλοι ξέρετε πάρα πολύ καλά ότι όλα αυτά τα οποία είναι υπέροχα εγκυμονούν και κάποιους κινδύνους, έχουν και κάποιες αδυναμίες εάν τυχόν δεν μελετηθούν σωστά, γι’ αυτό προτιθέμεθα μετά το καλοκαίρι να προχωρήσουμε σ’ αυτήν τη συζήτηση, ούτως ώστε να ξεκινήσουμε με το ποιοι θα είναι αυτοί οι οποίοι θα πρέπει να πάρουν δικαίωμα ψήφου. Αφού βρούμε αυτούς, θα δούμε πώς θα γίνει. Τα υπόλοιπα είναι εύκολα, είναι δοκιμασμένα. Θα δούμε πρώτα απ’ όλα ποιοι θα έχουν δικαίωμα ψήφου, διότι όπως ακούγεται, κάποιοι νομίζουν ότι ο κάθε ομογενής θα έχει δικαίωμα ψήφου. Αυτό δεν γίνεται έτσι. Πρέπει να καθίσουμε κάτω, να θέσουμε τους προβληματισμούς μας, να δούμε για ποιους και πώς θα γίνει αυτό. 
	Θέλω να πω ότι είναι πολύ σωστή η πρόταση της κ. Παπαδημητρίου –πήγα να πω της Έλσας, είχα «κολλήσει» λόγω της μακρόχρονης φιλίας μου με την κ. Παπαδημητρίου- αλλά δεν γίνεται να αποτελέσει στο νόμο μία ξεχωριστή ομάδα το κομμάτι των Ιμβρίων και των Τενεδίων. Πράγματι πρέπει στο προεδρικό διάταγμα να προβλεφθεί ότι όλες οι οργανώσεις Ιμβρίων και Τενεδίων σ’ όλον τον κόσμο μετέχουν στις περιφερειακές συνελεύσεις, άρα και στην τακτική συνέλευση. Αυτό όταν συζητήσουμε τις προτάσεις των περιφερειών στη Μόνιμη Επιτροπή Αποδήμου Ελληνισμού πρέπει να το έχουμε όλοι υπ’ όψιν μας και να το συμπεριλάβουμε στο προεδρικό διάταγμα που θα ετοιμάσουμε.
	Κύριοι συνάδελφοι, εγώ πιστεύω ότι μπορεί να υπάρχουν και άλλες απόψεις με τις οποίες δεν συμφωνούμε. Θα υπάρχουν διαφωνίες. Αλίμονο αν όλοι συμφωνούσαμε. Πιστεύω ότι με καλή πρόθεση, με καλή διάθεση και από τις δύο πλευρές το νομοσχέδιο αυτό δημιουργεί μία βάση πάνω στην οποία θα επιχειρήσουμε να λειτουργήσει πιο αποτελεσματικά το Σ.Α.Ε.. 
      Θέλω να επαναλάβω τις ευχαριστίες μου τόσο στον κ. Νιώτη για τη μεγάλη εμπειρία που είχε συλλέξει διότι επί εποχής του λειτούργησε το Σ.Α.Ε. για πρώτη φορά, στον κ. Μαγκριώτη που έκανε ένα σχέδιο νόμου το οποίο είχε όλη αυτήν την εμπειρία συγκεντρωμένη αλλά και πολλές σκέψεις και να ευχαριστήσω και τον κ. Σκανδαλάκη ο οποίος προχώρησε με ένα δικό του σχέδιο νόμου.
	Το σχέδιο νόμου που φέραμε εδώ είναι το αποτέλεσμα του συγκερασμού όλων αυτών των απόψεων. Μην περιμένετε να συμφωνήσουμε σ’ όλα διότι τότε ποτέ δεν θα έχουμε συναίνεση. Η ομογενοποίηση δεν είναι προϋπόθεση για τη δημοκρατία. Εγώ θέλω να πιστεύω ότι με όλες τις ενστάσεις που έχει η κάθε πλευρά θα μπορέσουμε να συμφωνήσουμε ότι το σχέδιο νόμου αυτό αποτελεί ένα καλό βήμα γιατί ούτως ή άλλως την επόμενη μέρα, είμαι βέβαιος, ότι όλοι μαζί θα δουλέψουμε για τον ίδιο σκοπό, με το ίδιο ενδιαφέρον και με την ίδια αποτελεσματικότητα.
	Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Κασσίμη.
	Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Θα δουλέψουμε και είναι βέβαιο, κύριε Υπουργέ, όπως και μέχρι τώρα δουλεύαμε, για τους ομογενείς ανεξάρτητα από τα οργανωτικά σχήματα. Δεν είναι αυτά που θα μας χωρίσουν. Απλώς όλοι επιδιώκουμε να ενισχύσουμε ακόμη περισσότερο τις δομές και τους θεσμούς, μέσα από τους οποίους εκφράζονται οι ομογενείς και συνεργάζονται με την ελληνική πολιτεία. 
      Αυτόν, δυστυχώς, τον πυρήνα του νομοθετήματος δεν τον συναντούμε και γι’ αυτό έχουμε αυτές τις έντονες διαφωνίες και γι’ αυτό καταθέσαμε πολύ συγκεκριμένες προτάσεις. Θα έλεγα ότι είναι πρωτόγνωρο το γεγονός ότι οι τροπολογίες που έχουμε καταθέσει είναι ουσιαστικά ένα ολόκληρο νομοθέτημα και γι’ αυτό θα θέλαμε να τις πάρετε πάρα πολύ σοβαρά υπ’ όψιν στη διαδικασία των τροπολογιών. Θα επιτρέψετε έτσι και σε εμάς όχι απλώς να συνηγορήσουμε, αλλά να ψηφίσουμε το νομοθέτημα αυτό και να πάμε όλοι μαζί. 
      Γι’ αυτό ακριβώς δεν ζητούμε ομογενοποίηση, ζητούμε όμως ένα πλαίσιο συμφωνίας για τη θεσμική υποστήριξη του ομογενειακού ελληνισμού. Όλα τα κόμματα πρέπει να πάμε μπροστά και δεν θα είσαστε ιδιαίτερα ευτυχείς την επόμενη της ψήφισης του νομοθετήματος αυτού, εάν είστε μόνο η Κυβερνητική Πλειοψηφία. Δεν συνέβαινε μέχρι τώρα κάτι παρόμοιο. 
      Δεύτερον, θα ήθελα να τον ευχαριστήσω και για τα καλά του λόγια για το νομοθέτημα που είχαμε ετοιμάσει και είχε ήδη συζητηθεί και στους ομογενείς και περιελάμβανε πολλές πτυχές και διαστάσεις για τη θεσμική υποστήριξη και ανάπτυξη των ομογενών. 
      Επειδή όμως συζητούμε για τη θεσμική υποστήριξη και την ανάπτυξη των ομογενών, θα μου επιτρέψετε από το Βήμα της Βουλής να στείλω ένα μήνυμα αλληλεγγύης από την πλευρά της Αντιπολίτευσης –και είμαι βέβαιος από όλες τις πτέρυγες της Βουλής- στους ομογενείς της Μέσης Ανατολής, στους ομογενείς της Βηρυτού, στους ομογενείς της Παλαιστίνης που πλήττονται όλες τις τελευταίες μέρες από την επιθετικότητα και την καταστροφική πολιτική του Ισραήλ και του Ισραηλινού Στρατού. 
      Θα ήθελα ακόμη να πω, κύριε Υπουργέ, χωρίς να μπω στις λεπτομέρειες αυτής της κρίσης –άλλα είναι τα βήματα, από τα οποία γενικότερα έχει τοποθετηθεί το ΠΑ.ΣΟ.Κ. από την πρώτη στιγμή, ειδικότερα με τον Πρόεδρό του, το Γιώργο Παπανδρέου, ο οποίος μείτε ως Πρόεδρος του ΠΑ.ΣΟ.Κ. είτε ως Πρόεδρος της Σοσιαλιστικής  Διεθνούς- πήρε πολλές σημαντικές πρωτοβουλίες. Από τη Βουλή πρέπει να στείλουμε πέρα από το μήνυμα αλληλεγγύης και μια συγγνώμη στους ομογενείς της Βηρυτού, ειδικότερα αυτούς που έβλεπαν το ελληνικό πλοίο «ΙΕΡΑΠΕΤΡΑ» να φεύγει και οι αρμόδιοι να τους αφήνουν στην προκυμαία. 
      Αυτή την εικόνα, αυτά τα μάτια αγωνίας, αυτήν την ταπείνωση που ένοιωσαν οι Έλληνες ομογενείς και η ελληνικής καταγωγής πολίτες που βρίσκονταν εκείνη την ώρα στη Βηρυτό πρέπει να την αναγνωρίσουμε και πρέπει να στείλουμε ένα μήνυμα συγγνώμης εκ μέρους της Ελληνικής Βουλής σ’ αυτούς τους ομογενείς. Τότε θα είμαστε και ειλικρινείς στη συζήτηση που κάνουμε για τη θεσμική υποστήριξη του ομογενειακού ελληνισμού. 
      Θα ήθελα ακόμη να τονίσω, κύριε Πρόεδρε, με την ευκαιρία –επειδή είναι σε εξέλιξη πολλές διεθνείς πρωτοβουλίες και δραστηριότητες για την ειρήνη στη Μέση Ανατολή- πως πέρα από το γεγονός ότι η Κυβέρνηση απέτυχε να γίνει η χώρα μας το επίκεντρο διαχείρισης της ανθρωπιστικής βοήθειας στην περιοχή ως όφειλε, –ως γνωστό από το 2003 ο Πειραιάς είναι το κέντρο της διαχείρισης εκ μέρους της  Ευρωπαϊκής Ένωσης της ανθρωπιστικής βοήθειας στην Ανατολική Μεσόγειο. Χάσαμε και πολλά διπλωματικά ερείσματα και διπλωματικές και πολιτικές δυνατότητες που είχαμε για την περιοχή. 
      Ο αψευδής μάρτυς είναι η αυριανή Διάσκεψη στη Ρώμη. Στη Ρώμη έχουν κληθεί οι Υπουργοί Εξωτερικών από χώρες της Ευρωπαϊκής Ένωσης, η Προεδρία, βεβαίως και η Κομισιόν. Έχει κληθεί η Τουρκία ως απαραίτητος εταίρος σ’ αυτήν τη συζήτηση και δεν είχε κληθεί η Ελλάδα. Δεν είχε κληθεί η Ελλάδα, μέλος της Ευρωπαϊκής Ένωσης, που είχε ρόλο και στη Μέση Ανατολή και στα θέματα της ανθρωπιστικής βοήθειας. Και ακούσαμε σήμερα την Υπουργό Εξωτερικών, την κυρία Μπακογιάννη, να δηλώνει πως ζητήσαμε να μας προσκαλέσουν και αποδέχτηκαν το αίτημά μας. 
      Νομίζω ότι δεν υπάρχει άλλη απόδειξη της αποτυχίας της εξωτερικής μας πολιτικής σ’ αυτό το κρίσιμο και σημαντικό θέμα απ’ αυτή τη δήλωση της Υπουργού Εξωτερικών της χώρας μας. Ελπίζω να έχει ουσιαστικό ρόλο στην αυριανή Διάσκεψη ως πλήρες μέλος της Διάσκεψης αυτής και όχι ως παρατηρητής. 
      Απόδειξη της παρουσίας του Γιώργου Παπανδρέου είχαμε όλες τις προηγούμενες μέρες. Αλλά και η σημερινή του παρουσία στη Ρώμη, ενημερώνοντας εκ μέρους της Σοσιαλιστικής Διεθνούς τον Πρωθυπουργό της Ιταλίας και τον Υπουργό Εξωτερικών για τις θέσεις της Σοσιαλιστικής Διεθνούς. Νομίζω ότι είναι η άλλη ισχυρή απόδειξη ενός σημαντικού ρόλου που έχει να παίξει το σοσιαλιστικό κίνημα σε όλο τον κόσμο, έχει να παίξει –και παίζει- το ΠΑ.ΣΟ.Κ. και καλύπτει σ’ ένα μεγάλο βαθμό την απουσία της χώρας μας. 
Αυτές οι απουσίες στις κρίσιμες μάχες και στις κρίσιμες διεργασίες, δεν αποτυπώνουν απλώς απώλειες στιγμιαίες. Μετά απ’ αυτή την ηχηρή απουσία, κύριε Υπουργέ, σύντομα θα εισπράξει κι άλλα η χώρα μας. Όταν δεν είσαι μέσα στις διεργασίες, όταν δεν έχεις ρόλο και δεν είσαι απαραίτητος στη διευθέτηση, στη λύση και στην ειρήνη σε μία περιοχή, τότε δεν συνυπολογίζεσαι και στις άλλες αποφάσεις, ειδικότερα και στις αποφάσεις που σας αφορούν. Νομίζω ότι αυτό το μάθημα προς την Κυβέρνηση, θα το λάβει πολύ σοβαρά υπ' όψιν για να διορθώσει την πορεία της.
      Ειδικότερα, όσον αφορά το συζητούμενο νομοθέτημα, όπως είχα πει και στην παρέμβασή μου επί της αρχής –και έκανα έκκληση με τον πιο ήπιο και συναινετικό, θα έλεγα, τρόπο και λόγο- θα ήθελα ο κύριος Υπουργός να αποδεχθεί ορισμένες βασικές αρχές, τις οποίες έχουμε καταθέσει και με νομοτεχνική απόλυτη και καθολική προετοιμασία ως τροπολογίες. 
      Θα ήθελα λοιπόν, να πω, κύριε Υπουργέ, ότι δεν πρέπει να ομιλείτε με τον τρόπο που ομιλείτε για το Εθνικό Ταμείο Ομογενών. Μην το λοιδορείτε. Το απορρίπτετε παρότι εσείς είσαστε υπέρ της ενίσχυσης των ομογενειακών οργανώσεων από ιδίους πόρους από τους ομογενείς και από κάθε άλλη πηγή, νόμιμη ασφαλώς πηγή. Αυτό είναι το Ε.Τ.Ο.. Είναι η θεσμοθετημένη δυνατότητα με κανόνες διαφάνειας του ίδιου του Σ.Α.Ε. να βρίσκει πόρους από την ομογένεια, αλλά και από άλλες πλευρές, για παράδειγμα από την Ευρωπαϊκή Ένωση, για να ενισχύει τις δραστηριότητές του. Δώστε του αυτή την αυτοτέλεια, αυτή την αυτοδυναμία. 
      Το Ε.Τ.Ο. δημιουργήθηκε προς τα τέλη του 2003 ως νομικό πρόσωπο. Περίμενε όμως, την θεσμοθέτησή του για να μπορεί να ξεκινήσει τη δραστηριότητά του. Δεν το ξεκινούσαν οι άνθρωποι –και καλά έκαναν- γιατί δεν είχαν διαμορφωμένους μηχανισμούς ελέγχου και διαχείρισης και, πρώτα-πρώτα, της διαφάνειας. Μην ξαναναφέρετε, λοιπόν, τα 12,6 ευρώ. Νομίζω ότι υποτιμάτε και λοιδορείτε τους ανθρώπους του Σ.Α.Ε. που ξεκίνησαν αυτή την προσπάθεια.
      Δεύτερον, τα Κέντρα Υγείας στη Μαύρη Θάλασσα και όλη αυτή η προσπάθεια που έγινε εκεί τόσο στα εκπαιδευτικά, όσο και στα θέματα υγείας και πρόνοιας, δεν ήταν μία υπόθεση προσωπική του Άθενς. Ο Πρόεδρος Άθενς που –προς τιμήν του- κινήθηκε δυναμικά συγκέντρωσε τους πόρους από τρεις διαφορετικές πηγές: 
      Πρώτον, από το ελληνικό κράτος και από την ελληνική πολιτεία, που σ’ ένα βαθμό συνεχίζει η ελληνική πολιτεία, με πολύ όμως βραδύτερους ρυθμούς και χαμηλότερο επίπεδο χρηματοδότησης, αυτή την προσπάθεια. Ενισχύστε την, θα είμαστε μαζί σας. 
      Δεύτερον, από επιχειρηματίες από το Σύνδεσμο Εξαγωγέων Βόρειας Ελλάδας. Πήραν 350.000.000 και έκτισαν το Κέντρο Υγείας της Μαριούπολης στα εγκαίνια του οποίου παρευρέθη ο κ. Καραμανλής ως Αρχηγός της αξιωματικής αντιπολίτευσης τότε και έλεγε ότι θα δώσει πολύ περισσότερα και δεν έχει δώσει καθόλου από τότε.
      Τρίτον, από την αναπτυξιακή βοήθεια που πήρε ως εκπρόσωπος των Ελλήνων Ομογενών από το Αμερικάνικο Υπουργείο Εξωτερικών. Δεν ήταν ούτε δικά του χρήματα, ούτε και από κάποιους πόρους περίεργους. Ήταν μία συγκεκριμένη πρόταση με ένα συγκεκριμένο πλαίσιο. 
      Με αυτή, λοιπόν, την έννοια συνεχίστε αυτή την προσπάθεια και αυτή την υποστήριξη. Θέλουμε λαμπρές και ισχυρές τις ομογενειακές κοινότητες στη Μαύρη Θάλασσα και παντού. Τις χρειαζόμαστε ως γέφυρες συνεργασίας των λαών της περιοχής με την πατρίδα μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: Θα κλείσω με μία φράση μόνο διευκρινιστική, κύριε Πρόεδρε ...
      ΠΡΟΕΔΡΕΥΩΝ (Σωτήρης Χατζηγάκης): Αρκεί να είναι μία η φράση.
      ΙΩΑΝΝΗΣ ΜΑΓΚΡΙΩΤΗΣ: Ναι, με μία διευκρινιστική μόνο σημείωση προς τον κύριο Υπουργό και ίσως διαγράψει από τα Πρακτικά αυτά που είπε.
      Δεν χρειάζεται νομοθετική διάταξη, είτε παράγραφος στο Προεδρικό Διάταγμα για τη συμμετοχή των Ιμβρίων και των Τενεδίων ανά τον κόσμο στα περιφερειακά ΣΑΕ και στο Παγκόσμιο Συνέδριο. Συμμετέχουν από την πρώτη στιγμή. Οφείλω να σας ενημερώσω. Δεν υπάρχει, δηλαδή, κανένας αποκλεισμός και κάτι που να τους αποκλείει. Συμμετέχουν κανονικότατα.
      Δεύτερον, στο τελευταίο Παγκόσμιο Συνέδριο στη Θεσσαλονίκη ...
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Μαγκριώτη.
      ΙΩΑΝΝΗΣ ΜΑΓΚΡΙΩΤΗΣ: ... και οι ομογενείς από την Κωνσταντινούπολη και οι ομογενείς από την Αλβανία συμμετείχαν ως κανονικοί σύνεδροι, ενώ τα προηγούμενα χρόνια συμμετείχαν ως παρατηρητές. 
      Τα θέματα, λοιπόν, έχουν λυθεί. Σας το λέω γιατί γράφτηκε στα Πρακτικά με την παρέμβασή σας και είναι λάθος. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη.
      Ο κ. Τασούλας, Κοινοβουλευτικός Εκπρόσωπος της Νέας Δημοκρατίας, έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, παρακολουθώντας το αρχικό τμήμα της αγορεύσεως του κ. Μαγκριώτη αυτό που αφορούσε στα πρόσφατα γεγονότα στο Λίβανο, θυμήθηκα μία έκδοση του Κέντρου Πολιτικής Ερεύνης και Επιμορφώσεως, η οποία είχε γίνει το 1981 εν όψει των εκλογών, τότε, και είχε τίτλο: «Δύο Κόμματα, δύο προγράμματα, δύο μορφές ζωής» και συνέκρινε τη Νέα Δημοκρατία  με το ΠΑ.ΣΟ.Κ. 
Μου είχε κάνει εντύπωση, τότε, όχι το ότι είναι δύο κόμματα και δύο προγράμματα, αλλά μου είχε κάνει εντύπωση το ένα τρίτο του τίτλου: «Δύο μορφές ζωής». Σήμερα θα προσέθετα ότι είναι και δύο νοοτροπίες τελικά. Εκτός και αν είναι προσωπική νοοτροπία αυτή και όχι του ΠΑ.ΣΟ.Κ, το να συνδέει δηλαδή θέματα που άπτονται της εξωτερικής πολιτικής με τον κομματικό ανταγωνισμό, και μάλιστα τον τρέχοντα κομματικό ανταγωνισμό. 
      Ομολογώ, κύριε Υπουργέ, ότι δυσκολεύομαι να περιαυτολογήσω για το γεγονός ότι η σημερινή Κυβέρνηση της Ελλάδος έδωσε επιτυχείς εξετάσεις στο θέμα της κρίσεως του Λιβάνου, όσον αφορά και στην αποστολή ανθρωπιστικής βοηθείας και στο θέμα της συμπαραστάσεως προς τους συμπατριώτες μας, οι οποίοι ήθελαν να φύγουν. 
      ΑΓΓΕΛΟΣ ΤΖΕΚΗΣ: Για την πολιτική του Ισραήλ και της Αμερικής κουβέντα δεν ακούσαμε. Να τους σφάξουμε και να τους στείλουμε βοήθεια!
      ΚΩΝΣΤΑΝΤΙΝΟΣ ΤΑΣΟΥΛΑΣ: Αλλά και σε άλλους, υπηκόους άλλων κρατών οι οποίοι διά των Πρέσβεών τους εζήτησαν τη σύναρση της Ελληνικής Κυβερνήσεως, για να φύγουν από εκεί. 
      Δυσκολεύομαι, όμως, να θεωρήσω ότι αυτό αποτελεί πεδίο αναπέμψεως επαίνων για τη δράση της Κυβερνήσεως, γιατί είναι αυτονόητη αυτή η δράση. Φανταστείτε, λοιπόν, πόσο δυσκολεύομαι να κατανοήσω το ότι κάποιος χρησιμοποιεί αυτές τις αφορμές, για να ασκήσει κριτική και για να πει ότι: «Ευτυχώς, που ο Γεώργιος Παπανδρέου, ο Αρχηγός του ΠΑ.ΣΟ.Κ., επέδειξε διεθνή δραστηριότητα, η οποία κατά κάποιον τρόπο είναι υποκατάστατο της απουσίας της δραστηριότητας της Ελληνικής Κυβερνήσεως». 
      Είναι, συνεπώς, δύο διαφορετικές νοοτροπίες. Η δική μας δεν είναι νοοτροπία συνεσταλμένη ή νοοτροπία ηττοπαθής, η οποία κρύβεται και αρνείται να αναμετρηθεί με τη νοοτροπία του ΠΑ.ΣΟ.Κ., είναι όμως μία νοοτροπία η οποία βλέπει τα πράγματα –επιτρέψτε μου να πω- περισσότερο υπεύθυνα και περισσότερο σχετικά με τα καθήκοντα της χώρας, τα οποία δεν τα μπλέκει σε κάθε περίπτωση με τους κομματικούς ανταγωνισμούς. 
      Τόσο ο Πρέσβης του Λιβάνου στην Αθήνα όσο και άλλοι εκπρόσωποι άλλων Κυβερνήσεων -και μάλιστα Κυβερνήσεων μεγίστων δυνάμεων- και συνεχάρησαν την Ελλάδα για τη στάση της, αλλά και εζήτησαν τη βοήθεια της Ελλάδος, όχι επειδή είχαν υπ’ όψιν τους ότι προεδρεύει ο Γεώργιος Παπανδρέου της Σοσιαλιστικής Διεθνούς, αλλά επειδή ξέρουν ότι η Ελλάδα στην περιοχή αναδεικνύεται, έστω και με αυτές τις απευκταίες αφορμές, σε παράγοντα σταθερότητος και παράγοντα, ο οποίος διευκολύνει τις ειρηνικές πτυχές τέτοιων εξελίξεων που όλοι απεύχονται. 
      Δεν θα αναφερθώ εδώ ακόμη και στο γεγονός ότι η Ελληνίς Υπουργός Εξωτερικών έλαβε μία θέση την οποία, αν τη δει κανείς ακόμη και με μία απερίφραστη ερμηνεία των δηλώσεών της, θα καταλάβει ότι θα ήθελε πολύ η Ελλάδα να είναι η Ευρωπαϊκή Ένωση σε αυτό το θέμα και πιο γρήγορης και πιο ενδεχομένως δυναμικής αντιδράσεως. 
      Είναι, συνεπώς, η Ελλάδα μέλος της Ευρωπαϊκής Ένωσης, αλλά δεν είναι μέλος το οποίο παρακολουθεί βουβό και άλαλο τα γεγονότα, αλλά παίρνει παντού θέσεις. Βεβαίως, είναι καλοδεχούμενη και αξιέπαινη η όποια συμπεριφορά του Αρχηγού της Αξιωματικής Αντιπολιτεύσεως, αλλά όχι, προς Θεού, ως υποκατάστατο της ανυπαρξίας του ελληνικού κράτους. Είναι, συνεπώς, γεγονός ότι αν δεν έχουμε διαφορά νοοτροπίας με το ΠΑ.ΣΟ.Κ. συνολικά, έχουμε σίγουρα με τον κ. Μαγκριώτη και ήταν μία εξαιρετική ευκαιρία σήμερα αυτό να αναδειχθεί. 
      Όσον αφορά τώρα εις το θέμα μας, στο θέμα δηλαδή του νομοσχεδίου, θα επαναλάβω ότι το νομοσχέδιο αυτό ενσωματώνει την ενδεκαετή εμπειρία που έχει η ελληνική πολιτεία, το Υπουργείο Εξωτερικών, από τη λειτουργία του Σ.Α.Ε. και αυτή η εμπειρία σήμερα γίνεται ένα γόνιμο νομοθετικό υλικό, το οποίο φέρνει ενώπιον της Εθνικής Αντιπροσωπείας ένα πλήρες νομοσχέδιο, το οποίο επανακαθορίζει στις σωστές του διαστάσεις τις αρμοδιότητες και τις ευθύνες του Σ.Α.Ε., διευρύνει τον κύκλο της εκπροσωπήσεως, διευκολύνει την αντιπροσωπευτικότητα της εκπροσωπήσεως, γιατί αυξάνει τις περιφέρειες από τέσσερις σε επτά. Με αυτόν τον τρόπο και με όλες τις άλλες λεπτομέρειες  που ανεδείχθησαν, νομίζω πως επιτρέπεται να πούμε ότι το Σ.Α.Ε. διευκολύνεται ακόμα περισσότερο στην εθνική του αποστολή, στο γνωμοδοτικό, στο διεκδικητικό, στο συμβουλευτικό του ρόλο έναντι της ελληνικής πολιτείας.
    Και επειδή τελικά όλα αυτά υπόκεινται στην αλάθητη βάσανο της πράξεως, είμαι βέβαιος ότι εφαρμοζόμενος αυτός ο νόμος, λειτουργώντας δηλαδή το ΣΑΕ μέσα στον νέο του νομοθετικό πλαίσιο, θα αναδείξει πολύ περισσότερες αρετές, πολύ περισσότερες εύνοιες υπέρ του Αποδήμου Ελληνισμού και θα καταξιωθεί ακόμα περισσότερο για να αποδειχθεί έτσι ότι ο Απόδημος Ελληνισμός είναι ένας παράγων ο οποίος στέκεται δίπλα στην πατρίδα, ένας παράγων στον οποίο αντίστοιχα η πατρίδα στέκεται επίσης δίπλα του. 
    Είναι συνεπώς μια λαμπρή ευκαιρία για όλους μας,  παρά τις αντιρρήσεις οι οποίες ακούστηκαν, επειδή ακριβώς όταν λέω ότι εδώ ενσωματώνεται ενδεκαετής εμπειρία εννοείται ότι ενσωματώνεται και η εμπειρία της προηγούμενης κυβερνήσεως. Και ενσωματώνεται γόνιμα. Και αυτό αναφέρθηκε και από επίσημα χείλη. Είναι μια μεγάλη ευκαιρία να δείξουμε προς αυτόν τον ελληνισμό ότι θέματα που τον αφορούν εμάς μας επιβάλλουν να συναινούμε, μας επιβάλλουν να συμφωνούμε και θα ήταν κρίμα αυτή η ευκαιρία να χαθεί από την ελληνική Βουλή ως μια στάση που πρέπει να τη δείχνουμε. 
    Όπως όμως και να έχει το πράγμα το όλο επίπεδο της συζητήσεως κινήθηκε συναινετικά, κινήθηκε με ευπρέπεια. Και αυτό που απομένει ως απαύγασμα αυτής της διαδικασίας είναι ότι η Ελληνική Βουλή ψηφίζει για το ΣΑΕ με σοβαρότητα με υπευθυνότητα και με τη βεβαιότητα ότι το νέο νομοσχέδιο, που θα γίνει σύντομα νόμος του κράτους, θα επιτρέψει στον Απόδημο Ελληνισμό να ασκήσει ακόμη πιο αποφασιστικά, ακόμη πιο υπεύθυνα, το ρόλο του δίπλα στην πατρίδα η οποία πάντα στέκεται και αυτή με τη σειρά της δίπλα του. 
    Ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τασούλα. Ο κ. Γκατζής, Κυβερνητικός Εκπρόσωπος του ΚΚΕ,  έχει το λόγο.
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να κάνω μια ερώτηση πριν την τοποθέτηση μου. Οι τροπολογίες που κατέθεσε η Κυβέρνηση συζητούνται τώρα; 
    ΠΡΟΕΔΡΕΥΩΝ (Σωτήρης Χατζηγάκης): Συζητούνται μαζί. 
    ΝΙΚΟΛΑΟΣ ΓΚΑΤΖΗΣ: Εντάξει. Κατ’ αρχήν επειδή έγινε, με ευκαιρία την συζήτηση που κάνουμε για το Σ.Α.Ε., αναφορά από τα δυο κόμματα γι’ αυτήν την πρωτοφανή ιμπεριαλιστική επίθεση καταστροφής, γενοκτονίας, ισοπέδωση κάθε τι  που υπάρχει στην υποδομή και του Λιβάνου αλλά  και της Παλαιστίνης θα ήθελα να πω δυο λόγια. Δεν ήταν στις προθέσεις μου, κύριε Πρόεδρε, γιατί και η Γενική Γραμματέας μας ταξιδεύει αυτή τη στιγμή προς τα εκεί για να εκφράσει όχι απλώς την συμπαράσταση και την αλληλεγγύη αλλά να ταχθεί μαζί με τους πληγέντες μαζί μ’ αυτούς που αντιστέκονται σ’ αυτήν την ιμπεριαλιστική επίθεση ενάντια σε κάθε τι που κατακρεουργεί τις ανθρώπινες αξίες, την αξιοπρέπεια, την εθνική κυριαρχία κ.λπ.
    Κατ’ αρχάς είναι ντροπή να αναφέρεται εδώ ότι η Κυβέρνηση στάθηκε στο ύψος της όταν και μέσα στο Συμβούλιο του Ο.Η.Ε. ο εκπρόσωπος της Κυβέρνησης στην συζήτηση για καταδίκες και για άλλα μέτρα που πρέπει να παρθούν για να σταματήσει αυτή η επίθεση τάχθηκε με ποιον; Λέει «ναι, να αποσύρει τελικά η Χεσμπολάχ όλες αυτές τις επιθέσεις, να δώσει και από την άλλη μεριά και η Παλαιστίνη τους Ισραηλινούς στρατιώτες». Αυτό ήταν το πρόβλημα; Δεν έχουμε πάρει είδηση ότι εδώ ήταν μια δικαιολογία η οποία καταστρέφει τα πάντα; Εκεί φτάσαμε; Να λέμε ότι πρέπει να δώσει τους αιχμαλώτους για να σταματήσουν οι επιθέσεις; Και να εξισώνουμε θύτη με θύμα; 
    Ποια καταδίκη, συνάδελφοι και των δυο κομμάτων, πήρατε μέχρι σήμερα; Καταδικάσατε αυτή την επίθεση που γίνεται; Καταδικάσατε την συμμετοχή των Αμερικανών που με τις ευλογίες τους γίνονται όλες αυτές οι επιθέσεις και που βάζουν βέτο στον Ο.Η.Ε. να μην σταματήσουν αυτές οι επιθέσεις αν πρώτα δεν καταστραφεί ουσιαστικά ο Λίβανος για να μην έχει, λέει, πρόσβαση η Χεσμπολάχ; Μίλησε κανένας γι’ αυτήν την καταστροφή, την γενοκτονία, την πρωτοφανή, παγκόσμια, φασιστική επίθεση; Έχουν ξεπεράσει και τις επιθέσεις του Χίτλερ αυτά που κάνει το Ισραήλ στους Παλαιστινίους. Ποιος μιλάει γι’ αυτά;
      Ποιος μιλάει γι’ αυτά; Ποιος αρχηγός σας μιλάει γι’ αυτά τα θέματα; Τι θέση παίρνετε; Καταδικάστε εδώ και το Ισραήλ και τις Η.Π.Α. και την ανοχή της Ευρωπαϊκής Ένωσης –που στέκεται από πίσω και παίζει κρυφτούλι- αλλά και των Ελληνικών Κυβερνήσεων. Καθαρές θέσεις. Καλέστε τον ελληνικό λαό, ο οποίος πραγματικά σήμερα βρίσκεται στο πλευρό των πληγέντων. Βρίσκεται στο δρόμο. Διαδηλώνει.
      Τώρα βρήκαμε την ανθρωπιστική βοήθεια. «Να σε κάψω Γιάννη, να σε αλείψω μέλι», που λέει ο λαός μας. Στείλαμε εκεί ορισμένα φάρμακα, λες και αυτό ήταν. Όχι ότι δεν είναι κάτι. Το κύριο, όμως, ποιο είναι; Το κύριο είναι οι επιθέσεις. Το κύριο είναι ότι καταστρατηγούνται κυριαρχικά δικαιώματα με φασιστική αντίληψη, τρόπο και μέθοδο. Και κανένας από τα κόμματά σας δεν παίρνει καθαρή θέση. 
      Να έρθω τώρα στο νομοσχέδιο. 
      Κύριε Πρόεδρε, εμείς ως κόμμα είχαμε βοηθήσει πάρα πολύ στο να γίνει το Σ.Α.Ε., εδώ και χρόνια. Στήθηκε. Η πορεία μέχρι σήμερα δείχνει ότι το Σ.Α.Ε. δεν ήταν για τους απόδημους. Είναι ζήτημα αν εκφράζει ένα 4% με 5% των αποδήμων Ελλήνων. Όλες οι κυβερνήσεις μέχρι σήμερα το χρησιμοποίησαν ως ένα κυβερνητικό μηχανισμό,για να περνούν τις πολιτικές τους. Όλες! Κι ενώ θα περίμενε κανείς, ύστερα από τις επισημάνσεις που έγιναν και μέσα στην επιτροπή αλλά και με άλλες ευκαιρίες, ότι θα έρθει ένα νομοσχέδιο, το οποίο θα εκφράζει τους απόδημους, έρχεται ένα νομοσχέδιο στα μέτρα τα οποία υπήρχαν μέχρι σήμερα. Και συνεχίζεται και θα συνεχίζεται. 
      Τι έχει αλλάξει; Εκτός από το διοικητικό χαρακτήρα, που μπήκε μέσα, τι έχει αλλάξει; Τίποτα! Κοιτάξτε τη δομή. Κοιτάξτε την εκπροσώπηση. Και το ΠΑ.ΣΟ.Κ και η Νέα Δημοκρατία συμφωνούν σε αυτά. Το ΠΑ.ΣΟ.Κ τα συμπεριέλαβε στο νομοσχέδιο που κατέθεσε, ένα έκτρωμα - νομοσχέδιο που δεν συζητήθηκε καν από τις μαζικές οργανώσεις. Έρχεται η Κυβέρνηση και στα πεταχτά, στα γρήγορα συμπεριλαμβάνει αυτά και το υιοθετεί και προχωρεί χωρίς τελικά να έχει το λόγο και τη δυνατότητα να  αλλάξει. 
      Τι το θέλουμε το Σ.Α.Ε., κύριε Πρόεδρε; Το θέλουμε ως ένα εργαλείο, για να επιλύσει ουσιαστικά προβλήματα των αποδήμων τόσο στις χώρες που μένουν όσο και στις σχέσεις τους με τη μητέρα πατρίδα. Είναι τέτοιο; Όχι! 
      Ποια είναι η δομή του; Η δομή –την κρατούσε έτσι το ΠΑ.ΣΟ.Κ, την κρατάει σήμερα και η Κυβέρνηση- είναι μία ρεμούλα ουσιαστικά, για να επιλέγει κάθε φορά η εκάστοτε κυβέρνηση το πώς θα εκπροσωπείται, το πώς θα διαχειρίζεται, ποιους τελικά στόχους και προβληματισμούς θα έχει. Αυτή είναι η δομή, που είναι το κύριο. 
      Για να φανταστείτε, δηλαδή, το πόσο στηρίζεται στις μαζικές οργανώσεις,  λέει ότι διασυνδέεται και συνεργάζεται ιδία –δεν αναφέρει για τα άλλα, παρακάτω μιλάει για λίγα πράγματα- με το Οικουμενικό Πατριαρχείο, τα Πρεσβυγενή Πατριαρχεία, την Ελληνική Εκκλησία γενικότερα κ.λπ. Η Εκκλησία στην Εκκλησία. Η Εκκλησία για την ψυχή του κόσμου! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς, όμως, κύριοι Βουλευτές, πρέπει να κάνουμε ένα νομοσχέδιο για τους απόδημους, που θα μιλάει για τα προβλήματα που έχουν στη ζωή τους εδώ. Και τέτοιο νομοσχέδιο δεν έχουμε.
      Θα ήθελα να πω κάτι ακόμα. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, στα οκτώ λεπτά θα ολοκληρώσω.
      ΠΡΟΕΔΡΕΥΩΝ (Σωτήρης Χατζηγάκης): Στα έξι λεπτά, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Γιατί, κύριε Πρόεδρε; Ένας από το κόμμα μας μιλάει για το νομοσχέδιο αυτό από την αρχή μέχρι το τέλος. 	
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα, κύριε Γκατζή. Ξέρετε ότι το Προεδρείο σας δείχνει ανοχή. Ολοκληρώστε στο χρόνο σας. Μη μου λέτε, οκτώ λεπτά κ.λπ.. 
      ΝΙΚΟΛΑΟΣ ΓΚΑΤΖΗΣ: Θα ολοκληρώσω, κύριε Πρόεδρε. 
      Η δομή, λοιπόν, παραμένει η ίδια. Οι στόχοι παραμένουν οι ίδιοι. Ουσιαστικά δεν έχει κυρίαρχους στόχους. Και εμείς λέμε ότι αυτό το εργαλείο πρέπει να μπορεί να λύνει βασικά προβλήματα.
      Θα σας πω ορισμένα παραδείγματα. 
      Κύριε Υπουργέ, στο άρθρο 1 λέτε ότι συνεργάζεται με τα Πατριαρχεία κ.λπ.. Εγώ δεν έχω αντίρρηση να συνεργάζεται. Γιατί δεν λέτε, όμως, να συνεργάζεται ουσιαστικά με όλους τους νόμιμους φορείς του στενού και ευρύτερου δημόσιου τομέα; Με όλους! Γιατί τελικά δεν ξεκαθαρίζετε –κάτι που, κύριε Πρόεδρε, είναι βασικό στοιχείο…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, παρακαλώ ολοκληρώστε. 
      ΝΙΚΟΛΑΟΣ ΓΚΑΤΖΗΣ: Τελειώνω μ' αυτό. 
      Βασικό στοιχείο, κύριε Πρόεδρε, που ζητούσαν οι απόδημοι –όπου και να πάτε, θα το δείτε αυτό- ήταν η εκπροσώπηση να γίνεται μέσω των Ομοσπονδιών και των Κοινοτήτων. Εσείς τι βάζετε εδώ; Δεν τους έχετε και πρέπει να τους θεσμοθετήσετε. 
      Όσον αφορά το προεδρείο, δεν μπορεί να είναι μία συνένωση από τα συντονιστικά. Βγάλτε ένα προεδρείο με πέντε, επτά άτομα. 
      Για όλους αυτούς τους λόγους και για πολλούς άλλους που έχουμε αναφέρει στη συζήτηση επί της αρχής, καταψηφίζουμε το νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Θα μου δώσετε, όμως, ένα λεπτό για να μιλήσω για τις τροπολογίες. 
      ΠΡΟΕΔΡΕΥΩΝ (Σωτήρης Χατζηγάκης): Εντάξει, συνεχίστε.
      ΝΙΚΟΛΑΟΣ ΓΚΑΤΖΗΣ: Κατ’ αρχάς, κύριε Υπουργέ, για την Πρεσβεία που θέλετε να στήσετε στο Μαυροβούνιο, εμείς είμαστε σύμφωνοι, δεν μπορούμε όμως να μην καταγγείλουμε την παρέμβαση της Ευρωπαϊκής Ένωσης, του ΝΑΤΟ, των Αμερικανών και της Ελληνικής Κυβέρνησης στη διάλυση της Γιουγκοσλαβίας, πολύ περισσότερο δε την παρέμβαση της Ευρωπαϊκής Ένωσης που έβαλε ως ένα ψευτοδίλημμα και πρόκριμα ότι εάν τελικά αποσχιστούν, τότε θα μπορούν να γίνουν μέλος της Ευρωπαϊκής Ένωσης, γιατί η Σερβία δεν μπορεί να γίνει.
      Ξέρετε όμως, κύριε Υπουργέ, ότι ανοίγει η Ευρωπαϊκή Ένωση –εμάς ενδιαφέρει, τους Έλληνες- ασκούς του Αιόλου. Δεν ξέρουμε τι μπορεί να κάνει με ένα δημοψήφισμα ο Ταλά στην Κύπρο. Είναι πολύ σοβαρές οι αποφάσεις που παίρνετε και τελικά σέρνεστε πίσω από τις επιδιώξεις της νέας τάξης που θέλει να κάνει τους νέους χάρτες της μοιρασιάς της εκμετάλλευσης των λαών και αυτό θα το βρούμε μπροστά μας.
      Τη δεύτερη τροπολογία, για την οποία περιμένει ο κύριος Υπουργός…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, να μην πω δύο λόγια;
      ΠΡΟΕΔΡΕΥΩΝ (Σωτήρης Χατζηγάκης): Μου ζητήσατε ένα λεπτό, σας δίνω ενάμισι και μου ζητάτε παραπάνω.
      ΝΙΚΟΛΑΟΣ ΓΚΑΤΖΗΣ: Μα, έχουμε τροπολογίες, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γκατζή. Καταλαβαίνετε ότι είστε εν αδίκω. 
      ΝΙΚΟΛΑΟΣ ΓΚΑΤΖΗΣ: Με την ανοχή σας και σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Παραείναι αρκετή η ανοχή μου. Ολοκληρώστε, γιατί θα διαμαρτυρηθούν άλλοι συνάδελφοι.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, εμείς είμαστε αντίθετοι με την διάταξη να είναι στην Αστυνομία η έκδοση των διαβατηρίων. Θεωρούμε ότι πρέπει να πάει στο Υπουργείο Εσωτερικών, πολύ περισσότερο όταν μέσα στα διαβατήρια μπαίνουν και βιομετρικά στοιχεία. 
      Εδώ θα ήθελα να πω ότι στο όνομα της πάταξης της τρομοκρατίας όλη αυτή η διαδικασία του περιορισμού των δημοκρατικών δικαιωμάτων έρχεται και στα διαβατήρια. 
      Κύριε Υπουργέ, τι γίνεται με τα διαβατήρια στις χώρες εκείνες όπου ο άμισθος Πρόξενος έχει καταργηθεί; Τα φτιάξατε; Αναφερθείτε σε αυτά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμου του Υπουργείου Δικαιοσύνης:
      α) «Κύρωση της Σύμβασης για την προσχώρηση της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στη Σύμβαση για το εφαρμοστέο δίκαιο στις συμβατικές ενοχές, η οποία άνοιξε προς υπογραφή στη Ρώμη στις 19 Ιουνίου 1980, καθώς και στο Πρώτο και Δεύτερο Πρωτόκολλο όσον αφορά την ερμηνεία της από το Δικαστήριο των Ευρωπαϊκών Κοινοτήτων».
      β) «Κύρωση Πρωτοκόλλου διοικητικής συνεργασίας σε θέματα δικαιοσύνης μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Σερβίας».
      Η κ. Ασημίνα Ξηροτύρη-Αικατερινάρη, Κοινοβουλευτική Εκπρόσωπος του Συνασπισμού, έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Όπως έχουμε τονίσει πολλές φορές, το Σ.Α.Ε. για την Αριστερά και για το Συνασπισμό που πρωτοστάτησε στην ίδρυσή του, είναι ένας θετικός θεσμός, για να προωθήσει την αυτοοργάνωση και τη συσπείρωση του Ελληνισμού της Διασποράς. Δεν κινήθηκε σε αυτή την κατεύθυνση το Σ.Α.Ε. όλα αυτά τα χρόνια. Κινήθηκε δορυφορικά προς τις Ελληνικές κυβερνήσεις και σπαταλήθηκαν μεγάλα ποσά από κρατικές επιχορηγήσεις όχι για θέματα ουσίας, για να παίξει τον ουσιαστικό του ρόλο το ΣΑΕ, για να συμβάλει όχι μόνο στην επίλυση των εθνικών μας θεμάτων στο εξωτερικό, αλλά και στην επίλυση των διαφόρων θεμάτων που απασχολούν τους Έλληνες της διασποράς.
      Εμείς θεωρούμε ότι στο σχέδιο νόμου κινείται στην ίδια λογική με τις προηγούμενες ρυθμίσεις της προηγούμενης κυβέρνησης. Δεν ξεκαθαρίζονται για ακόμη μια φορά οι σκοποί του ΣΑΕ, εάν δηλαδή είναι απλά ένα γνωμοδοτικό όργανο ή εάν θα έχει –γιατί εμείς θέλουμε να έχει- και τη δυνατότητα να είναι ένα διεκδικητικό όργανο.
      Το ΣΑΕ σήμερα, όπως και κάθε οργανωμένη έκφραση του Απόδημου Ελληνισμού, θα πρέπει να προτάξει πάνω απ’ όλα την αυτονομία του από τις κυβερνητικές, εκκλησιαστικές και οποιεσδήποτε άλλες μορφές παρεμβάσεων, που μπορούν να περιορίσουν ή να καθοδηγήσουν την όλη του δραστηριότητα.
      Συμπεραίνοντας, κύριε Πρόεδρε, θα έλεγα ότι μια άλλη λογική για εμάς που έπρεπε να υπερισχύσει για το Σ.Α.Ε., συνοψίζεται στο ναι στις λαϊκές κοινότητες, όχι στο θεσμό της συνάντησης των πάντων, ναι στον διεκδικητικό ρόλο του Σ.Α.Ε., διεκδικητικό ρόλο προς την Ελληνική Κυβέρνηση και προς τις κυβερνήσεις των χωρών υποδοχής, ναι στην αντιπροσωπευτικότητα. Εκλογή αντιπροσώπων με συγκεκριμένο μέτρο από τα περιφερειακά Σ.Α.Ε., το ίδιο και για τα Σ.Α.Ε. από τις ομοσπονδίες χωρών ή τα όργανα, ναι στην αυτονομία από κυβερνητικές, εκκλησιαστικές και άλλες παρεμβάσεις, όχι στην πολυδιάσπαση της οργανωμένης έκφρασης, σε κάθε πόλη μία κοινότητα, σε κάθε χώρα μία ομοσπονδία, όχι στα δίκτυα, με εξαίρεση τα εκλεγμένα, γιατί αποδυναμώνουν τις κοινότητες, ναι στην κρατική χρηματοδότηση, με στόχο σε μια δεκαετία να φθάσουμε στη διμερή χρηματοδότηση, αλλά πάντοτε αυτή η χρηματοδότηση να είναι αντικειμενική και να μην αποτελεί ένα εργαλείο πελατειακών σχέσεων. Θέλουμε επίσης να τονίσουμε, όπως είπα και στην πρωτομιλία μου, ότι πρέπει να δούμε το θέμα της επιστολικής ψήφου, στην πρώτη φάση για τους απόδημους της Ευρώπης και αργότερα για τους υπόλοιπους απόδημους. 
      Όσον αφορά τις τροπολογίες, κύριε Πρόεδρε, δεν μπορεί να γίνει και διαφορετικά. Εφ’ όσον υπάρχει τώρα το αυτόνομο κράτος του Μαυροβουνίου, υπάρχει η ανάγκη σύστασης Πρεσβείας της Ελλάδος. Θα ψηφίσουμε την τροπολογία, εκφράζοντας βέβαια και εμείς την ανησυχία μας για όλο αυτό τον πολυκερματισμό, ο οποίος έχει γίνει στο χώρο της πρώην Γιουγκοσλαβίας.
      Όσον αφορά την τροπολογία που αφορά τα θέματα έκδοσης των διαβατηρίων, δεν βλέπουμε την ανάγκη να αλλάξει. Επί της ουσίας δεν αλλάζει πάρα πολύ η ρύθμιση, αλλά δεν βλέπουμε την ανάγκη όλης αυτής της προσπάθειας και μάλιστα, όπως διατυπώθηκε στην αιτιολογική έκθεση, σε μια προσπάθεια εξασφάλισης υψηλού βαθμού ασφάλειας των ταξιδιωτικών εγγράφων, κατ’ επέκταση αποτροπής πλαστογράφησης κ.λπ.. Νομίζουμε ότι το Υπουργείου Εσωτερικών που είχε μέχρι τώρα την ευθύνη μπορεί να κάνει πολύ καλά και με ασφάλεια αυτήν την εργασία. 
      Έχουμε τονίσει πάρα πολλές φορές ότι, εφ’ όσον τώρα έχει μπει στη ζωή μας η ηλεκτρονική, έχουμε τα ηλεκτρονικά διαβατήρια, καταγράφονται τα πάντα, τίθεται πάντοτε με αυτές τις ρυθμίσεις ένα μεγάλο ζήτημα της προστασίας των προσωπικών δεδομένων και έχουμε δει τον τελευταίο καιρό πάρα πολλά παραδείγματα, με τελευταίο το παράδειγμα του Βουλευτή του κόμματός μας, του Γιάννη Δραγασάκη, παρ’ όλα τα διπλωματικά διαβατήρια κ.λπ., να σέρνεται με χειροπέδες για ένα απλό διοικητικό λάθος της γαλλικής αεροπορικής εταιρίας. Τα πράγματα είναι δύσκολα για όλους εμάς που ταξιδεύουμε στο εξωτερικό, η προστασία των προσωπικών δεδομένων δεν υπάρχει, αλλά δεν υπάρχει και η προστασία στοιχειωδών ανθρώπινων δικαιωμάτων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Ξηροτύρη.
      Το λόγο έχει ο εισηγητής της Νέας Δημοκρατίας κ. Χαϊτίδης για να δευτερολογήσει.
      ΕΥΓΕΝΙΟΣ ΧΑΪΤΙΔΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα απαντήσω στην έκκληση-πρόκληση του αγαπητού συναδέλφου κ. Γκατζή και θα τον διαβεβαιώσω ότι η ευαισθησία όλων μας, πιστεύω, όλου του ελληνικού λαού, όλων των πολιτικών κομμάτων, κυρίως της Ελληνικής Βουλής, είναι εξίσου υψηλή με τη δική του σε περιπτώσεις που οι άμαχοι κατά έναν τρόπο απάνθρωπο, δολοφονικό, χρησιμοποιούνται ως μοχλός για την επίτευξη πολιτικών στόχων, οικονομικών ή παγκόσμιας στρατηγικής. Και βεβαίως τα γεγονότα των τελευταίων ημερών τα απαράδεκτα, τα τραγικά που συμβαίνουν στη Μέση Ανατολή μας βρίσκουν όλους αντίθετους, τα καταδικάζουμε απερίφραστα, όπως απερίφραστα καταδικάσαμε και πριν από μερικά χρόνια, όλος ο ελληνικός λαός, τα ανάλογα, τα αντίστοιχα γεγονότα, τα οποία συνέβησαν εδώ στη γειτονιά μας, στη γείτονα και φίλη Σερβία.
      Όπως και πριν από δύο μήνες η Επιτροπή Φιλίας των Κοινοβουλίων, όταν επισκέφθηκε την φίλη χώρα Ιαπωνία και μας ζητήθηκε να επισκεφθούμε έναν τόπο που μας ενδιέφερε, δεν πήγαμε σε κάποιον τουριστικού ενδιαφέροντος τόπο, αλλά πήγαμε στην Χιροσίμα γιατί είχαμε την ίδια ευαισθησία στην οποία αναφερθήκατε. Κοινή ευαισθησία που χαρακτηρίζει όλο τον ελληνικό λαό.
      Κυρίες και κύριοι συνάδελφοι, νομίζω ότι η συζήτηση του νομοσχεδίου που αφορά τον εκτελεστικό νόμο λειτουργίας του Συμβουλίου Απόδημου Ελληνισμού, τόσο στην επιτροπή όσο και στην Ολομέλεια σε δύο συνεδριάσεις, ήταν πάρα πολύ γόνιμη. Διότι απέδειξε και έφερε στην επιφάνεια με ευχάριστη έκπληξη την ευαισθησία του Υφυπουργού κ. Θεόδωρου Κασσίμη, ο οποίος όχι μόνο εδέχθη σωρεία τροπολογιών, κάτι στο οποίο δεν μας έχει συνηθίσει η Βουλή υπό διάφορες κυβερνήσεις, αλλά απέδειξε ακόμη ότι συζητώντας επιτέλους ήρεμα και απλά και εκφράζοντας βεβαίως κάποιες διαφορετικές απόψεις που έχουμε –όχι μόνο έχουμε το δικαίωμα αλλά επιβάλλεται σε μία δημοκρατική χώρα να εκφράζουμε- έφερε στην επιφάνεια μια αυτονόητη συμπεριφορά και κάποιες αυτονόητες απόψεις οι οποίες όμως τόσα χρόνια δεν εκφράζονταν.
      Άκουσα με μεγάλη ευχαρίστηση, και συγχαίρω τους συναδέλφους όπως τον κ. Παντούλα, γιατί επιτέλους ύστερα από πολλά χρόνια χρησιμοποιούν οι συνάδελφοι –όσοι χρησιμοποιούν- τους όρους «Βόρειος Ήπειρος» και «Βορειοηπειρώτες» ως μία έκφραση όχι απλώς επιτρεπτή, αλλά επιβεβλημένη, ενώ κάποτε ήταν παρεξηγήσιμη. Βεβαίως την ευαισθησία μας και την πρόθεσή μας –και είναι κάτι το οποίο τουλάχιστον εγώ προσωπικά σεμνύνομαι ότι την επιδιώκω εδώ και επτά, οκτώ χρόνια από τότε που δημιουργήθηκε το Συμβούλιο Απόδημου Ελληνισμού- πρέπει να τη δείξουμε ώστε να αλλάξει όχι μόνο γραμματικά, αλλά και πραγματικά και εννοιολογικά ο τίτλος του Συμβουλίου Απόδημου Ελληνισμού. Να γίνει Συμβούλιο Απανταχού Ελλήνων, διότι δεν είναι δυνατόν –και συμφωνώ με αυτά τα οποία ελέχθησαν, άλλωστε τα είχα πει και στην επιτροπή- να αποκαλούμε απόδημους, Έλληνες οι οποίοι από χιλιάδες χρόνια έχουν ριζώσει, είναι πλέον γηγενείς σε περιοχές όπως η Μαύρη Θάλασσα, όπως τα Βαλκάνια, όπως η Μέση Ανατολή και αλλού.
      Όσον αφορά το περιεχόμενο του νομοσχεδίου, να πω δύο λέξεις. Νομίζω ότι ο ρόλος της Εκκλησίας ορθώς αναφέρεται ως πρωταρχικός. Ανέφερα στην επιτροπή ένα παράδειγμα όπου στην Κύπρο πριν από τρεις μήνες, όταν κάποιοι νεοπρόσφυγες Ελληνοπόντιοι δεν ζήτησαν οικονομική ενίσχυση για τη στοιχειώδη αποκατάστασή τους, μια εκκλησιά ζήτησαν σε οικόπεδο το οποίο είχαν ήδη εξεύρει οι ίδιοι. 
      Βεβαίως είναι πρωταρχικός ο ρόλος της Εκκλησίας και το νομοσχέδιο ανταποκρίνεται σ’ αυτή την αναγκαιότητα να αναγνωρίσουμε το ρόλο της Εκκλησίας.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ.
      ΕΥΓΕΝΙΟΣ ΧΑΪΤΙΔΗΣ: Να πω συνοπτικά ότι το νομοσχέδιο είναι άκρως δημοκρατικό και επιβεβλημένα αυστηρό καθ’ όσον αφορά τη αυξημένη πλειοψηφία που προβλέπει σε βασικές ενέργειες και αποφάσεις όπως την εκλογή προεδρείων στα περιφερειακά συμβούλια, την έγκριση προϋπολογισμών και κανονισμών όπου στο άρθρο 4 παράγραφοι 4, 5 και 8 και στο άρθρο 5 παράγραφος 5 προβλέπεται η πλειοψηφία επί των προσκαλουμένων στα αντίστοιχα αυτά όργανα και όχι επί των παρόντων.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ.
      ΕΥΓΕΝΙΟΣ ΧΑΪΤΙΔΗΣ: Τελειώνω, κύριε Πρόεδρε.
      Να αναφέρω ότι μπαίνει μία τάξη και αυτό αποτελεί βελτίωση του πράγματι επαινετού έργου που είχε προηγηθεί καθ’ όσον αφορά τη σύσταση και λειτουργία του Συμβουλίου Απόδημου Ελληνισμού. Επίσης μπαίνει τάξη καθ’ όσον αφορά την εκλογή διαφόρων οργάνων και την οικονομική διαχείριση, για να μη δίνουμε το δικαίωμα σε κάποιους οι οποίοι παίρνουν ορισμένες αποφάσεις ανεξέλεγκτα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο εισηγητής της Μειοψηφίας κ. Νιώτης.
      ΓΡΗΓΟΡΙΟΣ ΝΙΩΤΗΣ: Δυστυχώς, κυρίες και κύριοι συνάδελφοι, ολοκληρώνουμε τη συζήτηση του παρόντος σχεδίου νόμου: «Για την οργάνωση και λειτουργία του Συμβουλίου Αποδήμου Ελληνισμού…» και θα χαρακτήριζα αυτή τη διαδικασία ως μία χαμένη ευκαιρία, μία ευκαιρία που, δυστυχώς, δεν την αξιοποιήσαμε και δεν μπόρεσε να μας οδηγήσει μέσα από τον Κοινοβουλευτικό διάλογο σε μία σύνθεση απόψεων και σε ένα μήνυμα εδώ από την Αίθουσα του Ελληνικού Κοινοβουλίου, ότι τα Ελληνικά Κόμματα έχουν κοινό όραμα, κοινούς στόχους και ότι κωδικοποιούν τα μηνύματα των καιρών και τα αιτήματα του έξω Ελληνισμού και ότι προωθούν ενιαίες λύσεις μιας κοινής εθνικής στρατηγικής. 
      Φοβάμαι ότι ξεκινήσαμε το 1989 στους δύσκολους εκείνους καιρούς έχοντας κατοχυρώσει τη σύμφωνη γνώμη όλων των κομμάτων, αλλά σήμερα το τέλος αυτής της Συνεδριάσεως θα μας βρει χωριστά καθώς ούτε τα κόμματα της Αντιπολίτευσης δεν καταψηφίζουν για τον ίδιο λόγο το νομοσχέδιο.
      Θεωρώ ότι δεν λείπουν οι καλές προθέσεις, κύριε Πρόεδρε, κυρίες και κύριοι συνάδελφοι, ούτε η προσπάθεια για να υπηρετήσουμε τον κοινό στόχο, τον κοινό σκοπό για καλή συνεργασία με τον έξω Ελληνισμό. Όμως έλειψε ουσιαστικά ο Κοινοβουλευτικός διάλογος και γι’ αυτό δεν μπορέσαμε σε αυτήν την Αίθουσα να κωδικοποιήσουμε και να ενοποιήσουμε τις θέσεις μας. 
      Κύριε Υφυπουργέ, δεν είναι ένα βήμα μπροστά αυτό το νομοσχέδιο. Δυστυχώς είναι ένα μετέωρο βήμα. Θα αποφύγω να το πω, ένα βήμα πίσω, αλλά είναι ένα μετέωρο βήμα, γιατί κάνατε το λάθος και δεχθήκατε την εισήγηση που υπήρχε πριν την ανάληψη των καθηκόντων σας να κρατήσετε κλειστά τα χαρτιά σας και να ζητήσετε από αυτήν την Εθνική Αντιπροσωπεία, εν λευκώ, εξουσιοδότηση με ένα προεδρικό διάταγμα, με δύο εξουσιοδοτήσεις σε διαφορετικά άρθρα, να ρυθμίσετε εσείς χωρίς συναίνεση του Κοινοβουλίου το πώς θα γίνει η οργάνωση, η λειτουργία, η αντιπροσώπευση του Συμβουλίου Αποδήμου Ελληνισμού παρά τη ρητή συνταγματική διάταξη. 
      Σε καμία περίπτωση δεν θα γίνει καλύτερο το Σ.Α.Ε., γιατί το Συμβούλιο Απόδημου Ελληνισμού μέχρι σήμερα είχε ένα ρόλο εισηγητικό. Ομολογώ ότι δεν πετύχαμε σ’ αυτόν το στόχο. Μας ξέφυγε και σε όσους καθοδηγήσαμε το Συμβούλιο Απόδημου Ελληνισμού αλλά και στην ίδια την ηγεσία του που εξελέγη. Είχε μία τάση το Σ.Α.Ε. να προκαλεί δράσεις μέσα από την αγωνία του να αγκαλιάσει τα μεγάλα προβλήματα. Αυτό έπρεπε να το υποστηρίξουμε μέσα απ’ ένα σχέδιο και μέσα από προσδιορισμένες διατάξεις. Δυστυχώς, όμως, έχουμε ένα σχέδιο νόμου που απαγορεύει πλήρως να κάνει δράσεις και δεν κατοχυρώνει τον εισηγητικό και γνωμοδοτικό του ρόλο. Δηλαδή, περίπου, μένουμε στο κενό που είχαμε με το προηγούμενο νομοθετικό σύστημα. Έτσι για παράδειγμα η ετήσια έκθεση του Σ.Α.Ε. εμφανίζεται μόνο στην ειδική μόνιμη επιτροπή της Βουλής ως η Κυβέρνηση να είναι αδιάφορη, αμέτοχη, χωρίς ρόλο, ενώ ο πρώτος ρόλος ανήκει στην εκάστοτε κυβέρνηση. Παρακαλώ, κύριε Υπουργέ, έστω και στο παρά πέντε διορθώστε το αυτό. Είναι αδιανόητο να πέμπεται διά του νομοσχεδίου την ετήσια έκθεση του Συμβουλίου του Α.Ε. μόνο στο Κοινοβούλιο και μάλιστα περιορισμένα στην ειδική μόνιμη επιτροπή. Δεν έγινε δεκτή η πρότασή μας να καθιερώσουμε μία ημέρα τιμής και αναφοράς στο Ελληνικό Κοινοβούλιο για τον Απόδημο Ελληνισμό. Γνωρίζω την ευαισθησία σας, κύριε Πρόεδρε, και την ευαισθησία της κυρίας Προέδρου. Ίσως να μας δοθεί άλλη ευκαιρία, όταν συζητήσουμε σωστά. Ίσως να γίνει αυτό κατά τη συζήτηση τροποποίησης του Κανονισμού της Βουλής. Είναι απαράδεκτο και δεν το λέω αυτό μόνο για τη σημερινή Κυβέρνηση ή για τη σημερινή ηγεσία. 
      Δεν είναι αποδεκτό από τον έξω  Ελληνισμό και απ’ όλους μας να μην έχουμε καθιερώσει μία μέρα τιμής και αναφοράς στον Απόδημο Ελληνισμό και να παίρνω μία απάντηση, όπως δυστυχώς και στο παρελθόν, ότι «μπορείτε να υποβάλετε μία αίτηση, να ζητηθεί η έκθεση, η οποία μπορεί να γίνει δεκτή και θα δούμε κατά ποίον τρόπο κ.λπ.». 
      Το ίδιο, κύριε Υφυπουργέ, τονίζω και τώρα. Είναι δυνατόν η ετήσια έκθεση του Συμβουλίου, που εσείς ο ίδιος βάλατε να πέμπετε και να παραδίνετε στον Πρόεδρο της Δημοκρατίας, στον Πρωθυπουργό και στους Αρχηγούς των Κομμάτων, να μην συζητείται σε διυπουργικό επίπεδο, προφορικά, και να μην το εισηγούνται τα στελέχη του Σ.Α.Ε. σ’ ένα διυπουργικό επίπεδο, ανάλογα με το επίπεδο αρμοδιότητας;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Νιώτη!
      ΓΡΗΓΟΡΙΟΣ ΝΙΩΤΗΣ: Τελειώνω, κύριε Πρόεδρε. 
      Νομίζω, λοιπόν, ότι αυτή η ευκαιρία δεν αξιοποιήθηκε όπως έπρεπε.
      Εμείς, ως Αξιωματική Αντιπολίτευση, δηλώνουμε ότι δεν θα ψηφίσουμε αυτό το νομοσχέδιο, διότι δεν μας ικανοποιεί κατά το περιεχόμενο.
      ΠΡΟΕΔΡΕΥΩΝ (Σωτήρης Χατζηγάκης): Είστε σαφής! 
      ΓΡΗΓΟΡΙΟΣ ΝΙΩΤΗΣ: Πιστεύουμε όμως και δηλώνουμε ότι θα συνεχίσουμε να υποστηρίζουμε την κοινή προσπάθεια, έτσι ώστε να επιτευχθεί κατά τον καλύτερο δυνατό τρόπο αυτή η στόχευση που θέλει το Σύνταγμα κατά το άρθρο 102 για ένα Συμβούλιο Απόδημου Ελληνισμού, το οποίο να είναι εκφραστής όλων των δυνάμεων του Απανταχού Ελληνισμού.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Νιώτη. 
      Το λόγο έχει ζητήσει ο Υπουργός Δημοσίας Τάξεως, κ. Πολύδωρας για μια μικρή παρέμβαση.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ελάχιστη στο χρόνο, αλλά ουσιαστική, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Σας αρκούν τρία λεπτά, κύριε Υπουργέ;
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Λιγότερο, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Η τροπολογία που εισηγούμαι και υποστηρίζω ενώπιον της Βουλής έχει να κάνει με συμμόρφωση ή εναρμόνιση της κείμενης νομοθεσίας προς το Ευρωπαϊκό Δίκαιο. Με κανονισμό και με σχετική απόφαση ζητείται –υποδεικνύεται σε μας- να ορίσουμε την Εθνική Αρχή των διαβατηρίων.
      Το ζήτημα που έθεσε ο κ. Γκατζής, δηλαδή την προτίμηση ή την εκτίμηση να ανήκει η αρμοδιότητα έκδοσης των διαβατηρίων στις νομαρχίες ή στο Υπουργείο Εσωτερικών, δεν είναι έγκυρη και σωστή εκτίμηση και το ζήτημα εκρίθη το 2003 δια νόμου, όταν η αρμοδιότητα μετετέθη από τη νομαρχία στο Υπουργείο Δημόσιας Τάξης. Και δεν μετετέθη τυχαία! Είχαμε εγκλήσεις, σοβαρές και πολλές, για την αξιοπιστία των διαβατηρίων και ταξιδιωτικών μας εγγράφων, με δυσμενείς συνέπειες συνολικά για την εικόνα της χώρας. Η αρμοδιότητα ανήκει στο Υπουργείο Δημόσιας Τάξεως. 
      Συμμορφούμενοι ή εναρμονιζόμενοι, λοιπόν, προς τον κανονισμό και τη σχετική απόφαση, προτείνουμε, όπως ακριβώς προτείνει ο κανονισμός, ως Εθνική Αρχή Διαβατηρίων, για την αξιοπιστία και τη φερεγγυότητα των ταξιδιωτικών εγγράφων, δηλαδή την ασφάλεια, τη Διεύθυνση Διαβατηρίων του Αρχηγείου της Ελληνικής Αστυνομίας. Αυτό είναι το ένα.
      Δεύτερον, όπως ορίζει η σχετική απόφαση της επιτροπής -έχει συμφωνηθεί στην Ευρώπη και εμείς εναρμονιζόμεθα και πάλι- για τα τεχνικά χαρακτηριστικά, μηχανήματα κ.λπ., αρμόδια ορίζεται η ICAO. 
      Η δεύτερη παράγραφος της τροπολογίας μου έχει να κάνει με το γεγονός ότι πάλι για τους λόγους της ασφάλειας στη διακίνηση των δικαιολογητικών και των εγγράφων, κάναμε μία συμφωνία –αργότερα θα γίνει διαγωνισμός- με τα ΕΛ.ΤΑ. για την ασφαλή -με όρους δηλαδή- διακίνηση, σύμφωνα με τα ανάλογα των συμβάσεων που έχει το δημόσιο για τη διακίνηση εγγράφων του και κειμένων. 
      Έτσι, λοιπόν, και εμείς μέχρι το 2008, θα κινούμεθα και θα εξυπηρετούμεθα μ’ αυτή τη σύμβαση από τα ΕΛ.ΤΑ. κατά τον εγκυρότερο και ασφαλέστερο τρόπο για τη διακίνηση των δικαιολογητικών και των «σωμάτων» των διαβατηρίων.
      Έτσι, προτείνω να υπερψηφιστεί η τροπολογία, η οποία έχει την αξία της εναρμόνισης προς την Ευρωπαϊκή Ένωση και επιλύει σοβαρά διαδικαστικά ζητήματα.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, στις χώρες που καταργήθηκε ο άμισθος Πρόξενος, υπήρξε σοβαρό πρόβλημα.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Υπάρχει μία ενδιαφέρουσα παρατήρηση για τα άμισθα προξενεία και το φόρτο εργασίας για την περίπτωση της συλλογής των δικαιολογητικών με αιχμή της Νυρεμβέργης. Συνεργαστήκαμε με τον κ. Κασσίμη και λύσαμε -μολονότι υπάρχει τεράστια νομική δυσκολία για τα άμισθα προξενεία- το πρόβλημα ειδικά για τη Νυρεμβέργη με το να πάνε οι υπάλληλοι από το Υπουργείο Εξωτερικών και ασφαλώς να συλλέγουν τα δικαιολογητικά από τους ομογενείς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον  κύριο Υπουργό. 
      Ο κ. Κασσίμης έχει το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε Πρόεδρε, θέλω να κάνω δύο-τρεις παρατηρήσεις.
      Πράγματι καλώς ζήτησε συγγνώμη ο κ. Μαγκριώτης από τους επαναπατριζόμενους από το Λίβανο, διότι αγνόησε τις δηλώσεις τους, την κατάθεση ψυχής και την κατάθεση ευγνωμοσύνης που έκαναν σε όλους τους τόνους απέναντι στην Ελλάδα, στην πατρίδα μας, για το πόσο τους στάθηκε. Αλλά καμιά φορά δεν μας αφήνει η «κομματική τύφλωση» να δεχτούμε ότι τούτη εδώ η πατρίδα αδιαφόρως ποιος είναι στην Κυβέρνηση δείχνει ανθρωπιά, δείχνει αποτελεσματικότητα σε τόσο κρίσιμες στιγμές. Και αυτά δεν οφείλονται στις κυβερνήσεις, οφείλονται στους ανθρώπους, οι οποίοι εκτέλεσαν αυτή την αποστολή. 
      Θέλω από εδώ να εκφράσω ένα μεγάλο ευχαριστώ στα στελέχη της πρεσβείας μας στη Βηρυτό, στην Κύπρο, στα στελέχη της κεντρικής υπηρεσίας και τα στελέχη των Ενόπλων Δυνάμεων για τον τρόπο με τον οποίο παρείχαν αυτή τη βοήθεια στους επαναπατριζόμενους Έλληνες και ξένους που ήθελαν να φύγουν από τη δίνη του πολέμου. 
      Όσον αφορά το Σ.Α.Ε., θέλω να πω ότι και με ένα κομμάτι των θέσεων του Κ.Κ.Ε. θεωρητικά θα μπορούσα να συμφωνήσω και με ένα μεγαλύτερο κομμάτι των θέσεων του Συνασπισμού θα μπορούσα να συμφωνήσω, αλλά ας δούμε την πραγματικότητα. Μπορεί σήμερα να αντιμετωπιστεί η οργάνωση της ομογένειας μ’ αυτές τις προϋποθέσεις; Όχι. Στο χέρι μας είναι να κάνουμε βήματα, να προετοιμάσουμε έτσι τη δομή και την αποτύπωση της ομογένειας, ώστε σε μια επόμενη φάση να μπορέσουμε, αν θέλετε, να πάμε σε πραγματικά μεγαλύτερη αντιπροσωπευτικότητα. 
      Όσον αφορά τις τροπολογίες: πολλά στοιχεία των τροπολογιών έχουν γίνει αποδεκτά από τη συζήτηση στην επιτροπή. Τα υπόλοιπα -ανέφερα γιατί δεν γίνονται δεκτά, με εξαίρεση ένα, δύο που διαφωνούμε- έχουν και νομικό κώλυμα να γίνουν δεκτά. Δεν είναι όμως αυτό, κύριοι συνάδελφοι. Φοβάμαι ότι με όλη την καλή διάθεση που έχετε, το ΠΑ.ΣΟ.Κ. δεν μπορεί να ξεπεράσει αυτή την υποχρέωση για κομματική Αντιπολίτευση και το θεωρώ κρίμα.  Θέλω να πιστεύω ότι τελειώνοντας αυτό το νομοσχέδιο, που θα γίνει νόμος του κράτους, πράγματι θα δουλέψουμε όλοι προς την ίδια κατεύθυνση. 
      Το θέμα του προεδρικού διατάγματος –το έχουμε ξαναπεί, δεν χρειάζεται να τα ξαναλέμε- θα το δούμε και στην πορεία και θα φανεί, αν θέλετε, η διαφορά της λογικής με την οποία λειτουργούμε. 
      Όσον αφορά το αν έκανε κάτι η Κυβέρνηση στο θέμα του Λιβάνου, θέλω να πω στο συνάδελφο του ΠΑ.ΣΟ.Κ. ότι ο κόσμος, οι πολίτες μας ζουν και μας βλέπουν όλους και οι πολίτες έκριναν και την Υπουργό Εξωτερικών κ. Μπακογιάννη και τον Πρωθυπουργό Κώστα Καραμανλή και τον Πρόεδρο του ΠΑ.ΣΟ.Κ. κ. Παπανδρέου. Αυτοί είναι οι κριτές και αυτοί ξέρουν ποιος πραγματικά συμμετέχει, βοηθάει, παρεμβαίνει σε τόσο σημαντικά ζητήματα με αποτελεσματικότητα.
      Θέλω να δηλώσω κύριε Πρόεδρε, ότι από την πλευρά της Κυβέρνησης γίνονται δεκτές οι τροπολογίες με γενικό αριθμό 679 και ειδικό 12 και με γενικό αριθμό 680 και ειδικό 13. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Πρώτα-πρώτα, θα ήθελα να πω στον Κοινοβουλευτικό Εκπρόσωπο της Νέας Δημοκρατίας ότι απέκτησα και οπαδό στην κακή μου νοοτροπία, γιατί και αυτός εισπήδησε και εισχώρησε στην ίδια νοοτροπία στην εκτενή του αναφορά για τα θέματα του Λιβάνου και της εξωτερικής μας πολιτικής.
      Θα ήταν μικρό το κακό αν όλο το ΠΑ.ΣΟ.Κ. ήταν καλό και μόνο εγώ ήμουν κακός, κύριε Τασούλα. Δυστυχώς, από ό,τι φαίνεται στο μυαλό σας, όλο το ΠΑ.ΣΟ.Κ. είναι κακό, γιατί έτσι έχετε μάθει ως παράταξη να λειτουργείτε, να χωρίζετε τις παρατάξεις και τους Έλληνες σε κρίσιμα εθνικά θέματα. 
      Δεύτερον, θα ήθελα να πω μη γίνονται λοιδορίες στον Αρχηγό της Αξιωματικής Αντιπολίτευσης, ειδικά για τα θέματα της ειρήνης ειδικά στην κρίσιμη αυτή περίοδο με τον ακήρυχτο πόλεμο στο Λίβανο. 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Δεν λοιδορούμε όταν λέμε...
      ΙΩΑΝΝΗΣ ΜΑΓΚΡΙΩΤΗΣ: Αναφέρομαι στον Κοινοβουλευτικό Εκπρόσωπο, κύριε Κασσίμη. 
      Όχι λοιδορία, ειδικά γι’ αυτό το θέμα. Δεν σας τιμά. Αυτή τη στιγμή εκπροσωπεί όχι μόνο τη Σοσιαλιστική Διεθνή, αλλά εκπροσωπεί την αγωνία των Ελλήνων που διαδήλωναν πριν από λίγες ώρες στους δρόμους της Αθήνας για την ειρήνη στην περιοχή. 
      Κύριε Πρόεδρε, θα ήθελα ακόμη να πω ότι ο κ. Κασσίμης αδίκησε τον εαυτό του. Κατέστρεψε και μία καλή στιγμή, όταν δίπλα στην κ. Μπακογιάννη δήλωνε θυμωμένος προς τους Γάλλους, γιατί άφησαν τους Έλληνες στην αποβάθρα του λιμανιού της Βηρυτού. Καταστρέψατε αυτή την καλή εικόνα, όταν σας ακούσαμε 
–τουλάχιστον προς στιγμή- να δηλώνετε θυμωμένος προς τους Γάλλους γι’ αυτή τους την πράξη. 
      Εγώ απέναντι σ’ αυτούς λοιπόν ζήτησα, ως μέλος του Κοινοβουλίου και ως εκπρόσωπος της Αξιωματικής Αντιπολίτευσης, συγγνώμη. Αν δεν θέλετε να προσθέσετε και τη δική σας συγγνώμη, κύριε Κασσίμη, κύριε Τασούλα και της Κυβερνητικής Πλειοψηφίας, τότε λυπάμαι πολύ. Να πείτε συγγνώμη σε αυτούς που έβλεπαν το πλοίο της ελληνικής πλοιοκτησίας υπό Ελληνική σημαία να φεύγει και να τους αφήνει στην αποβάθρα. 
      Κύριε Κασσίμη, κύριε Τασούλα, οι Έλληνες της Βηρυτού δεν έχασαν δύο μέρες από τις διακοπές τους, αλλά έμειναν δύο μέρες ακόμα στον τρόμο του πολέμου και της καταστροφής. Αυτό πρέπει να συναισθανθείτε και γι’ αυτό πρέπει να ζητήσουμε όλοι συγγνώμη, για να μπορούμε να συζητάμε με ειλικρίνεια και τα θεσμικά υποστηρίγματα της ομογένειας. 
      Όσον αφορά τώρα την εξωτερική σας πολιτική και την περηφάνια σας γι’ αυτήν, σας ρωτώ το εξής. Γιατί στη Σύνοδο της Ρώμης δεν εκλήθη η Ελλάδα, ενώ ήταν από την πρώτη στιγμή παρούσα η Τουρκία; Είναι αυτό υποτίμηση και περιθωριοποίηση της χώρας μας στην κρίσιμη αυτή ζώνη; Γιατί η κ. Μπακογιάννη το μεσημέρι δήλωσε ότι παρακάλεσε τον Ιταλό Υπουργό Εξωτερικών ώστε να παρευρεθεί και αυτή στη Διάσκεψη, αίτημα που έγινε δεκτό; Είναι επιβεβαίωση της υποβάθμισης και της περιθωριοποίησης; Απαντήστε ναι ή όχι και μετά να δηλώσετε πως είστε περήφανοι γιατί η Ελλάδα έχει τεθεί στο περιθώριο των εξελίξεων στην περιοχή. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη. 
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα σας δώσω ένα λεπτό. 
      ΕΥΓΕΝΙΟΣ ΧΑΪΤΙΔΗΣ: Ήθελα να παρακαλέσω τον κύριο Υπουργό να δεχθεί μια βελτίωση στο άρθρο 5 παράγραφος 7 όπου προβλέπεται, δέκα μήνες μετά τη σύγκλιση της τακτικής γενικής συνελεύσεως, να πραγματοποιείται μία συνάντηση του Προεδρείου και των συντονιστικών συμβουλίων των περιφερειών στην Ελλάδα. 
      Ήθελα να παρακαλέσω, κύριε Υπουργέ, να δεχθείτε κατά τη διάρκεια αυτής της συνεδρίασης που είναι πάρα πολύ σημαντική, γιατί θα καθορίζεται το πρόγραμμα δράσεως τεσσάρων ετών, να μετέχει η Κυβέρνηση με τους Υπουργούς τους οποίους εσείς θα κρίνετε -ανάλογα με την εισήγηση που θα σας έχουν υποβάλλει πιο μπροστά- ότι είναι οι απαραίτητοι, οι πλέον αρμόδιοι για να μετέχουν σ’ αυτήν τη συνάντηση, ώστε πέρα από την ασφαλώς απαραίτητη και καίρια δική σας παρουσία να μετέχουν και οι Υπουργοί που θα διαπραγματευτούν βασικά θέματα λειτουργίας και δράσεως του Σ.Α.Ε.. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θέλετε να απαντήσετε σ' αυτό; 
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Να είστε βέβαιος ότι θα μετέχει ο αρμόδιος Υπουργός Εξωτερικών, αλλά και κυβερνητικά στελέχη, τα οποία θα κληθούν, θα μετέχουν εφόσον είναι δυνατόν. Αυτό όμως δεν μπορεί να είναι νομική υποχρέωση. Είναι πολιτική υποχρέωση. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 10 και των τροπολογιών και θα γίνει η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό ως έχει κατά πλειοψηφία. 
       Ερωτάται το Σώμα: Γίνεται δεκτό το άρθρο 2 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 3 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 4 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 8 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 9 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 10 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 679 και ειδικό 12; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 679 και ειδικό 12 έγινε δεκτή κατά πλειοψηφία. 
      Ερωτάται το Σώμα: Γίνεται δεκτή η τροπολογία με γενικό αριθμό 680 και ειδικό 13;  
      ΟΛΟΙ ΟΙ  ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 680 και ειδικό 13 έγινε δεκτή ομοφώνως. 
      Εισερχόμαστε στη ψήφιση του ακροτελεύτιου άρθρου.
      Ερωτάται το Σώμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Εξωτερικών «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις» έγινε δεκτό επί της αρχής και επί των άρθρων.
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΡΗΓΟΡΙΟΣ ΝΙΩΤΗΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΦΩΤΗΣ ΚΟΥΒΕΛΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Εξωτερικών «Οργάνωση, λειτουργία και αρμοδιότητες του Συμβουλίου Απόδημου Ελληνισμού (Σ.Α.Ε.) και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ OI ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, εισερχόμαστε τώρα στη συζήτηση των εξής τριών προτάσεων νόμου του Υπουργείου Εθνικής Άμυνας: 
       Μόνη συζήτηση επί της αρχής, των άρθρων και του συνόλου της πρότασης νόμου: «Τροποποίηση του ν.δ. 17/1974 - Κατάργηση δυνατότητας πολιτικής επιστράτευσης λόγω απεργίας». 
      Μόνη συζήτηση επί της αρχής, των άρθρων και του συνόλου της πρότασης νόμου: «Άμεσα μέτρα για τη διασφάλιση του δικαιώματος στην απεργία». 
	Μόνη συζήτηση επί της αρχής, των άρθρων και του συνόλου της πρότασης νόμου: «Κατάργηση της πολιτικής επιστράτευσης για το προσωπικό που απεργεί».
	 Οι τρεις προτάσεις νόμων, κυρίες και κύριοι συνάδελφοι, στην Επιτροπή συζητήθηκαν από κοινού και η ομόφωνη πρόταση της Διασκέψεως των Προέδρων είναι να ακολουθήσουμε την ίδια διαδικασία και σήμερα. Συμφωνείτε;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτηρης Χατζηγάκης): Το Σώμα συμφώνησε ομοφώνως.
	Επομένως θα προχωρήσουμε στη συζήτηση των τριών προτάσεων νόμων από κοινού. Θέλω να σας γνωρίσω ότι στην από κοινού συζήτηση των τριών προτάσεων νόμων αρμοδιότητας Υπουργείου Εθνικής Άμυνας ως  Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Κώστας Τασούλας. 
	Επίσης, εκ μέρους του ΠΑ.ΣΟ.Κ. ως Κοινοβουλευτικός Εκπρόσωπος ορίζεται ο κ. Χρήστος Πρωτόπαπας. 
	Ο κ. Ντόλιος, εισηγητής του ΠΑ.ΣΟ.Κ., έχει το λόγο. 
	 ΓΕΩΡΓΙΟΣ ΝΤΟΛΙΟΣ: Κύριοι συνάδελφοι, μια πρώτη αίσθηση που έχω από τη σημερινή συζήτηση είναι ότι μια πολύ σοβαρή πρόταση νόμου για ένα πολύ σοβαρό θέμα υποβαθμίζεται από την ώρα που ξεκινάει η συζήτηση, από τον τρόπο με τον οποίο διεξάγεται. 
	Μια δεύτερη επισήμανση που θέλω να κάνω είναι ότι για τέτοιο θέμα που έχει σχέση με δικαιώματα εργαζομένων, με κοινωνικά ζητήματα, την Κυβέρνηση ως αρμόδιο Υπουργείο, σύμφωνα με την υπάρχουσα νομοθεσία βεβαίως, εκπροσωπεί το Υπουργείο Άμυνας. Αυτό και μόνο καταδεικνύει ότι το συγκεκριμένο θέμα της δυνατότητας πολιτικής επιστράτευσης εργαζομένων, το οποίο συζητάμε με τις τρεις προτάσεις νόμων είναι ένα χουντικό, θα έλεγα, κατάλοιπο και νομίζω ότι θα πρέπει υπ’ αυτήν την έννοια να απασχολήσει σοβαρά την Ελληνική Βουλή και όλους μας. 
	Η ανάγκη για την πρόταση νόμου προέκυψε γιατί είναι ένα σύνηθες φαινόμενο και συνήθης τακτική, ιδιαίτερα την τελευταία περίοδο της διακυβέρνησης της χώρας από τη Νέα Δημοκρατία, η παραβίαση του Συντάγματος. Το Σύνταγμα, στη συγκεκριμένη περίπτωση, διατυπώνει την σκέψη, διατυπώνει τη διάθεση του συνταγματικού νομοθέτη για τη δυνατότητα που δίνει για πολιτική επιστράτευση, αλλά μ’ ένα εντελώς διαφορετικό πνεύμα. Έχει καταστρατηγηθεί το Σύνταγμα πολλές φορές, όπως έχω πει. Η πολιτική επιστράτευση είναι ένα χαρακτηριστικό παράδειγμα μιας μόνιμης καταστρατήγησης του Συντάγματος. 
      Ένα ερώτημα που ετέθη στην Επιτροπή και φυσιολογικά, θα έλεγα, τίθεται είναι το γιατί το ΠΑ.ΣΟ.Κ. κάνει τώρα αυτήν την πρόταση νόμου. Κατ’ αρχάς θέλω να πω ότι η απόφαση για την κατάθεση αυτής της πρότασης νόμου εμπεριέχει και την έννοια της αυτοκριτικής. Θέλω όμως να σημειώσω ιδιαίτερα, κύριε Υπουργέ, ότι το μέτρο, όσες φορές εφαρμόστηκε από την προηγούμενη κυβέρνηση του ΠΑ.ΣΟ.Κ. εφαρμόστηκε πάντα μετά από αποφάσεις δικαστηρίων περί της καταχρηστικότητας των απεργιακών κινητοποιήσεων. Αντίθετα, η Νέα Δημοκρατία στην τελευταία περίπτωση, που είναι η πιο πρόσφατη, παρά το ότι τα ελληνικά δικαστήρια έκριναν την απεργιακή κινητοποίηση των ναυτεργατών απολύτως νόμιμη, προχώρησε στην εφαρμογή του μέτρου της πολιτικής επιστράτευσης. 
      Είναι μία, όχι απλώς σημαντική, είναι μία εξέχουσα διαφοροποίηση, που δείχνει τον καταχρηστικό τρόπο με τον οποίο η σημερινή Κυβέρνηση, η Κυβέρνηση  της Νέας Δημοκρατίας και ο συγκεκριμένος Υπουργός Εμπορικής Ναυτιλίας αξιοποίησε αυτό το μέτρο. 
      Με τις σημερινές προτάσεις νόμου, ίσως θα είχε μια ευκαιρία η Κυβέρνηση να ανατρέψει μία παράδοση ετών. Να αποδεχθεί επί της ουσίας τις προτάσεις, μιας και οι τρείς προτάσεις φαίνεται ότι έχουν μία συναντίληψη όσον αφορά τον κεντρικό τους στόχο, το στόχο της κατάργησης αυτής της δυνατότητας από την εκάστοτε κυβερνητική πλειοψηφία. Βεβαίως έχει και μία άλλη δυνατότητα η Κυβέρνηση, με πολύ συνειδητό πλέον τρόπο να υποστηρίξει τη διατήρηση αυτής της δυνατότητας, για να αξιοποιεί πάντα το ν.δ. 17/1974, για να καταργεί ουσιαστικά το δικαίωμα της απεργίας. Το παράδειγμα το πρόσφατο στο οποίο αναφέρθηκα, το παράδειγμα των ναυτεργατών, είναι χαρακτηριστικό των προθέσεων της σημερινής Κυβέρνησης.
      Μέσα σ’ ένα τέτοιο κλίμα ενοχοποίησης της εργασίας, που νομίζω όλοι το αντιλαμβανόμαστε -ήταν και χαρακτηριστική η ομιλία του Υπουργού, θα έλεγα, του κ. Λαμπρόπουλου, στην Επιτροπή- μέσα σ’ ένα κλίμα ενοχοποίησης της απεργίας, δημιουργείται το υπόβαθρο για μία «νομιμοποιημένη» κατάχρηση αυτού του δικαιώματος της πολιτικής επιστράτευσης εκ μέρους της Κυβέρνησης. Ενοχοποιείται η κάθε κινητοποίηση. Αναφέρομαι στην ομιλία που έκανε ο Υπουργός κ. Λαμπρόπουλος στην Επιτροπή, η οποία ανέδειξε και μία κουλτούρα, θα έλεγα, εκ μέρους της Κυβέρνησης, για το πώς βλέπει τις απεργιακές κινητοποιήσεις, ή μάλλον την κάθε είδους κινητοποίηση.
      Μίλησε για ένα πολύ εκτεταμένο δικαίωμα απεργίας, για τη δυνατότητα πενήντα άνθρωποι να κλείνουν τους δρόμους στην Αθήνα, μίλησε για τον αποκλεισμό των νησιών μ’ ένα πολύ άνετο και εύκολο τρόπο, παρ’ όλο ότι τα ελληνικά δικαστήρια αποφάσισαν ότι η απεργία των ναυτεργατών ούτε παράνομη ήταν ούτε καταχρηστική ήταν και αυτή είναι μια πολύ σημαντική πολιτική διαφορά όσον αφορά την προσέγγιση του ζητήματος. 
      Τώρα, η πρόταση αυτή καθ’ αυτή είναι πολύ σημαντική. Κατοχυρώνει ουσιαστικά το δικαίωμα της απεργίας, περιορίζει την κατάχρηση δικαιώματος εκ μέρους της εκάστοτε κυβερνητικής πλειοψηφίας και απαλλάσσει το νομικό μας σύστημα από ένα χουντικό κατάλοιπο. Η διατήρηση του ν.δ. 17/1974 είναι ομολογία ελλειμματικής λειτουργίας των θεσμών της ίδιας της Δημοκρατίας. Αμφισβητεί κατ’ αρχήν η επιμονή της διατήρησης αυτού του νομοθετικού διατάγματος την ορθή κρίση της ελληνικής δικαιοσύνης. 
      Όσον αφορά, όπως είπα, τις προθέσεις της Κυβέρνησης επί του ζητήματος αυτού, ήταν αποκαλυπτική η συζήτηση που έγινε στην Επιτροπή και βεβαίως η στάση της η σημερινή με βάση την οποία δεν αποδέχεται αυτές τις προτάσεις νόμου.  Ένα έλλειμμα στη λειτουργία του Κοινοβουλίου νομίζω αναδεικνύεται με το ότι δεν καταφέραμε να καταθέσουμε μία κοινή πρόταση νόμου σύσσωμη η Αντιπολίτευση. Εκτιμώ ότι δεν υπάρχει ουσιαστική διαφορά, τουλάχιστον όσον αφορά την πρόταση του Συνασπισμού, όσον αφορά την κεντρική στόχευση. Σε σχέση με την πρόταση νόμου που κάνει το Κ.Κ.Ε., νομίζω ότι θα έπρεπε να σκεφτεί το Κομμουνιστικό Κόμμα ότι η στόχευση με τη συγκεκριμένη πρόταση νόμου, θα έπρεπε να είναι μία συγκεκριμένη. Είναι λάθος και μπαίνουν και άλλα ζητήματα, γιατί χάνουμε την κεντρική στόχευση. 
      Έχω την αίσθηση και τη γνώμη, κύριοι συνάδελφοι του Κομμουνιστικού Κόμματος, ότι δεν είναι καλό, δεν είναι σκόπιμο, δεν είναι έξυπνο –επιτρέψτε μου την έκφραση- να μιλάτε για αλλαγή του ν. 1264 σήμερα με αυτήν την Κυβέρνηση, η οποία ψάχνει ευκαιρία, για να καταστρατηγήσει τα δικαιώματα των εργαζομένων. Ο ν. 1264 μπορεί να έχει μειονεκτήματα μετά από τόσα χρόνια, αλλά ήταν μια κατάκτηση των εργαζομένων και είναι πολύ επικίνδυνη η σκέψη να συζητήσουμε σήμερα την αλλαγή του.
Γιατί φοβάμαι και εκτιμώ ότι εάν γίνει μία τέτοια συζήτηση με Κυβέρνηση Νέας Δημοκρατίας, δεν θα είναι προς την κατεύθυνση των αλλαγών που εσείς προτείνετε, αλλά θα είναι προς την κατεύθυνση μιας συνολικής αλλαγής του ν. 1264 η οποία δεν θα είναι προς το συμφέρον των εργαζομένων. 
	Βεβαίως, με την κατάργηση του άρθρου 281 του Αστικού Κώδικα νομίζω ότι έγινε αντιληπτό και από τη συζήτηση στην Επιτροπή ότι δεν είναι δυνατό να μιλάμε για την κατάργηση του άρθρου αυτού, ενός άρθρου…
	ΑΝΤΩΝΗΣ ΣΚΥΛΛΑΚΟΣ: Για περιορισμό λέμε, όχι για κατάργηση.
	ΓΕΩΡΓΙΟΣ ΝΤΟΛΙΟΣ: Πάντως είναι μία νομική δυνατότητα του Αστικού Κώδικα που υπάρχει σε όλα τα δικαιικά συστήματα των σύγχρονων κρατών. 
	Όσον αφορά αυτήν καθ’ αυτήν την πρότασή μας, με το άρθρο 1 διευκρινίζεται ότι η απεργία από μόνη της δεν μπορεί να θεωρηθεί ότι συνιστά κατάσταση έκτακτης ανάγκης και εδώ έγινε μία πολύ μεγάλη συζήτηση, έγινε και μία αντιπαράθεση σε σχέση με τη φράση «από μόνη της». Είναι προφανές ότι το «από μόνη της» αναφέρεται στις περιπτώσεις εκείνες όπου άλλα γενικότερα ζητήματα, παραδείγματος χάρη μία πολεμική κατάσταση, μία γενική επιστράτευση για λόγους της άμυνας της χώρας, μια θεομηνία ή ζητήματα υγείας τα οποία προέκυψαν όχι από την απεργιακή κινητοποίηση, τότε και μόνο τότε, μόνο σ’ αυτά τα ζητήματα αναφέρεται η φράση «από μόνη της». Σε καμία περίπτωση η φράση αυτή δεν θέλει να συνδυάσει το δικαίωμα της πολιτικής επιστράτευσης με τα προβλήματα που πιθανώς δημιουργεί αυτή καθ’ αυτή η κινητοποίηση. 
	Με την παράγραφο 2 του άρθρου 3 προτείνεται η πολιτική κινητοποίηση να κηρύσσεται με πράξη του Υπουργικού Συμβουλίου μετά από εισήγηση του αρμόδιου Υπουργού. Όπως αντιλαμβάνεστε, η πρόταση αυτή είναι σωστότερη, είναι προς δημοκρατικότερη κατεύθυνση. Δεν θέλουμε αυτήν τη δυνατότητα να την έχει ένα μονοπρόσωπο όργανο, έστω και αν αυτό είναι ο Πρωθυπουργός της χώρας. 
	Κλείνοντας την εισήγησή μου έχω να πω και να επαναλάβω, κύριε Υπουργέ, ότι η Κυβέρνηση έχει τη δυνατότητα να ανατρέψει μία παράδοση που υπάρχει στο ελληνικό Κοινοβούλιο, να αποδεχθεί μία πρόταση η οποία κατατίθεται από το σύνολο της Αντιπολίτευσης όσον αφορά τουλάχιστον την κεντρική της στόχευση. Νομίζω ότι είναι μία πρόταση που θα γινόταν αποδεκτή από το σύνολο των εργαζομένων της χώρας –θα έλεγα- με ιδιαίτερη ευχαρίστηση.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Ντόλιο.
	Το λόγο έχει ο κ. Τσιόγκας.
	ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
	Για την πρόταση νόμου που καταθέσαμε προς συζήτηση πρέπει να τονίσουμε το εξής: Η πρόταση νόμου που εμείς καταθέσαμε δεν έχει σχέση με τις άλλες προτάσεις που κατέθεσαν το ΠΑ.ΣΟ.Κ. και ο Συνασπισμός. Εμείς θέλουμε να συζητήσουμε και ζητάμε από τη Βουλή να ψηφιστεί η πρόταση που έχουμε καταθέσει γιατί είναι ένα ζήτημα που έχει σχέση με την ουσιαστική και πλήρη κατοχύρωση της συνδικαλιστικής ελευθερίας και του δικαιώματος στην απεργία, γενικότερα των λαϊκών ελευθεριών για τις οποίες χρειάζονται βαθιές κοινωνικές, οικονομικές και πολιτικές αλλαγές και με δεδομένο ότι το δικαίωμα στην απεργία μπαίνει ολοένα και πιο δραστικά στο στόχαστρο των εκάστοτε κυβερνήσεων της εργοδοσίας και των μηχανισμών τους. Γι’ αυτούς τους λόγους εμείς καταθέσαμε αυτήν την πρόταση νόμου για τη λήψη άμεσων μέτρων που θα διασφαλίζουν το δικαίωμα στην απεργία. 
	Το δικαίωμα στην απεργία αποτελεί θεμελιώδη κατάκτηση της εργατικής τάξης και γενικά των εργαζομένων για την υπεράσπιση και τη διεύρυνση των δικαιωμάτων τους, για την κοινωνική τους απελευθέρωση η οποία σήμερα με τη συνταγματική και νομοθετική κατοχύρωση της συνδικαλιστικής δράσης, της απεργίας και γενικότερα των λαϊκών ελευθεριών είναι αποτέλεσμα σκληρών και πολλές φορές αιματηρών αγώνων.
      Ωστόσο, οι κατακτήσεις συνοδεύτηκαν πάντοτε από περιορισμούς που είναι αποτυπωμένοι στο Σύνταγμα και σε άλλους νόμους. Δείτε το άρθρο 22 του Συντάγματος που μιλά για το δικαίωμα στην απεργία και από κάτω έχει άλλες παραγράφους, κάτι το οποίο ανατρέπει αυτό το δικαίωμα. Στην πράξη οι κατακτήσεις συχνά δεν εφαρμόζονται και οι σχετικές νομοθετικές προβλέψεις παραμένουν κενό γράμμα. 
      Χαρακτηριστικό παράδειγμα των περιορισμών αυτών είναι η επανειλημμένη και κατά κόρον χρήση της πολιτικής επιστράτευσης, η οποία από το 1974 με το ν.δ. 17/1974 του Γκιζίκη στρέφεται κατά των απεργιών –και πρέπει να πούμε ότι το έχουν εφαρμόσει πολλές φορές και το ΠΑ.ΣΟ.Κ. και η Νέα Δημοκρατία- η κήρυξη στα δικαστήρια της συντριπτικής πλειοψηφίας των απεργιών ως παράνομων και καταχρηστικών, όπως και το γεγονός ότι παραμένει σε ισχύ για τους ναυτεργάτες ο αντιδραστικός ν. 330/1976, ο οποίος περιλαμβάνει αντεργατικές διατάξεις σε βάρος των ναυτεργατών και των συνδικαλιστικών τους ελευθεριών και του δικαιώματός τους στην απεργία. 
      Γι’ αυτό εμείς στην πρόταση νόμου ζητάμε ταυτόχρονα και την κατάργηση του ν. 330, που είναι ένας αντιδραστικός νόμος, τον οποίο δεν τον κατήργησε το ΠΑ.ΣΟ.Κ. όλα τα χρόνια που ήταν κυβέρνηση. Ας καταργούσε το ΠΑ.ΣΟ.Κ. το ν.330, ας έβαζε τους ναυτεργάτες στο ν. 1264 και ας μην τους εξαιρούσε. Γιατί με το ν. 1264 στην ουσία υλοποίησε τις απαιτήσεις των εφοπλιστών και μάλιστα νομιμοποιεί και την εργοδοτική ανταπεργία, δηλαδή το γνωστό lock out.
      Όλα αυτά αποτελούν γενικότερα και μια απαράδεκτη κατάσταση, η οποία εκπορεύεται από τις αντιλαϊκές πολιτικές των κυβερνήσεων και τις κατευθύνσεις της Ευρωπαϊκής Ένωσης. Η εξυπηρέτηση των συμφερόντων του μεγάλου κεφαλαίου συμβαδίζει με την πολιτική του αυταρχισμού, της φαλκίδευσης των στοιχειωδών δικαιωμάτων των εργαζομένων μαζί και της απεργίας.
      Για την ουσιαστική και πλήρη κατοχύρωση της συνδικαλιστικής ελευθερίας, του δικαιώματος στην απεργία και γενικότερα των λαϊκών ελευθεριών χρειάζονται βαθιές κοινωνικές, οικονομικές και πολιτικές αλλαγές. Στην κατεύθυνση αυτή απαιτείται ένα σύνολο συνταγματικών και νομοθετικών παρεμβάσεων στα συγκεκριμένα άρθρα του Συντάγματος, στο ν. 1264/1982 και στους μετέπειτα νόμους που τροποποίησαν το ν. 1264 προς το χειρότερο για τους εργαζόμενους.
      Ξέρετε πολύ καλά ότι το ΠΑ.ΣΟ.Κ. έφτιαξε το ν. 1264. Το ΠΑ.ΣΟ.Κ. έφτιαξε και άλλους νόμους, μαζί και η Νέα Δημοκρατία, που αυτό το νόμο, το ν. 1264, τον ξήλωσαν σε πολλές περιπτώσεις. Αν θέλετε, συμπλήρωσαν και το δημοσιοϋπαλληλικό κώδικα στο πειθαρχικό δίκαιο των δημοσίων υπαλλήλων, στο Ποινικό Δίκαιο, στον Κώδικα του Ναυτικού Δικαίου, στο ν. 2811/2000, στη νομοθεσία περί ιδιωτικών αστυνομιών και αλλού. 
      Δηλαδή, έχουμε εισάγει με νόμους την ιδιωτική αστυνομία, η οποία ξέρετε πολύ καλά ποιος είναι ο ρόλος της και πώς τη χρησιμοποιεί η εργοδοσία, όπως επίσης και το πειθαρχικό δίκαιο των δημοσίων υπαλλήλων. Τι κάνει με αυτό; Βάζει ποινές στους δημοσίους υπαλλήλους, αν απεργούν. Έτσι και απεργήσουν οι δημόσιοι υπάλληλοι, έχουν δικαίωμα με το νόμο να τους ρίξουν ποινές και καμπάνες.
      Άμεσα όμως πρέπει να γίνει μια σειρά παρεμβάσεις, ώστε να αρθεί μια σειρά από εμπόδια που υπονομεύουν το δικαίωμα στην απεργία. Τέτοια εμπόδια είναι η πολιτική επιστράτευση του ν.δ. 17/1974, που είναι ένα φασιστικό μέτρο και ο ν. 330/1976, του οποίου εμείς –επαναλαμβάνουμε- ζητούμε να καταργηθεί η ισχύς του για τους ναυτεργάτες.
      Επίσης, είναι το άρθρο 281 του Αστικού Κώδικα που αξιοποιείται συνεχώς για να κηρυχθούν οι απεργίες καταχρηστικές και παράνομες. Αυτό δεν λένε συνεχώς τα δικαστήρια, όταν συνεδριάζουν; Επικαλούνται το άρθρο 281 του Αστικού Κώδικα και λένε ότι η απεργία είναι καταχρηστική, άρα επιστράτευση. 
      Θα μου πείτε ότι βγήκε κι ένας δικαστής πέρυσι, ο οποίος έκρινε νόμιμη την απεργία. Όμως παρά το ότι η απεργία ήταν νόμιμη και από το δικαστήριο –δεν συνέτρεχαν, δηλαδή, λόγοι για να την βγάλει παράνομη- η Κυβέρνηση της Νέας Δημοκρατίας έφερε, εφάρμοσε και επέβαλε αυτό το φασιστικό μέτρο της πολιτικής επιστράτευσης. 
      Αυτό λοιπόν, το άρθρο, το 281 του Αστικού Κώδικα αξιοποιείται συνεχώς για να κηρυχθούν οι απεργίες παράνομες και καταχρηστικές, ενώ το άρθρο 247 του Ποινικού Κώδικα ποινικοποιεί και βάζει αυστηρές ποινές στους δημοσίους υπαλλήλους. Για το σκοπό αυτό εμείς καταθέτουμε αυτήν την πρόταση νόμου, την οποία όλα τα κόμματα έχετε στη διάθεσή σας και ζητούμε να ψηφιστεί. 
      Όμως, με την πολιτική που εφαρμόζει η Κυβέρνηση υλοποιεί τους στόχους και τα σχέδια του κεφαλαίου χωρίς να υπάρχει καμία αντίσταση των εργαζομένων. Με την πολιτική που εφαρμόζετε θέλετε οι εργαζόμενοι να μην έχουν τη δυνατότητα να υπερασπιστούν τον εαυτό τους. Με την πολιτική σας θέλετε να χτυπήσετε το συνδικαλιστικό κίνημα, να μην μπορούν να σηκώσουν κεφάλι οι εργαζόμενοι. Το δικαίωμα της απεργίας φαλκιδεύεται για την υπεράσπιση του αστικού κράτους, για τη διαιώνιση του συστήματος και για τη λειτουργία των θεσμών του αστικού κράτους που υπερασπίζεται τα συμφέροντα της πλουτοκρατίας. 
      Έρχομαι τώρα στα άρθρα. 
      Στο άρθρο 1 αποκλείουμε την πολιτική επιστράτευση όχι μόνο κατά τη διάρκεια της απεργίας –και έχει σημασία αυτό και το τονίζουμε, γιατί οι άλλες προτάσεις μιλούν μόνο για το δικαίωμα της απεργίας- αλλά και για κάθε μορφή κινητοποίησης. Για παράδειγμα, μπορεί οι εργαζόμενοι να έχουν κάνει κατάληψη στο εργοστάσιο ή να κάνουν κατάληψη στα καράβια στο χώρο που απεργούν. Μπορεί οι εργαζόμενοι να κάνουν επίσχεση εργασίας όπως, για παράδειγμα, αυτές τις μέρες στα πολυκαταστήματα «ΜΠΑΛΗΣ» βρίσκονται σε επίσχεση εργασίας τριακόσιοι εργαζόμενοι.  Εμείς μιλάμε και για άλλες μορφές αγώνα που οι ίδιοι οι εργαζόμενοι επιλέγουν. 
      Εμείς, λοιπόν, αναφερόμαστε για όλες τις μορφές αγώνα, ενώ εσείς στις προτάσεις σας αναφέρεστε μόνο για την απεργία, τίποτα άλλο. Λέμε εμείς ότι δεν πρέπει να γίνεται επιστράτευση ανεξάρτητα –και το τονίζουμε αυτό- από την απόφαση των δικαστηρίων: αν κρίνουν την απεργία παράνομη ή καταχρηστική. 
       Έρχομαι στο άρθρο 2. Με το άρθρο 281 του Αστικού Κώδικα παύονται οι απεργίες και με βάση αυτό το άρθρο κηρύσσονται καταχρηστικές στη συντριπτική τους πλειοψηφία, εκτός ελαχίστων εξαιρέσεων, το τονίζουμε αυτό. Όλοι οι δικαστές επικαλούνται καταχρηστικά το άρθρο 281 του Αστικού Κώδικα. 
      Άρα, εμείς ζητάμε να μην ισχύσει το άρθρο 281 του Αστικού Κώδικα για τις απεργίες. Δηλαδή, τον περιορισμό που είπε ο σύντροφος κ. Σκυλλάκος. 
      Άρθρο 3. Ο ν. 1264/1982 εξαιρεί τους ναυτεργάτες και τα ναυτεργατικά σωματεία. Γνωρίζουμε ότι πολλές φορές η επιστράτευση έγινε σε βάρος των ναυτεργατών και βέβαια σ' αυτό συνηγορεί και ο ν. 330. 
      Προτείνουμε, λοιπόν, να μπουν τα ναυτεργατικά σωματεία στο ν. 1264 σαν μέτρο εκδημοκρατισμού του συνδικαλιστικού κινήματος. 
      Άρθρο 4. Η διάταξη 247 του Ποινικού Κώδικα επιβάλλει ποινές στους δημοσίους υπαλλήλους όταν κηρύσσουν απεργία. Δεν θέλουμε να εφαρμόζετε σε βάρος των δημοσίων υπαλλήλων. 
      Κύριε Πρόεδρε, επειδή έγινε πολύς λόγος για τους ναυτεργάτες, για τις απεργίες που έκαναν, για την τελευταία επιστράτευση, αλλά και τις προηγούμενες, για την αποκατάσταση της ναυσιπλοΐας και της επικοινωνίας των νησιωτών με τον Πειραιά, για την πληρότητα σε τρόφιμα, την επάρκεια σε φάρμακα κ.λπ. -αυτά έλεγε η Κυβέρνηση- για τη μεταφορά αγροτικών προϊόντων από την Κρήτη, θυμίζω ότι στη συζήτηση που γινόταν τότε Βουλευτής του ΠΑ.ΣΟ.Κ., ο κ. Στρατάκης, έλεγε να φέρουμε ξένα καράβια, με ξένες σημαίες, εφόσον απεργούν οι ναυτεργάτες. Να βάλουμε, δηλαδή, να μεταφέρουν τα προϊόντα από την Κρήτη ξένα καράβια. Υπάρχει, ακόμη, και μια σειρά από άλλους λόγους που επικαλέστηκε η Κυβέρνηση και είχαν σχέση με αυτά τα προβλήματα που ανέφερα. 
      Όμως, πρέπει να τονίσουμε κάτι, που νομίζω ότι είναι επίκαιρο. Από την ημέρα που έληξε η απεργία και οι ναυτεργάτες βρίσκονται στο χακί, επιστρατευμένοι, εξακολουθούν να υπάρχουν και να οξύνονται τα προβλήματα στην ναυσιπλοΐα. Ολόκληρα νησιά είναι αποκλεισμένα σήμερα, όπως οι δυτικές Κυκλάδες και τα μικρά νησιά των άγονων γραμμών. Οι νησιώτες, οι οποίοι δεν έχουν επικοινωνία με τον Πειραιά, βρίσκονται σε κινητοποιήσεις. Αυτό δεν μπορεί να το δικαιολογήσει και δεν έχει άλλοθι η Κυβέρνηση για όλα όσα έκανε σε βάρος των ναυτεργατών με την επιστράτευσή τους. Βέβαια, όλα αυτά γίνονται γνωστά από τα Μέσα Ενημέρωσης. 
      Όμως, ταυτόχρονα θα πρέπει να τονίσουμε και το Γολγοθά, τον οποίο αντιμετωπίζουν οι επιβάτες οι οποίοι δεν ξέρουν πότε θα ξεκινήσει το καράβι ούτε πότε θα φθάσουν στον προορισμό τους. Δεν ξέρουν, ακόμη, μήπως μείνουν και μεσοπέλαγα και αν θα έρθουν να τους πάρουν από εκεί. Έχουν συμβεί αυτά και μερόνυχτα μπορεί να κοιμούνται μέσα στα καράβια ταξιδιώτες. Γιατί; Γιατί οι εφοπλιστές έχουν καράβια τα οποία είναι πολύ παλιά, σαπιοκάραβα, σακατεμένα από τη θάλασσα, αλλά θέλουν να τα βάζουν στη γραμμή, για να κερδίζουν. Με τις αυξήσεις μάλιστα που τους έχει δώσει η Κυβέρνηση στα ναύλα, έχουν επιχειρήσει και έχουν πετύχει οι εφοπλιστές –και με ευθύνη της Κυβέρνησης- σήμερα πολλά νησιά να είναι εντελώς αποκλεισμένα από τον υπόλοιπο κόσμο και μάλιστα σε θερινή περίοδο, σε περίοδο τουριστική που έχουν ανάγκη οι νησιώτες να δουλέψουν, που έχει ανάγκη ο κόσμος να πάει διακοπές. Η Κυβέρνηση κωφεύει στα αιτήματα όλων των επιβατών, όλων αυτών που θέλουν να πάνε διακοπές, όλων των νησιωτών, όλων αυτών που είναι αποκλεισμένοι και υπακούει στις εντολές του εφοπλιστικού κεφαλαίου, αφήνοντας κυριολεκτικά να κάνουν ό,τι θέλουν και από πάνω τους δίνει και αύξηση. 
      Τα υπόλοιπα θα τα πω στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τσιόγκα. 
      Κυρίες και κύριοι συνάδελφοι, υπάρχει μία πρόταση επί του Κανονισμού των συναδέλφων κυρίων Βενιζέλου και Πρωτόπαπα. Ο κ. Βενιζέλος είναι ο πρώτος υπογράφων. 
      Πείτε μας, κύριε Βενιζέλο, ποιο είναι το παρεμπίπτον το οποίο παρεβιάσθη. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, τίθεται σοβαρό θέμα παραβίασης των άρθρων 84 και 85 του Κανονισμού της Βουλής σε συνδυασμό με τα άρθρα 73 παράγραφος 3 και 75 του Συντάγματος για πολλοστή φορά στην Αίθουσα αυτή. Δεν είναι νοητό στο πλαίσιο ενός δημοκρατικού κοινοβουλευτικού πολιτεύματος να συζητούνται κατ’ οικονομίαν και ανοχή προτάσεις νόμων των τριών κομμάτων της Αντιπολίτευσης, χωρίς αυτές να τίθενται σε ψηφοφορία. 
      Είναι προφανές ότι επί χρόνια τώρα έχει διαμορφωθεί μία πρακτική που παρερμηνεύει κατά τρόπο προφανή και σκανδαλώδη τη διάταξη του άρθρου 73 παράγραφος 3 του Συντάγματος. Έχουμε φθάσει στο σημείο να ακυρώνουμε τη νομοθετική πρωτοβουλία της Βουλής, διότι όλες οι προτάσεις νόμων θεωρείται εξ ορισμού ότι εμπίπτουν στον περιορισμό του άρθρου 73 παράγραφος 3 και άρα, δεν εισάγονται προς συζήτηση. Μα, η ψηφοφορία δεν διεξάγεται μόνον, για να κερδίσει η Αντιπολίτευση σε βάρος της δεδηλωμένης πλειοψηφίας με βάση την οποία λειτουργεί ένα κοινοβουλευτικό σύστημα. Η ψηφοφορία εμπεριέχει πολιτικούς, δημοκρατικούς συμβολισμούς, οι οποίοι έχουν πολύ μεγάλη σημασία, γιατί ο κάθε Βουλευτής της Συμπολίτευσης που καλείται να ψηφίσει, αναλαμβάνει και την ευθύνη της ψήφου και της τοποθέτησής του. 
     Ενώ ο ευνουχισμός της νομοθετικής πρωτοβουλίας της Αντιπολίτευσης, αλλά και των Βουλευτών ατομικά και των Βουλευτών της Πλειοψηφίας, ουσιαστικά καθιστά την Κυβέρνηση απόλυτο άρχοντα της νομοθετικής διαδικασίας κατά παράβαση του άρθρου 26 του Συντάγματος αλλά και του άρθρου 84 και 85 του Κανονισμού της Βουλής. 
     Το νόημα του άρθρου 73, παράγραφος 3 που ακολουθεί την παράγραφο 2 του ίδιου άρθρου είναι τελείως διαφορετικό. Για λόγους δημοσιονομικής ασφάλειας ο συντακτικός νομοθέτης θέλει να μην εισάγονται για συζήτηση είτε συνταξιοδοτικού χαρακτήρα ρυθμίσεις οι οποίες είναι συνταξιοδοτικές με την στενή έννοια –αφορούν, δηλαδή, τις συντάξεις των πολιτικών και στρατιωτικών υπαλλήλων του δημοσίου- είτε ατομικού χαρακτήρα νόμοι που απονέμουν μισθό, χορηγία ή ατομικό οικονομικό όφελος. Δεν σημαίνει η διάταξη αυτή ότι όποια πρόταση νόμου έχει μια έστω και έμμεση επιβάρυνση στον προϋπολογισμό δεν εισάγεται για συζήτηση. 
     Οι επιβαρύνσεις του προϋπολογισμού καλύπτονται από τις προϋποθέσεις του άρθρου 75 που προβλέπει την υποβολή έκθεσης του Γενικού Λογιστηρίου και ειδικής έκθεσης των Υπουργών. Πού είδαν οι αρμόδιοι Υπουργοί ότι εδώ οι τρεις προτάσεις νόμου που συζητούνται εμπίπτουν στην παράγραφο 3 του άρθρου 72 του Συντάγματος. Δηλαδή, ποιος είναι ο μισθός, η σύνταξη, ή γενικά το όφελος που απονέμεται σε κάποιο πρόσωπο και στις τρεις προτάσεις; 
     Άρα προφανώς και δεν εμπίπτουν στο άρθρο 73, παράγραφος 3, οι προτάσεις. Είναι αμιγώς θεσμικού χαρακτήρα και πρέπει να ολοκληρωθεί η συζήτηση κανονικά και να διεξαχθεί ψηφοφορία γιατί πρόκειται για θεσμικού χαρακτήρα νομοθετήματα που αφορούν το κράτος δικαίου και την συλλογική αυτονομία. Και ως εκ τούτου πρέπει, κύριε Πρόεδρε, να διευκρινίσω στο Σώμα ότι η συζήτηση διεξάγεται κανονικά κατά το δικαίωμα που έχουν οι προτείνοντες Βουλευτές και τα κόμματα και όχι  κατ’ ανοχή, εικονικά. Άρα αυτή η συζήτηση θα τελειώσει με ψηφοφορία στην Αίθουσα αυτή. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, οι τρεις προτάσεις συζητήθηκαν και στην Επιτροπή μαζί αλλά ψηφίστηκαν χωριστά. Αποφάσισε η Επιτροπή αλλά και η Διάσκεψη των Προέδρων να ακολουθηθεί αυτή η διαδικασία. Ήδη στην αρχή της διαδικασίας ετέθη το θέμα. Δεν υπήρξε κάποια ένσταση και επομένως… 
     ΔΗΜΗΤΡΙΟΣ ΤΣΙΟΓΚΑΣ: Δεν το έβαλαν ούτε στην Επιτροπή σε ψηφοφορία. 
     ΠΡΟΕΔΡΕΥΩΝ (Σωτήρης Χατζηγάκης): Μα έχουμε τα Πρακτικά, κύριε συνάδελφε. Το κάθε ένα νομοσχέδιο ετέθη χωριστά σε ψηφοφορία. Επομένως δεν υπάρχει παρεμπίπτον θέμα.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα ήθελα το λόγο ως Κοινοβουλευτικός Εκπρόσωπος. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε. 
     ΧΡΗΣΤΟΣ ΠΡΩΤΟΠΑΠΑΣ: Δεν ήμουν στην Επιτροπή. Ο κ. Ντόλιος μου λέει ότι μπήκαν σε ψηφοφορία. Αν, λοιπόν, μπήκαν σε ψηφοφορία στην Επιτροπή, δεν καταλαβαίνω γιατί δεν μπαίνει και στην Ολομέλεια. 
     ΠΡΟΕΔΡΕΥΩΝ (Σωτήρης Χατζηγάκης): Θα μπει σε ψηφοφορία στο τέλος. 
     ΧΡΗΣΤΟΣ ΠΡΩΤΟΠΑΠΑΣ: Ωραία. Θαυμάσια. 
     ΕΥΑΓΓΕΛΟΣ ΒΕΝΙΖΕΛΟΣ: Άρα αλλάζει η πρακτική και μπαίνει σε ψηφοφορία. Είναι μια πολύ μεγάλη αλλαγή αυτή. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Κουβέλη.
     ΦΩΤΗΣ ΚΟΥΒΕΛΗΣ: Κύριε Πρόεδρε, κυρίες και κύριοι συνάδελφοι, είναι σημαντικό το γεγονός ότι σήμερα αποφασίζει η Βουλή να εγκαταλείψει μια πρακτική η οποία ουσιαστικά αποδυνάμωνε το δικαίωμα της νομοθετικής…
     ΠΡΟΕΔΡΕΥΩΝ (Σωτήρης Χατζηγάκης): Δεν εγκαταλείπεται η πρακτική. Αλλάζει κατά την περίπτωση, κύριε Κουβέλη. Ως προς το συγκεκριμένο.
     ΦΩΤΗΣ ΚΟΥΒΕΛΗΣ: Αν με αφήσετε να συνεχίσω, θα συμφωνήσετε μαζί μου. Αυτή η πρακτική δυστυχώς επί έτη πολλά είχε ακολουθηθεί στη Βουλή με την επίκληση του άρθρου 73, παράγραφος 3 του Συντάγματος. Κατά τούτο καταγράφω ως θετικό το γεγονός ότι εγκαταλείπεται σήμερα αυτή η αντίληψη και ότι η Βουλή διατηρεί στο ακέραιο το δικαίωμα να καταλήγει με μια ψηφοφορία επί προτάσεων νόμων που κάνουν είτε κοινοβουλευτικές ομάδες, είτε και μεμονωμένοι Βουλευτές. 
      Θα ήθελα να θέσω ένα δεύτερο ζήτημα, το οποίο δεν έχει καμία σχέση με το πρόσωπο του παρισταμένου κυρίου Υφυπουργού: 
      Θεωρώ, κυρίες και κύριοι συνάδελφοι, αδιανόητο να συζητάμε σήμερα για τη λεγόμενη πολιτική επιστράτευση σε σχέση και σε συνδυασμό με το δικαίωμα στην απεργία και να μην παρίσταται ο αρμόδιος Υπουργός Απασχόλησης.
      ΕΥΑΓΓΕΛΟΣ ΒΕΝΙΖΕΛΟΣ: Ο Υπουργός Απασχόλησης.
      ΦΩΤΗΣ ΚΟΥΒΕΛΗΣ: Ο Υπουργός Απασχόλησης.
      Έπρεπε να συμπαρίσταται ο Υπουργός Απασχόλησης. Είναι ένα θέμα, αυτό που αναδεικνύεται και από τις τρεις προτάσεις –η κάθε μία βέβαια με το δικό της τρόπο- που αφορά στην καρδιά του συνταγματικού δικαιώματος της απεργίας.
      Επαναλαμβάνω ότι αυτό δεν έχει καμία σχέση με την παράσταση του Υφυπουργού Εθνικής Άμυνας, ο οποίος βρίσκεται σήμερα εδώ. Δεν ξέρω, όμως, τι θα μπορέσει να απαντήσει ως Υφυπουργός Εθνικής Άμυνας για το ζήτημα της πληττόμενης απεργίας, του πληττόμενου δικαιώματος στην απεργία, όταν αρμόδιος Υπουργός είναι ο Υπουργός Απασχόλησης.
      Κυρίες και κύριοι συνάδελφοι, συζητούμε τρεις προτάσεις νόμου. Μία των Βουλευτών του Συνασπισμού, που κατατέθηκε στις 4 Απριλίου του 2006. Μία των συναδέλφων Βουλευτών του Κομμουνιστικού Κόμματος, που κατατέθηκε στις 5 Απριλίου του 2006. Και μία των συναδέλφων του ΠΑ.ΣΟ.Κ., που κατατέθηκε στις 14 Απριλίου του 2006. Συζητάμε, δηλαδή, τρεις προτάσεις, που έχουν κατατεθεί με διαφορά ελαχίστων ημερών. 
      Και το θέτω αυτό, διότι δεν είναι, αν θέλετε, επ’ ωφελεία του σκοπουμένου να μην μπορούν τα κόμματα της Αντιπολίτευσης να βρουν έναν κοινό τόπο για ένα ζήτημα, το οποίο είναι καίριο και σημαντικό και που έχει σχέση με την κατάργηση της πολιτικής επιστράτευσης για το προσωπικό που απεργεί.
      (Στο σημείο αυτό την Προεδρική Έδρα καταλαμβάνει ο  Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, το ν.δ. 17/1974 αναγνώρισε ως επιτρεπτούς λόγους επιστράτευσης μόνο τη διασφάλιση της εθνικής άμυνας σε καιρό πολέμου ή την αντιμετώπιση εκτάκτων αναγκών για την προετοιμασία της εθνικής άμυνας και κανέναν άλλον λόγο. 
      Μέσα, όμως, στη διαδρομή των ετών και με δεδομένη την επιλογή υπονόμευσης του συνταγματικού δικαιώματος της απεργίας, το ν.δ. 17/1974 διευρύνθηκε και κατέλαβε στη ρύθμισή του και τους απεργούς.
      Εδώ τίθενται ορισμένα ζητήματα: Υπήρξε δικαστήριο το οποίο έκρινε νόμιμη την απεργία των ναυτεργατών. Σπάνια η περίπτωση αλλά εξαιρετικά σημαντική για να αναδειχθεί, σε συνάφεια με το ζήτημα που συζητάμε. Και έρχεται η Κυβέρνηση, αξιοποιώντας το ν.δ. 17/1974, με την απαράδεκτη διεύρυνση που έχει γίνει, να καταργήσει δικαστική απόφαση. 
      Επομένως τίθεται ένα ζήτημα: Είναι δυνατόν η δικαστική απόφαση να πλήττεται, αυτή η απόφαση που αναγνωρίζει νόμιμη την απεργία με την εφαρμογή ενός νομοθετικού διατάγματος και μάλιστα κατά ψευδή και εσφαλμένη ερμηνεία; Εδώ έχουμε και προσβολή της ανεξαρτησίας της δικαιοσύνης στην κυρίαρχη έκφανσή της, που είναι η έκδοση συγκεκριμένων αποφάσεων. Και αυτό είναι απαράδεκτο.
      Το δικαίωμα στην απεργία ουδέποτε συναρτήθηκε με το ν.δ. 17/1974. Αυτό το έπραξαν οι κυβερνήσεις έκτοτε, δηλαδή από το 1974, στην προσπάθειά τους να ελέγξουν το δικαίωμα στην απεργία, να το περιορίσουν και προφανέστατα, ενεργώντας αντισυνταγματικά, να το υπονομεύσουν.
      Επαναλαμβάνω, ο σκοπός του ν.δ. 17/1974 δεν έχει καμία, μα καμία σχέση με το δικαίωμα στην απεργία, πολύ δε περισσότερο με το δικαίωμα στη νόμιμη απεργία, όπως αυτή αποφασίστηκε από το συγκεκριμένο δικαστήριο, που έκρινε, κύριε Υπουργέ, την απεργία των ναυτεργατών.
      Μην οχυρωθείτε πίσω από την άποψη ότι αυτό έπραξαν και οι προηγούμενες κυβερνήσεις του ΠΑ.ΣΟ.Κ. -βεβαίως το έπραξαν- αυτό πράττετε και εσείς. Εάν μία απεργία δημιουργεί κάποιο πρόβλημα –η κάθε απεργία δημιουργεί πρόβλημα, γι’ αυτό και θεσπίστηκε με τη συγκεκριμένη πρόκληση του προβλήματος να ασκείται ένα δικαίωμα των εργαζομένων- τότε υπάρχουν άλλοι τρόποι να αντιμετωπιστεί. Ποιοι είναι αυτοί; Η ικανοποίηση των αιτημάτων των εργαζομένων και ο δικαστικός έλεγχος της απεργίας, υπό την προϋπόθεση βέβαια ότι ο δικαστικός έλεγχος της απεργίας ως δικαιώματος δεν θα είχε την τύχη και την κατάληξη που έχει μέσα στη διαδρομή των ετών, δηλαδή να εμφανίζονται πάντοτε τα δικαστήρια όχι κρίνοντας νομικά, αλλά κρίνοντας πολιτικά, άρα απαραδέκτως, και κηρύσσοντας τις απεργίες παράνομες και καταχρηστικές. ΠΑ.ΣΟ.Κ στην κυβέρνηση, απεργία των εκπαιδευτικών. Παράνομη και καταχρηστική. Νέα Δημοκρατία στην κυβέρνηση, απεργία των εκπαιδευτικών –για να επιλέξουμε ένα συγκεκριμένο κλάδο- παράνομη και καταχρηστική. 
      Και βεβαίως τα όρια του συγκεκριμένου άρθρου του Αστικού Κώδικα του 281, που αναφέρεται στην καλόπιστη άσκηση του δικαιώματος, δεν είναι και δεν θα μπορούσε άλλωστε να είναι οριοθετημένα με απολυτότητα και σαφήνεια. Βεβαίως η σαφήνεια θα μπορούσε να είχε εξασφαλιστεί περισσότερο –αυτό είναι άλλης τάξεως ζήτημα- όμως πώς είναι δυνατόν τα δικαστήρια συστηματικά, μετατρέποντας τον εαυτό τους σε πολιτικό κριτή, να εκτιμούν ότι όλες μα όλες οι απεργίες είναι μη νόμιμες, ή σε κάποιες άλλες περιπτώσεις είναι καταχρηστικές; Εγώ ειλικρινά δεν γνωρίζω, με εξαίρεση δύο ή τρεις αποφάσεις δικαστηρίων, να έχουν κρίνει νόμιμες τις απεργιακές κινητοποιήσεις. Πρόκειται για μία πολιτική παραδοξότητα, ως και εξαιρετικά επικίνδυνη συμπεριφορά των δικαστηρίων, που μετατρέπουν το λειτουργικό τους χαρακτήρα από δικαιοδοτικό σε πολιτικό κριτή. Και μη σπεύσει κάποιος να πει ότι απαραδέκτως ασκώ κριτική στο έργο της δικαιοσύνης, διότι θα αντείπω ότι αυτό είναι το καθήκον μας, να κρίνουμε και ουδείς παραμένει στο απυρόβλητο της κριτικής, έστω και εάν πρόκειται για το έργο της δικαστικής εξουσίας.
      Σας ερωτώ καλόπιστα, σε όποια πτέρυγα της Βουλής και εάν ανήκετε, το εξής: Είναι δυνατόν να γίνεται επίκληση του ν.δ. 17/1974, που αφορά πόλεμο, που αφορά έκτακτες συνθήκες που συνδέονται και αναφέρονται στην εθνική άμυνα, προκειμένου να ελεγχθεί, να χειραγωγηθεί και εν τέλει να υπονομευτεί το δικαίωμα στην απεργία; 
      Γι’ αυτό και η πρόταση του Συνασπισμού είναι εξαιρετικά λιτή όσο και σαφής και νομίζω και εύστοχη, δηλαδή οι διατάξεις του ν.δ. 17/1974, που αναφέρονται στην πολιτική κινητοποίηση και σε κάθε φύσεως μέτρα για την εκπλήρωση της αποστολής της, μεταξύ των οποίων και η πολιτική επιστράτευση, δεν εφαρμόζονται στο προσωπικό που απεργεί, δηλαδή δεν εφαρμόζονται προκειμένης απεργίας. Νομίζω ότι η λιτότητα όσο και η σαφήνεια της σχετικής πρότασης νόμου, θα έπρεπε να εξασφαλίζει τη συγκατάθεση όσο και τη στήριξη όλων των πτερύγων της Βουλής, προκειμένου να αντιμετωπιστεί μία αναχρονιστική, αντιδημοκρατική και αντεργατική τακτική, η οποία δυστυχώς υπάρχει καταγεγραμμένη και εγκατεστημένη χρόνια ολόκληρα σε αυτό τον τόπο, ανεξάρτητα του ποια κυβέρνηση βρίσκεται στην εξουσία.
      Κυρίες και κύριοι συνάδελφοι, έχουμε ευρωπαϊκή πρωτοτυπία με τη διεύρυνση των ορίων του ν.δ. 17/1974, προκειμένου αυτό να εφαρμόζεται και στις απεργίες. Εξ όσων γνωρίζω, δεν εφαρμόζεται σε καμία άλλη χώρα. Το δικαίωμα της επιστράτευσης αναφέρεται μόνο στις έκτακτες περιστάσεις, οι οποίες προκύπτουν για λόγους εθνικής άμυνας, για λόγους πολέμου και για άλλες συναφείς καταστάσεις. 
        Εδώ φθάσαμε στο σημείο κάθε κυβέρνηση που εκτιμά ότι μια απεργία μπορεί να έχει ένα κοινωνικό κόστος -βρείτε μου μία απεργία που δεν έχει κοινωνικό κόστος- να επικαλείται το ν.δ. 17/1974, να κηρύσσει πολιτική επιστράτευση και να ακυρώνει το δικαίωμα στην απεργία και να ακυρώνει εν προκειμένω, κύριε Υπουργέ, και τη δικαστική απόφαση. Εάν μου βρείτε διάταξη μέσα στο Σύνταγμα, πέρα από το ουσιαστικό πολιτικό ζήτημα, που να δικαιολογεί την ακύρωση μιας δικαστικής απόφασης με την επίκληση ενός νομοθετικού διατάγματος όπως εν προκειμένω του 17/1974, τότε θα πεισθώ. Αλλά δεν θα με πείσετε διότι δεν θα βρείτε τέτοια διάταξη μέσα στο Σύνταγμα και αν αναζητήσετε την οποιαδήποτε ερμηνεία, σας βεβαιώνω ότι θα είναι μία ερμηνεία η οποία θα κινείται πάρα πολύ μακριά, κυρίες και κύριοι συνάδελφοι, από τη συνταγματική τάξη, θα έλεγα και από την οφειλόμενη δημοκρατική συμπεριφορά σεβασμού του δικαιώματος των Ελλήνων πολιτών να απεργούν και μέσω των απεργιών τους να διεκδικούν την ικανοποίηση των αιτημάτων τους.
        Υπάρχουν ζητήματα στην εργατική νομοθεσία αναφορικά με το δικαίωμα στην απεργία, την εφαρμογή των διατάξεων του Αστικού Κώδικα και άλλα συναφή τα οποία ακούστηκαν; Αναμφισβήτητα ναι. Χρειάζεται να αλλάξει προς δημοκρατική κατεύθυνση όλη η νομοθεσία που αφορά στην άσκηση του δικαιώματος στην απεργία; Βεβαίως ναι. Αλλά αυτό είναι το ζητούμενο σήμερα; Αυτό είναι ζητούμενο εδώ και πάρα πολλά χρόνια. Είναι ζητούμενο και σήμερα και αύριο. Αλλά σήμερα εκείνο που κατ’ εξοχήν και για λόγους αν θέλετε αποτελεσματικότητας που πρέπει να διεκδικούμε, είναι η αποσαφήνιση του ν.δ. 17/1974 και προφανώς η κατάργηση κάθε ευχέρειας και κάθε δικαιώματος της όποιας κυβέρνησης να επικαλείται αυτό το διάταγμα για να υπονομεύει το δικαίωμα στην απεργία.
        Ακριβώς γι’ αυτόν τον λόγο και ο Συνασπισμός περιόρισε την πρόταση νόμου στο σκοπούμενο. Και σκοπούμενο είναι να ξεκαθαρίσουμε τι θέλει και τι δεν θέλει το ν.δ. 17/1974 και όλα τα άλλα προφανώς δεν παρωθούνται στο περιθώριο του πολιτικού ενδιαφέροντός μας και προφανέστατα δεν εγκαταλείπονται ως διεκδικήσεις οι οποίες έχουν σχέση με τον εκδημοκρατισμό συνολικά της εργατικής νομοθεσίας και βεβαίως του δικαιώματος στην απεργία και του τρόπου με τον οποίο οι απεργίες καταγράφονται, προωθούνται αποφασίζονται και όλα τα άλλα συναφή.
        Κυρίες και κύριοι συνάδελφοι, η Κυβέρνηση δεν έχει ικανοποιητικό δικαιολογητικό λόγο για να εμμένει στην απόφασή της να απορριφθούν οι συγκεκριμένες προτάσεις νόμων. Νομίζω ότι είναι δυνατόν και οι τρεις προτάσεις νόμου να αναζητήσουν και να βρουν –και είναι δυνατόν να βρουν- έναν ελάχιστο κοινό πολιτικό, δημοκρατικό τόπο. Και ο ελάχιστος κοινός δημοκρατικός τόπος είναι να ξεκαθαριστεί ότι το ν.δ. 17/1974 αφορά σε ό,τι έχει σχέση με την επιστράτευση, μόνο λόγους εθνικής άμυνας, καταστάσεις πολέμου και τίποτα άλλο πέραν αυτού.
        Κύριε Υφυπουργέ, η εμμονή σας στο να υπερασπίζεστε την εσφαλμένη, την αντιδημοκρατική, την απαράδεκτη ερμηνεία του ν.δ. 17/1974 μαρτυρά την εμμονή σας σ΄ έναν βαθύτατο συντηρητισμό και σε μια περιφρόνηση στο συνταγματικά αναγνωρισμένο και ιερό δικαίωμα της απεργίας.
        (Χειροκροτήματα)
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε.
        Η συνάδελφος κ. Βούλτεψη έχει το λόγο.
        ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε.
        Κατ’ αρχάς να κάνω μια παρατήρηση σε σχέση με κάτι που ειπώθηκε στην Αίθουσα νομίζω από τον συνάδελφο εισηγητή της Μειοψηφίας σχολιάζοντας την παρουσία του Υφυπουργού Άμυνας κατά τη συζήτηση αυτής της πρότασης νόμου. Νομίζω ότι έγινε μία αναφορά σε χουντικά κατάλοιπα.
Μέρες που είναι, που γιορτάζουμε τα τριάντα δύο χρόνια από την αποκατάσταση της δημοκρατίας, πρέπει να πω ότι στη χώρα δεν υπάρχουν χουντικά κατάλοιπα ούτε νομοθετήματα που μπορεί να έχουν κάποια σχέση με τη χούντα, πολύ περισσότερο δεν είναι δυνατόν να διανοηθεί κανείς ότι, επειδή σε κάτι παρίσταται το Υπουργείο Άμυνας, αυτό παραπέμπει σε τέτοιες σκοτεινές σελίδες της ιστορίας.
      Από εκεί και πέρα, θέλω να κάνω άλλη μία παρατήρηση που σχετίζεται με το εξής: Αν άκουγε κανείς, αν υπήρχε κανένας Έλληνας που μας άκουγε σήμερα, αν άκουγε όλη αυτήν τη συζήτηση, θα πίστευε ότι στην Ελλάδα δεν υπάρχει το δικαίωμα της απεργίας και ότι συστηματικά καταστρατηγείται το δικαίωμα της απεργίας δια της πολιτικής επιστρατεύσεως. Εάν όμως το ισχυριστεί αυτό κανείς, είτε σε αυτήν την Αίθουσα είτε έξω από αυτήν, ουσιαστικά θα πέσει φωτιά να τον κάψει, διότι στην πατρίδα μας και η συνδικαλιστική ελευθερία και το δικαίωμα στην απεργία και συνταγματικά κατοχυρωμένα είναι αλλά και ουσιαστικά κατοχυρωμένα είναι. Θέμα παραβίασης τέτοιας συνταγματικής επιταγής δεν τίθεται ούτε έχει τεθεί στα χρόνια της δημοκρατίας τουλάχιστον και ούτε μπορεί κανείς να υποστηρίξει ότι στην Ελλάδα περιορίζεται το δικαίωμα στην απεργία ή ότι δεν γίνονται απεργίες.
      Όλοι οι Έλληνες γνωρίζουν πως οι απεργίες και οι διαδηλώσεις αποτελούν καθημερινή υπόθεση. Όπως είπα και στην Επιτροπή, είναι είδηση, αν μια μέρα δεν είναι κλειστό το κέντρο από μια διαδήλωση που αποτελεί το αποτέλεσμα, το αποκορύφωμα μιας απεργίας. Μόλις χθες, ημέρα του εορτασμού των τριάντα δύο χρόνων της δημοκρατίας, η πρόσβαση στο ίδιο το Προεδρικό Μέγαρο ήταν αδύνατη από τη διαδήλωση, από τη συγκέντρωση διαμαρτυρίας των αστυνομικών, των πυροσβεστών και των λιμενικών. Και δεν πρόκειται να κρίνω εγώ, όλοι έχουν δίκαια αιτήματα και όλοι τα διεκδικούν με κάποιο τρόπο, αλλά το να φτάνουμε να κάνουμε ολόκληρη συζήτηση, προσπαθώντας να εμφανίσουμε μία κατάσταση σύμφωνα με την οποία στην Ελλάδα το δικαίωμα στην απεργία δεν είναι προστατευμένο και δεν διασφαλίζεται, αυτό νομίζω ότι αγγίζει πλέον τα όρια της υπερβολής. Ούτως ή άλλως, θέλω να υπενθυμίσω και κάτι που είπα πάλι στην Επιτροπή: Διαδήλωση στην Ελλάδα δεν κάνουν μόνο οι άνεργοι, οι οποίοι φαίνεται ότι, ακριβώς επειδή δεν έχουν εργασία, δεν έχουν και δικαίωμα ούτε στη διαδήλωση ούτε στην απεργία. 
      Σημειώνω, επίσης, ότι στην παράγραφο 4 του άρθρου 22 του Συντάγματος γίνεται σαφής αναφορά στην ανάγκη νομοθετικής ρύθμισης όχι μόνο σε ό,τι αφορά στην επίταξη προσωπικών υπηρεσιών σε περίπτωση πολέμου αλλά και σε ό,τι αφορά σε επείγουσες κοινωνικές ανάγκες. Κυρίως γίνεται μία αναφορά και στους Οργανισμούς Τοπική Αυτοδιοίκησης για την ικανοποίηση τοπικών αναγκών. Όλες αυτές οι παραπάνω ανάγκες που γεννώνται σε εποχή ειρήνης και δημιουργούν την ανάγκη για πολιτική επιστράτευση δεν υπάρχουν στη σφαίρα της φαντασίας, αλλά δυστυχώς πολλές φορές, πολύ συχνά αποδεικνύονται πραγματικές. 
      Φυσικά, θα επαναλάβω και στην Ολομέλεια ότι δεν πιστεύω ότι υπάρχουν Έλληνες συνδικαλιστές και εργαζόμενοι που θα συνέχιζαν την απεργία τους σε κατάσταση έκτακτης ανάγκης, όταν, ας πούμε, η Ελλάδα πλημμυρίζει ή κόβεται στα δύο ή υπάρχουν θεομηνίες ή υπάρχουν προβλήματα στα νησιά και σε ακριτικές περιοχές, αλλά ο ορισμός της κοινωνικής ανάγκης, όπως αναφέρεται στο Σύνταγμα, είναι μια ευρεία έννοια, αρκετά ελαστική, που θα μπορούσε ακόμα και καλοπροαίρετα να ερμηνευθεί από απεργούς, από εργαζόμενους, από κάποιους, οι οποίοι θεωρούν ότι το δικό τους πρόβλημα βρίσκεται πάνω από το πρόβλημα που ενδεχομένως να δημιουργηθεί και που αντικειμενικά δημιουργείται και το αναγνωρίζουν όλοι. 
      Αυτά τα ζητήματα πρέπει να τα καθορίζει το κράτος δικαίου και η κάθε φορά νόμιμα και δημοκρατικά εκλεγμένη Κυβέρνηση. Μόνο αυτή μπορεί να κρίνει αν μια γενικευμένη απεργία προκαλεί πρόβλημα και θέτει εν κινδύνω τη δημόσια υγεία. Δεν πιστεύω ότι υπάρχει Έλληνας, ασχέτως πολιτικής ή κομματικής τοποθέτησης, που θα ήθελε να αφεθούν αυτά τα ζητήματα σε ομάδες προσώπων, που θα ήθελε δηλαδή ουσιαστικά θέματα που σχετίζονται με τη δημόσια υγεία και την ασφάλεια του λαού, είτε ορισμένων περιοχών της χώρας είτε ολόκληρης της χώρας, να ρυθμίζονται με τρόπο όπου το κράτος, η δημοκρατικά εκλεγμένη Κυβέρνηση δεν μπορεί να παρέμβει. 
      Έχω ορισμένα ερωτήματα τα οποία διατύπωσα και στην Επιτροπή και στα οποία δεν έλαβα απάντηση και σωστά ίσως, διότι είναι ρητορικά ερωτήματα, δηλαδή, φέρουν μέσα τους την απάντηση, όπως θα την έδινε κάθε Έλληνας που με τον συνδικαλισμό δεν έχει επαγγελματική σχέση.
      Με δεδομένο το υφιστάμενο νομοθετικό πλαίσιο, το οποίο εμείς θεωρούμε αρκετό, πόσες φορές καταργήθηκε το δικαίωμα στην απεργία και πόσες φορές η πολιτική επιστράτευση χρησιμοποιήθηκε για να καταστρατηγηθεί αυτό το δικαίωμα και όχι γιατί υπήρχαν αντικειμενικά λόγοι δημοσίου συμφέροντος; Πώς μπορούμε να είμαστε βέβαιοι ότι οι αποφασίζοντες μία απεργία λαμβάνουν πάντοτε υπ’ όψιν τους τις ειδικές συνθήκες και τις ανάγκες του πληθυσμού; Από το Βήμα της Ολομέλειας θέλω να επαναλάβω το παράδειγμα της Κεφαλλονιάς, που το θεωρώ σημαντικό. Δεν είχαν περάσει ούτε δύο εβδομάδες από την πολυήμερη διακοπή ρεύματος στην Κεφαλλονιά και μια απεργία στα καράβια σχεδόν απέκλεισε ξανά το νησί, καθώς είναι λιγοστά τα αεροπορικά δρομολόγια. Τότε ουδείς είχε λάβει υπ’ όψιν του ότι το νησί προερχόταν από μία σοβαρή περιπέτεια, από έναν τραυματισμό. Και βέβαια δεν επιστρατεύθηκε κανείς. 
      Τελικά το ζήτημα είναι αν χρησιμοποιείται με φειδώ, με περίσκεψη αυτό το δικαίωμα το οποίο δίδει ο νόμος ακριβώς γι’ αυτό το λόγο. Εγώ λέω πως ναι. Υπάρχει και ένα άλλο θέμα. Η προοπτική της πολιτικής επιστράτευσης από μία δημοκρατικά εκλεγμένη Κυβέρνηση δεν δίνει ένα αίσθημα ασφάλειας στο λαό; Βέβαια κατά τη συζήτηση στην Επιτροπή κάποιοι συνάδελφοι από την Αντιπολίτευση στάθηκαν στο αίσθημα ασφάλειας το οποίο θεώρησαν προσχηματικό. Είναι, όμως, έτσι; Αν στο δρόμο ρωτήσουμε τυχαία κάποιους Έλληνες αν επιθυμούν τη διασφάλιση της δημόσιας υγείας και του δικαιώματός τους στη ζωή, τι θα μας απαντήσουν; Τι θα μας απαντήσουν στο ερώτημα αν επιθυμούν αυτά να ρυθμίζονται από το κράτος και όχι από το προσωπικό που κάθε φορά θα αποφασίζει να απεργήσει;
      Εμείς πιστεύουμε ότι κάθε άλλο παρά τυχαία ο νομοθέτης ασχολήθηκε με την πολιτική προστασία και κάθε άλλο παρά τυχαία δεν περιορίστηκε στα μέτρα που λαμβάνονται σε καιρό πολέμου, αλλά επεξέτεινε τις ρυθμίσεις του και σε ζητήματα που συμβαίνουν σε καιρό ειρήνης. 
      Θέλω να θέσω και έναν άλλο προβληματισμό. Μου κάνει μεγάλη εντύπωση η σημερινή στάση του ΠΑ.ΣΟ.Κ.. Δεν θέλω να παρελθοντολογώ. Τα κόμματα της Αριστεράς  δικαιολογημένα και με συνέπεια διατυπώνουν διαχρονικά τις απόψεις που τις επαναφέρουν με τις σημερινές προτάσεις τους. Όμως, το ΠΑ.ΣΟ.Κ. είναι ένα κόμμα που βρέθηκε στην εξουσία επί είκοσι και πλέον έτη. Αν, λοιπόν, αυτή ήταν η άποψή του τότε νομίζω ότι είχε δικαίωμα να την μετατρέψει σε πράξη στη διάρκεια της μακράς κυβερνητικής του θητείας, εκτός και αν η πολιτική επιστράτευση είναι καλή όταν το ΠΑ.ΣΟ.Κ. είναι στην εξουσία και κυβερνά και κακή όταν είναι στην Αντιπολίτευση.
      Άλλωστε το ΠΑ.ΣΟ.Κ. πρόσφατα ασχολήθηκε με το θέμα, το 2002 με το ν.3013 περί αναβάθμισης της πολιτικής προστασίας. Εκεί γίνεται σαφής και λεπτομερής περιγραφή της αποστολής της πολιτικής προστασίας και αναφέρεται ακόμη και τι νοείται ως κίνδυνος με ειδική αναφορά ακόμα και στην πιθανότητα εκδήλωσης ενός φυσικού φαινομένου ή ενός τεχνολογικού συμβάντος. Και μάλιστα ακριβώς γι’ αυτό το λόγο δημιουργήθηκαν και ένα σωρό όργανα, όπως η Διϋπουργική Επιτροπή Εθνικού Σχεδιασμού και Πολιτικής Προστασίας, το Κεντρικό Συντονιστικό Όργανο Πολιτικής Προστασίας και ρυθμίστηκαν θέματα της Γενικής Γραμματείας Πολιτικής Προστασίας, που είχε ήδη ιδρυθεί από το 1995. Ακόμη συνεστήθη Επιστημονικό και Ερευνητικό Κέντρο Πολιτικής Προστασίας ως νομικό πρόσωπο ιδιωτικού δικαίου και μοιράστηκαν αρμοδιότητες. 
      Αν λοιπόν το ΠΑ.ΣΟ.Κ. επιθυμούσε να εξαιρεθεί το προσωπικό που απεργεί από την πολιτική επιστράτευση μπορούσε κάλλιστα να το είχε πράξει τότε, γιατί διαφορετικά όλοι αντιλαμβάνονται πως άλλο υποστηρίζει όταν βρίσκεται στην Κυβέρνηση και άλλο όταν βρίσκεται στην Αντιπολίτευση. Άλλωστε πρέπει να θυμίσω ότι το ΠΑ.ΣΟ.Κ. κατέφυγε σε αυτό το μέτρο της πολιτικής επιστράτευσης ουκ ολίγες φορές περίπου δώδεκα στη διάρκεια της θητείας του. Επίσης θα πρέπει οι συνάδελφοι του ΠΑ.ΣΟ.Κ. να μας πουν, η πολιτική επιστράτευση είναι καλή όταν στην εξουσία βρίσκεται το ΠΑ.ΣΟ.Κ. και κακή όταν τη χάνει; Και εν πάση περιπτώσει θεωρούν ότι τόσο εύκολα μπορεί να ξεχαστεί ο τρόπος με τον οποίο πολιτεύθηκαν σε αυτό το θέμα; Δηλαδή κατέθεσαν πρόταση νόμου πιστεύοντας ότι δεν θα τους θυμίζαμε ότι είχαν τη δυνατότητα μόλις λίγα χρόνια πριν να κάνουν αυτό το οποίο ζητούν σήμερα; Και εν πάση περιπτώσει αν η πολιτική τους βούληση ήταν να μη χρησιμοποιούν το μέσο της πολιτικής επιστράτευσης θα έπρεπε το ΠΑ.ΣΟ.Κ. στην κυβερνητική του θητεία να μην είχε καταφύγει ούτε μία φορά σε αυτό το μέτρο. Στην πραγματικότητα, όμως, ούτε το ένα ούτε το άλλο έχει συμβεί.
      Θεωρούμε, λοιπόν, κύριε Πρόεδρε, ότι η ισχύουσα νομοθεσία ρυθμίζει επαρκώς τα ζητήματα της πολιτικής επιστράτευσης.
Οποιαδήποτε μελλοντική τροποποίηση, θα αποτελέσει αντικείμενο μελέτης σε βάθος. Δεν θα έρθει βιαστικά, σπασμωδικά και για ψηφοθηρικούς λόγους και θα συζητηθεί με τη δέουσα σοβαρότητα και στη Βουλή, αλλά και σε όλα τα όργανα τα οποία σχετίζονται με τη νομοθετική δράση στη χώρας μας.
	Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
	Το λόγο έχει ο συνάδελφος κ. Λοβέρδος.
	ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε. 
	Απόψε, είμαστε μάρτυρες μιας ευχάριστης -πραγματικά ευχάριστης, κυριολεκτώ- έκπληξης. Μέχρι σήμερα, υπήρχε μια μακρά κοινοβουλευτική πρακτική που υποτίθεται ερμήνευε το Σύνταγμα και κυρίως το άρθρο 73 παράγραφος 3 του Συντάγματος, που ορίζει ότι επί προτάσεων νόμου που συνεπάγονται δαπάνες για το δημόσιο, τα σχετικά κείμενα και οι σχετικές προτάσεις δεν εισάγονται για ψηφοφορία στη Βουλή. Αυτή η διάταξη έχει ερμηνευτεί εδώ και πάρα πολλά χρόνια από τις εκάστοτε πλειοψηφίες ως διάταξη καταλαμβάνουσα όλες τις προτάσεις νόμου. 
	Η καλή αρχή έγινε στη Διαρκή Επιτροπή –έχω εδώ τα Πρακτικά- όπου ο Πρόεδρος της Διαρκούς Επιτροπής Εξωτερικών και Άμυνας έβαλε σε ψηφοφορία και τις τρεις προτάσεις νόμου, που κατά πλειοψηφία απορρίφθηκαν, και σήμερα ο Πρόεδρος του Σώματος κ. Χατζηγάκης μάς είπε ότι αυτή η πρακτική θα επαναληφθεί και στην ολομέλεια. 
	Αν έτσι συμβαίνει και επειδή πράγματι δεν προκύπτουν δαπάνες για κανένα φορέα του δημοσίου ή για το δημόσιο από την πρόταση αυτή –είναι μία πρόταση δικαιϊκής διευθέτησης του θέματος της πολιτικής επιστράτευσης- νομίζω ότι θα κάνουμε μία εξαιρετικά καλή αρχή, ερμηνεύοντας το Σύνταγμα όπως πρέπει και θέτοντας σε ψηφοφορία στη Βουλή και στην Ολομέλειά της εκείνες τις προτάσεις νόμου που έρχονται από το Σώμα και για τις οποίες δεν έχει τη νομοθετική πρωτοβουλία η Κυβέρνηση, με αποτέλεσμα, να καταγράφονται οι πλειοψηφίες και οι μειοψηφίες. 
	Αν ήταν εκ μέρους σας παρεξήγηση –μπορεί και αυτό να έχει συμβεί και είναι ανθρώπινο- να μας το πείτε για να ξέρουμε τη διαδικασία που θα ακολουθηθεί απόψε. Αν το Προεδρείο παρεξήγησε κάτι, να μας το εξηγήσει. Αν όμως όχι, εγκαινιάζει μία εξαιρετικά καλή πρακτική, όπως ειπώθηκε. 
	ΧΡΗΣΤΟΣ ΠΡΩΤΟΠΑΠΑΣ: Τι να παρεξήγησε; Πήραμε απόφαση! 
	ΑΝΔΡΕΑΣ ΛΟΒΕΡΔΟΣ: Σαφώς, το άκουσα. Εγώ όμως είμαι υποχρεωμένος να τοποθετηθώ με τον τρόπο που τοποθετούμαι.
	Εγκαινιάζετε μία εξαιρετικά καλή πρακτική και σας επαινούμε, κύριε Πρόεδρε, γι’ αυτό. 
	Όσον αφορά τώρα την πρόταση νόμου, κύριε Πρόεδρε, στις 20 Ιουλίου του 1974 η δικτατορία θεσπίζει με το π.δ. 506 εκείνης της χρονιάς την επιστράτευση, κηρύσσει τη χώρα σε κατάσταση γενικής επιστράτευσης, για να είμαι ακριβής. 
      Η δικτατορία πέφτει, έχουμε μεταπολίτευση και η Κυβέρνηση Εθνικής Ενότητας το Σεπτέμβρη του 1974 θεσπίζει το ν.δ. 17/1974, περί πολιτικής σχεδιάσεως της εκτάκτου ανάγκης. 
	Μετά από κάποιους μήνες και μετά τις γενικές βουλευτικές εκλογές, θεσπίζεται το Σύνταγμα του 1975, στο άρθρο 22 παράγραφος 4 του οποίου απαγορεύεται με ρητό και απερίφραστο τρόπο η αναγκαστική εργασία. 
	Στο επόμενο εδάφιο, το Σύνταγμα ορίζει τρεις λόγους εξαιρέσεως. Η πρώτη περίπτωση είναι όταν έχουμε πόλεμο ή θέματα σχετικά με την άμυνα της χώρας. Η δεύτερη περίπτωση όταν έχουμε θεομηνία και η τρίτη περίπτωση όταν έχουμε σοβαρό θέμα υγείας. Τότε, υπάρχει εξαίρεση από το καθεστώς της απαγόρευσης της αναγκαστικής εργασίας και μπορεί να έχουμε το θεσμικό μέτρο της επιστράτευσης, π.χ., απεργών.
	«Ο νόμος ορίζει», λέει το Σύνταγμα, «πώς πρακτικά θα εξειδικευθεί αυτή η διάταξη περί των τριών εξαιρέσεων». Ποιος είναι ο νόμος που ρυθμίζει αυτήν τη συνταγματική διάταξη; Δεν υπάρχει! Δεν θεσπίστηκε μετά το Σύνταγμα του ΄75 κάποιος ειδικός νόμος που να εξειδικεύει πώς το κράτος λειτουργεί στη θεομηνία, πώς το κράτος λειτουργεί σε θέματα προσβολής της υγείας και πώς σε ζητήματα που έχουν να κάνουν με την άμυνα της χώρας ή με θέμα πολέμου αρθρώνει με έναν τρόπο πολύ προσεκτικό και προστατευτικό της υπόλοιπης έννομης τάξης, το δίκαιό του για να επιστρατεύσει εργαζομένους. Δεν έγινε αυτό.
      Θεωρήθηκε επί τριάντα δύο χρόνια από τις κυβερνήσεις του αείμνηστου Καραμανλή, του αείμνηστου Παπανδρέου, του κ. Κωνσταντίνου Μητσοτάκη, του κ. Κώστα Σημίτη και τώρα του κ. Κώστα Καραμανλή ότι αυτό το ν.δ. 17/1974 εφαρμόζει το Σύνταγμα. Αυτό είναι, όταν χρειαστούμε να κάνουμε μια εξαίρεση από την απαγόρευση της αναγκαστικής εργασίας, το κείμενο που η ελληνική πολιτεία θα χρησιμοποιήσει για να ζητήσει από κάποιους εργαζόμενους να προσφέρουν την εργασία τους, για να προστατευθεί η χώρα από τις περιπτώσεις που προανέφερα.
      Είναι το ν.δ.17/1974 κατάλληλο; Κύριε Υφυπουργέ, διάβασα την ομιλία σας στην Επιτροπή, άκουσα και τη συνάδελφο της Πλειοψηφίας απόψε. Σας παρακαλώ ρίξτε μια ματιά -γιατί πολύ μιλάμε, χωρίς να έχουμε δει το κείμενο- στο νομοθετικό διάταγμα να δείτε αν οι ανάγκες αυτές υπηρετούνται με τις διατάξεις του. Θα καταλάβετε αμέσως –είμαι σίγουρος- ότι πρόκειται για άλλο πράγμα. Και η πρώτη ανάγκη που αφορά το Υπουργείο σας και το Υπουργείο Εσωτερικών κατά βάση είναι να εκσυγχρονιστεί αυτή η νομοθετική ρύθμιση. 
      «Γιατί δεν το κάνατε εσείς, το ΠΑ.ΣΟ.Κ.»; Διότι είμαστε μέτοχοι αυτού του παρελθόντος που βαραίνει όλες τις πλειοψηφίες της Βουλής και όλες τις κυβερνήσεις. Αυτό σημαίνει, κύριε Υφυπουργέ και κυρία συνάδελφε, ότι πρέπει να προεκτείνουμε στο μέλλον αυτήν την πρακτική των τριάντα δύο ετών όλων των κυβερνήσεων μεταπολιτευτικά; Νομίζουμε πως όχι. Εξ ου και παίρνουμε μία πρωτοβουλία -όπως ωραία είπε ο εισηγητής μας κ. Ντόλιος- όχι για να καλύψουμε όλη τη σχετική ύλη και ζητήματα που έχουν να κάνουν με την οργάνωση της απεργίας ή των κινητοποιήσεων, αλλά στοχεύουμε κύριε Υφυπουργέ -αυτή είναι η βασική μας στόχευση- να απεξαρτηθεί η άσκηση του δικαιώματος της απεργίας από την εφαρμογή του ν.δ. 17/1974. Αν αυτό συμβεί, τότε θα έχουμε λύσει πάρα πολλά από τα προβλήματά μας.
      Ως ΠΑ.ΣΟ.Κ. –επειδή καλό είναι να τα λέμε όλα- είχαμε στη δική μας συμπεριφορά δύο άλλα δεδομένα και θέλω να τα συμπεριλάβετε και σεις στα δεδομένα σας. 
      Πρώτον, χωρίς να είναι σχετικό, εν πάση περιπτώσει όμως προϋποθέταμε πριν την εφαρμογή του ν.δ.17/1974 απόφαση δικαστηρίου που μία απεργία τη χαρακτήριζε καταχρηστική. Δεν είχαμε τον επαρκή λόγο για να καταφύγουμε στο ν.δ. 17/1974, είχαμε, όμως, ένα σοβαρό πολιτικό επιχείρημα. Στην πρόσφατη εμπειρία τη δική σας πριν από λίγους μήνες δεν είχατε τη συνδρομή του κριτηρίου αυτού. Δεν είναι –επαναλαμβάνω- απολύτως συσχετίσιμο κριτήριο, είναι όμως σε πολιτικό και νομικό επίπεδο κάτι. 
      Δεύτερον, το 2002 καταργήθηκε το π.δ. 506/1974 και έπαυσε η χώρα να είναι σε καθεστώς επιστρατεύσεως. Υπάρχει, λοιπόν, ένα υποβοηθητικό πλαίσιο για σας να συνεχίσετε, εκσυγχρονίζοντας αυτό το νομοθετικό διάταγμα, κάνοντάς το επιτέλους νόμο και από την άλλη ψηφίζοντας όλοι μαζί να μη συσχετίζουμε την απεργιακή κινητοποίηση με το ν.δ. 17/1974. Θα είναι μία πάρα πολύ καλή πολιτική απόφαση αυτή για έναν ακόμη λόγο: όταν μια απεργία κηρύσσεται, ή δεν κηρύσσεται καταχρηστική και η Κυβέρνηση, είτε επειδή έχει το εφόδιο αυτής της κήρυξης από ένα δικαστήριο, είτε επειδή δεν το έχει αλλά έχει δικές της πολιτικές προτεραιότητες, καταφεύγει στο ν.δ. 17/1974, οι άμεσα ενδιαφερόμενοι μόνο ένα μέσο προστασίας έχουν: να προσφύγουν στο Συμβούλιο της Επικρατείας και να πουν ότι κακώς η Κυβέρνηση κατέφυγε σ’ αυτό το μέσο και να ζητήσουν προσωρινή αναστολή της εκτελέσεώς του. Θα έλεγε κανείς ότι υπάρχει το περιθώριο του δικαστικού ελέγχου, όπως υπάρχει στις περισσότερες των περιπτώσεων, της άσκησης εξουσίας. Δεν συμβαίνει αυτό εδώ για πρακτικούς λόγους: 
      Πρώτον, κύριε Υφυπουργέ, η πράξη της πολιτικής επιστράτευσης θεωρείται κανονιστική και κατά κανόνα δεν ελέγχεται από το δικαστήριο, όταν αυτό κρίνει αίτημα προσωρινής αναστολής και δεύτερον,  όταν ξεφύγει  από  αυτό τον κανόνα -και έτσι με το στανιό μπει στη σκέψη αν ήταν νόμιμος ο λόγος που πρόβαλε η Κυβέρνηση κατά κανόνα ανεξαίρετο -οι δικαστές λένε:
      Η Κυβέρνηση μιλάει για θέμα δημόσιας υγείας. Δεν έχει σχέση αν αυτό το σχετίζει με μία απεργία των ελεγκτών εναερίου κυκλοφορίας ή με εργαζομένους στην Τοπική Αυτοδιοίκηση στην καθαριότητα. Ασχέτως από όλα αυτά λέει: Για να το επικαλείται η Κυβέρνηση, έχει σοβαρούς λόγους να το κάνει. Άρα, κατ’ ουσίαν ούτε δικαστικός έλεγχος υπάρχει. 
      Για όλους αυτούς τους λόγους, τους σοβαρούς πολιτικούς λόγους, πρέπει να γίνει μια αρχή. Είχατε ευκαιρία να την κάνετε εσείς. Δεν φαίνεται να την αποδέχεστε. Πάρτε έστω την πρωτοβουλία, αφού αρνείστε ό,τι σας εισηγείται όλη η Αντιπολίτευση, ως συναρμόδιο Υπουργείο να βελτιώσετε τουλάχιστον αυτό το νομοθετικό διάταγμα. Δεν αντέχει στο χρόνο, κύριε Υφυπουργέ και αυτό είναι καταφανές. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Η πρόταση που κάνει το Κομμουνιστικό Κόμμα Ελλάδας είναι τελείως διαφορετική από τις προτάσεις και του ΠΑ.ΣΟ.Κ. και του Συνασπισμού, διαφορετικά και ως προς τις δύο. 
      Πιστεύουμε, λοιπόν, ότι η πρόταση νόμου του Κομμουνιστικού Κόμματος Ελλάδας κατοχυρώνει πραγματικά από όλες τις πλευρές το δικαίωμα της απεργίας. Γιατί πιστεύουμε ότι αυτή η κατοχύρωση του δικαιώματος της απεργίας προήλθε, όπως σωστά είπε ο εισηγητής μας, μέσα από αγώνες του εργατικού κινήματος, του λαϊκού κινήματος γενικότερα. 
      Το δικαίωμα αυτό δηλαδή κατακτήθηκε, δεν παραχωρήθηκε από κανέναν και τουλάχιστον όσοι έχουν ζήσει το εργατικό κίνημα ή όσοι το έχουν μελετήσει, θα διαπιστώσουν ότι όλες οι κυβερνήσεις που πέρασαν -δημοκρατικές, συντηρητικές αλλά και περίοδοι χούντας- ήθελαν πραγματικά να τσακίσουν το δικαίωμα των εργαζομένων στην απεργία. 
      Μπορεί δηλαδή να υπάρχει η διατύπωση στο Σύνταγμα, να υπάρχουν ορισμένοι νόμοι, να υπάρχουν και πολλά λόγια από όλες τις πλευρές για την υπεράσπιση αυτού του δικαιώματος, αυτό όμως που μετράει πολύ περισσότερο είναι η πράξη. Η πράξη αποδεικνύει ότι υπάρχει μία διαχρονική φαλκίδευση του δικαιώματος της απεργίας από όλες τις κυβερνήσεις που πέρασαν και την Κυβέρνηση της Νέας Δημοκρατίας και του ΠΑ.ΣΟ.Κ. 
      Από ό,τι ειπώθηκε μπορεί πραγματικά το Σύνταγμα του 1975 να αναφέρεται σε νόμο που καθορίσει, αλλά όλες οι κυβερνήσεις διατήρησαν το νομοθετικό διάταγμα 17 του 1974, το οποίο έχει ένα ευρύ περιεχόμενο για να «χτυπήσει» το δικαίωμα στην απεργία με την πολιτική επιστράτευση. 
      Στο άρθρο 2 παράγραφος 5 λέει το εξής: «Ακόμα και η παρακώλυση και η διατάραξη της οικονομίας και της κοινωνικής ζωής της χώρας μπορεί πραγματικά να αντιμετωπιστεί με πολιτική επιστράτευση». Δηλαδή αυτό το διάταγμα προέβλεπε ακόμα και πέρα από το Σύνταγμα του 1975. Αυτό σημαίνει τι; Ότι όλες οι κυβερνήσεις που πέρασαν κατοχύρωναν το δικαίωμα των εργοδοτών, να χτυπηθεί δηλαδή  η απεργία σε όλα τα σημεία. 
      Έγινε αναφορά στη γιορτή της Δημοκρατίας. Για ποια γιορτή της Δημοκρατίας μιλάμε; Το νομοθετικό διάταγμα υπάρχει εδώ και τριάντα δύο χρόνια. Αυτό ισχύει και τώρα. Άρα, για ποια γιορτή της Δημοκρατίας μιλάμε; Επίσης, ο ν. 330 του 1976 για τους ναυτεργάτες ισχύει εδώ και τριάντα χρόνια. Γι’ αυτό, κύριε Πρόεδρε, καταλογίζουμε διαχρονικά πολιτικές ευθύνες και στην Κυβέρνηση της Νέας Δημοκρατίας και του ΠΑ.ΣΟ.Κ. 
      Για ποια γιορτή της Δημοκρατίας μιλάμε, όταν αυτήν τη στιγμή, μετά από πέντε μήνες οι ναυτεργάτες είναι σε πολιτική επιστράτευση, όταν υπάρχει το άρθρο 282 του Αστικού Κώδικα, που βγάζει κάθε μορφή απεργίας παράνομη και καταχρηστική; Τα ζήσαμε χρόνια τώρα. Επίσης, το άρθρο 247 του Ποινικού Κώδικα πραγματικά ποινικοποιεί το δικαίωμα της απεργίας στους δημοσίους υπαλλήλους, τους εργαζόμενους. 
Και μάλιστα ο ν. 330 έχει και το δικαίωμα της ανταπεργίας. Είναι το γνωστό «λοκ άουτ», κύριε Πρόεδρε. Και σ’ αυτό το σημείο να υπενθυμίσω ότι τα δύο κόμματα που εναλλάσσονται στην διακυβέρνηση της χώρας πανηγύρισαν για την ψήφιση της Ευρωσυνθήκης. Αν θα ανατρέξετε στο άρθρο 88, εκεί θα δείτε πραγματικά ότι αυτό το Ευρωσύνταγμα, όπως το ονομάζετε, κατοχυρώνει το δικαίωμα του «λοκ άουτ». Για ποια, λοιπόν, κατοχύρωση του δικαιώματος της απεργίας μιλάμε; 
      Εμείς λέμε ότι αυτή η φαλκίδευση του δικαιώματος της απεργίας των εργαζομένων πάει χέρι-χέρι με την αντιλαϊκή πολιτική που ακολουθείται χρόνια τώρα σ’ αυτόν τον τόπο. Και βέβαια υπάρχει ένας μακροπρόθεσμος σχεδιασμός, όπου ο ένας αναλαμβάνει ό,τι αφήσει ο άλλος, για να προχωράει αυτή η αντιλαϊκή πολιτική προς όφελος των μεγάλων επιχειρηματικών συμφερόντων του κεφαλαίου, ενάντια βέβαια στην εργατική δύναμη, στην εργασία. Άρα δηλαδή το αντεργατικό οπλοστάσιο υπάρχει. 
	Γι’ αυτό λέμε, λοιπόν, ότι οι προτάσεις του Κομμουνιστικού Κόμματος Ελλάδας για την κατάργηση της πολιτικής επιστράτευσης, για την κατάργηση του ν. 330, για τον περιορισμό του άρθρου 281, για την κατάργηση του άρθρου 247 είναι επίκαιρες και ρεαλιστικές για όσους πραγματικά επιθυμούν να προωθήσουν και να προστατεύσουν το δικαίωμα στην απεργία. Όλα τα άλλα είναι δικαιολογίες.
      Και λέω ότι είναι δικαιολογίες γιατί η πρόταση του ΠΑ.ΣΟ.Κ. είναι χαρακτηριστική. Αν θα ανατρέξουμε στο άρθρο 3, θα το συνδέσουμε με το ν.δ. 17/1974. Τι λέει εκεί; Ορίζει, λοιπόν, το άρθρο 3 στην πρόταση του ΠΑ.ΣΟ.Κ. ότι μπορεί να κηρυχθεί πολιτική επιστράτευση, γενική ή μερική, εκτός του πολέμου και σε περίπτωση θεομηνίας. Δηλαδή εδώ προκύπτει το ζήτημα και τι εννοούμε ως «θεομηνία». Όταν υπάρχει τέτοια έλλειψη σχεδιασμού αντιμετώπισης καιρικών φαινομένων, όταν υπάρχει παντελής έλλειψη υποδομής προστασίας της υγείας, της ζωής, της περιουσίας του λαού, πώς να χαρακτηρίσεις κάτι «θεομηνία»; Δεν υπάρχει θεομηνία. Υπάρχουν έκτακτα καιρικά φαινόμενα, που αυτά αντιμετωπίζονται με πολιτική βούληση από την εκάστοτε κυβέρνηση. 
      Όμως η πρόταση του ΠΑ.ΣΟ.Κ. περιλαμβάνει και εξομοιώνει με την θεομηνία και τα ανθρωπογενή αίτια ή καταστάσεις που θέτουν σε κίνδυνο τη δημόσια υγεία. Και εδώ ζητάμε διευκρινίσεις από την Αξιωματική Αντιπολίτευση. Ποια είναι εκείνα τα ανθρωπογενή αίτια που θα προκαλέσουν τέτοιου είδους καταστάσεις; Την  απεργία δηλαδή που δημιουργεί τέτοιες καταστάσεις μπορούμε να την αντιμετωπίσουμε με την πολιτική επιστράτευση, ό,τι δηλαδή λέει και το ν.δ. 17/1974. Δηλαδή, κατά τη διάταξη αυτή, μπορούν να επιστρατευθούν…
	ΧΡΗΣΤΟΣ ΠΡΩΤΟΠΑΠΑΣ: Ελάτε, κύριε συνάδελφε, τώρα!
	ΑΓΓΕΛΟΣ ΤΖΕΚΗΣ: Αφήστε τα αυτά. Δώστε εξηγήσεις. Ποια είναι τα ανθρωπογενή αίτια;
	ΧΡΗΣΤΟΣ ΠΡΩΤΟΠΑΠΑΣ: Η τρομοκρατική ενέργεια.
	ΑΓΓΕΛΟΣ ΤΖΕΚΗΣ: Θα σας πω παρακάτω, επειδή είπατε για την τρομοκρατία.  Στον κλάδο των υγειονομικών, των γιατρών στα νοσοκομεία, δεκαπέντε χιλιάδες είναι οι ελλείψεις σε νοσηλευτικό προσωπικό, οκτώ χιλιάδες σε γιατρούς. Κάνει απεργία λοιπόν όλος ο κλάδος των υγειονομικών, γιατρών, βοηθητικό προσωπικό. Για λόγους υγείας μπορείτε να τους επιστρατεύσετε. Όμως ξέρουμε όλοι πολύ καλά σ’ αυτήν την Αίθουσα -και μας ακούει ο ελληνικός λαός- πόσες μονάδες εντατικής θεραπείας είναι κλειστές από αυτήν την έλλειψη του προσωπικού και πόσες ζωές έχει στοιχίσει στη δική μας χώρα. 
      Άρα, λοιπόν, πολιτική επιστράτευση χρειάζονται οι κυβερνήσεις και όχι οι εργαζόμενοι που αγωνίζονται και για τέτοια θεσμικά αιτήματα. Γιατί το ίδιο μπορεί να γίνει και με τους ναυτεργάτες και το ανέλυσε ο εισηγητής μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό δώστε μου ακόμη, κύριε Πρόεδρε, και θα κλείσω. 
	Εδώ είναι το ζήτημα τώρα. Οι εφοπλιστές ζητήσανε και είπαν: «Μην πειράξετε τον ν. 330». Η Αξιωματική Αντιπολίτευση τώρα δεν λέει και πάλι κουβέντα. Ο ν. 330 αφορά ένα σημαντικό κλάδο εργαζομένων. Είστε, ναι ή όχι, για την κατάργησή του; Αλλά  βέβαια η σιωπή σας σ’ αυτό το μεγάλο ζήτημα έχει εκδηλωθεί. 
      Μπορεί αυτό, κύριε Πρόεδρε, να απλωθεί σε όλο το δημόσιο και ευρύτερο δημόσιο τομέα. Δηλαδή η πρόταση του ΠΑ.ΣΟ.Κ. επαναφέρει αυτά τα οποία λέει μέσα το νομοθετικό διάταγμα του 1974, που μιλά για παρακώλυση και διατάραξη της οικονομικής και κοινωνικής ζωής της χώρας. Άρα, λοιπόν, δεν μπορούμε να συμπέσουμε, διότι η αφετηρία της πρότασης του ΠΑ.ΣΟ.Κ. είναι να κάνει μια ψευτοαντιπολίτευση προς την Κυβέρνηση της Νέας Δημοκρατίας, για να πείσει τον εργαζόμενο ότι ενδιαφέρεται για την προστασία του δικαιώματος της απεργίας όταν το ίδιο ήταν που και ως κυβέρνηση το χτύπησε αλύπητα. 
      Και όχι μόνο την απεργία, κύριε Πρόεδρε, αλλά και κάθε λαϊκή αντίδραση. Αγροτοδικεία, μαθητοδικεία; Ακόμη και μέχρι και τώρα υπάρχουν. Έτσι λοιπόν πιστεύουμε θα σας πω ένα παράδειγμα, κύριε Πρόεδρε, και θα κλείσω με αυτό. Αυτήν την ώρα οι Ταγαράδες καίγονται, η χωματερή των Λιοσίων είναι γνωστό σε τι κατάσταση βρίσκεται. Μα, στο παρελθόν οι εργαζόμενοι στους Ο.Τ.Α. έκαναν απεργίες και για αυτά τα ζητήματα. Δηλαδή, μια Κυβέρνηση μπορεί αυτήν την απεργία των Ο.Τ.Α. που θέλουν πραγματικά να βάλουν φραγμό σε αυτήν την εξέλιξη που υπάρχει στις χωματερές, να τους πει ότι έτσι βλάπτουν την υγεία. Όμως, την υγεία την έχουν βλάψει οι κυβερνήσεις που δεν έφτιαξαν την απαραίτητη υποδομή. 
      Αυτή όλη η αντεργατική νομοθεσία απλώνεται και στον ιδιωτικό τομέα και εκεί υπάρχει και τρομοκρατία, κύριε Πρόεδρε, και γνωρίζετε πολύ καλά ότι όποιος απεργεί απολύεται κιόλας. Αυτό συμβαίνει και με τα Λιπάσματα τώρα που είναι σε κατάληψη. Για λόγους υγείας έκαναν ασφαλιστικά μέτρα εκεί οι εργοδότες που διορίζει η Κυβέρνηση να λήξει η κατάληψη. Δηλαδή, η κατάληψη σ΄ ένα χώρο όταν έχουμε μαζικές απολύσεις μπορεί να χαρακτηριστεί ότι είναι σε αντίθεση με την οικονομική ζωή, την ασφάλεια και την υγεία μιας περιοχής, ενός λαού; Όχι λέμε εμείς. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε κύριε συνάδελφε.
      ΑΓΓΕΛΟΣ ΤΖΕΚΗΣ: Είχαμε συζητήσει και για την Ευρωσυνθήκη εδώ και φέραμε και καταθέσαμε στη Βουλή τι εννοεί ως τρομοκρατία η Ευρωπαϊκή Ένωση. Ακριβώς τέτοιου είδους πράξεις του εργατικού κινήματος, του λαϊκού κινήματος άνετα μπορεί να τις χαρακτηρίσει ως τρομοκρατικές ενέργειες και να επιβάλλει την πολιτική επιστράτευση. 
      Για το Συνασπισμό και κλείνω με αυτό: Θέτει το ζήτημα της κατάργησης της πολιτικής επιστράτευσης αλλά είδαμε ότι έχει στα χέρια της η Κυβέρνηση και η σημερινή και η προηγούμενη και άλλους νόμους που μπορεί πραγματικά αυτό το οποίο ζητάει ως ένα μόνο ζήτημα να το βγάλει άχρηστο. Άρα, εμείς συνθέτουμε όλο το κείμενο για να προστατεύσουμε το δικαίωμα της απεργίας. Άλλωστε, αυτό το δικαίωμα το υπερασπίζονται καλύτερα οι εργαζόμενοι και δεν θα υπολογίσουν βέβαια και νόμους για να το περιφρουρήσουν! 
      ΠΡΟΕΔΡΕΥΩΝ (Ιωάννης Τραγάκης): Ο Υφυπουργός κ. Λαμπρόπουλος έχει το λόγο για είκοσι λεπτά.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, κυρία και κύριοι συνάδελφοι, συζητάμε σήμερα τις τρεις προτάσεις νόμων των κομμάτων της Αντιπολίτευσης που αναφέρονται στην κατάργηση του ν.δ. 17/1974. Όπως είναι γνωστό αυτό το νομοθετικό διάταγμα  φέρει τις υπογραφές του υπουργικού συμβουλίου της Οικουμενικής Κυβέρνησης που συγκροτήθηκε αμέσως μετά την μεταπολίτευση του 1974. Κατά συνέπεια δεν είναι χουντικό κατάλοιπο, κύριε συνάδελφε του ΠΑ.ΣΟ.Κ., όπως είπατε, αλλά και αν ήταν χουντικό κατάλοιπο, τότε είκοσι χρόνια που ήσασταν στην εξουσία πώς το κρατήσατε; Και όχι μόνο, αλλά το εφαρμόσατε πολλάκις. Φέρει τις υπογραφές μεγάλων πολιτικών προσωπικοτήτων αφοσιωμένων στην πατρίδα και την δημοκρατία!
      Ακούστηκαν σήμερα πολλά που αφορούν τα δημοκρατικά δικαιώματα των πολιτών. Αυτό που θέλω να επαναλάβω και τώρα είναι ότι τριάντα δύο χρόνια απολαμβάνουμε ως λαός την καλύτερη δημοκρατία που έχει γνωρίσει ποτέ ο τόπος μας. Οι ελευθερίες και τα δικαιώματα των πολιτών είναι κατοχυρωμένα και απαραβίαστα. Σε αυτό έχουν συμβάλει θετικά όλες οι πολιτικές δυνάμεις του τόπου μας μαζί με τους αγώνες και την δημοκρατική παράδοση του λαού μας.
      Η απεργία αποτελεί δικαίωμα συνταγματικά κατοχυρωμένο και δεν είναι στις προθέσεις κανενός μας οι όποιοι νομοθετικοί περιορισμοί σε καμία περίπτωση να φτάνουν έως την κατάργηση του δικαιώματος αυτού ή την παρεμπόδιση της νόμιμης άσκησής του. Συμφωνούμε λοιπόν σε αυτό όλοι και δεν νομίζω ότι υπάρχει κανένας που να διαφωνεί.
      Το νομοθετικό διάταγμα 17 του 1974 εφαρμόστηκε από το 1974 και μέχρι πρόσφατα σε λίγες και εξαιρετικές περιπτώσεις διαχρονικά απ’ όλες τις κυβερνήσεις, χωρίς βέβαια να γίνει κατάχρηση. Φυσικά εφαρμόστηκε και από την προηγούμενη κυβέρνηση το 1998 για την απεργία των τελωνειακών, το 2000 για την απεργία στη χωματερή των Άνω Λιοσίων, το 2002 για την απεργία των ναυτεργατών. Υπουργοί της τότε κυβέρνησης είχαν υπογράψει επιστράτευση, αλλά σήμερα ως Αντιπολίτευση άλλα λένε που τότε δεν διανοήθηκαν να πράξουν. Όχι μόνο αυτό, αλλά επί των ημερών τους προέβησαν σε δύο τροποποιήσεις στο νομοθετικό διάταγμα, μία το 1995 με το ν. 2307 και μία το 2001 με το ν. 2936 και δεν έθιξαν την επίμαχη διάταξη που αναφέρεται στην παρακώλυση και διατάραξη της οικονομικής και κοινωνικής ζωής της χώρας. 
      Επίσης, πολιτική επιστράτευση έγινε και το 1989 επί πρωθυπουργίας του αείμνηστου Ζολώτα με τους εργάτες της καθαριότητας και πάλι. Πολιτική επιστράτευση έγινε και το 1988 με τους ελεγκτές εναέριας κυκλοφορίας. 
      Τώρα διαπιστώσατε λοιπόν, κύριοι συνάδελφοι του ΠΑ.ΣΟ.Κ., την αντισυνταγματικότητα; Αν την είχατε διαπιστώσει από τότε, γιατί δεν αλλάξατε το νομοθετικό διάταγμα, αφού κάνατε τροποποίηση, ή ακόμα και το Σύνταγμα, όταν έγινε τροποποίηση του Συντάγματος; 
      Όπως είναι γνωστό, το Σύνταγμά μας που είναι από τα δημοκρατικότερα στο άρθρο 22, παράγραφος 4 αναφέρει πως ειδικοί νόμοι ρυθμίζουν τα σχετικά με την επίταξη προσωπικών υπηρεσιών σε περίπτωση πολέμου ή επιστράτευσης ή για την αντιμετώπιση αναγκών της άμυνας της χώρας ή επείγουσας κοινωνικής ανάγκης από θεομηνία ή ανάγκης που μπορεί να θέσει σε κίνδυνο τη δημόσια υγεία. Το δε άρθρο 25 του Συντάγματός μας δεν επιτρέπει την καταχρηστική άσκηση δικαιώματος και προσθέτει ότι το κράτος δικαιούται να αξιώνει από όλους τους πολίτες την εκπλήρωση του χρέους της κοινωνικής και εθνικής αλληλεγγύης. 
      Επιπλέον, έχω στα χέρια μου –και την έχουμε όλοι μας- την υπ’ αριθμό 512/2002 απόφαση της Επιτροπής Αναστολών του Συμβουλίου της Επικρατείας. Η απόφαση αυτή απέρριψε την αίτηση των ναυτεργατών για αναστολή της πράξης πολιτικής επιστράτευσης το 2002. Στο σκεπτικό της απόφασης μεταξύ άλλων αναφέρεται: «Προκύπτει πάντως ότι η έκδοσή τους έγινε λόγω της επιτακτικής ανάγκης αποτροπής των δυσμενών συνεπειών της παρατεινόμενης απεργίας των πληρωμάτων των πλοίων του εμπορικού ναυτικού που έχει προκαλέσει σοβαρή διαταραχή στην κοινωνική και οικονομική ζωή του κράτους. Η υγεία των κατοίκων αυτών απειλείται άμεσα λόγω της διακοπής της επικοινωνίας των νησιών με την ηπειρωτική Ελλάδα από τη στέρηση τροφίμων, καυσίμων, φαρμάκων και άλλων ειδών πρώτης ανάγκης». 
      ΔΗΜΗΤΡΙΟΣ ΤΣΙΟΓΚΑΣ: Μήπως τώρα έχουν επικοινωνία;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν σας διέκοψα, κύριε συνάδελφε.
      Καταλήγει ότι δεν συντρέχει λόγος αναστολής εκτελέσεως των προσβαλλόμενων αποφάσεων για πολιτική επιστράτευση διότι η αναστολή αυτή θα έθετε σε άμεσο και αναπότρεπτο κίνδυνο το δημόσιο συμφέρον. Αυτά είπε το Συμβούλιο της Επικρατείας το 2002 για την επιστράτευση των ναυτεργατών τότε από την κυβέρνηση του ΠΑ.ΣΟ.Κ.. 
      Τις αποφάσεις των δικαστηρίων τις σεβόμαστε είτε έχουν μία αρχή και είναι σταθερές, είτε υπάρχει μία απόφαση. Σεβόμαστε όλες τις αποφάσεις, δεν σεβόμαστε τη μία ούτε απορρίπτουμε όλες τις άλλες που διαχρονικά κρατάνε μία στάση και μία γραμμή. Όλες τις δικαστικές αποφάσεις τις σεβόμαστε και πρέπει να τις σεβόμαστε. 
	ΦΩΤΗΣ ΚΟΥΒΕΛΗΣ: Αλλά τις κρίνουμε κιόλας.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κυρίες και κύριοι συνάδελφοι, πιστεύω βαθιά και πιστεύουμε όλοι –το επαναλαμβάνω- στο απαραβίαστο του δικαιώματος της απεργίας. 
      Δεν είναι όμως λίγες οι περιπτώσεις που απεργίες, καταλήψεις οδηγούνται στα άκρα, χωρίς να λογαριάζονται και τα δικαιώματα αυτών που υφίστανται τις συνέπειες της ακραίας και κομματικής –κάποιες φορές- απεργίας. Δεν είμαστε σε κοινωνία αγγέλων και βλέπουμε πώς γίνονται οι απεργίες, πώς έγινε η απεργία στη Γερμανία με ποσοστό 90% που το αποφάσισαν όλοι οι εργαζόμενοι, όχι από τα διοικητικά συμβούλια. 
      ΑΓΓΕΛΟΣ ΤΖΕΚΗΣ: Τώρα θα υποδείξετε πώς θα παίρνουν τις αποφάσεις τους; Ωραία δημοκρατία!
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Αυτοί που δεν μπορούν να πάνε στη δουλειά τους, δεν έχουν δικαιώματα; Δεν θα τους προστατεύσει κανείς από υπερβολές; Ποιος θα προστατεύσει τα δικαιώματα των νησιωτών μας; 
      ΑΓΓΕΛΟΣ ΤΖΕΚΗΣ: Ο κ. Κεφαλογιάννης!
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν ακούσαμε κουβέντα γι’ αυτό, όταν για πολλές ημέρες δεν έπλεαν τα καράβια. Πώς θα επιβιώσουν οι ακρίτες μας χωρίς τρόφιμα, φάρμακα, γιατρούς ή διακομιδές στα νοσοκομεία; Πόσο πλήττουμε την οικονομία, άρα και την επιβίωση των νησιών μας και μάλιστα όταν συμβαίνουν τέτοια γεγονότα σε αρχή τουριστικής περιόδου; 
      Δεν θα πρέπει να σκεφτούμε και τον αγρότη, τον παραγωγό, που θέλει να μεταφέρει τα προϊόντα του στην αγορά και σαπίζουν σε αυτοκίνητα και καταστρέφονται οικονομικά κοινωνικές ομάδες; Πού είναι η κοινωνική και εθνική αλληλεγγύη που ζητά το Σύνταγμά μας από όλους τους πολίτες του;
      Είναι ερωτήματα δύσκολα, στα οποία εμείς όλοι, Κυβέρνηση και κόμματα, έχουμε χρέος να απαντήσουμε και να δώσουμε λύσεις, πάντα μέσα στα πλαίσια του δημοκρατικού μας Συντάγματος.
      Είπα και στην επιτροπή της Βουλής πως το Υπουργείο Εθνικής Άμυνας δεν έχει καμία δουλειά να εισηγείται πολιτική κινητοποίηση και επιστράτευση εν καιρώ ειρήνης και το επαναλαμβάνω και σήμερα. Χρειάζεται, λοιπόν, από κοινού να μελετήσουμε και να επεξεργαστούμε το νομοθετικό μας πλαίσιο, ώστε να οδηγηθούμε στο δημοκρατικότερο.
      Οι προτάσεις που ήρθαν απόψε εδώ στη Βουλή για συζήτηση είναι τρεις και ακούσαμε αντιτιθέμενες απόψεις. Κατέθεσαν τρεις προτάσεις τα τρία κόμματα της Αντιπολίτευσης. Δεν είναι ούτε αυτές ίδιες μεταξύ τους και αλληλοεπικρίθηκαν και αλληλοαπορρίφθηκαν. 
      Κατά συνέπεια δεν είναι δυνατόν και για το λόγο αυτόν να γίνουν αποδεκτές από την κυβερνητική Πλειοψηφία σήμερα. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, χωρίς να έχω τίποτα με τον κ. Λαμπρόπουλο, θέλω να επαναλάβω αυτό που είπε ο κ. Κουβέλης, ακριβώς κατά τον τρόπο που το είπε: Είναι παντελώς αρνητικό ως σύμβολο –δεν έχω τίποτα με τον άνθρωπο, τον αγαπητό συνάδελφο- το να έρχεται εδώ να μιλήσει για θέμα απεργίας, εννοώ μιας πρότασης νόμου που αφορά το δικαίωμα της απεργίας, ο Υπουργός ή ο Υφυπουργός Εθνικής Άμυνας. Αυτό ως σύμβολο δείχνει πώς αντιμετωπίζει η Νέα Δημοκρατία, πώς αντιμετωπίζει το κόμμα που κυβερνά σήμερα ένα τόσο σοβαρό θέμα. 
      Το Υπουργείο Εθνικής Αμύνης όταν εμπλέκεται με την απεργία, εμπλέκεται μόνο ως σύμβολο καταστολής και ως σύμβολο καταστολής η Κυβέρνηση έστειλε σήμερα τον εκπρόσωπο του Υπουργείου Εθνικής Αμύνης στη Βουλή. Το θεωρώ παντελώς απαράδεκτο. Θα περίμενα τον κ. Τσιτουρίδη, θα περίμενα τον κ. Κεφαλογιάννη. Ξαναλέω, δεν έχει τίποτα προσωπικό αυτό, κύριε Υπουργέ, όμως δεν θα περίμενα να έρθει εδώ το σύμβολο καταστολής, όταν αφορά τη συζήτηση περί απεργίας. Αυτό είναι το πρώτο.
      Το δεύτερο είναι ότι λυπούμαι πραγματικά που δεν καταφέραμε, παρ΄ ότι όπως διαπιστώνεται και από τη συζήτηση οι απόψεις μας με το Συνασπισμό δεν νομίζω ότι διαφέρουν σημαντικά έως καθόλου, να καταλήξουμε σε μία κοινή πρόταση νόμου, όπως επίσης λυπούμαι πραγματικά διότι ίσως το Κομμουνιστικό Κόμμα να μην έχει καταλάβει ακόμη ποιος κυβερνά και να προσπαθεί να εξομοιώσει το ΠΑ.ΣΟ.Κ. με τη Νέα Δημοκρατία. Κατανοώ τους μικροκομματικούς λόγους που το επιβάλλουν, αλλά στη συγκεκριμένη περίπτωση, ακόμα και για την υπεράσπιση του δικαιώματος της απεργίας, καταλαβαίνετε ότι είναι σοβαρό λάθος.
      ΔΗΜΗΤΡΙΟΣ ΤΣΙΟΓΚΑΣ: Τόσα χρόνια που κυβερνήσατε μπορούσατε να το καταργήσετε. 
      ΧΡΗΣΤΟΣ ΠΡΩΤΟΠΑΠΑΣ: Έρχομαι στην ουσία. Θεωρώ ότι εδώ εκφράστηκε μία βαθιά συντηρητική αντίληψη από τους ομιλητές της Πλειοψηφίας. 
      Θα αναφερθώ σε τρία σημεία που αποδεικνύουν ότι έχουμε να κάνουμε με μία βαθιά συντηρητική αντίληψη, εγώ θα την ονομάσω, παλαιοδεξιά. 
      Απόσπασμα πρώτο από ομιλία: «Πώς είμαστε βέβαιοι ότι οι απεργοί λαμβάνουν υπ΄ όψιν το κοινωνικό σύνολο»; 
      Η απάντηση; Υπονοείται βεβαίως η απάντηση. Τη βγάζω εγώ όμως και νομίζω ότι την εξάγει και οποιοσδήποτε διαβάσει αυτό το απόσπασμα: «Τους επιστρατεύουμε και ησυχάζουμε». Μία παλαιοδεξιά αντίληψη. Εκφράστηκε καθαρά.
      Απόσπασμα δεύτερο από ομιλητή της Πλειοψηφίας: «Δίνει το αίσθημα  ασφάλειας στο λαό η προοπτική της επιστράτευσης». 
      Κατά τη γνώμη μου είναι εξόχως δραματικό αυτό. Δηλαδή, αγαπητοί συνάδελφοι της Πλειοψηφίας, δεν δίνει το αίσθημα της ασφάλειας στο λαό η πολιτική της Κυβέρνησης, δεν δίνει το αίσθημα της ασφάλειας στο λαό η προσπάθεια αντιμετώπισης των συγκεκριμένων προβλημάτων –στη συγκεκριμένη περίπτωση των ναυτεργατών το Φλεβάρη- αλλά δίνει το αίσθημα της ασφάλειας στο λαό η καταστολή. Αυτή είναι η Νέα Δημοκρατία και αυτή καθαρά παρουσιάστηκε σήμερα ως η πολιτική της. Αυτό αποτελεί για μένα ένα πάρα πολύ σημαντικό σημείο. Και δεν κρίνω παρά ότι πρέπει να καυτηριαστεί με κάθε τρόπο και προς όλες τις κατευθύνσεις.
      Τρίτο σημείο από τον ίδιο τον κύριο Υπουργό. Ερώτημα: «Πώς παίρνονται οι αποφάσεις για τις απεργίες»; 
      Θέλετε να αλλάξετε το ν. 1264 και τους νόμους περί απεργιών, κύριε Υπουργέ; Το ερώτημα θα απευθυνθεί και προς τον κ. Τσιτουρίδη και θα απευθυνθεί ως βασικό ερώτημα και θα περιμένουμε απάντηση, οπότε ένα από τα δύο θα συμβαίνει. 
      Το επικρατέστερο θα είναι ότι έχετε μία κρυφή ατζέντα, την οποία δεν έχετε ακόμα παρουσιάσει, διότι πλησιάζουν εκλογές. Όλοι γνωρίζουν ότι μεθοδεύετε κινήσεις, διότι έχετε σταματήσει να κυβερνάτε και κερδίζετε πολιτικό χρόνο στην ουσία, να κυλήσει ο χρόνος με μία κρυφή ατζέντα προκειμένου να την χρησιμοποιήσετε για το μέλλον. Ο ελληνικός λαός όμως έχει κατανόηση και γνώση και δεν θα σας δώσει την ευκαιρία αυτή. Ή, δεύτερον, εσείς έχετε κάνει λάθος. Διαλέξτε τι από τα δύο είναι. 
      Πρόκειται να αλλάξετε το νόμο περί λήψης αποφάσεων για την απεργία, ναι ή όχι; Περιμένω μία καθαρή απάντηση και από εσάς και από τον κ. Τσιτουρίδη.
      Θέλω να τονίσω ότι αυτή ακριβώς η παλαιοδεξιά αντίληψη της κυβερνώσας παράταξης δεν φάνηκε μόνο σήμερα εδώ από τους ομιλητές της Πλειοψηφίας. Φάνηκε και από άλλες πρακτικές. Να θυμίσω ότι οπουδήποτε ήταν η κοινωνία με κυρίαρχο και βασικό και αναντικατάστατο ρόλο, τον αφαιρέσατε; Να σας θυμίσω τη έγινε στο θέμα των συλλογικών συμβάσεων, για παράδειγμα στις κλαδικές συμβάσεις στην Ο.Τ.Ο.Ε.; Να σας θυμίσω τι έγινε στο θέμα του νόμου για τις Δ.Ε.Κ.Ο. και τους κανονισμούς εργασίας; Να σας θυμίσω τι έγινε στο θέμα του ωραρίου λειτουργίας των εμπορικών καταστημάτων; Να σας θυμίσω τι έγινε στο θέμα της διευθέτησης του χρόνου εργασίας; 
      Όπου η κοινωνία είχε αποφασιστικό λόγο, όπου υπήρχε η υποχρέωση για συλλογική σύμβαση, για συμφωνία, η Νέα Δημοκρατία το αφαιρούσε. Στην καρδιά της πολιτικής της είναι η αφαίρεση της συμμετοχής της κοινωνίας απ’ όλα αυτά τα ζητήματα. Είναι μία αντίληψη που εκφράστηκε με το περίφημο: «Δίνει η επιστράτευση αίσθημα ασφάλειας στο λαό». 
      Είπατε, κύριε Υπουργέ, για κοινωνική αλληλεγγύη. Ποιος το ζήτησε; Ποια ήταν η φωνή της κοινωνίας; Ένας τύπος από τη Χίο, διότι άλλον εγώ δεν άκουσα. Είδα τους αγρότες της Κρήτης να απαιτούν λύσεις στα προβλήματα των ναυτικών. Είδα πάρα πολλούς άλλους να απαιτούν λύσεις στα προβλήματα των ναυτικών, ανθρώπους που θιγόντουσαν και οι ίδιοι, αν θέλετε. 
      Έλεγαν: «Λύστε την απεργία, ώστε να μπορέσουμε να πουλήσουμε τα προϊόντα μας. Αντιμετωπίστε τα προβλήματα. Κοιτάξτε κατάματα την πραγματικότητα». 
      Δεν το κάνατε. Τι λύσατε; Τι απαντήσατε στον κόσμο αυτόν; Στους ναυτεργάτες τι λύσατε και τι απαντήσατε;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εσείς τι είπατε … 
      ΧΡΗΣΤΟΣ ΠΡΩΤΟΠΑΠΑΣ: Θα σας πω εγώ μετά για μας. Εσείς κυβερνάτε, δεν κυβερνάμε εμείς. Εσείς τι λύσατε; 
      Κλαίτε για τους ακρίτες; Μα, ποιος ακρίτας ζήτησε να γίνει επιστράτευση; Κλαίτε για τον τουρισμό; Μα, ποιος από τον τουρισμό ζήτησε να γίνει επιστράτευση; Κλαίτε για τους αγρότες; Μα, ποιος αγρότης και ειδικά ποιος από τους λεβέντες αγρότες της Κρήτης ζήτησε να γίνει επιστράτευση; Κανείς. 
      ΠΡΟΕΔΡΕΥΩΝ (Ιωάννης Τραγάκης): Οι άλλοι αγρότες δεν είναι λεβέντες;
      ΧΡΗΣΤΟΣ ΠΡΩΤΟΠΑΠΑΣ: Και οι άλλοι είναι λεβέντες, κύριε Πρόεδρε. Ούτε οι άλλοι ζήτησαν να γίνει επιστράτευση, όμως. Και λέω για την Κρήτη, γιατί η περίπτωση αφορά πλοία. Στη Θεσσαλία δεν πάει πλοίο, όπως ξέρετε, πάει φορτηγό …
      ΗΛΙΑΣ ΦΩΤΙΑΔΗΣ: Δηλαδή, οι Μακεδόνες δεν είναι λεβέντες, κύριε συνάδελφε; 
      ΧΡΗΣΤΟΣ ΠΡΩΤΟΠΑΠΑΣ: Κύριε συνάδελφε, δεν πάει πλοίο στην Ημαθία. 
      ΠΡΟΕΔΡΕΥΩΝ (Ιωάννης Τραγάκης): Επειδή είδα και θέμα Ημαθίας, όλοι οι αγρότες είναι λεβέντες. 
      ΧΡΗΣΤΟΣ ΠΡΩΤΟΠΑΠΑΣ: Από εκεί και πέρα το θέμα που τίθεται είναι: Ποιος το ζήτησε, τι λύσατε και τι απαντήσατε;
      Λέτε για τη στάση του ΠΑ.ΣΟ.Κ.. Θα μπορούσα να αναφέρω τέσσερα επιχειρήματα. Θα μπορούσα να πω, για παράδειγμα, ότι και σε ανάλογες περιπτώσεις, που είχαν γίνει στο παρελθόν, προηγήθηκε ένας ενδελεχής διάλογος. 
      ΔΗΜΗΤΡΙΟΣ ΤΣΙΟΓΚΑΣ: Διάλογος με τα Μ.Α.Τ.. 
      ΧΡΗΣΤΟΣ ΠΡΩΤΟΠΑΠΑΣ: Προηγήθηκε μια προσπάθεια αντιμετώπισης των προβλημάτων και λύθηκαν προβλήματα. Το έκανε αυτό ο κ. Κεφαλογιάννης; Ο κ. Κεφαλογιάννης ήρθε στη Βουλή τότε, στις 20 Φεβρουαρίου, και υποσχέθηκε ότι δεν θα γίνει πολιτική επιστράτευση. Ο Κοινοβουλευτικός Εκπρόσωπος της Νέας Δημοκρατίας τότε –ο κ. Μαγγίνας, αν δεν κάνω λάθος- μας είπε ότι δεν πρόκειται το κόμμα του να κάνει πολιτική επιστράτευση και την άλλη μέρα –και δεν αναφέρομαι τόσο στον Κοινοβουλευτικό Εκπρόσωπο όσο στον κύριο Υπουργό- ο κ. Κεφαλογιάννης, που μας δήλωνε στις 20 Φεβρουαρίου ότι δεν θα κάνει πολιτική επιστράτευση, στις 21 Φεβρουαρίου εισηγήθηκε στον Πρωθυπουργό κ. Καραμανλή πολιτική επιστράτευση. Το πώς αποκαλείται αυτός ο Υπουργός και η συγκεκριμένη στάση το είπε ο ίδιος. Εγώ δεν θα το επαναλάβω, το προσυπογράφω απλώς. 
      Επίσης, θα μπορούσα να πω ότι υπήρξε μία δικαστική απόφαση. Εδώ, όμως, δεν υπήρξε. Θα μπορούσα, ακόμα, να πω ότι υπήρχαν πάρα πολλές λύσεις στα προβλήματα. Δεν θα το πω. Θα μπορούσα να πω ότι η Νέα Δημοκρατία ως Αντιπολίτευση –έχω εδώ τις δηλώσεις σας- έκλαιγε και ζητούσε ως Αντιπολίτευση να μη γίνει καμία επιστράτευση. Σήμερα αρνείται την άρση του νόμου. Ούτε αυτό, όμως, για εμένα είναι το κύριο. Το κύριο είναι ότι σήμερα επιχειρείται μία υπέρβαση. Αυτό για εμένα είναι η καρδιά της κίνησης του ΠΑ.ΣΟ.Κ.. Τα υπόλοιπα έρχονται να προσθέσουν στο βασικό. 
      Ποιο είναι, λοιπόν, το βασικό; Το βασικό είναι ότι κάνουμε μία υπέρβαση στη δική μας πολιτική, αν το θέλετε έτσι. Διότι θεωρώ ότι υπάρχουν κάποια ζητήματα που ωριμάζουν στην κοινωνία, κάποια ζητήματα που ωριμάζουν και στα πολιτικά θέματα, διότι θεωρώ ότι εξάγονται ορισμένα συμπεράσματα από την ίδια τη ζωή. Και κάνει μεγάλο λάθος εκείνος που δεν είναι σε θέση από τη ζωή και την πολιτική πρακτική να εξάγει συμπεράσματα, να κάνει υπερβάσεις, να αναπτύξει νέες πολιτικές, να δώσει ένα νέο στίγμα πολιτικής που μπορεί να αντιστοιχεί στις απαιτήσεις του 21ου αιώνα. Δεν μπορεί κανείς να κυβερνά στον 21ο αιώνα με δεδομένα του 20ου ή του 19ου αιώνα. Είναι φυσικό ότι θα αλλάξουν πράγματα, ότι θα γίνουν νέες επιλογές, ότι θα εξαχθούν πολιτικά συμπεράσματα, ότι θα γίνουν διορθώσεις σε πολιτικές. 
      Αυτός ο νόμος αποτελεί για εμάς μία σαφή δέσμευση. Αυτός ο νόμος δεν ισχύει για εμάς το 2006 και δεν θα ισχύει το 2007 ή το 2008, όταν φιλοδοξούμε -όπως φιλοδοξούμε εμείς- με την ψήφο του ελληνικού λαού να γίνουμε κυβέρνηση. Θα μας δεσμεύει και τότε. Αυτός είναι ένας καθαρός νόμος. Λέει ότι δεν συνιστά από μόνη της κατάσταση έκτακτης ανάγκης που να δικαιολογεί την επίταξη προσωπικών υπηρεσιών η κατάσταση που προκαλείται από απεργιακή κινητοποίηση, ακόμη και αν αυτή έχει κηρυχθεί παράνομη και καταχρηστική από τα δικαστήρια. Τέρμα η σύνδεση απεργίας και επιστράτευσης, είτε είναι νόμιμη η απεργία δικαστικώς είτε δεν είναι. Τέρμα. Τελείωσε. Και ή θα τελειώσει σήμερα με την ψήφο –προφανώς, υπάρχει πλειοψηφία δεδηλωμένη που θα το αρνηθεί και άρα δεν θα γίνει πιθανά αυτό σήμερα, όπως βλέπω- είτε θα γίνει στην επόμενη κυβέρνηση, στην κυβέρνηση του ΠΑ.ΣΟ.Κ., και αυτό αποτελεί μία καθαρή δέσμευση, η οποία από σήμερα διατυπώνεται και ενώπιον των ναυτεργατών και ενώπιον του συνόλου του ελληνικού λαού. 
      Μην ψάχνουμε από εκεί και πέρα, κύριε συνάδελφε, τι εννοεί με τα ανθρωπογενή αίτια. Το λέει. Είναι τα ισοδύναμα αποτελέσματα θεομηνίας. Προφανώς εννοεί τρομοκρατική ενέργεια ή οτιδήποτε άλλο. Δεν έχει καμία σχέση με τις απεργίες. Είναι ένας καθαρός νόμος, μία καθαρή δέσμευση και αυτό νομίζω ότι θα έπρεπε να ενώσει την Αντιπολίτευση και όχι να ψάχνουμε τρόπους να διαφοροποιηθούμε διά της βίας, για να κάνουμε τον καλό και στην άλλη πλευρά. 
      Θέλω να κλείσω, λέγοντας ότι αναμφίβολα εδώ αναπτύσσονται δύο κεντρικές πολιτικές. Η μία πολιτική είναι εκείνη που βλέπει τις πραγματικές ανάγκες του κόσμου, αν θέλετε όσον αφορά εμάς –δεν θα το πω για το Συνασπισμό αυτό, δεν νομιμοποιούμαι εξάλλου- που διορθώνει επιλογές της, βελτιώνει καταστάσεις, αναλαμβάνει ευθύνες, κάνει υπερβάσεις στην ίδια την πολιτική της και νομίζω ότι αυτό είναι πάρα πολύ γενναίο και σημαντικό. Εγώ δεν οχυρώνομαι πίσω από το γεγονός ότι υπήρχε δικαστική απόφαση το 2002, ούτε ότι είχαμε λύσει πολλά ζητήματα το 2002 ούτε ότι κάναμε τότε ειλικρινή διάλογο ούτε ότι πέρασαν είκοσι πέντε μέρες κατακαλόκαιρο. Θα μπορούσα να τα πω αυτά. Δεν τα θεωρώ, όμως, ως κύριο ζήτημα. Ήταν δύο διαφορετικές καταστάσεις. Κύριο ζήτημα είναι αν θα πάρουμε μετά από αυτά μία απόφαση και αν θα διδαχθούμε απ’ αυτά ή όχι. 
     Εμείς κοιτάμε μπροστά. Και η σημερινή μας κίνηση έχει έναν βαθύ συμβολισμό γι’ αυτές τις νέες πολιτικές, τις νέες υπερβάσεις, το νέο στίγμα πολιτικής που είναι βαθιά κοινωνικό, με βαθιά πίστη στις κοινωνικές δυνάμεις, στον κοινωνικό διάλογο, σε συνεργασία και σε συνευθύνη με τις πιο ζωντανές παραγωγικές και κοινωνικές δυνάμεις αυτού του τόπου. Αυτή είναι η δική μας πολιτική. 
     Σας χαρίζουμε εσάς τα ερωτήματα, το αν οι Υπουργοί λαμβάνουν υπ όψιν το κοινωνικό σύνολο για το πότε πρέπει να επιστρατεύουμε. Ποιος το κρίνει αν λαμβάνουν ή όχι το κοινωνικό σύνολο; Ποιος είναι αυτός που το κρίνει; Ο Υπουργός; Και δη ο Υπουργός Εθνικής Αμύνης; 
     Δεύτερο, σας αφήνουμε εσάς το αν δίνει αίσθημα ασφάλειας στο λαό η επιστράτευση. Για μας αίσθημα ασφάλειας στο λαό δίνει η επίλυση των προβλημάτων του, το να σκύβουμε και να νιώθουμε τα προβλήματα και τις αγωνίες του και να δίνουμε συγκεκριμένες απαντήσεις. 
     Και φυσικά ούτε βάζουμε ούτε θα βάλουμε ποτέ ζήτημα για την απεργία που θέσατε εδώ. Και οι συνάδελφοι θέλουν να συζητήσουμε τον 1964 όταν εμείς γίνουμε κυβέρνηση και αν χρειάζονται βελτιώσεις –και αναμφίβολα μετά από είκοσι πέντε χρόνια ένας πρωτοπόρος νόμος μπορεί και να χρειάζεται- να κάτσουμε μαζί να τις δούμε. 
     Εκείνο όμως που προέχει αυτή τη στιγμή είναι το στίγμα πολιτικής. Από την μια η παλαιοδεξιά και από την άλλη ένα στίγμα πολιτικής που θέλει να δώσει η Αντιπολίτευση για να είναι και στοιχειωδώς αξιόπιστη απέναντι στον ελληνικό λαό. Και στους ναυτεργάτες που παραμένουν ακόμη επιστρατευμένοι και προς όλους εκείνους που βλέπουν την επιστράτευση να αιωρείται σαν απειλή πάνω από το κεφάλι τους σε περίπτωση μιας πετυχημένης απεργιακής κινητοποίησης. 
     Σήμερα όλοι έχουμε ευθύνη. Και χαίρομαι γιατί θα υπάρξει ψηφοφορία, ώστε να καταγραφεί η θέληση, η στάση των κομμάτων και η στάση –θα έλεγα- των Βουλευτών πάνω σ’ αυτήν την ιστορία. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
     Ο κ. Τασούλας, Κοινοβουλευτικός Εκπρόσωπος της Νέας Δημοκρατίας, έχει το λόγο. 
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ο προλαλήσας Κοινοβουλευτικός Εκπρόσωπος του ΠΑ.ΣΟ.Κ. απεκάλεσε τον εκπρόσωπο του Υπουργείου Εθνικής Αμύνης ως το σύμβολο, δήθεν, της καταστολής.
     ΧΡΗΣΤΟΣ ΠΡΩΤΟΠΑΠΑΣ: Τόνισα ότι δεν έχει κανένα προσωπικό χαρακτήρα. 
     ΚΩΝΣΤΑΝΤΙΝΟΣ ΤΑΣΟΥΛΑΣ: Βεβαίως, βεβαίως. 
     Σε αντίθεση με το γεγονός ότι αν ήταν αλλά Υπουργεία εδώ εκπροσωπούμενα θα ήταν πιο συμβατό με τη δημοκρατικότητα του περιεχομένου αυτών των προτάσεων νόμου. 
     Θα ήθελα να πω ότι αυτή η αναφορά και συνεπώς η όλη του παρουσία εδώ για να ανταποδώσω επάξια -και όχι ανάξια όπως ο ίδιος έκανε- το χαρακτηρισμό παραπέμπει σε ένα σύμβολο υποκρισίας και σε ένα σύμβολο «οξυ-μωρίας». Διότι   όταν παραδέχεται κανείς ότι σήμερα, τριάντα δύο χρόνια μετά την αποκατάσταση της δημοκρατίας, το Υπουργείο Εθνικής Αμύνης, όχι ο Υπουργός, με τον βαθύτατα εθνικό του ρόλο,  με τον βαθύτατα κοινωνικό του ρόλο, με τον βαθύτατα δημοκρατικό του ρόλο, εξακολουθεί να φαντάζει ως σύμβολο καταστολής, λέγοντας μ’ αυτό τον τρόπο ότι…
     ΧΡΗΣΤΟΣ ΠΡΩΤΟΠΑΠΑΣ: Παρακαλώ τον κύριο συνάδελφο να σοβαρευτεί στοιχειωδώς. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
     ΚΩΝΣΤΑΝΤΙΝΟΣ ΤΑΣΟΥΛΑΣ: … η δημοκρατία στη χώρα μας είναι δημοκρατία ποσοστών και μετέχουν στη δημοκρατική λειτουργία της πολιτείας ή του πολιτεύματος ορισμένα Υπουργεία, ενώ άλλα συμβολίζουν καταστολές και συνεπώς αντιδημοκρατικές συμπεριφορές, επιτρέπει στο διάδοχό του στο Βήμα να θεωρήσει ότι η ομιλία του συμβολίζει την όλη ανακολουθία και την όλη αντίφαση μέσα στην οποία παλεύει το ΠΑ.ΣΟ.Κ. και προσπαθεί απεγνωσμένα να βγει, για να μπορέσει να κάνει αυτά τα βήματα που δεν του επιτρέπει ούτε η στάση του αλλά ούτε και ο ελληνικός λαός, όπως εκδηλώνεται μέσα από τις δημοσκοπήσεις, να τα κάνει. 
     Αντιλαμβάνομαι ότι η ανάγκη να αποσυρθεί το Υπουργείο Εθνικής Αμύνης από αυτό το νομοσχέδιο είναι κρίσιμη. Και αυτό το είπε και ο Υφυπουργός Εθνικής Αμύνης που μίλησε. 
      Το ίδιο το ΠΑ.ΣΟ.Κ., όμως, στην πρόταση νόμου, στο άρθρο 3, για ορισμένα θέματα εξακολουθεί να προβλέπει τη συμμετοχή του Υπουργείου Αμύνης ως εισηγητικού οργάνου σε αυτήν τη νομοθετική ρύθμιση.
      Επιπλέον, αντιλαμβάνομαι ότι ο τρόπος με τον οποίο καταλαβαίνει κανείς τα δικαιώματα της απεργίας, είναι κρίσιμος. Διότι εάν θεωρεί κανείς ότι το δικαίωμα της απεργίας είναι απεριόριστο και απόλυτο, τότε δεν μπορούμε να συμβιβασθούμε με το γεγονός ότι ενίοτε συμβαίνει αυτά τα πράγματα να τίθενται σε μία εποπτεία, που η δημοκρατικά εκλεγμένη κυβέρνηση την έχει και η οποία επιβάλλεται, για προστασία υπέρτερων αγαθών –όταν διασαλεύονται- να λάβει μέτρα. 
      Η κυβέρνηση είναι υποχρεωμένη να λάβει μέτρα όταν διασαλεύονται υπέρτερα αγαθά, τα οποία η ίδια δικαιούται και υποχρεούται να κρίνει ότι διασαλεύονται και η ίδια οφείλει να τα προστατεύσει. Διότι δεν θα προστατεύσουν τα υπέρτερα αγαθά της δημόσιας υγείας ή της προστασίας του κοινωνικού συνόλου από πλήγματα θεομηνιών ούτε οι συνδικαλιστικές οργανώσεις ούτε τα κόμματα. Θα τα προστατεύσει η υπεύθυνη κυβέρνηση, η οποία είναι και υπόλογη. Και ενίοτε είναι και υπόλογη ακόμα και δικαστικά για πράξεις της ή παραλείψεις της πάνω σε αυτά τα θέματα.
      Συνεπώς το ν.δ. 17/1974, που ψηφίστηκε από την κυβέρνηση Εθνικής Ενότητας, είναι ένα νομοθέτημα το οποίο συνάδει με τις διατάξεις του Συντάγματος. Δεν καταπιέζει δικαιώματα, ιδίως αν σκεφτεί κανείς ότι με φειδώ και με εξαιρετική σύνεση εφαρμόζεται, κυρίως από τη σημερινή Κυβέρνηση, η οποία –επαναλαμβάνω- βλέποντας μία πανσπερμία προτάσεων νόμων, οι οποίες είναι και συγκρουόμενες μεταξύ τους, εκ μέρους της Αντιπολιτεύσεως, παραδέχεται ευθαρσώς ότι ενδεχομένως αξίζει να ασχοληθούμε με το γεγονός της απομακρύνσεως του Υπουργείου Εθνικής Αμύνης στο να έχει με αποφασιστικό ρόλο για την εφαρμογή αυτού του διατάγματος. 
      Επίσης, όμως, ομολογεί ότι μπροστά σε αυτή την πανσπερμία των συγκρουόμενων απόψεων της Αντιπολιτεύσεως, είναι αδύνατον σήμερα να δείξει προτίμηση στη μία ή στην άλλη ή στην τρίτη πρόταση, παραδεχόμενη απλώς και σημαντικώς ότι αυτό που αξίζει να μελετήσουμε και κάποια στιγμή να το λύσουμε είναι η αποφασιστική αρμοδιότητα που έχει το Υπουργείο Αμύνης σε θέματα που ξεφεύγουν ακόμα και από τις δικές του αρμοδιότητες, όπως είναι η διαπίστωση της κρίσεως που προέρχεται από μία θεομηνία ή της κρίσεως που προέρχεται από την απειλή της δημόσιας υγείας.
      Συνεπώς η Κυβέρνηση το θέμα το σκέφτεται, το μελετά. Η Κυβέρνηση δεν δημαγωγεί επ’ αυτού του θέματος. Αναλαμβάνει τις ευθύνες της. Η Κυβέρνηση δεν κάνει διάκριση δικαστικών αποφάσεων μεταξύ εκείνων οι οποίες είναι ευνοϊκές ή εκείνων οι οποίες είναι δυσμενείς για τις πρωτοβουλίες της ή για τους δικούς της προσανατολισμούς. Σέβεται τις δικαστικές αποφάσεις. 
      Είναι χαρακτηριστικό ότι ο κύριος Υπουργός σήμερα ανέφερε απόφαση του Συμβουλίου της Επικρατείας, η οποία έκρινε ότι παραδεκτώς είχαμε πολιτική επιστράτευση το 2002, γιατί πράγματι συνέτρεχαν οι προβλεπόμενοι λόγοι. Και ήταν ευθύνη της πολιτείας να διαπιστώσει αυτούς τους λόγους και να ενεργοποιήσει το ν.δ. 17. Δεν επικαλέστηκε, δηλαδή, τη δική της περίοδο. 
      Η Κυβέρνηση αυτή αντιλαμβάνεται ότι εκτός από το δικαίωμα της απεργίας υπάρχει και το δικαίωμα εκείνων οι οποίοι πλήττονται από την καταχρηστική της άσκηση. Και δεν είναι αδύνατον, ούτε θεωρητικά ούτε πρακτικά, να υπάρχει καταχρηστική άσκηση απεργίας. Διότι το άρθρο 281 του Αστικού Κώδικα, που δεν είναι ένα από τα χιλιάδες άρθρα του Αστικού μας Κώδικα, αλλά ένας εκ των τριών, τεσσάρων πυλώνων του Αστικού μας Κώδικα -όπως είναι το άρθρο που προβλέπει την ελευθερία των συμβάσεων, όπως είναι το άρθρο που προβλέπει την κληρονομική διαδοχή- είναι από τα άρθρα τα οποία καθορίζουν τη μορφή του οικονομικού, του κοινωνικού, αν θέλετε και του δημοκρατικού καθεστώτος, μέσα στο οποίο ζούμε.
      Όταν, λοιπόν, το άρθρο 281 του Αστικού Κώδικα μιλά για το δικαίωμα και ότι αυτό δεν μπορεί να υπερακοντίζει τον κοινωνικό ή οικονομικό σκοπό για τον οποίο θεσπίστηκε, δεν σημαίνει ότι τα δικαιώματα τα αντιμετωπίζουμε με δυσπιστία ή με κακότητα. Σημαίνει ότι τα δικαιώματα πρέπει να ασκούνται έως του σημείου εκείνου που δεν παραβλάπτονται, που δεν καταπιέζονται από την υπερβολική άσκησή τους δικαιώματα άλλων μελών της κοινωνίας που εξίσου έχουν δικαίωμα στο να πηγαίνουν στην εργασία τους, εξίσου έχουν δικαίωμα στο να είναι ακώλυτοι στις δραστηριότητές τους.
      Αυτό δεν είναι η επίλυση ενός γρίφου. Αυτό έχει και νομολογία και πρακτική εφαρμογή και έχει βρεθεί ισορροπία στο θέμα της άσκησης των δικαιωμάτων. Όταν μιλάμε για υπερβολική άσκηση δικαιωμάτων που υπονομεύει τα δικαιώματα άλλων δεν είμαστε καταπιεστικοί ή σατράπες έναντι συνδικαλιστικών οργανώσεων ή απεργών. Είμαστε με το ρόλο του κράτους να ισορροπεί τις κοινωνικές αντιθέσεις και να βάζει ανάμεσα σε αυτές τις αντιθέσεις μία μέση οδό, την οδό της μεσότητας, η οποία εν προκειμένω υλοποιείται από την εφαρμογή αυτού του νομοθετικού διατάγματος.
      Όταν οι απόψεις ενός κόμματος ή μίας παρατάξεως θεωρούν ότι αυτό το καθεστώς που εγκαθιδρύεται με τον Αστικό Κώδικα πρέπει να καταλυθεί ή πρέπει να αλλάξει, αυτό δεν σημαίνει ότι όλοι πρέπει να προσχωρήσουμε σε αυτήν την άποψη. Αυτό σημαίνει απλώς ότι αντιλαμβάνεστε διαφορετικά την έννοια του δικαιώματος απ’ ότι την αντιλαμβανόμαστε εμείς. Βλέπετε ότι είναι απεριόριστη και πρέπει να πλήξει τον πυρήνα αυτού του καθεστώτος, αυτή τη μορφή πολιτεύματος, η οποία συνταγματικά προστατεύεται και την οποία εμείς τουλάχιστον ασπαζόμαστε.
      Το γεγονός ότι τον τελευταίο καιρό το Κομμουνιστικό Κόμμα ακούει συνεχώς απόψεις περί σεβασμού των απόψεών του, μπορεί να το έχει «καλομάθει», αλλά θα ήθελα να πω ότι υπάρχουν και αντίθετες απόψεις, οι οποίες χωρίς να απομακρύνονται από το σεβασμό των απόψεών σας, εντούτοις είναι εντελώς αντίθετες με τις δικές σας και θεωρούν τις δικές σας απόψεις επικίνδυνες για τη δημοκρατία και την οικονομική και κοινωνική εξέλιξη της κοινωνίας και ότι αυτές καταπιέζουν τα δικαιώματα των πολιτών, διότι εσείς παροτρύνετε στην υπερβολική άσκηση των δικαιωμάτων και εσείς εξωθείτε τους κοινωνικούς εταίρους σε συγκρούσεις και σε τέτοιου είδους εφαρμογές των δικαιωμάτων, που να συνιστούν στην ουσία καταστρατήγησή τους.
      Ίσως να είναι περίεργο το ότι διανοούμαι να σας αμφισβητήσω, αλλά θα πρέπει να μάθετε ότι υπάρχουν και απόψεις…
      ΑΓΓΕΛΟΣ ΤΖΕΚΗΣ: Και πριν από εσάς κάποιοι άλλοι τα έλεγαν αυτά.
      ΚΩΝΣΤΑΝΤΙΝΟΣ ΤΑΣΟΥΛΑΣ:...οι οποίες όχι μόνο είναι επιφυλακτικές μαζί σας αλλά είναι και εντελώς αντίθετες προς τις δικές σας απόψεις.
      ΑΓΓΕΛΟΣ ΤΖΕΚΗΣ: Καταργήθηκαν στην πράξη…
      ΠΡΟΕΔΡΕΥΩΝ (Ιωάννης Τραγάκης): Φαίνεται δεν είμαι σε φόρμα σήμερα για να επιτρέπω διακοπές. Ήρθα από την Αγία Παρασκευή και γι’ αυτό είμαι ήρεμος.
      ΚΩΝΣΤΑΝΤΙΝΟΣ ΤΑΣΟΥΛΑΣ: Έχετε καλομάθει τα τελευταία χρόνια να σας λένε όλοι ότι σας σέβονται, σας ακούν και σας υπολήπτονται, αλλά πρέπει να μάθετε ότι υπάρχουν και αντίθετοι προς εσάς και πολιτικές απόψεις που θεωρούν ότι στην ουσία οι δικές σας απόψεις δεν είναι δημοκρατικές, ή ότι όταν μιλάτε για κατάχρηση δικαιωμάτων, τότε καταπιέζετε την υπόλοιπη κοινωνία.
      Νομίζω ότι ο κύριος Υπουργός έθεσε το θέμα στη σωστή του διάσταση. Εξήγησε ότι αυτό είναι μία πρακτική που εφαρμόζεται με μεγάλη φειδώ, με μεγάλο περιορισμό. Εξέφρασε την άποψη ότι το Υπουργείο Εθνικής Άμυνας δεν θα έπρεπε να έχει την πλήρη αρμοδιότητα στην εισήγηση επί όλων των περιπτώσεων συνδρομής του νομοθετικού διατάγματος και επεσήμανε αυτό το οποίο επισημαίνει ο καθένας, την πολλαπλότητα των προτάσεων νόμων, που ενίοτε συμψηφίζονται μεταξύ τους και αλληλοκαταργούνται, με αποτέλεσμα να είναι αδύνατη η εκδήλωση μίας προτίμησης προς κάποια από τις τρεις προτάσεις.
      Η ουσία είναι ότι το νομοθετικό διάταγμα δεν έχει όλες αυτές τις κακίες που του προσήφθησαν. 
     Το νομοθετικό διάταγμα δεν εφαρμόζεται, επαναλαμβάνω, κατά τρόπο καταχρηστικό και κατά τρόπο που να βλάπτει τα δικαιώματα των πολιτών. Νομίζω πως μέσα στο διάστημα που απομένει, η Κυβέρνηση θα ερευνήσει τη μοναδική άξια εξέτασης και νομοθετικής ρύθμισης περίπτωση, της απομάκρυνσης δηλαδή του Υπουργείου Αμύνης από την αποκλειστικότητα της εισηγήσεως προς την Κυβέρνηση επί όλων των περιπτώσεων, κατά πόσο δηλαδή συντρέχει να τεθεί σε εφαρμογή το εν λόγω διάταγμα.
     Ως προς τις απόψεις του ΠΑ.ΣΟ.Κ., επαναλαμβάνω, περί συμβόλων καταστολής ή περί του ότι τα θέματα δεν λύνονται με το διάταγμα αλλά λύνονται με το να σκύβουμε στα προβλήματα και να τα λύνουμε, είδαμε το ΠΑ.ΣΟ.Κ. πώς έσκυβε και πώς έλυνε τα προβλήματα όλα αυτά τα χρόνια που ήταν κυβέρνηση. 
     Όταν έδειχνε ο Κοινοβουλευτικός Εκπρόσωπος του ΠΑ.ΣΟ.Κ. την πρότασή του λέγοντας πως αυτό συνιστά μια υπέρβαση του ΠΑ.ΣΟ.Κ. και το να ξεφύγει από το παρελθόν του αναγνωρίζοντας τα λάθη του, αντιλαμβάνομαι ότι το ΠΑ.ΣΟ.Κ., μετά τη φάση της αντίδρασης, μετά τη φάση της οργισμένης συμπόρευσης που έγινε σε δύο, τρία τελευταία νομοσχέδια, τώρα είναι στη φάση της δηλώσεως μετανοίας σε σχέση με το παρελθόν του και το προανάκρουσμα αυτής της μετανοίας είναι και αυτή η πρόταση νόμου. Πρέπει, όμως, όλα αυτά να είναι επίσης πειστικά και φοβούμαι ότι η πειστικότητα είναι κάτι που λείπει από το σημερινό ΠΑ.ΣΟ.Κ..
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Το θέμα δεν είναι μόνο της πολιτικής επιστράτευσης. Ευκαιρία δόθηκε λόγω της πολιτικής επιστράτευσης να καταθέσουμε, τουλάχιστον όσον αφορά εμάς, γενικότερα το θέμα της απεργίας. Γι’ αυτό και βάζουμε και άλλες διατάξεις σε σχέση με την απεργία.
     Πώς είναι τα πράγματα; Ζούμε σε μια εποχή που στο όνομα της ανταγωνιστικότητας αφαιρούνται συστηματικά κοινωνικά δικαιώματα. Κατακτήσεις του εργατικού κινήματος, του λαϊκού κινήματος ανατρέπονται. Τα κοινωνικά δικαιώματα συρρικνώνονται. Αυτό γεννά αντιδράσεις, δημιουργεί δυσφορία, αγανάκτηση, δημιουργεί το υπόβαθρο για αγώνες και συνδικαλιστικούς και πολιτικούς.
     Όποιο, λοιπόν, κόμμα κυβερνάει ή όποιο κόμμα εναλλάσσεται στην εξουσία και έχει αυτή τη γνωστή κατεύθυνση του περιορισμού των κοινωνικών δικαιωμάτων, της ανατροπής των κατακτήσεων, χρειάζεται οπωσδήποτε να θωρακιστεί και με αντιδημοκρατικά μέτρα. Γι’ αυτό ό,τι έχει σχέση με συνδικαλισμό, με συλλογικές συμβάσεις, με ωράριο εργασίας, με το τι γίνεται στις Δ.Ε.Κ.Ο., με το τι έκανε το ΠΑ.ΣΟ.Κ. στις Δ.Ε.Κ.Ο. και το τι συνεχίζετε εσείς στις Δ.Ε.Κ.Ο., με ό,τι έχει σχέση με τα επικίνδυνα, βαριά και ανθυγιεινά που στηρίζεστε στους νόμους του ΠΑ.ΣΟ.Κ. και τους εφαρμόζετε παραπέρα, όλα αυτά σηματοδοτούν αντιλαϊκή πολιτική από το ΠΑ.ΣΟ.Κ., αντιλαϊκή πολιτική από τη Νέα Δημοκρατία.
     Χρειάζεστε, λοιπόν, να έχετε εκείνα τα μέσα για να εμποδίζετε τους απεργιακούς αγώνες και γενικότερα τους αγώνες, τις διαμαρτυρίες. Αυτά πάνε μαζί. Και αυτό δεν συμβαίνει μόνο στην Ελλάδα, αυτό γίνεται σε όλη την Ευρώπη. Γιατί το Ευρωσύνταγμα είναι χειρότερο από το ελληνικό Σύνταγμα όσον αφορά τα δημοκρατικά δικαιώματα; Γιατί είναι πιο πίσω από τη σύμβαση του Ο.Η.Ε.; Γιατί η Ευρωσυνθήκη είναι χειρότερη από τη Χάρτα της Ρώμης για τα δικαιώματα; Γιατί κατοχυρώνει το lock out; Γιατί προστατεύει την απεργία πολύ λιγότερο από το ελληνικό Σύνταγμα; Και είναι απαράδεκτο το ελληνικό Σύνταγμα στην προστασία, γιατί δεν καλύπτει ούτε την απεργία συμπαράστασης ούτε την πολιτική απεργία. Θεωρούνται παράνομα από χέρι αυτά τα πράγματα.
     Η πορεία, λοιπόν, σε διεθνές επίπεδο και στην Ελλάδα από τα κόμματα και των δύο ρευμάτων είναι να συρρικνωθεί το δικαίωμα της απεργίας. Γι’ αυτό βλέπουμε τόσες φορές να κάνει επιστράτευση το ΠΑ.ΣΟ.Κ. και τόσες φορές η Νέα Δημοκρατία. Οι ίδιοι δικαστές δίκαζαν και πριν από δέκα χρόνια και πριν από πέντε χρόνια και τώρα. Παράνομες και καταχρηστικές οι απεργίες και επί ΠΑ.ΣΟ.Κ., παράνομες και καταχρηστικές οι απεργίες και επί Νέας Δημοκρατίας. Δεν αλλάζει αυτή η  κατάσταση με το να μιλάμε όλοι και το ΠΑ.ΣΟ.Κ. και η Νέα Δημοκρατία περί σεβασμού του δικαιώματος της απεργίας. Ο σεβασμός κρίνεται στην πράξη.
Στην πράξη, όχι δεν σέβεστε αλλά συνεχώς σκέφτεστε πώς θα παρεμποδίσετε, θα υπονομεύσετε τη συνδικαλιστική δράση. Αυτή είναι η πορεία των πραγμάτων και με βάση αυτά ασκούμε και εμείς την πολιτική μας και την κριτική μας. 
      Η Νέα Δημοκρατία επικαλείται ό,τι επεκαλείτο και το ΠΑ.ΣΟ.Κ. σε ανάλογες περιπτώσεις, ότι από αυτές τις απεργίες μπορεί να βλάπτονται οι νησιώτες, ότι βλάπτονται οι αγρότες. Το τραβάτε στα άκρα. Μάλιστα, ο Κοινοβουλευτικός σας Εκπρόσωπος θεώρησε ότι εμείς υποκινούμε, εμείς το τραβάμε στα άκρα, άρα το μόνο που μένει είναι το δικαίωμα στην επιστράτευση να επεκτείνεται και σε πολιτικά κόμματα και σε πολιτικές δυνάμεις, όταν δεν είναι αρεστές, αν το πάμε έτσι με τη λογική αυτή. Εν πάση περιπτώσει, τέτοιες δικαιολογίες τις έχουμε ακούσει πολλές φορές και επί Κυβέρνησης Νέας Δημοκρατίας και επί κυβέρνησης ΠΑ.ΣΟ.Κ.. Οι αγρότες καταστρέφονται με την Κοινή Αγροτική Πολιτική, τους αγρότες μας επικαλείσθε. Στα νησιά κόβονται τα δρομολόγια, γιατί οι εφοπλιστές δεν θέλουν δρομολόγια στις άγονες γραμμές και ζητάνε ζεστό χρήμα όλο και περισσότερο, θέλουν πλήρη απελευθέρωση των πάντων σε βάρος των νησιωτών, για τους νησιώτες κόπτεσθε. Δικαιολογίες. Είναι δικαιολογίες για να παρεμποδιστεί ο αγώνας, η απεργία.
      Εμείς, λοιπόν, σκεπτόμενοι λέμε: Πού κολλάει η υπόθεση; Πρώτον, στο αν θα επιτρέπεται, όταν απεργεί κάποιος ή όταν ασκεί συνδικαλιστική δράση κάποιος ναυτεργάτης, ο κλάδος των ναυτεργατών, το κράτος να παρεμβαίνει και να κάνει πολιτική επιστράτευση. Και λέμε όχι, απολύτως όχι, χωρίς παιγνίδια, όπως κάνει το ΠΑ.ΣΟ.Κ., με πλήρη σαφήνεια, απόλυτη παρεμπόδιση πολιτικής επιστράτευσης για οποιαδήποτε συνδικαλιστική δράση και για την απεργία των ναυτεργατών και όχι μόνο των ναυτεργατών, γενικότερα των εργαζομένων, στους δήμους, στα νοσοκομεία και παντού. 
      Δεύτερο θέμα. Πώς παρεμποδίζεται η απεργία; Μόνο με την πολιτική επιστράτευση; Παρεμποδίζεται με τις δικαστικές αποφάσεις που βγάζουν τις απεργίες παράνομες και καταχρηστικές. Θα κάνουμε παρέμβαση στο άρθρο 281 ή επειδή η κατάχρηση δικαιώματος είναι κατάκτηση της νομικής επιστήμης -άκουγα τον εκπρόσωπο του Συνασπισμού κ. Κωνσταντόπουλο, διάβασα τα Πρακτικά- από τη Γαλλική Επανάσταση; Εδώ είναι συγκεκριμένα τα πράγματα: Όλα τα δικαστήρια βγάζουν αποφάσεις ότι είναι παράνομες και καταχρηστικές οι απεργίες. Θα το παρεμποδίσουμε, βάζοντας διάταξη ότι το άρθρο 281 θα ισχύει μεν, αλλά δεν θα ισχύει για τα ζητήματα της απεργίας; Αλλιώς δεν μπορούμε έτσι να σταματήσουμε την κατάσταση. Θα πάμε στους δικαστές και τι θα τους πούμε; Μην αποφασίζετε πολιτικά, αποφασίστε νομικά; Αφού διορίζεται η ηγεσία της δικαιοσύνης. Όποιος βγάλει νόμιμη την απεργία θα πάρει μετάθεση για τα σύνορα. Έτσι γίνεται με τους δικαστές. Γι’ αυτό χρειάζεται παρέμβαση και σε αυτό το ζήτημα. Γι’ αυτό χρειάζεται παρέμβαση να καταργηθεί και ο ν. 330 όσον αφορά τους ναυτεργάτες. Να πώς πάνε πακέτο όλα αυτά τα ζητήματα, όπως και το θέμα της ποινικοποίησης της απεργίας των δημοσίων υπαλλήλων. 
      Γι’ αυτό, λοιπόν, εμείς βάζουμε όλα αυτά τα ζητήματα και γι’ αυτό δεν μπορούμε να συμφωνήσουμε, ιδιαίτερα με το ΠΑ.ΣΟ.Κ., αλλά εν μέρει δεν μπορούμε να συμφωνήσουμε και με το Συνασπισμό σε κοινή πρόταση, διότι και να γλιτώσουν οι ναυτεργάτες ή οι εργάτες δήμου από την πολιτική επιστράτευση, θα τους βγάζουν παράνομη και καταχρηστική την απεργία συνεχώς στα δικαστήρια ή θα αξιοποιείται ο ν. 330. Αν δεν τα βάλεις όλα μαζί, δεν κάνεις τίποτα.
      Έρχομαι τώρα στο τι λέει η Νέα Δημοκρατία. Λέει ότι θα το δούμε το θέμα. Και όπως κατάλαβα από τον Κοινοβουλευτικό Εκπρόσωπο, τι θα δει; Αντί να είναι το Υπουργείο Εθνικής Άμυνας που κάνει την πολιτική επιστράτευση, θα βάλουμε άλλο Υπουργείο ή κατά Υπουργείο. Για τους εργάτες δήμου το Υπουργείο Εσωτερικών, για τους νοσοκομειακούς το Υπουργείο Υγείας. Δηλαδή αλλάζει σε τίποτα άμα αλλάξει ο Υπουργός; Παίζουμε με τους συμβολισμούς. Ας τα αφήσουμε αυτά στην πάντα. 
      Το ΠΑ.ΣΟ.Κ. λέει καθαρά εδώ πέρα στην πρότασή του ότι «θα μπορεί να υπάρχει πολιτική επιστράτευση και σε περίπτωση απεργίας». Αυτό λέει στο άρθρο 1. Δεν συνιστά από μόνη της κατάσταση έκτακτης ανάγκης ή επίταξη προσωπικών υπηρεσιών η κατάσταση που προκαλείται από απεργιακή κινητοποίηση. Δηλαδή και η απεργιακή κινητοποίηση θα μπορεί να θεωρηθεί κάτω από ορισμένες προϋποθέσεις έκτακτη ανάγκη, άρα θα μπορεί να υπάρξει πολιτική επιστράτευση. Αυτό το λέει το ΠΑ.ΣΟ.Κ.. Και αν το συνδυάσουμε αυτό με το άρθρο 3 που εξομοιώνει τη θεομηνία και τα αποτελέσματά της με τα ανθρωπογενή αίτια που δημιουργούν ίδια αποτελέσματα, αν θέλετε, να βάλετε ρητώς «εκτός της απεργίας». 
	Γράψτε μέσα στο άρθρο 3, «ανθρωπογενή αίτια», που δεν εννοούμε  την απεργία και τη συνδικαλιστική δράση.
	ΧΡΗΣΤΟΣ ΠΡΩΤΟΠΑΠΑΣ: Αν το κάνουμε θα το ψηφίσετε;
	ΑΝΤΩΝΗΣ ΣΚΥΛΛΑΚΟΣ: Αν το κάνετε αυτό και αλλάξετε και το άρθρο1, να απαγορεύεται απολύτως, τότε δεν χρειάζεσθε αλλαγές. Τότε είναι ίδιο με το δικό μας νομοθέτημα. Αφήστε την υποκρισία και τα αστεία εδώ μέσα. Δεν μπορείτε να ξεγελάσετε κανέναν. Είναι αστεία πράγματα αυτά. Δηλαδή να το βαφτίζουμε αντί Υπουργείο Εθνικής Άμυνας άλλο Υπουργείο που να αποφασίζει από τη μια και από την άλλη αντί να λέμε απεργία να λέμε ανθρωπογενή αίτια. Ε, όχι και έτσι. Σταματήστε. Αφήστε τις τρομοκρατικές ενέργειες. Όχι να μην υπάρχει πολιτική επιστράτευση. Για ποια τρομοκρατική ενέργεια; Για τη 17η του Νοέμβρη χρειάζεται πολιτική επιστράτευση; Από τι κινδυνεύει η χώρα μας; Μέση Ανατολή είμαστε; Δεν είναι σοβαρά πράγματα αυτά. Είναι δικαιολογίες για να διατηρήσετε το δικαίωμα της πολιτικής επιστράτευσης απέναντι στην απεργία. Αυτό είναι όλο το θέμα. 
	Εμείς τώρα έχουμε ερωτηματικά και ασκούμε και κριτική στο Συνασπισμό για το εξής ζήτημα: Θέλει να περιορίσει το θέμα κατά τη δική του άποψη μόνο στο θέμα της πολιτικής επιστράτευσης. 
	ΦΩΤΗΣ ΚΟΥΒΕΛΗΣ: Αυτό καταλάβατε;
	ΑΝΤΩΝΗΣ ΣΚΥΛΛΑΚΟΣ: Ακούστε με. Είμαι προσεκτικός και δεν θέλω να σας αδικήσω. Εμείς εκτιμάμε  ότι το θέμα της πολιτικής επιστράτευσης δεν πάει μόνο του. Πάει και με το άρθρο 281 και με το άρθρο 330. Είναι ζήτημα διαφοράς εκτίμησης. Αν πάμε όμως μόνο σ’ αυτό που προτείνετε εσείς, θα δούμε ότι λέτε ότι οι διατάξεις του παρόντος… που αναφέρονται στην πολιτική κινητοποίηση και τα κάθε φύσεως μέτρα… δεν εφαρμόζονται στο προσωπικό που απεργεί. 
	Υπάρχει το εξής ερωτηματικό: Το προσωπικό που απεργεί και βγαίνει μια δικαστική απόφαση ότι απεργεί παράνομα και καταχρηστικά από την έκδοση της αποφάσεως αν συνεχίζει την απεργία και γράφει στα παλιά του παπούτσια τη δικαστική απόφαση, είναι σε απεργία, είναι νόμιμη ή είναι ανυπόστατη από κει και πέρα η απεργία; Άρα δεν είναι σε απεργία και άρα μπορεί να υπάρξει…
	ΦΩΤΗΣ ΚΟΥΒΕΛΗΣ: Δεν έχει σχέση με την πολιτική επιστράτευση, κύριε συνάδελφε.
	ΑΝΤΩΝΗΣ ΣΚΥΛΛΑΚΟΣ: Μη θυμώνετε. 
	ΦΩΤΗΣ ΚΟΥΒΕΛΗΣ: Σας το εξηγώ και νομικά. 
	ΑΝΤΩΝΗΣ ΣΚΥΛΛΑΚΟΣ: Έχουμε το εξής ερωτηματικό. Ένας που θέλει με κατηγορηματικότητα να αποκλείσει την πολιτική επιστράτευση για κάθε είδους απεργία, είτε νόμιμη είτε παράνομη και καταχρηστική, και για κάθε είδους συνδικαλιστική δράση το λέει ρητώς όπως το λέμε εμείς. 
	ΦΩΤΗΣ ΚΟΥΒΕΛΗΣ: Δεν μπορεί να το εφαρμόσει. 
	ΑΝΤΩΝΗΣ ΣΚΥΛΛΑΚΟΣ: Η δική μας άποψη είναι ότι δεν είναι επαρκής η πρόταση του Συνασπισμού, διότι αφήνει περιθώρια πολιτικής επιστράτευσης σε παράνομες και καταχρηστικές από δικαστήρια απεργίες και για άλλες μορφές κινητοποιήσεων. 
	ΦΩΤΗΣ ΚΟΥΒΕΛΗΣ: Δεν αφήνει περιθώρια. Σας βολεύει να το λέτε. 
	ΑΝΤΩΝΗΣ ΣΚΥΛΛΑΚΟΣ: Όταν υπάρχει δυσκολία με επιχειρήματα νομικά και πολιτικά, καταφεύγουμε στο ότι υπάρχουν προθέσεις από την πλευρά του Κομμουνιστικού Κόμματος. Δεν έχουμε καμιά πρόθεση. Μακάρι ο Συνασπισμός σε πολλά ζητήματα να είχε κάνει βήματα. Θα τον χειροκροτούσαμε. Δεν θέλουμε να αδικήσουμε το ΠΑ.ΣΟ.Κ. ούτε τη Νέα Δημοκρατία και κανένα κόμμα. Θέλουμε να είμαστε ακριβείς. 
	ΦΩΤΗΣ ΚΟΥΒΕΛΗΣ: Αυτό είναι προφανές. 
	ΑΝΤΩΝΗΣ ΣΚΥΛΛΑΚΟΣ: Θυμώνετε γιατί θέλετε…
	Έτσι λοιπόν η πρόταση που ακούγεται εδώ ότι θα έπρεπε να τα βρουν και τα τρία κόμματα είναι εκτός πραγματικότητας. Το ΠΑ.ΣΟ.Κ. λέει ναι στην πολιτική επιστράτευση. Ο Συνασπισμός δεν έχει επαρκή πρόταση. Εμείς βάζουμε το σύνολο του ζητήματος της απεργίας και όχι μόνο της πολιτικής επιστράτευσης. 
	Έρχομαι σε ένα σχολιασμό. Εδώ υπάρχουν πολιτικά ζητήματα ανεξαρτήτως του τι προβλέπει ο νόμος και το Σύνταγμα. Κατά τη δική μας άποψη θα έπρεπε να αναθεωρηθεί επί το δημοκρατικότερο για την προστασία της απεργίας και της συνδικαλιστικής δράσης και το άρθρο 22 του Συντάγματος και εκείνες οι διατάξεις που αφορούν στην απεργία και στο συνδικαλισμό. 
Και θα έπρεπε να τροποποιηθούν όλες οι διατάξεις, ακόμη και όλη η εργατική και συνδικαλιστική νομοθεσία για όλους τους κλάδους. Ακόμα και ο ν. 1264 δεν είναι επαρκής κατά τη γνώμη μας. Ήταν ένα βήμα σε σχέση με το ν. 330, αλλά είναι ανεπαρκής για την προστασία των συνδικαλιστικών ελευθεριών κατά τη δική μας άποψη. Αυτό είναι το ένα.
      Δεύτερον, έχουμε αυτούς τους νόμους και αυτά τα άρθρα. Εδώ παραβιάζονται οι νόμοι και το Σύνταγμα, διότι έχουμε το νομοθετικό διάταγμα το οποίο αναφέρεται σε περιπτώσεις εθνικής άμυνας και στην παράγραφο 5 μιλάει και για την παρακώλυση και διατάραξη της οικονομικής και κοινωνικής ζωής σαν περίπτωση κατάστασης εκτάκτου ανάγκης.
      Από την άλλη μεριά έχουμε τη συνταγματική διάταξη του άρθρου 22 παράγραφος 3 για την αναγκαστική εργασία, που περιορίζει τα ζητήματα της δυνατότητας επιβολής αναγκαστικής εργασίας στην περίπτωση άμυνας, στην περίπτωση θεομηνίας και στην περίπτωση υγείας και όχι για κάθε περίπτωση παρακώλυσης ή διατάραξης της οικονομικής και κοινωνικής ζωής. 
      Αυτό, λοιπόν, το νομοθετικό διάταγμα είναι αντίθετο με το Σύνταγμα της χώρας! Δεν ισχύει, λοιπόν, η παρακώλυση της οικονομικής και κοινωνικής ζωής! Θα έπρεπε να υπάρχει ή θεομηνία ή κίνδυνος υγείας. 
      Και γι’ αυτό όσον αφορά την απόφαση του Συμβουλίου της Επικρατείας, την οποία εξήγησε ο κ. Λοβέρδος –και συμφωνώ απολύτως μαζί του για το αν «τολμάει» το Συμβούλιο της Επικρατείας να βγάλει αποφάσεις με τις οποίες να λέει «ναι», με ασφαλιστικά μέτρα να σταματούν οι επιστρατεύσεις- δεν στέκεται μόνο στο ότι έγινε επί ΠΑ.ΣΟ.Κ. η απεργία που στηριζόταν στο 17/1974, αλλά αναφέρεται και σε ζητήματα που άπτονται της συνταγματικής διάταξης, γιατί πάει να καλύψει το κενό. 
      Υπάρχει, λοιπόν, και παρανομία από την πλευρά της Κυβέρνησης. Δεν καλύπτεστε από το 17/1974, νέες διατάξεις δεν υπάρχουν και αυτές που λέτε ότι θα έρθουν δεν θα αντιμετωπίσουν το πρόβλημα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όποιος θέλει να αντιμετωπίσει το πρόβλημα –και τελειώνω μ’ αυτό- δίνει δείγματα γραφής! Και τα δείγματα γραφής είναι, πρώτον, αυτοκριτική για το ότι κάναμε λάθος για την επιστράτευση. 
      Δεύτερον, γιατί κρατάτε επί πέντε μήνες την επιστράτευση; Είναι δημοκρατία αυτό το πράγμα; Και κατά τα άλλα, σέβεστε το δικαίωμα της απεργίας; Σέβεστε τη δημοκρατία; Στα λόγια, όλοι με τη δημοκρατία είμαστε! Όμως την περιορίζετε και συνεχίζετε το έργο των προηγούμενων κυβερνήσεων! Δεν είναι ζήτημα Υπουργών. Και τα πρόσωπα μπορούν ν’ αλλάξουν και αλλαγές μπορούν να υπάρξουν στο ποιος θα αποφασίζει για την επιστράτευση και οι Υπουργοί μπορεί να αλλάξουν και οι κυβερνήσεις μπορούν ν’ αλλάξουν, αλλά η πορεία είναι προδιαγεγραμμένη. Όλο και αντιλαϊκότερη πολιτική, όλο και περισσότεροι περιορισμοί των συνδικαλιστικών και δημοκρατικών ελευθεριών! 
      Εμάς θα μας βρίσκετε αντίθετους, ανεξάρτητα απ’ αυτά που λέει ο Κοινοβουλευτικός Εκπρόσωπος της Νέας Δημοκρατίας για το τι λένε κάποιοι. Φαίνεται ότι κάποια μειοψηφία μέσα στη Νέα Δημοκρατία που την εξέφρασε…
      ΧΡΗΣΤΟΣ ΠΡΩΤΟΠΑΠΑΣ: Μειοψηφία είναι, αλλά δεν το ξέρει, αγαπητέ συνάδελφε!
      ΑΝΤΩΝΗΣ ΣΚΥΛΛΑΚΟΣ: Αν ονοματίσουμε «παλαιο-Δεξιά» τη Νέα Δημοκρατία, τότε το ΠΑ.ΣΟ.Κ. είναι η «νέο-Δεξιά» από άποψη πολιτικής, εν πάση περιπτώσει!
      ΧΡΗΣΤΟΣ ΠΡΩΤΟΠΑΠΑΣ: Δεν είναι έτσι τα πράγματα!
      ΑΝΤΩΝΗΣ ΣΚΥΛΛΑΚΟΣ: Εμείς επιμένουμε στη δική μας πρόταση νόμου.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ας οργανώσουμε, λοιπόν, τη λήξη της συνεδρίασης. Θα δώσω το λόγο στον κ. Κουβέλη για τρία λεπτά και άλλα τρία λεπτά στους αιτούντες δευτερολογία και θα κλείσει ο κύριος Υπουργός.
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, ο χειρότερος τρόπος να υπερασπιστείς ένα ζήτημα είναι να γενικεύεις, να αναφέρεσαι στο σύνολο των ζητημάτων και να μη σκοπεύεις σ’ εκείνο το οποίο είναι το σημαντικό, αυτό δηλαδή που προωθεί η πρόταση νόμου και είναι η αποσαφήνιση του ν.δ. 17/1974. 
      Βεβαίως, το Κομμουνιστικό Κόμμα Ελλάδας επιλέγει διά του Κοινοβουλευτικού του Εκπροσώπου και δοθείσης της ευκαιρίας να επιτεθεί στο Συνασπισμό. «Έξεστι Κλαζομενίοις», αλλά δεν είναι το θέμα αυτό!
      Όποιος γνωρίζει ανάγνωση και γραφή, κατανοεί τη σαφήνεια της διάταξης. Οι διατάξεις του νομοθετικού διατάγματος –αυτό λέει η πρόταση νόμου του Συνασπισμού- που αναφέρονται στην πολιτική κινητοποίηση και τα κάθε φύσεως μέτρα για την εκπλήρωση της αποστολής της, μεταξύ των οποίων και η πολιτική επιστράτευση προσωπικού, δεν εφαρμόζονται στο προσωπικό που απεργεί. 
      Εγώ δεν μπορώ να αναζητήσω την ερμηνεία που ο κ. Σκυλλάκος εφηύρε, ότι τι θα γίνει αν μία απεργία κηρυχθεί παράνομη και καταχρηστική από το δικαστήριο. Προφανώς η πολιτική επιστράτευση δεν μπορεί να εφαρμόζεται με την πρόταση νόμου την οποία καταθέτουμε. Οτιδήποτε άλλο νομίζουμε ότι είναι εκ του περισσού. 
      Θα έλεγα όμως στον αγαπητό κ. Σκυλλάκο, θα έλεγα στο Κ.Κ.Ε. ότι προσφέρει υπηρεσία στη συντηρητική αντίληψη της Κυβέρνησης το να διασπά την ενότητα του στόχου και να αναφέρεται σε όλα εκείνα που αναφέρθηκε ο Κοινοβουλευτικός Εκπρόσωπος του Κ.Κ.Ε..
      Η πρότασή μας είναι σαφής. Αποσκοπεί στην αποσαφήνιση του ν.δ. 17/1974 και όλα τα άλλα ζητήματα βεβαίως είναι εκκρεμή. Βεβαίως η διεκδίκηση για την επίλυσή τους και την αντιμετώπισή τους είναι προφανής και θα έλεγα ότι με τον τρόπο που το Κ.Κ.Ε. επιλέγει να αντιμετωπίσει την πρόταση του Συνασπισμού είναι μία προσφορά στην αντίληψη της κυβερνώσας παράταξης της Νέας Δημοκρατίας. 
      Αυτά είχα να πω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Κουβέλη. 
      Αρχίζουμε τον κύκλο των επαναλήψεων. 
      Ο κ. Ντόλιος έχει το λόγο για τρία λεπτά. 
      ΓΕΩΡΓΙΟΣ ΝΤΟΛΙΟΣ: Τα τρία λεπτά που έχω στη διάθεσή μου θα ήθελα να τα διαθέσω στην Κυβέρνηση, αλλά θα κάνω κάποια σχόλια για τη στάση του Κ.Κ.Ε.. Έχω την αίσθηση ότι ενώ δεν έχουν κάποια καλή σχέση με την «ιδιοκτησία», νομίζω ότι αυτό που διεκδικούν, χωρίς καμία αμφιβολία, είναι την «ιδιοκτησία» κάποιων θέσεων, κάποιων απόψεων, «την ιδιοκτησία» των ίδιων των εργαζόμενων. Θέλω να πω στους συναδέλφους του Κ.Κ.Ε. ότι έχουν δικαίωμα όλες οι πολιτικές δυνάμεις να εκφράζουν άποψη για κάποια ζητήματα. Αυτή την αποκλειστικότητα δεν σας τη διαθέτει κανείς. Εσείς τρομάζετε κυριολεκτικά αν κάποια πολιτική δύναμη ή αν κάποιος συνάδελφος κάνει κάποιες προτάσεις που  προσομοιάζουν, προσεγγίζουν ή και είναι ίδιες με τις δικές σας. Νομίζω ότι αυτό κάνατε με την περίπτωση του κ. Κουβέλη. 
      ΑΝΤΩΝΗΣ ΣΚΥΛΛΑΚΟΣ: Για τον εαυτό σας μιλήστε. 
      ΓΕΩΡΓΙΟΣ ΝΤΟΛΙΟΣ: Όσο για μας -μιας και συνεχίζετε να προκαλείτε- είναι βασανιστική αυτή η προσπάθεια που κάνετε να μας ταυτίζετε με τη Νέα  Δημοκρατία. Υπάρχει ένα θεσμικό πλαίσιο που αφορά την εργατική νομοθεσία. Πιστεύετε ότι αυτό το θεσμικό πλαίσιο θα είχε η χώρα αν στα είκοσι προηγούμενα χρόνια, όπως πολύ συχνά λέτε, κυβερνούσε η Νέα Δημοκρατία; Υπάρχει ένα Εθνικό Σύστημα Υγείας με διασπαρμένα κέντρα υγείας σε όλη την Ελλάδα, με νοσοκομεία, με προβλήματα πολλά. Πιστεύετε ότι αυτό το Εθνικό Σύστημα Υγείας θα υπήρχε αν είχε κυβερνήσει η Νέα Δημοκρατία; Υπάρχει ένα κοινωνικό κράτος με πάρα πολλά ελλείμματα. 
      Εμείς έχουμε μία ξεκάθαρη στόχευση με την πρόταση: να καταργήσουμε τη δυνατότητα της πολιτικής επιστράτευσης, να αλλάξουμε το ν.δ. 17/1974 τουλάχιστον επ’ αυτού του ζητήματος. Επισημαίνετε κάποια ζητήματα. Σ’ αυτό το ζήτημα δεν θέλετε να συνεννοηθούμε. Είχαν μία ευκαιρία και τα τρία κόμματα της Αντιπολίτευσης να καταθέσουν μία κοινή πρόταση -θα ήταν μία σοβαρή  υπηρεσία στις κοινοβουλευτικές διαδικασίες- με την οποία η Κυβέρνηση θα μπορούσε να ανατρέψει μία παράδοση που δεν αποδέχεται προτάσεις νόμων από την πλευρά της Αντιπολίτευσης. Και δεν παρατηρήσατε, δεν παρατηρείτε ότι η επιχειρηματολογία από την πλευρά της Κυβέρνησης είναι μία επιχειρηματολογία που προκαλεί και γίνεται επικίνδυνη πολλές φορές. 
      Κύριε Υφυπουργέ και κυρία Βούλτεψη, σε καμία περίπτωση το «χουντικό κατάλοιπο» δεν είχε σχέση με το δικό σας πρόσωπο -για το Θεό!- ούτε κατά διάνοια! 
Τυχαίνει μάλιστα να έχω και πολύ καλή γνώμη για σας, από τις λίγες επαφές που είχαμε. 
      Θα έρθω, λοιπόν, στο νόμο. Όσον αφορά την επιχειρηματολογία της Κυβέρνησης, θέλω να αναφερθώ σε δύο πράγματα, σε μία αντιπαραβολή που γίνεται μεταξύ εργαζομένων και ανέργων, που έκανε η κ. Βούλτεψη. Αυτό έγινε και στην επιτροπή και τώρα. Οι εργαζόμενοι μπορούν να κάνουν πορείες και να κλείνουν δρόμους. Οι άνεργοι μπορούν; 
      Αυτή η προσέγγιση των ζητημάτων είναι μία πολιτική, μία φιλοσοφική προσέγγιση πολύ-πολύ σημαντική. Την ίδια επιχειρηματολογία είχε και ο Υπουργός. Αναφέρθηκε σε λίγα άτομα, τα οποία καταχρώμενα το δικαίωμα που τους παρέχει η νομοθεσία, μπορούν να κλείνουν τους δρόμους. Το δικαίωμα της απεργίας είναι κατοχυρωμένο στη χώρα μας από ένα συγκεκριμένο θεσμικό πλαίσιο, αλλά αυτό το δικαίωμα της απεργίας σε καμία περίπτωση δεν είναι ίδιο στις διάφορες περιόδους που κυβερνούν τη χώρα τα δύο κόμματα εξουσίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ο Κοινοβουλευτικός Εκπρόσωπος της Νέας Δημοκρατίας έκανε επίθεση στο Κομμουνιστικό Κόμμα Ελλάδας, η οποία δεν έχει καμία σχέση με την κριτική.
      Τόνισε ότι το Κομμουνιστικό Κόμμα Ελλάδος έχει καλομάθει και πρέπει να συμμαζευτεί –τονίζω εγώ, γιατί αυτό στην ουσία μας είπατε: «συμμαζευτείτε»- καθώς επίσης ότι το Κ.Κ.Ε. υποκινεί τις κινητοποιήσεις και όλα αυτά που γίνονται. Δηλαδή οτιδήποτε ακραίο συμβαίνει σήμερα στην ελληνική κοινωνία υποκινείται από το Κομμουνιστικό Κόμμα Ελλάδας.
      Εμείς δεν το κρύβουμε ότι υπερασπιζόμαστε τα δικαιώματα των εργαζομένων, ότι υποστηρίζουμε τους αγώνες των εργαζομένων, οι οποίοι παλεύουν για να περισώσουν ό,τι έχει απομείνει από την επίθεση των κυβερνήσεων, της σημερινής και της προηγούμενης. 
      Δεύτερο ζήτημα. Πείτε μας, είναι αποκλεισμένοι, ναι ή όχι, οι νησιώτες σήμερα, όταν δεν πάνε τα καράβια των εφοπλιστών; Έχουν ή δεν έχουν δικαιώματα οι νησιώτες; Γιατί τους τα στερείτε; Γιατί δεν κάνετε επιστράτευση στα καράβια των εφοπλιστών να πάνε σε όλα τα νησιά και στις άγονες γραμμές για να μπορούν να επικοινωνούν, να πάει γιατρός, φάρμακα, τρόφιμα, ενώ είναι αποκλεισμένοι; Γιατί δεν κάνετε προσλήψεις στα νοσοκομεία για να μπορούν οι Έλληνες πολίτες να έχουν την υγειά τους; Και αν κάνουν αύριο απεργία οι εργαζόμενοι, θα τους επιστρατεύσετε. 
      Ο κ. Πρωτόπαπας είπε ότι το ΠΑ.ΣΟ.Κ. έκανε διάλογο, πριν «πλακώσει» στο ξύλο τους ναυτεργάτες. Τους «έριξε» πολύ χοντρό ξύλο τότε, έστειλε πολλούς στα νοσοκομεία, στις 29 Μαΐου του 2002. Μάλιστα οι εφοπλιστές σε ρόλο Υπουργού έδιναν διαταγές στα Μ.Α.Τ. να σακατέψουν τους εργάτες. Έγινε πολιτική επιστράτευση δεκαεννέα φορές, είτε από το ΠΑ.ΣΟ.Κ. είτε από τη Νέα Δημοκρατία, που μετατρέπουν τους χώρους κατά την περίοδο της επιστράτευσης σε στρατόπεδα συγκέντρωσης.
      Θέλω να κάνω κάποια σχόλια για την πρόταση νόμου του ΠΑ.ΣΟ.Κ., η οποία κατά τη γνώμη μας είναι υποκριτική, γιατί με αυτήν την πρόταση το ΠΑ.ΣΟ.Κ. κοροϊδεύει την κοινωνία. Γιατί τόσα χρόνια χρησιμοποίησε την πολιτική επιστράτευση και δεν την κατήργησε και τώρα έρχεται και ζητάει να συμφωνήσουμε για να την καταργήσουμε, όπως λέει το ίδιο. 
      Το ΠΑ.ΣΟ.Κ. δεν αποκλείει την πολιτική επιστράτευση αυτών που απεργούν, αν συντρέχουν άλλοι λόγοι ή άλλες προϋποθέσεις. Αυτό θα το δείτε, αν διαβάσετε προσεκτικά την πρόταση του ΠΑ.ΣΟ.Κ.. Πέρα από την κήρυξη της απεργίας ως παράνομης και καταχρηστικής, ποιοι είναι οι άλλοι λόγοι που μπορούν να αναφερθούν; Ποιες είναι οι άλλες προϋποθέσεις για να βγει παράνομη και καταχρηστική, όπως αναφέρεται στο άρθρο 3 της πρότασης του ΠΑ.ΣΟ.Κ. στην παράγραφο γ΄; 
      Ποια έννοια δίνετε για την άμυνα της χώρας, έναντι ποιου εξωτερικού και εσωτερικού εχθρού; Ποιος είναι ο εσωτερικός εχθρός; Σε ποιον αναφέρεται σ’ αυτήν την πρόταση; Στο λαϊκό κίνημα, στα συνδικάτα που απεργούν; Αν έχουμε απεργίες διαρκείας, θα επιστρατευτούν σύμφωνα με την πρόταση του ΠΑ.ΣΟ.Κ., για παράδειγμα μία γενικευμένη απεργία των ναυτεργατών; Και εσείς την ίδια στιγμή βάζετε σε αντιπαράθεση τους νησιώτες με τους ναυτεργάτες, τους αγρότες με τους εργάτες.
      Ακόμη, αν δείτε το εδάφιο ε΄ του άρθρου 3, μιλάτε για φαινόμενα και καταστάσεις, όπως για παράδειγμα αν γίνει απεργία στα νοσοκομεία. Ακόμα λέτε στην πρότασή σας: «ακόμα και αν υπάρχει απειλή ή κατάσταση», δηλαδή αν προειδοποιούν οι εργάτες ότι θα κάνουν απεργία. 
      Επίσης η υποκρισία του ΠΑ.ΣΟ.Κ. για την πολιτική επιστράτευση φαίνεται και στο γεγονός ότι επεκτείνει την πολιτική επιστράτευση και στους αλλοδαπούς.
       ΓΕΩΡΓΙΟΣ ΝΤΟΛΙΟΣ: Αυτό λέει;
      ΔΗΜΗΤΡΙΟΣ ΤΣΙΟΓΚΑΣ: Αυτό λέτε. Να σας το διαβάσω. Το ν.δ. 17 του 1974 λέει: «άπαντες οι Έλληνες πολίτες αμφοτέρων των φύλων». Εσείς τι λέτε; Εσείς λέτε…
      ΑΝΤΩΝΗΣ ΣΚΥΛΛΑΚΟΣ: Όσοι διαμένουν στην Ελλάδα…
      ΔΗΜΗΤΡΙΟΣ ΤΣΙΟΓΚΑΣ: Ναι. Και ως μετανάστες. 
      ΓΕΩΡΓΙΟΣ ΝΤΟΛΙΟΣ: Όσοι υπάγονται στην ελληνική έννομη τάξη…
      ΔΗΜΗΤΡΙΟΣ ΤΣΙΟΓΚΑΣ: Ναι. Δηλαδή και τους μετανάστες. 
      Και αυτό το κάνετε γιατί δεν το είχε το νομοθετικό διάταγμα του ’74, προφανώς γιατί δεν υπήρχαν μετανάστες τότε, εκτός λίγων Πακιστανών που είχαν έρθει το ’71-’72 και ίσως κάποιων ξένων εργατών που δούλευαν σε καράβια τότε. 
       ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω.
      Άρα, λοιπόν, εσείς επεκτείνετε, με την πρόταση νόμου, την πολιτική επιστράτευση και στους ξένους εργάτες. 
      Δυο κουβέντες θα ήθελα να πω και για το Συνασπισμό. Θέλω να πω ότι η πρόταση του Συνασπισμού είναι άτολμη και κολοβή, γιατί αναφέρεται μόνο στην πολιτική επιστράτευση. Δεν αναφέρεστε…
      ΦΩΤΗΣ ΚΟΥΒΕΛΗΣ: Κι εγώ νόμιζα ότι μας ξεχάσατε!
      ΠΡΟΕΔΡΕΥΩΝ (Ιωάννης Τραγάκης): Σήμερα χωριστήκατε στα τρία. Τρεις προτάσεις κάνατε και οι τρεις χωριστήκατε στα τρία τελικά. 
	ΧΡΗΣΤΟΣ ΠΡΩΤΟΠΑΠΑΣ: Υπάρχει «δούρειος ίππος», κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Τι δούρειος ίππος; Σφαγή έγινε εδώ σήμερα, σφαγή των κομμάτων της Αντιπολίτευσης!
	ΔΗΜΗΤΡΙΟΣ ΤΣΙΟΓΚΑΣ: Δεν αναφέρεστε σε καμία άλλη μορφή κινητοποίησης που μπορεί να κάνουν οι εργαζόμενοι: σε καταλήψεις, σε επισχέσεις, σε οτιδήποτε άλλο. 
	ΦΩΤΗΣ ΚΟΥΒΕΛΗΣ: Τι να κάνω αφού αυτό καταλάβατε;
	ΔΗΜΗΤΡΙΟΣ ΤΣΙΟΓΚΑΣ:  Και δεν λέτε τίποτα για τις περιπτώσεις που θα κριθεί η απεργία παράνομη και καταχρηστική. 
      Και βέβαια κλείνετε τα μάτια στον εκδημοκρατισμό…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Ευχαριστώ πάρα πολύ.
            ΔΗΜΗΤΡΙΟΣ ΤΣΙΟΓΚΑΣ: ... του ν. 330 για τους ναυτεργάτες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Η συνάδελφος κ. Βούλτεψη  έχει το λόγο για τρία λεπτά.
      ΣΟΦΙΑ ΒΟΥΛΤΕΨΗ: Ευχαριστώ πολύ, κύριε Πρόεδρε. 
      Πρέπει να πω ότι εδώ έγινε ένας γόνιμος διάλογος. Ακούστηκαν πολλές απόψεις. Ακόμη και η μικρή σύγκρουση που υπήρχε μεταξύ του Κοινοβουλευτικού μας Εκπροσώπου και της Αριστεράς, έγινε στο πλαίσιο του διαλόγου και του δικαιώματος όλων να εκφράζουν τις απόψεις τους. Εμένα πάλι δεν με ενοχλεί το γεγονός ότι η Αριστερά επιμένει στις απόψεις της και είναι συνεπής και διατυπώνει τα επιχειρήματά της και καλά κάνει. Είναι συνεπής στις πράξεις, στα έργα της, στις διατυπώσεις, στις διακηρύξεις της. 
      Από εκεί και πέρα σημειώνω ότι η Αριστερά, παρά τις διαφωνίες που μπορεί να έχει με την Κυβέρνηση της Νέας Δημοκρατίας και γενικότερα με το σύστημα, δεν καταφεύγει σε διχαστική συμπεριφορά, σε διχαστικά συνθήματα. Αντίθετα, εντυπωσιάστηκα πάρα πολύ και μου προκάλεσε μεγάλη θλίψη η διχαστική συμπεριφορά του Κοινοβουλευτικού Εκπροσώπου του ΠΑ.ΣΟ.Κ., που μάλιστα παρέπεμψε και σε όρο. Μίλησε για «παλαιοδεξιά». Δηλαδή μας δίνεται η εντύπωση τελικά εδώ ότι το ΠΑ.ΣΟ.Κ. αποτελείται από αντάρτες στα βουνά και Μακρονησιώτες! Αλλά το ζήτημα είναι ότι οι πραγματικοί Μακρονησιώτες και αυτοί που πραγματικά ήσαν αντάρτες στα βουνά, δεν θέλουν το διχασμό της ελληνικής κοινωνίας. Και όσοι έχουμε ζήσει την Ιστορία της πατρίδας μας ξέρουμε ότι αυτοί οι άνθρωποι –και το βλέπουμε και μέσα σ’ αυτήν την Αίθουσα- αποφεύγουν αυτήν τη συμπεριφορά. Τώρα το να μιλάμε για «παλαιοδεξιά» και να ταυτίζουμε το μεγάλο αυτό κομμάτι του ελληνικού λαού με μια περίοδο όπου άμα αρχίσουμε να ψάχνουμε, δεν θα ξέρουμε τελικά ποιος ήταν με τους μεν και ποιος ήταν με τους δε -και γι’ αυτό και οι παλιότεροι και οι σημερινοί νέοι μας θέλουν να τα ξεχάσουμε όλα αυτά και να υπάρχει ενότητα- με το να αναφερόμαστε τόσες πολλές φορές σ’ αυτόν τον όρο, το μόνο στο οποίο αποσκοπεί είναι να διχάζουμε τον ελληνικό λαό. Διότι το ΠΑ.ΣΟ.Κ. εκεί πάνω στηρίζει όλη του την ύπαρξη και την επιχειρηματολογία. Θέλει να παραπέμπει σε ανάκληση μνήμης από το παρελθόν, η οποία όμως δεν υπάρχει πια. Σας βεβαιώνω ότι δεν έχει καμία διάθεση ο ελληνικός λαός να λάβει μέρος σ’ αυτό.
      Όσο για το αίσθημα ασφάλειας, εγώ το είπα. Και πραγματικά επειδή αισθάνομαι μερικές φορές ότι υπάρχει αναντιστοιχία μεταξύ αυτού που λέμε εμείς εδώ και αυτού που υποστηρίζει έξω ο λαός, όποιος πιστεύει ότι δεν υπάρχει αίσθημα ασφάλειας στο λαό -όταν πιστεύει ότι μπορεί, πράγματι,  όταν κινδυνεύει η επιβίωσή του να υπάρξει μία αντίδραση- τότε κάνει πολύ μεγάλο λάθος.
      Δεν έχει παρά να ρωτήσει έξω τον κόσμο τι πιστεύει για την περίπτωση ότι κινδυνεύει να μην έχει τα φάρμακά του, να μην μπορεί να μεταφέρει τους ασθενείς του, να αποκλειστούν τα νησιά, να μην υπάρχει επαφή της ακριτικής Ελλάδας με το κέντρο. 
      ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο.
      Ο κ. Κουβέλης έχει διττή ιδιότητα. Είναι δύο σε σκευασία του ενός! 
      ΦΩΤΗΣ ΚΟΥΒΕΛΗΣ: Ελπίζω ικανοποιητική συσκευασία, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Πάντα ικανοποιητική! 
      ΦΩΤΗΣ ΚΟΥΒΕΛΗΣ: Κύριε Πρόεδρε, η πρόταση του Συνασπισμού είναι προφανές ότι θέλει να αποσαφηνίσει το νομοθετικό διάταγμα και στο πλαίσιο της αποσαφήνισης αυτής αναφέρεται η απεργία και κάθε εκδοχή της απεργίας. Αυτό είναι ηλίου φαεινότερον για όποιον θέλει να κατανοεί την απλή λογική των πραγμάτων και προφανώς τη λογική της πρότασης. Εγώ δεν θα σχολιάσω τώρα άλλα ζητήματα, τα οποία ακούστηκαν. 
      Το μόνο που θα πω είναι ότι ο χειρότερος τρόπος να ανοίξεις μια πόρτα είναι να την κτυπάς με το κεφάλι σου την ώρα που υπάρχει ένα πόμολο που μπορείς να το σύρεις και να την ανοίξεις. Οτιδήποτε άλλο λέγεται είναι επιλογή κτυπήματος της πόρτας με το κεφάλι και προφανώς όχι επιλογή να ανοίξει η πόρτα με το πόμολο!
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ. κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θαυμάσια λοιπόν! Ακούσαμε εδώ από την εισηγήτρια της Πλειοψηφίας ότι μπορούμε να είμαστε όλοι ενωμένοι με τη δαμόκλειο σπάθη πάνω από το κεφάλι μας, να είμαστε όλοι ενωμένοι με το βούρδουλα. Διότι τι σημαίνει, για να έχουμε αίσθημα ασφάλειας να έχουμε και τον μπαμπούλα της πολιτικής επιστράτευσης για να αισθανόμαστε πιο ασφαλείς; Είναι μία βαθιά συντηρητική αντίληψη –δεν θα κουραστώ να το επαναλαμβάνω- και χαίρω διότι με αυτήν τη βαθιά συντηρητική αντίληψη είμαστε σε πλήρη απόσταση.
      Από εκεί και πέρα έγιναν εδώ προσπάθειες να ειπωθούν πολλά. Εγώ δεν αισθάνομαι την ανάγκη να δευτερολογήσω ιδιαίτερα. Εξάλλου πριν από λίγο το Κομμουνιστικό Κόμμα Ελλάδος πήρε συγχαρητήρια και από την κ. Βούλτεψη. Πράγματι παίξατε το ρόλο σας σήμερα, κύριοι συνάδελφοι του Κ.Κ.Ε., ώστε να μην εμφανιστεί η Αντιπολίτευση ενωμένη και να μην προβληθεί η ανάγκη άρσης της πολιτικής επιστράτευσης στην απεργία. Αποτελέσατε εν δυνάμει ένα δούρειο ίππο στην προσπάθεια της Αντιπολίτευσης και κατά τη γνώμη μου προσφέρατε, αγαπητοί συνάδελφοι του Κ.Κ.Ε., ιδιαίτερα κακή υπηρεσία –μα το Θεό ιδιαίτερα κακή υπηρεσία- στην προσπάθεια που πιστεύω πραγματικά ότι θέλατε να χτυπηθεί το θέμα της πολιτικής επιστράτευσης ανεξάρτητα από τις διαφορές που μπορεί να είχαμε στο παρελθόν. Ιδιαίτερα κακή υπηρεσία. Σας παρέσυρε η προσπάθεια της μικροκομματικής εκμετάλλευσης και της ταύτισης όλων των άλλων κομμάτων.
      Θα πρέπει να έχουν το θάρρος, όπως το είχαμε εμείς να μιλήσουμε ανοικτά για μία υπέρβαση που παρουσιάζεται σήμερα, και τα άλλα κόμματα να κάνουν ανάλογες κινήσεις. Δεν το έκαναν. Ο καθένας κρίνεται. 
      Κλείνω λέγοντας ότι έχουμε ένα ιδιαίτερα καθαρό νόμο σήμερα. Όποιος δεν θέλει να ζυμώσει χίλια χρόνια κοσκινίζει, λέει ο λαός μας. Τον έχει πάρει το Κ.Κ.Ε. και ψάχνει τις λέξεις. Δεν θα μπω σε αυτήν τη λογική. Είναι ένας πάρα πολύ καθαρός νόμος, ένας νόμος που αποκλείει την πολιτική επιστράτευση σαν απάντηση στην απεργία –αυτό είναι το περιεχόμενό του και είναι εξαιρετικά απλό- στην οποιαδήποτε απεργία, νόμιμη ή με απόφαση δικαστηρίου παράνομη ή καταχρηστική, στην οποιαδήποτε απεργία με τον πιο σαφή και κατηγορηματικό τρόπο. Σήμερα με την εμμονή της συντηρητικής αντίληψης της Νέας Δημοκρατίας, ανεξάρτητα αν βρήκε και αλλού στηρίγματα, ο νόμος αυτός δεν θα υιοθετηθεί. Αυτό δεν λέει τίποτα, στο λαό θα παρουσιαστεί και να είστε βέβαιος, κύριε Υπουργέ, ότι θα αποτελέσει ένα από τα στοιχεία εκείνα που θα μας κρίνουν όλους!
Για μας αποτελεί σαφή δέσμευση. Αργά ή γρήγορα σ’ αυτήν εδώ την Αίθουσα μέσα στα επόμενα χρόνια θα γίνει νόμος του κράτους.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
	Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
	ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ακούστηκαν οι απόψεις όλων των κομμάτων επί των τριών προτάσεων νόμου που είχαν διαφορετική ευρύτητα για την άρση της πολιτικής επιστρατεύσεως. Νομίζω ότι η πρακτική της Κυβερνήσεως αλλά και όσα ο παριστάμενος Υπουργός είπε, αποδεικνύουν ότι όλες αυτές οι απειλές δήθεν κατά της ελευθερίας ή δήθεν κατά των συνδικαλιστικών δικαιωμάτων δεν υφίστανται από την εφαρμογή αυτού του διατάγματος από τη σημερινή Κυβέρνηση. 
      Η σημερινή Κυβέρνηση σέβεται τα δικαιώματα των εργαζομένων και με εξαιρετική φειδώ κάνει χρήση αυτής της δυνατότητας. Οποιαδήποτε άλλη ερμηνεία, οποιαδήποτε άλλη υπερβολή, οποιαδήποτε άλλη αιτίαση κατά της σημερινής Κυβερνήσεως δεν αδικεί μόνο τη σημερινή Κυβέρνηση -που θα ήταν το λιγότερο- αλλά αδικεί την αλήθεια και αδικεί αυτούς οι οποίοι και μας κρίνουν και μας συγκρίνουν. Στη συνήθη επωδό ότι ο «λαός κρίνει» θα ήθελα να προσθέσω και το ότι ο λαός συγκρίνει τρόπους εφαρμογών, συγκρίνει συχνότητες εφαρμογών διατάξεων ακόμη σαν κι αυτή που σήμερα συζητούμε και που εκρίθη κατά τη γνώμη μου ότι όπως έχουν σήμερα τα πράγματα δεν υπάρχει λόγος να αλλάξουν.
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο συνάδελφο.
	Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
	ΑΝΤΩΝΗΣ ΣΚΥΛΛΑΚΟΣ: Όποιοι μπορούν και διαβάζουν στοιχειωδώς νομικά μπορούν εύκολα να καταλάβουν ότι η πρόταση νόμου του ΠΑ.ΣΟ.Κ. δίνει τη δυνατότητα πολιτικής επιστράτευσης των απεργών. Τα υπόλοιπα είναι «μ’ άλλα λόγια να αγαπιόμαστε»!
	Δεύτερον, θα θέλαμε η πρόταση του Συνασπισμού να είναι σαφέστερη, ώστε να μην υπάρχει περιθώριο για επιστράτευση όταν κηρύσσεται παράνομη και καταχρηστική η απεργία ή όταν δεν πρόκειται για καθ’ αυτό απεργία αλλά για άλλη μορφή κινητοποίησης. Κατανοώντας –πιστεύω- ο Κοινοβουλευτικός Εκπρόσωπος του Συνασπισμού ότι υπάρχει κάποιο κενό, είπε ότι ο Συνασπισμός εννοεί κάθε εκδοχή της απεργίας. 
	ΦΩΤΗΣ ΚΟΥΒΕΛΗΣ: Αυτό βγαίνει από το νόμο.
	ΑΝΤΩΝΗΣ ΣΚΥΛΛΑΚΟΣ: Δεν βγαίνει. Εμείς για να μην ψάχνουμε με ερμηνευτικές δηλώσεις να λέμε το περιεχόμενο, με απόλυτη σαφήνεια λέμε ότι και οι παράνομες απεργίες και κάθε μορφή κινητοποίησης δεν θα μπορούν να έχουν σαν αποτέλεσμα την πολιτική επιστράτευση.
	Επειδή λοιπόν υπάρχουν αυτές οι διαφορές σ’ αυτήν την πρόταση νόμου, βλέπω φωνές και διαμαρτυρίες. «Γιατί μας κάνετε κριτική;» λέει το ΠΑ.ΣΟ.Κ.. Ακούμε χαρακτηρισμούς για το Κομμουνιστικό Κόμμα Ελλάδας που δεν θέλει την ενότητα της Αντιπολίτευσης, υπό την ηγεμονία του ΠΑ.ΣΟ.Κ. –πιστεύω- η Δεξιά και οι άλλες δημοκρατικές δυνάμεις, Κεντροαριστερά. Δεν παίζουμε σ’ αυτό το παιχνίδι. Όσο και να φωνάζετε, θα τα ακούτε. Ακολουθείτε σταθερή πολιτική, δεξιά πολιτική, εναλλάσσεστε στην εξουσία με τις ίδιες πολιτικές. Θα τα ακούτε, όσους χαρακτηρισμούς και να κάνετε. 
	Δεν καταλαβαίνω τον εκνευρισμό από την πλευρά του Συνασπισμού. Δεν έχουμε δικαίωμα να έχουμε διαφορετικές απόψεις και ο καθένας να τις εκθέτει ήρεμα; Χρειάζεται ψυχραιμία. Ας είστε πιο επαρκείς στα νομοθετήματά σας και όπου συμπίπτουμε δεν έχουμε καμία αντίρρηση από κοινού να δίνουμε τη μάχη και στη Βουλή και εκτός Βουλής. Δεν έχουμε αντίρρηση να υπάρχει κοινή πάλη όταν συμπίπτουμε σε κάτι με κάποια πολιτική δύναμη ή με κάποιο πρόσωπο. 
	Έρχομαι σ’ αυτό, ότι χάλασε ορισμένα από τα επιχειρήματα της Νέας Δημοκρατίας, ένα από τα επιχειρήματα που ανέφερε και ο κύριος Υπουργός, αν δεν κάνω λάθος- στο τέλος. Είπε: «Γιατί να συζητήσουμε αυτές τις προτάσεις, όταν είναι τρεις διαφορετικές και «τρώγεστε» μεταξύ σας;». Μην οικοδομείτε σε τέτοια βάση. Έτσι κι αλλιώς εμείς έχουμε διαφορετική πολιτική ιδιαίτερα από το ΠΑ.ΣΟ.Κ., αλλά έχουμε μεγάλες διαφορές και με το Συνασπισμό.
      Δεν μπορεί να υπάρχει ενότητα της Αντιπολίτευσης ούτε ενότητα της Αριστεράς, πολύ περισσότερο να μπούμε στο τσουβάλι της Κεντροαριστεράς. Ούτε Νέα Δημοκρατία, λοιπόν, ούτε Κεντροαριστερά! Αυτή είναι η δική μας θέση. 
      ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο για να τελειώσει τη «συσκευασία» του!
      ΦΩΤΗΣ ΚΟΥΒΕΛΗΣ: Κύριε Πρόεδρε, δεν διεκδικώ το ρόλο του συσκευαστή. Το ποιος υπήρξε επαρκής στην αναφορά του αναφορικά με τις συζητούμενες προτάσεις νόμου νομίζω ότι αυτό κρίνεται και κρίνεται από τον ελληνικό λαό που πιστεύω ότι θα μας ακούσει, τουλάχιστον την Κυριακή όταν θα μεταδοθεί αυτή η συζήτηση. 
      Η πρόταση του Συνασπισμού έχει επάρκεια. Σε ό,τι αφορά την ενότητα της Αριστεράς, στην οποία αναφέρθηκε ο κ. Σκυλλάκος, ειλικρινά δεν κατανοώ την ενότητα της Αριστεράς, αν δεν υπάρχει ενότητα και κοινός τόπος απόψεων και ιδεών. Και φαίνεται ότι δεν υπάρχει. Και δεν υπάρχει, όταν παραβιάζονται κανόνες κοινής λογικής και ρεαλιστικού στόχου επιλογής κάποιων πραγμάτων που αφορούν στην ελληνική κοινωνία. 
      Και στην ελληνική κοινωνία δεν αφορούν οι μαξιμαλισμοί. Εκείνο που αφορά είναι να καταργηθεί η ψευδής ερμηνεία που γίνεται για το ν.δ. 17/1974. Οτιδήποτε άλλο υπηρετεί, αν θέλετε, μια εξαιρετικά εύκολη αντιπολίτευση προς ένα άλλο κομμάτι της Αριστεράς –θα έλεγα- και προς τον κοινό τόπο που έπρεπε να έχει εξευρεθεί, προφανώς για να αντιμετωπιστεί αυτή η απαράδεκτη κατάσταση, η οποία αναφέρεται στην πολιτική επιστράτευση για να καταστρατηγήσει το δικαίωμα στην απεργία. 
      Ειλικρινά λυπάμαι, αλλά δεν θέλω να προσθέσω τίποτα άλλο. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Ο συνάδελφος κ. Τζέκης έχει το λόγο και κλείνουμε. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Είναι γεγονός ότι μπορεί να υπάρξει συνεργασία, μπορεί να υπάρξει ενότητα. Πεδίο λαμπρό, κύριε Πρόεδρε, έξω στην κοινωνία, στο εργατικό κίνημα, παραδείγματος χάριν, εκεί που πραγματικά ζει ο εργατικός κόσμος τα προβλήματα στο πετσί του. Συνεργασίες εκεί υπάρχουν και σε επίπεδο κορυφαίων συνδικαλιστικών οργανώσεων. Συνεργασίες υπάρχουν και στην Τοπική Αυτοδιοίκηση και στη Νομαρχιακή Αυτοδιοίκηση. 
      Εμείς δεν βγήκαμε να κατηγορήσουμε ποιος συνεργάζεται με ποιον και γιατί. Είναι ζήτημα πολιτικών επιλογών. Ένας βάζει τις θέσεις και λέει μέχρι εδώ. Άλλος βάζει παραπέρα και λέει και μέχρι εκεί. Άρα δεν είναι υποχρεωτικό να συμπέσουμε, επειδή είμαστε Αντιπολίτευση. Τότε δεν χρειαζόταν ούτε Αντιπολίτευση τριών κομμάτων. Θα ήμασταν τρία σε ένα! 
      Κάτι τέτοιο θέλει η πλευρά βέβαια του ΠΑ.ΣΟ.Κ, για να ξεχάσουμε και τις μέρες και τα έργα του. Εδώ, κοντός ψαλμός αλληλούια! Σας βαρύνουν πάρα πολλά και μάλιστα είδαμε σήμερα την Κυβέρνηση να κάνει το εξής. Να κάνει μια καταμέτρηση πόσες φορές η Νέα Δημοκρατία επιστράτευσε στο παρελθόν και πόσες φορές το ΠΑ.ΣΟ.Κ..
      ΓΕΩΡΓΙΟΣ ΝΤΟΛΙΟΣ: Η Οικουμενική το έκανε; 
      ΑΓΓΕΛΟΣ ΤΖΕΚΗΣ: Θα σας πω κάτι για την Οικουμενική, γιατί προκαλείτε. Ήταν ο Κατριβάνος τον οποίο εμείς ως Κομμουνιστικό Κόμμα Ελλάδας βρήκαμε και διαχωρίσαμε τη θέση μας τότε και βέβαια ο Κατριβάνος επέλεξε αργότερα να συνεργαστεί με τη Νέα Δημοκρατία –πρόβλημά του- όχι όμως με εμάς. 
      Άρα, λοιπόν, θέλω να πω με αυτό ότι ο κύριος Υπουργός δεν έκανε τίποτα άλλο παρά να πει ότι εμείς χρησιμοποιούμε το νομικό οπλοστάσιο που βρήκαμε από το ΠΑ.ΣΟ.Κ.. Και επιτέλους γνωρίζουμε όλοι τι έχει γίνει. Πράξη νομοθετικού περιεχομένου 1985: Απαγορεύσατε και τις συλλογικές συμβάσεις εργασίας!
      Όλα αυτά θα πρέπει να τα βάλουμε στο χρονοντούλαπο της ιστορίας για να εξαγνιστείτε στη συνείδηση του εργαζόμενου λαού; Όχι, κύριοι! Ο καθένας έχει την πολιτική, ιδεολογική του ταυτότητα και βάση αυτής πορεύεται. Άρα, λοιπόν, το πρόβλημα για εμάς είναι πολύ ουσιαστικό και γι’ αυτό καταθέτουμε και αυτήν την πρόταση. 
      Σας επαναλαμβάνω για μια ακόμη φορά ότι όσο μελετάς την πρόταση του ΠΑ.ΣΟ.Κ., δεν βρίσκεις καμία διαφορά από το ν.δ. 17/1974. Αλλάζει, κύριε Πρόεδρε, ως προς τη χρήση της ελληνικής γλώσσας και ξέρουμε πάρα πολύ καλά ότι είναι πλούσια η ελληνική γλώσσα και μπορώ να πω το ίδιο πράγμα με διαφορετικά λόγια.  
      Και έρχομαι τώρα στην πλευρά του Συνασπισμού και το αντιμετωπίζω με πάρα πολύ σεβασμό και προσοχή. 
      Αν ανατρέξουμε στην αιτιολογική έκθεση, κύριε Πρόεδρε, θα δούμε τι λέει: «Γι’ αυτό ο νομοθέτης του ν.δ. 17/1974 αναγνώρισε ως επιτρεπτούς λόγους επιστράτευσης μόνο τη διασφάλιση της εθνικής άμυνας σε καιρό πολέμου ή την αντιμετώπιση εκτάκτων αναγκών για την προετοιμασία της εθνικής άμυνας και για κανέναν άλλο λόγο». 
      Όμως στο άρθρο 2 παράγραφος 5 λέει ότι μπορεί ακόμα να επιστρατεύσει για την παρακώλυση και τη διατάραξη της οικονομικής και κοινωνικής ζωής της χώρας. Τι σημαίνει αυτό; Σημαίνει, δηλαδή, ότι εάν δεν καταργήσουμε και το συγκεκριμένο άρθρο του ν.δ. 17/1974 δεν μπορεί να γίνει πράξη η κατάργηση της πολιτικής επιστράτευσης. 
      Γι’ αυτό λέμε ότι ίσως και να μην είναι καλά προετοιμασμένη. Δεν είναι κακό που έχουμε αυτή την εκτίμηση. Αυτό δεν σημαίνει βέβαια ότι υπάρχει το πόμολο και εμείς πάμε να χτυπήσουμε με το κεφάλι μας την πόρτα! Μια ανοικτή πόρτα δεν μπορείς να την ανοίξεις. Είναι ανοιγμένη και βέβαια γνωρίζουμε όλοι πάρα πολύ καλά σε ποια κατεύθυνση. Διαφωνούμε σ’ αυτήν την κατεύθυνση. 
      Εξάλλου υπάρχει πεδίο λαμπρό για το ΠΑ.ΣΟ.Κ. να προωθήσει την Κεντροαριστερά, κάτι που έχουμε ζήσει, ζούμε και βλέπουμε μέσα στην Ευρωπαϊκή Ένωση. Και η περίφημη Κεντροαριστερά βλέπουμε σε ποια κατεύθυνση κινείται.
      Επαναλαμβάνω ότι είναι μια ολοκληρωμένη πρόταση. Εάν πραγματικά ήθελε το ΠΑ.ΣΟ.Κ. να κάνει συγκεκριμένη την πρότασή του, θα μπορούσε και όχι τώρα στο «διά ταύτα» να λέει ότι αυτά εννοούμε για τα ανθρωπογενή αίτια. Έπρεπε να τα προνοήσει.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Πάντως πρώτη φορά βλέπω τόσο διχασμένη την Αντιπολίτευση.
      ΓΕΩΡΓΙΟΣ ΝΤΟΛΙΟΣ: Τώρα, γιατί αυτά τα σχόλια, κύριε Πρόεδρε;
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, είναι η τρίτη φορά που κάνετε σχόλιο. Θερμή παράκληση …
      ΠΡΟΕΔΡΕΥΩΝ (Ιωάννης Τραγάκης): Το Προεδρείο μπορεί να λέει …
      ΧΡΗΣΤΟΣ ΠΡΩΤΟΠΑΠΑΣ: Όχι, ό,τι θέλει.
      ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Εθνικής Άμυνας έχει το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, κύριοι συνάδελφοι, η Κυβέρνηση είναι εκλεγμένη από το λαό να κυβερνάει και έχει την ευθύνη να εξασφαλίζει την προστασία του κοινωνικού συνόλου στα πλαίσια του Συντάγματος και των νόμων. Πιστεύουμε στο Σύνταγμα, πιστεύουμε στους νόμους, πιστεύουμε πέρα για πέρα στο δικαίωμα της απεργίας.
      Οι δημοκρατικά εκλεγμένες κυβερνήσεις, κύριε Πρωτόπαπα, δεν έχουν βούρδουλα. Έχουν τους νόμους, έχουν το Σύνταγμα και έχουν την κρίση του ελληνικού λαού. Το «βούρδουλας» που ακούστηκε εδώ σ’ αυτήν την Αίθουσα δεν έχει καμία θέση και λυπάμαι που το είπατε.
      ΧΡΗΣΤΟΣ ΠΡΩΤΟΠΑΠΑΣ: Υπάρχουν, κύριε Υπουργέ, νόμοι που είναι βούρδουλας.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Περιπλανηθήκατε κύριε Πρωτόπαπα, σε «παλαιοδεξιές» και πολλά άλλα. Ήσασταν η παραφωνία απόψε εδώ σ’ αυτήν την Αίθουσα. Στο παρελθόν, σας έχει κατατάξει ο λαός και εκεί θα μείνετε. Σας ανήκει το παρελθόν. Δεν θα σας ακολουθήσουμε σ’ αυτές τις συζητήσεις, να είστε βέβαιος. 
      Σήμερα θυμηθήκατε να κάνετε την υπέρβαση. Επί των ημερών σας που ήσασταν και Υπουργός Απασχόλησης ή Τύπου ή τι ήσασταν την τελευταία τουλάχιστον περίοδο των ναυτεργατών –κάτι ήσασταν- ή υπογράψατε ή προπαγανδίσατε τουλάχιστον υπέρ της στρατολόγησης των ναυτεργατών τότε. Αυτά όλα τα ξεχάσατε.
      Αλλά να πούμε και για την τελευταία απεργία; Ο πρώην Υφυπουργός σας των Μεταφορών κ. Στρατάκης βγήκε και πρότεινε να μισθώσουν καράβια για να εξυπηρετηθούν οι αγρότες της Κρήτης που σάπιζαν τα προϊόντα τους. Δεν τα λέμε εμείς. Περισσότερη, λοιπόν, προσοχή. 
      Επίσης, θέλω να εκφράσω τη λύπη μου για την έκφρασή σας ως σύμβολο καταστολής το Υπουργείο Εθνικής Άμυνας …
      ΧΡΗΣΤΟΣ ΠΡΩΤΟΠΑΠΑΣ: Όταν έχετε κάνει …
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σύμβολο καταστολής; Τέτοιες εκφράσεις δεν συνάδουν ούτε με το πολίτευμά μας ούτε με τη δημοκρατία μας και λυπάμαι πολύ γι’ αυτό που είπατε.
      ΧΡΗΣΤΟΣ ΠΡΩΤΟΠΑΠΑΣ: Έρχεστε να μιλήσετε εσείς για την απεργία;
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε. Εσείς δεν διακόπτετε.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Αδικείτε θεσμούς, αδικείτε πρόσωπα, αδικείτε τη δημοκρατία.
      Όσον αφορά τις προτάσεις νόμου, παρ’ ότι στη συζήτηση προέκυψε η έντονη διαφωνία μεταξύ των κομμάτων της Αντιπολίτευσης κι αν θα θέλαμε να προσχωρήσουμε δεν θα μπορούσαμε να επιλέξουμε μια από τις τρεις, εκείνο που θέλω να πω πάλι, όπως το τόνισα και στην πρώτη μου ομιλία, είναι –και το πιστεύω ακράδαντα- ότι απ’ αυτή τη συζήτηση προέκυψαν θετικά συμπεράσματα, τα οποία σε μας όλους εναπόκεινται να τα αξιολογήσουμε.
      Είπα προηγουμένως ότι το Υπουργείο Εθνικής Άμυνας –και υπ’ αυτήν την ιδιότητα βρισκόμαστε εδώ, λόγω του ότι το προβλέπει το Προεδρικό Διάταγμα που εσείς επί είκοσι χρόνια δεν το καταργήσατε- εν καιρώ ειρήνης δεν έχει να παίξει κανέναν απολύτως ρόλο στην κατάσταση επιστρατεύσεως. Κανέναν απολύτως ρόλο. Είναι χρήσιμη, λοιπόν, η συζήτηση και τις προτάσεις, καθώς και όλα όσα ακούστηκαν θα τα μελετήσουμε, θα τα αξιοποιήσουμε, για να προκύψει το δημοκρατικότερο για τον τόπο μας.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής των προτάσεων νόμου αρμοδιότητας του Υπουργείου Εθνικής Άμυνας και ερωτάται το Σώμα εάν γίνεται δεκτή επί της αρχής η πρόταση νόμου: «Τροποποίηση του ν.δ. 17/1974 - Κατάργηση δυνατότητας πολιτικής επιστράτευσης για λόγους απεργίας» που προέρχεται από το ΠΑΣΟΚ;
      Οι αποδεχόμενοι την πρόταση παρακαλώ να εγερθούν.
      (Εγείρονται οι αποδεχόμενοι την πρόταση)
      Είναι προφανές ότι δεν ηγέρθη ο απαιτούμενος από το Σύνταγμα και τον Κανονισμό της Βουλής αριθμός Βουλευτών και συνεπώς η πρόταση νόμου απορρίπτεται.
      Δεύτερον, γίνεται δεκτή επί της αρχής η πρόταση νόμου: «Άμεσα μέτρα για τη διασφάλιση του δικαιώματος στην απεργία» προερχόμενη από το Κομμουνιστικό Κόμμα Ελλάδας;
      Οι αποδεχόμενοι την πρόταση παρακαλώ να εγερθούν.
      (Εγείρονται οι αποδεχόμενοι την πρόταση)
      Είναι προφανές ότι δεν ηγέρθη ο απαιτούμενος από το Σύνταγμα και τον Κανονισμό της Βουλής αριθμός Βουλευτών και συνεπώς η πρόταση νόμου απορρίπτεται.
      Τρίτον, γίνεται δεκτή επί της αρχής η πρόταση νόμου: «Κατάργηση της πολιτικής επιστράτευσης για το προσωπικό που απεργεί» προερχόμενη από το Συνασπισμό;
      Οι αποδεχόμενοι την πρόταση παρακαλώ να εγερθούν.
      (Εγείρονται οι αποδεχόμενοι την πρόταση)
      Είναι προφανές ότι δεν ηγέρθη ο απαιτούμενος από το Σύνταγμα και τον Κανονισμό της Βουλής αριθμός Βουλευτών και συνεπώς η πρόταση νόμου απορρίπτεται.
      Κυρία και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 11-7-2006, της Τετάρτης 12-7-2006 και της Πέμπτης 13-7-2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 11-7-2006, της Τετάρτης 12-7-2006 και της Πέμπτης 13-7-2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 0.06΄ λύεται η συνεδρίαση για σήμερα ημέρα Τετάρτη 26 Ιουλίου 2006 και ώρα 10.30΄, με αντικείμενο εργασιών του Σώματος νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ 					                ΟΙ ΓΡΑΜΜΑΤΕΙΣ



1


Τελευταία Αποθήκευση:	21/8/2006 10:58:00 πμ	Από:	K.arapi
Εκτυπώθηκε:	27/7/2006 2:25:00 μμ

