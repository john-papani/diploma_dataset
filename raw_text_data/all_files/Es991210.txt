ΣΥΝΕΔΡΙΑΣΗ ΜΣΤ'
Παρασκευή 10 Δεκεμβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ 
Α' ΕΙΔΙΚΑ ΘΕΜΑΤΑ 
1. Επικύρωση Πρακτικών.
2. 'Αδεια απουσίας του Βουλευτή Ν. Κοκκίνη.
3. Ανακοινώνεται ότι τη συνεδρίαση παρακολουθούν μαθητές, από την Ακαδημία Εμπορικού Ναυτικού Κύμης, το Γυμνάσιο των Εκπαιδευτηρίων Τσιαμούλη, το Δημοτικό Σχολείο Ισραηλίτικης Κοινότητας Αθηνών, το Δημοτικό Σχολείο Μεγάρων Αττικής και το 4ο και 19ο Δημοτικό Σχολείο Καλαμάτας.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου επικαίρων ερωτήσεων της Δευτέρας 13 Δεκεμβρίου 1999.
4. Συζήτηση επικαίρων ερωτήσεων: Α. Προς τον Υπουργό Υγείας και Πρόνοιας σχετικά με τις προθέσεις του Υπουργείου για αναπροσαρμογή των ιατρικών αμοιβών των ιατρών του δημοσίου.
Β. Προς τον Υπουργό Εργασίας και Κοινωνικών Ασφαλίσεων, σχετικά με την καθυστέρηση των πληρωμών των οφειλών του δημοσίου και των οργανισμών προς τους φαρμακοποιούς κλπ..
Γ. Προς τον Υπουργό Γεωργίας, σχετικά με τη λήψη μέτρων στήριξης της ανάπτυξης της συνεταιριστικής γαλακτοβιομηχανίας "ΟΛΥΜΠΟΣ".
Δ. Προς τον Υπουργό Μεταφορών και Επικοινωνιών σχετικά με την εκποίηση ακινήτων της Ολυμπιακής Αεροπορίας στη Νέα Υόρκη.
5) Συζήτηση επερώτησης προς τον Υπουργό Γεωργίας "Σχετικά με την πολιτική της Κυβέρνησης στον τομέα της κτηνοτροφίας".
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση 'Εκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την 'Εκθεσή της στα σχέδια νόμου του Υπουργείου Οικονομικών: α) "Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2000".
β) "Κύρωση του απολογισμού του Κράτους οικονομικού έτους 1998".
γ) "Κύρωση του ισολογισμού του Κράτους οικονομικού έτους 1998".
2. Κατάθεση σχεδίου νόμου: Οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Πολιτισμού, Δημόσιας Τάξης, Μακεδονίας -Θράκης, Αιγαίου και ο Υφυπουργός Εξωτερικών  κατέθεσαν το σχέδιο νόμου: "Αποκατάσταση των παλιννοστούντων ομογενών από την τέως Σοβιετική 'Ενωση και άλλες διατάξεις".

ΟΜΙΛΗΤΕΣ 
1. Επί των επικαίρων ερωτήσεων: 
ΑΝΩΜΕΡΙΤΗΣ Γ.
ΑΠΟΣΤΟΛΟΥ Ε.
ΙΩΑΝΝΙΔΗΣ Φ.
ΜΠΟΥΤΑΣ Ε.
ΣΑΛΑΓΙΑΝΝΗΣ Ν.
ΣΙΟΥΦΑΣ Δ.
ΦΑΡΜΑΚΗΣ Ν.
2. Επί της επερώτησης: 
ΑΝΩΜΕΡΙΤΗΣ Γ.
ΑΠΟΣΤΟΛΟΥ Ε.
ΑΡΑΠΗΣ Ι.
ΒΕΖΔΡΕΒΑΝΗΣ Η.
ΓΕΩΡΓΑΚΟΠΟΥΛΟΣ Δ.
ΚΑΤΣΑΡΟΣ Ν.
ΜΠΑΣΙΑΚΟΣ Ε.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΜΣΤ'
Παρασκευή 10 Δεκεμβρίου 1999
------------
Αθήνα, σήμερα στις 10 Δεκεμβρίου 1999, ημέρα Παρασκευή και ώρα 10.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ευάγγελο Αποστόλου, Βουλευτή Εύβοιας, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής) 
ΠΡΟΕΔΡΕΥΩΝ (Παναγιώτης Ν. Κρητικός):  Κύριοι συνάδελφοι, θα ανακοινώσω το δελτίο επικαίρων ερωτήσεων της Δευτέρας 13 Δεκεμβρίου 1999:  "Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 375/7.12.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κίμωνα Κουλούρη προς τους Υπουργούς Περιβάλλοντος, Χωροταξίας και Δημοσίων 'Εργων, Δικαιοσύνης, σχετικά με την καθυστέρηση κατάθεσης του πορίσματος της επιτροπής πραγματογνωμόνων, για την τραγωδία της "ΡΙΚΟΜΕΞ", τον καταλογισμό των ευθυνών κλπ.
2. Η με αριθμό 380/8.12.99 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αντιμετώπιση του προβλήματος της αυθαίρετης δόμησης στο Δήμο Ηρακλείου Κρήτης.
3. Η με αριθμό 384/8.12.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υφυπουργό Πολιτισμού (αρμόδιο για θέματα Αθλητισμού), σχετικά με τη διενέργεια ελέγχου για οικονομικές ατασθαλίες στην Ελληνική Ιστιοπλοϊκή Ομοσπονδία.
4. Η με αριθμό 390/8.12.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Περιβάλλοντος, Χωροταξίας και Δημοσίων 'Εργων, Γεωργίας, σχετικά με τον αποχαρακτηρισμό δασικών εκτάσεων στη Σαλαμίνα, την ένταξή τους στο σχέδιο πόλης κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν.   Βουλής) 1. Η με αριθμό 387/8.12.99 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικά με την προμήθεια υλικού από το Κέντρο Ψυχικής Υγιεινής κλπ.
2. Η με αριθμό 385/8.12.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Οικονομικών, σχετικά με τη μεταστέγαση του 1ου Τελωνείου Πειραιά στην περιοχή Λούκου κλπ.
3. Η με αριθμό 389/8.12.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επίσπευση της μελέτης διευθέτησης του ρυμοτομικού σχεδίου περιοχής Λυκορέματος, του Δήμου Βούλας κλπ." 
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου: Η πρώτη με αριθμό 377/7.12.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου  Αλευρά προς τον Υπουργό Περιβάλλοντος, Χωροταξίας και Δημοσίων 'Εργων σχετικά με τη λήψη μέτρων διασφάλισης του οικοπέδου στο Γηροκομείο Αθηνών και του κτήματος Θων, σε χώρους πρασίνου κλπ. διαγράφεται, λόγω κωλύματος του ερωτώμενου κυρίου Υπουργού.
Δεύτερη είναι η με αριθμό 378/7.12.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου, προς τον Υπουργό Υγείας και Πρόνοιας σχετικά με τις προθέσεις του Υπουργείου για αναπροσαρμογή των ιατρικών αμοιβών των ιατρών του Δημοσίου.
Η επίκαιρη ερώτηση της κ. Φουντουκίδου έχει ως εξής: "Σε απαράδεκτα χαμηλά επίπεδα βρίσκονται καθηλωμένες εδώ και αρκετά χρόνια οι αμοιβές των ιατρών από το Δημόσιο και τα Ταμεία.
'Ηδη οι ιατροί με ειδικές καταχωρήσεις τους στον ημερήσιο τύπο και με άλλες ενέργειες κινητοποιούνται διαμαρτυρόμενοι για την ολιγωρία της πολιτείας η οποία αποδεικνύει την αδιαφορία της για τους γιατρούς και τους ασφαλισμένους.
Στις συνεχείς πιέσεις μου προς το Υπουργείο σας για το θέμα αυτό, έλαβα την απάντηση (878/9.8.99) ότι έχει συσταθεί επιτροπή στο Κεντρικό Συμβούλιο (ΚΕΣΥ) που θα αντιμετωπίσει το θέμα και ότι το έργο της βρίσκεται σε εξέλιξη.
'Εκτοτε όμως καμία εξέλιξη δεν σημειώθηκε.
Γι' αυτό σας ερωτώ κύριε Υπουργέ: Σε ποιους λόγους οφείλεται η μη αντιμετώπιση του θέματος μέχρι τώρα; Πότε επιτέλους θα ολοκληρώσει το έργο της η επιτροπή που μελετά το θέμα; Προτίθεσθε τελικώς να προβείτε στην αύξηση των ιατρικών αμοιβών και πράξεων του Δημοσίου; Ο Υφυπουργός Υγείας και Πρόνοιας κ. Νικόλαος Φαρμάκης εκ Λαρίσης ορμώμενος έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία και κύριοι συνάδελφοι, πράγματι τον Αύγουστο σε ερώτηση της κ. Φουντουκίδου είχαμε απαντήσει ότι επιτροπή μελετά το θέμα της αναπροσαρμογής των ιατρικών πράξεων και των επισκέψεων και ότι το έργο αυτό βρίσκεται σε εξέλιξη.  Σήμερα είμαστε σε θέση να σας πούμε ότι η επιτροπή αυτή έχει ολοκληρώσει το έργο της. Είναι γραμματειακής φύσεως οι καθυστερήσεις και μέχρι το τέλος του χρόνου θα παραδοθεί οριστικά  η πρότασή της στο Υπουργείο Υγείας.
Αυτή η επιτροπή, που συστάθηκε πριν από ενάμιση χρόνο περίπου στο Κεντρικό Συμβούλιο Υγείας, έκανε μία σπουδαία δουλειά. Αποφασίσαμε, δηλαδή, να μην προχωρήσουμε σε μία ποσοστιαία αύξηση των τιμών των ιατρικών επισκέψεων και των ιατρικών πράξεων, του τιμολογίου δηλαδή, αλλά σε μία δουλειά ουσιαστικότερη, που θα περιελάμβανε την ταξινόμηση, την κωδικοποίηση και ασφαλώς και στην κοστολόγηση αυτών των πράξεων, έτσι όπως συμβαίνει διεθνώς. Γιατί πρέπει να γνωρίζετε ότι, παρά το γεγονός ότι κοστολογήθηκαν οι ιατρικές πράξεις το 1991 ή και πριν ή και μετά, πάρα πολλές από αυτές είναι υπερτιμημένες με τα σημερινά δεδομένα.
Η επιτροπή, λοιπόν, συνεργάστηκε με τις ιατρικές εταιρείες, με τους ιατρικούς συλλόγους, έλαβε υπόψη της τι συμβαίνει στις άλλες χώρες της Ευρωπαϊκής 'Ενωσης, όπως Γερμανία, Γαλλία, Αγγλία κλπ. και ταξινόμησε,  άλλαξε ονομασίες, κωδικοποίησε και μοριοποίησε όλες τις ιατρικές πράξεις.      Για την κοστολόγηση επελέγει η  μέθοδος της μοριοποίησης. Ελήφθησαν υπόψη οι  αμοιβές του προσωπικού, τα αναλώσιμα, οι  αποσβέσεις των μηχανημάτων που χρησιμοποιούνται προκειμένου  να καθορισθούν τα μόρια κάθε ιατρικής πράξης. Με τον προσδιορισμό της τιμής μονάδας, του μορίου θα μπορεί να υπολογίζεται το ύψος της δαπάνης για κάθε ιατρική πράξη που πρέπει να πληρωθεί. 'Ετσι, κάθε φορά που θα χρειάζεται στο μέλλον μία αναπροσαρμογή, αντί να λέμε ποσοστιαία αύξηση π.χ. 8% ή 10% σε όλες τις ιατρικές πράξεις  θα γίνεται μια αναπροσαρμογή της τιμής του μορίου, της τιμής της μονάδας και θα έχουμε αυτόματα την αναπροσαρμογή της αξίας των ιατρικών πράξεων και των ιατρικών επισκέψεων.
Είμαστε προς το τέλος και νομίζω ότι δεν θα αργήσουμε να ανακοινώσουμε τις αναπροσαρμογές.
Κύριε Πρόεδρε, αν χρειαστεί, θα επανέλθω στη δευτερολογία μου. 
ΠΡΟΕΔΡΕΥΩΝ (Παναγιώτης Ν. Κρητικός): Η κ. Φουντουκίδου έχει το λόγο. 
ΠΑΡΘΕΝΑ ΦΟΥΝΤΟΥΚΙΔΟΥ: Σήμερα, μετά από πολλά χρόνια δεν άκουσα τίποτε το καινούριο. Και το 1996 ο αρμόδιος τότε Υπουργός Υγείας από τη δική σας θέση, είχε υποσχεθεί σύντομη επίλυση του προβλήματος. Εσείς είπατε για την επιτροπή που έγινε πριν ενάμιση χρόνο. Δυστυχώς, οι τοποθετήσεις σας και πάλι παραπέμπουν στο μέλλον. Είναι μία παλιά ιστορία που κρατάει πάνω από μία δεκαετία. Ποτέ οι γιατροί δεν ζήτησαν ποσοστιαία αύξηση της επίσκεψης. Πάντοτε αναπροσαρμογή ζητούν. Ο εμπαιγμός κρατάει χρόνια.  Σήμερα εσείς, όπως προκύπτει από καταγγελία του Ιατρικού Συλλόγου Αθηνών και Πειραιώς, αρνείσθε ακόμη να δεχθείτε και να συζητήσετε με μία τάξη εργαζομένων που συνεισφέρει στην εθνική οικονομία, φορολογείται με το αντικειμενικό σύστημα φορολόγησης. Αν ήθελε η πολιτεία να είναι δίκαιη, έπρεπε να πει ότι η αμοιβή τους -και να το λάβει υπόψη στη φορολόγηση- είναι χίλιες οκτακόσιες (1.800) δραχμές. Σήμερα αμείβονται -και σώζουν καμιά ζωή με αυτήν την επίσκεψη- με λιγότερα απ' ό,τι δίνετε για τον κουρέα σας. Και αυτή είναι η πικρή αλήθεια, κύριε Υπουργέ.
Αν δεν τη δούμε, λοιπόν, δεν θεωρώ ότι μπορούμε να κατευνάσουμε τα πράγματα. Μην εκμεταλλεύεσθε την αδυναμία τους να συνδικαλιστούν. Λάβετε υπόψη ότι είναι πολίτες με υψηλά στάνταρς, με μακροχρόνιες σπουδές, με πολυδάπανες σπουδές και μην τους ευτελίζετε.
Πολύ περισσότερο -θέλετε την άποψή μου;- θίγετε τους ασφαλισμένους σας, κύριε Υπουργέ. Θίγετε τους ασφαλισμένους γιατί με τα ίδια χρήματα σε ιδιωτικές ασφαλιστικές εταιρείες και αξιοπρέπεια θα είχαν, αλλά και καλύτερη διαχείριση των χρημάτων τους.
Εάν οι εισφορές που πληρώνουν οι ασφαλισμένοι, δεν αρκούν για να δίνετε αξιοπρεπείς αμοιβές στους γιατρούς, τότε αποτύχατε στη διαχείριση των δικών τους χρημάτων. Δεν νιώθει καλά ο ασφαλισμένος -είμαι βέβαιηόταν ξέρει ότι σε πολλές εργαστηριακές εξετάσεις ο γιατρός θα πληρώσει την επίσκεψη και από την τσέπη του.
Επομένως, καλύτερη διαχείριση των χρημάτων και δίκαιη επίλυση των αιτημάτων του ιατρικού κόσμου της χώρας ζητάμε, κύριε Υπουργέ. Είναι καιρός να το κάνετε τώρα. 'Ηδη έχετε αργήσει. Φτάνει ο εμπαιγμός.  
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία συνάδελφε, έχουν περάσει οι εποχές, θεωρώ, που τα θέματα τα αντιμετωπίζαμε επιφανειακά και γρήγορα. Θεωρώ πως ό,τι γίνεται από δω και πέρα -νομίζω είναι η άποψη πολλών συναδέλφων σ' αυτήν την Αίθουσα, ανεξαρτήτως παρατάξεων- πρέπει να είναι ουσιαστικό και μόνιμο.
Συνεπώς η ανακοστολόγηση, μάλλον η αναπροσαρμογή των αμοιβών των ιατρικών επισκέψεων και πράξεων δεν είναι εύκολο θέμα. Προσπάθησα να σας πείσω στην πρωτολογία μου.  Αναφερθήκατε στην επίσκεψη και πόσο κάνει αυτή και τη συγκρίνατε με τις αμοιβές του κουρέα κλπ.
Εάν δεν λύσουμε το πρόβλημα του τι σημαίνει επίσκεψη στο ιατρείο ενός γιατρού, δεν μπορούμε να κάνουμε αναπροσαρμογή. Επίσκεψη στο ιατρείο ενός οφθαλμιάτρου, ας πούμε, τι σημαίνει; Γιατί δεν εισπράττει χίλιες  οκτακόσιες δραχμές που λέτε εσείς, είναι δύο χιλιάδες διακόσιες δρχ. η τιμή της επίσκεψης.
ΠΑΡΘΕΝΑ ΦΟΥΝΤΟΥΚΙΔΟΥ: Με τις κρατήσεις.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): ...δεν είναι τόσο. Αλλά δεν παίρνει δύο χιλιάδες διακόσιες δραχμές. Αυτό που προκύπτει ως αμοιβή από ό,τι αναγράφεται στο βιβλιάριο, είναι δεκαπέντε χιλιάδες δραχμές το λιγότερο.
ΠΑΡΘΕΝΑ ΦΟΥΝΤΟΥΚΙΔΟΥ: Πού είναι αυτά, κύριε Υπουργέ; 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας παρακαλώ πολύ, αφήστε με να το αναλύσω. Αναφέρεται η επίσκεψη στο ιατρείο και αρχίζει μετά χρέωση βυθοσκόπησης, τονομέτρησης και δεν ξέρω τι άλλο και στο τέλος βγαίνει ένα συνολικό ποσό δεκαπέντε χιλιάδων δραχμών. Κι εγώ διερωτώμαι και πρέπει να διερωτηθείτε και σεις: Η επίσκεψη στο ιατρείο, αφού όλα αυτά που κάνει ο γιατρός χρεώνονται το καθένα χωριστά, τι είναι; Η αβροφροσύνη, το "γειά σας"; Το "καλημέρα σας" στον ασθενή; Δεν προσπαθούμε, λοιπόν, να ανακαλύψουμε το αυγό του Κολόμβου. Αυτά όλα έχουν λυθεί σε παγκόσμιο επίπεδο. Υπάρχουν πρωτόκολλα, που λένε τι σημαίνει επίσκεψη στον καρδιολόγο, επίσκεψη στον οφθαλμίατρο, επίσκεψη στον ωτορινολαρυγγολόγο.
Αυτά όλα, λοιπόν, κάνουμε τώρα και βεβαίως θα αυξηθεί η επίσκεψη. Και μπορεί από τις δύο χιλιάδες διακόσιες να γίνει πέντε και η κατ' οίκον επτά, αλλά θα ξέρουμε τι περιλαμβάνει αυτή η επίσκεψη στο γιατρό.
ΠΑΡΘΕΝΑ ΦΟΥΝΤΟΥΚΙΔΟΥ: Δεν λέμε το αντίθετο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν μπορούσαμε, λοιπόν, να προχωρήσουμε τόσο εύκολα, όσο εσείς νομίζετε. 'Εκαναν χρόνια οι άλλοι για να κάνουν αυτό, που κάνουμε εμείς τώρα. Εμείς καθυστερήσαμε πράγματι πολύ, αλλά λύνουμε οριστικά το θέμα, γιατί έχουμε υποχρέωση, πέραν των άλλων, να δούμε και τι γίνεται με τις δαπάνες. Από το 1991 έχει να γίνει αναπροσαρμογή τιμών.
'Ομως η δαπάνη για την ιατροφαρμακευτική περίθαλψη του δημοσίου, που τότε ήταν τριάντα έξι δισεκατομμύρια δραχμές, έχει φθάσει στα εκατόν εξήντα δισεκατομμύρια δραχμές και εάν είχαν γίνει και τρεις ακόμα αναπροσαρμογές από το 1991 θα δεν έπρεπε και πάλι να φθάσουμε σε αυτό το ύψος δαπάνης.
'Αρα, προκαλείται πλαστή ζήτηση υπηρεσιών υγείας υπερκατανάλωση και άλλα που έχουν φτάσει τη δαπάνη εκεί. Οι γιατροί, δηλαδή, έχουν πάρει και χωρίς την αναπροσαρμογή πολλά χρήματα από το δημόσιο. Θα γίνει λοιπόν η αναπροσαρμογή όπως πρέπει.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 379/8.12.99 επίκαιρη ερώτηση του Βουλευτή του Κομμουνιστικού Κόμματος Ελλάδος και Αντιπροέδρου της Βουλής κ. Δημητρίου Β. Κωστόπουλου προς τον Υπουργό Περιβάλλοντος, Χωροταξίας και Δημοσίων έργων, σχετικά με τα μέτρα αντιμετώπισης των προβλημάτων των σεισμοπλήκτων της περιοχής Μενιδίου, η οποία διαγράφεται λόγω κωλύματος του ερωτωμένου Υπουργού.
Διαγράφτηκε και η πρώτη επίκαιρη ερώτηση πρώτου κύκλου του κ. Αλευρά. Είχε κώλυμα ο κύριος Υπουργός. Είμαστε αναγκασμένοι να κάνουμε τη διαγραφή.
Είχε ενημερωθεί το Κόμμα σας γι' αυτό εγκαίρως, κύριε Κωστόπουλε, απ' ό,τι μου λέει η υπηρεσία.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ναι, αλλά εγώ δεν είχα ενημερωθεί.
ΠΡΟΕΔΡΕΥΩΝ (Παναγιώτης Ν. Κρητικός): Αντιλαμβάνομαι το παράπονό σας, αλλά δεν έχουμε άλλη διέξοδο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν είμαι αργόσχολος. 'Εχω κάποια αποστολή απ' ό,τι ξέρετε. Δεν ήρθα για να καλύψω ...
ΠΡΟΕΔΡΕΥΩΝ (Παναγιώτης Ν. Κρητικός): 'Οχι φυσικά, δεν είπα εγώ τέτοιο πράγμα. Απλούστατα ανακοινώνω το κώλυμα του κυρίου Υπουργού, όπως θα κάνω και παρακάτω ...
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Και εμένα μου είχαν χρεώσει να πάω σ' ένα κανάλι σήμερα και δεν μπόρεσα γιατί θεωρούσα πιo σοβαρή αυτήν την υποχρέωση.
ΠΡΟΕΔΡΕΥΩΝ (Παναγιώτης Ν. Κρητικός): Είχε, απ' ό,τι γνωρίζω, ενημερωθεί το κόμμα σας. Φαίνεται ότι δεν συνεχίστηκε η ενημέρωση.  Επίσης, η τέταρτη επίκαιρη ερώτηση με αριθμό 382/8.12.99 του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Τύπου και Mέσων Μαζικής Ενημέρωσης, σχετικά με τις παραιτήσεις των Προέδρου και Αντιπροέδρου του Εθνικού Ραδιοτηλεοπτικού Συμβουλίου, διαγράφεται λόγω κωλύματος του ερωτωμένου κυρίου Υπουργού.  Και η πέμπτη επίκαιρη ερώτηση με αριθμό 391/8.12.99 του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Δικαιοσύνης, Οικονομικών, σχετικά με την καταβολή επιδόματος ειδικών συνθηκών στους δικαστικούς υπαλλήλους, διαγράφεται λόγω κωλύματος του ερωτωμένου κυρίου Υπουργού.
Εισερχόμαστε στις επίκαιρες ερωτήσεις δεύτερου κύκλου.
Πρώτη είναι η με αριθμό 381/8.12.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τους Υπουργούς Οικονομικών, Υγείας - Πρόνοιας, Εργασίας και Κοινωνικών Ασφαλίσεων, σχετικά με την καθυστέρηση των πληρωμών των οφειλών του δημοσίου και των οργανισμών προς τους φαρμακοποιούς κλπ.
Η επίκαιρη ερώτηση του κ. Σιούφα έχει ως εξής: "Καλούνται οι Υπουργοί να ενημερώσουν την Εθνική Αντιπροσωπεία γιατί αδιαφορούν για την επίλυση των προβλημάτων των φαρμακοποιών, δεν συνεργάζονται μαζί τους, έχουν ουσιαστικά τον κλάδο υπό διωγμό και τον οδηγούν σε κλείσιμο των φαρμακείων και διακοπή της χορήγησης φαρμάκων προς τους ασφαλισμένους, λόγω μη πληρωμής τους από τους υπόχρεους, δημόσιο και ασφαλιστικούς φορείς.
Ειδικότερα καλούνται να απαντήσουν: 1. Για τις δραματικές καθυστερήσεις στις πληρωμές των οφειλομένων από το δημόσιο και ορισμένους ασφαλιστικούς οργανισμούς προς τα φαρμακεία που τα οδηγούν σε χρεοκοπία.
2. Για τις φορολογικές ρυθμίσεις που τους οδηγούν σε οικονομική εξόντωση.
3. Τι πρόκειται να πράξει για να αντιμετωπίσει τα προβλήματα του κλάδου." Ο Υφυπουργός Εργασίας και Κοινωνικών Ασφαλίσεων, κ. Ιωαννίδης, έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, θεωρώ ότι είσθε ένας από τους Βουλευτές που κατέχει το μεγάλο πρόβλημα των υπερβολικών δαπανών, των συνεχώς αυξανόμενων δαπανών σε αδικαιολόγητα επίπεδα, για την ιατροφαρμακευτική περίθαλψη.
Ξέρετε επίσης, ότι η χώρα μας έχει ρεκόρ συμμετοχής στη δαπάνη στο φάρμακο που είναι πάνω από 33% στο σύνολο των δαπανών υγείας και έχει πανευρωπαϊκό ρεκόρ σε αυτό. Ξέρετε επίσης, την κατάρα της πολυφαρμακίας και τις συνέπειές της όχι μόνο σε βάρος των οικονομικών των ταμείων, αλλά και σε βάρος της υγείας των ασφαλισμένων και των συνταξιούχων.
Ερωτάται τώρα γιατί διαμαρτύρονται οι φαρμακοποιοί και πρώτα από όλα ότι καθυστερούν να πληρωθούν από το δημόσιο και άλλους ασφαλιστικούς οργανισμούς.
Πρώτον, σε ό,τι αφορά τους ασφαλιστικούς οργανισμούς αυτό δεν είναι ακριβές. Πληρώνονται κανονικά, όπως προβλέπουν μάλιστα τα καταστατικά τους. Μόλις δώσουν τις σχετικές αποδείξεις παίρνουν το 90% της δαπάνης και μετά γίνεται η εκκαθάριση για το σύνολο.
Μόνον ο ΟΓΑ είχε μικρή καθυστέρηση -από τους ασφαλιστικούς οργανισμούς εννοώ- καθυστέρηση που ήδη δεν υπάρχει, διότι ο ΟΓΑ στις 10 τρέχοντος, δηλαδή σήμερα, θα καταβάλει την πρώτη δόση εξόφλησης των οφειλών του μηνός Οκτωβρίου. Δηλαδή, έχουμε ενός μηνός καθυστέρηση που είναι συναρτημένη και με τη διαδικασία να αποδοθούν τα στοιχεία στον ΟΓΑ. Καταβάλλεται η πρώτη δόση και μέχρι τέλος του μήνα θα καταβληθεί και η δεύτερη δόση. Δεν θα υπάρχει δηλαδή, ούτε από τον ΟΓΑ οφειλή παρά μόνον του Νοεμβρίου που δεν έχει εκκαθαριστεί ακόμα.
Σε ό,τι αφορά το δημόσιο, όπως με πληροφορεί το Υπουργείο Οικονομικών, έχει δεσμευθεί για την εξόφληση των λογαριασμών των φαρμακοποιών εντός μηνός από την παραλαβή τους από τις υπηρεσίες του Γενικού Λογιστηρίου του Κράτους.
Χορηγούνται δε αμέσως συμπληρωματικές πιστώσεις, όπου απαιτούνται και έχουν ήδη ικανοποιηθεί όλα τα αιτήματα που υποβλήθηκαν στο γενικό λογιστήριο από τους αρμόδιους φορείς, περιφέρειες και Νομαρχιακή Αυτοδιοίκηση, γιατί υπάρχει μια καθυστέρηση στη διαδικασία, σε σχέση με τις περιφέρειες και τη Νομαρχιακή Αυτοδιοίκηση.
Περαιτέρω έχουν εξασφαλιστεί όλα τα απαιτούμενα κονδύλια για την πλήρη εξόφληση. Το ότι οι φαρμακοποιοί τώρα διαμαρτύρονται, οφείλεται περισσότερο νομίζω σε δικούς τους συνδικαλιστικούς λόγους και πρακτικές, που δεν νομίζω ότι έχουν νόημα, ούτε και αποδίδουν πια σήμερα.
Πρέπει να προσθέσω ότι τους έχω δει κατ'επανάληψη και εγώ και άλλοι αρμόδιοι Υπουργοί. 'Εχω δει πολλές φορές και τον Πρόεδρο του Πανελληνίου Φαρμακευτικού Συλλόγου και το προεδρείο του Φαρμακευτικού Συλλόγου Αττικής και έχουμε μάλιστα λύσει, κατ'απολύτως ικανοποιητικό γι'αυτούς, τρόπο όλα τα διαδικαστικά θέματα που ενέκυψαν με την εφαρμογή του ενιαίου συνταγολογίου. 'Εχουν δε έλθει και συνεργαστεί με την υπηρεσία μας, πολλές φορές, ακριβώς για να τους διευκολύνουμε στην αντιμετώπιση των διαδικαστικών προβλημάτων από το νέο ενιαίο συνταγολόγιο. 'Εχουν μάλιστα εκφράσει και την ικανοποίησή τους γι'αυτό, γιατί περίπου όλα όσα εζήτησαν, σε ό,τι αφορά την εφαρμογή του ενιαίου συνταγολογίου και τη διαχειριστική διευκόλυνσή τους τα έχουμε αποδεχθεί.
Θα ήθελα, όμως, να σημειώσω επίσης, όσον αφορά το φορολογικό πρόβλημα στο οποίο αναφερθήκατε, ότι η Κυβέρνηση κατήργησε πρόσφατα τα αντικειμενικά κριτήρια.
ΠΡΟΕΔΡΕΥΩΝ (Παναγιώτης Ν. Κρητικός): Τα υπόλοιπα στη δευτερολογία σας, κύριε Υφυπουργέ.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Τελειώνω, κύριε Πρόεδρε.
Η Κυβέρνηση, λοιπόν, κατήργησε πρόσφατα τα αντικειμενικά κριτήρια, εισήγαγε νέα μέθοδο φορολογίας και με βάση αυτό το νέο φορολογικό σύστημα, ως ακαθάριστο εισόδημα από εμπορικές επιχειρήσεις λαμβάνεται το σύνολο των ακαθαρίστων εσόδων, ως εισόδημα που αποκτήθηκε λαμβάνεται εκείνο το οποίο ο δικαιούχος απέκτησε, για το οποίο υπήρξε αστικό και αγώγιμο δικαίωμα είσπραξης.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, θα χρειαστεί και να δευτερολογήσετε.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Μια λέξη, κύριε Πρόεδρε, για να προλάβω τα υπόλοιπα στη δευτερολογία μου.  
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε υπερβεί στο διπλάσιο το χρόνο σας. Παρακαλώ να πείτε μόνο μια λέξη.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Πρέπει δε να προσθέσω ότι σύμφωνα με τις νέες διατάξεις, με τον ειδικό τρόπο που ορίζουν οι προσδιορισμοί του εισοδήματος των μικρών εμπορικών επιχειρήσεων, όπως οι φαρμακοποιοί, το καθαρό εισόδημά τους που προσδιορίζεται λογιστικά δεν μπορεί να είναι μικρότερο από το καθαρό εισόδημα, που προσδιορίζεται εξωλογιστικά. Στη δευτερολογία μου θα σας πω περισσότερα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, η ερώτησή μου κατά βάση απευθυνόταν στο Υπουργείο των Οικονομικών. Βεβαίως εκπροσωπείτε συνολικά την Κυβέρνηση, γι'αυτό λυπάμαι πάρα πολύ που θα αναγκαστώ να πω πράγματα που δεν θα ήθελα να τα πω με σας ως παραλήπτη.
Πρώτον, σε ό,τι αφορά τη "θεολογία" του φαρμάκου για την Ελλάδα και για τις διαπιστώσεις τις οποίες κάνετε, δεν ικανοποιεί κανέναν, κύριε Υπουργέ, το ότι η χώρα μας έχει ρεκόρ στη φαρμακευτική δαπάνη. Αν υπάρχει αυτό το ρεκόρ, η πολιτεία τι κάνει και δεν ελέγχει τις διαδικασίες, στις οποίες αναφερθήκατε για να βάλει φρένο και στο ρυθμό αύξησης της φαρμακευτικής δαπάνης και στην πολυφαρμακεία κ.ο.κ.; Αν αυτά τα αναφέρετε για να αποτελέσουν άλλοθι στο ότι δεν μπορεί να υπάρξει συγκροτημένη πολιτική φαρμάκου και έχουν αυξηθεί οι δαπάνες αφορά προφανώς τους Υπουργούς που έχουν την ευθύνη αυτού του πράγματος.  Δέυτερον, σχετικά με τα ζητήματα που αφορούν τη φορολογία, εδώ, η μεταμφίεση της κατάργησης των αντικειμενικών κριτηρίων στην εισαγωγή ενός νέου συστήματος, το οποίο αυξάνει τη φορολογική υποχρέωση των φαρμακείων και των φαρμακοποιών κατά 100% και 200% περισσότερο απ'όσο πλήρωναν με τα αντικειμενικά κριτήρια, δείχνει ότι υπάρχει πρόβλημα. Τώρα το πρόβλημα είναι χειρότερο από τότε με τα αντικειμενικά κριτήρια, διότι οι διατάξεις του φορολογικού νομοσχεδίου έγιναν, απ'ό,τι καταγγέλλει ο Πανελλήνιος Φαρμακευτικός Σύλλογος, χωρίς να γίνει διάλογος μαζί τους. Γι'αυτό μιλούν για διωγμό, γι'αυτό κλείνουν τα φαρμακεία, γι'αυτό θα ταλαιπωρηθούν και οι ίδιοι και προπάντων θα ταλαιπωρηθούν οι ασφαλισμένοι.
Εκείνο που έχει σημασία για μια κυβέρνηση, είναι να προλαμβάνει αυτές τις καταστάσεις, και όχι να τις φωτογραφίζει κάνοντας διαπιστώσεις.  'Ερχομαι στα ζητήματα τα οποία αφορούν τις υποχρεώσεις προς τους φαρμακοποιούς από την πλευρά του δημοσίου και όχι από τα ασφαλιστικά ταμεία. Γιατί και η ερώτηση αναφέρεται σε ορισμένα από αυτά και ειδικότερα υπονοούσα αυτήν την καθυστέρηση από τον ΟΓΑ και χαίρομαι που ακούω να λέτε ότι έχετε δρομολογήσει μία διαδικασία ταχείας πληρωμής.
Το δημόσιο κάνει έξι, οκτώ και δέκα μήνες να πληρώσει τους φαρμακοποιούς και ουσιαστικά τους οδηγεί στη χρεοκοπία. Γι' αυτό διαμαρτύρονται και γι' αυτό κάνουν τις απεργίες.
Προβληματιστείτε, όμως και για ένα άλλο θέμα, κύριε Υπουργέ. Σήμερα γράφουν οι εφημερίδες ότι τα χρέη από φάρμακα στα νοσοκομεία -για να αναφερθώ σε ένα άλλο θέμα- ξεπερνούν τους τελευταίους μήνες τα εκατό δισεκατομμύρια (100.000.000.000) δραχμές. Δύο τινά πρέπει να συμβαίνουν.  Από τη μια μεριά σεμνύνεσθε για οικονομική εξυγίανση, για αύξηση των φορολογικών εσόδων και για μια οικονομία που πάει ρολόι και την ίδια στιγμή υπάρχουν κοινωνικές και επαγγελματικές ομάδες, οι οποίες λένε ότι το κράτος είναι κακοπληρωτής. Δεν τους πληρώνει και τους οδηγεί σε χρεοκοπία. Τι από τα δύο συμβαίνει; Για εμάς συμβαίνει το δεύτερο και αυτή είναι η πραγματικότητα.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, εις ό,τι αφορά το φορολογικό καθεστώς, το ισχύον πλέον σήμερα, μετά την κατάργηση των αντικειμενικών κριτηρίων, όπως ξέρετε, αίτημα όλων ήταν η κατάργηση των αντικειμενικών κριτηρίων και των φαρμακοποιών. Το νέο σύστημα, το οποίο φαίνεται ότι ακόμη δεν έχουν αντιληφθεί πλήρως πώς θα λειτουργήσει, οι φαρμοκοποιοί, είναι δυνατόν σε ορισμένες ακραίες περιπτώσεις, όπως λέει το Υπουργείο Οικονομικών, να δημιουργεί προβλήματα. Γι' αυτές τις ακραίες περιπτώσεις παραδείγματος χάρη φαρμακοποιών και φαρμακείων που δεν έχουν αμειβόμενο προσωπικό, το Υπουργείο Οικονομικών μελετά το θέμα, ώστε να το αντιμετωπίσει στην πράξη.  Εκεί όμως που θα εμφανιστεί πρόβλημα και αυτές οι ακραίες περιπτώσεις δεν μπορεί να είναι πολλές, είναι λίγες, γιατί αναφέρονται κυρίως ή αποκλειστικά στα φαρμακεία που δεν έχουν αμειβόμενο προσωπικό. 'Οταν εργάζεται, μόνος του ο φαρμακοποιός ή βοηθάται και από ένα μέλος της οικογενείας του.
Εις ό,τι αφορά τα άλλα, τα γενικά περί φαρμάκου, πρέπει να σας πω και πρέπει να με  πιστέψετε, ότι το ιατροφαρμακευτικό κύκλωμα είναι ένα πανίσχυρο κύκλωμα παγκοσμίως, ένα κύκλωμα που εμφανίζει μια δραστηριότητα και δημιουργεί πλασματικές ανάγκες υπηρεσιών υγείας και φαρμακευτικής αγωγής.  Παίζουμε σε χορό δισεκατομμυρίων και είναι πάρα πολύ δύσκολο να αντιμετωπιστεί, διότι δεν αντιμετωπίζεται, ας πούμε με νομοθετικές πρωτοβουλίες και ξέρετε πολύ καλά, πόσο δύσκολη υπόθεση είναι να ελεγχθεί και διότι νομικά, ακόμη δεν έχει βρεθεί τρόπος να ελεγχθεί η ιατρική πράξη. Ο κάθε γιατρός λέει την επιστημονική του άποψη, πάρτε αυτό το φάρμακο και για να σας αναφέρω ένα παράδειγμα φαρμάκων που γράφουν τώρα οι γυναικολόγοι, σας λέω το ιντρογκλομπίν που έχει εκατόν πενήντα τέσσερις χιλιάδες η ένεση και είναι για ασθένειες σαν την σκλήρυνση κατά πλάκας.  Το γράφουν για τεχνητή γονιμοποίηση δήθεν. Επίσης το σατογκλομπουλίν που η ίδια η εταιρεία η αμερικανική που το παράγει έστειλε έγγραφο επισημαίνοντας τους κινδύνους, από το γεγονός ότι γράφουν τέτοιο φάρμακο σε περιπτώσεις που δεν υπάρχουν ενδείξεις. Δηλαδή στις ενδείξεις του φαρμάκου αυτού δεν είναι και η τεκνοποίηση και όμως το γράφουν και έχουν την αξίωση να το παίρνουν οι ασφαλισμένοι που προσφεύγουν σ' αυτούς τους γιατρούς. Είναι πάρα πολύ δύσκολο πρόβλημα. Κάνουμε προσπάθειες. Κάναμε τη λίστα. Κάνουμε μεγάλη προσπάθεια για να μειώσουμε το φάρμακο.  Κατορθώσαμε και μειώσαμε τη δαπάνη τον πρώτο χρόνο αλλά η κατευθυνόμενη συνταγογραφία έχει οδηγήσει στο εξής: Ενώ τον πρώτο χρόνο που εφαρμόστηκε η λίστα μειώθηκε η δαπάνη για το φάρμακο, τώρα έχουμε φθάσει πάλι στα εξής ποσά: Το '97, εκατόν πενήντα έξι δισεκατομμύρια -μειώσαμε- το '98, εκατόν τριάντα επτά δισεκατομμύρια το '99 εκατόν πενήντα πέντε δισεκατομμύρια, πάλι.  Αυξανόμενη συνεχώς η δαπάνη, διότι δεν μπορεί να ελεγχθεί.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υφυπουργέ, αρκετά, ολοκληρώσατε.
Θα έχετε ακούσει, ως ποινικολόγος, στις αίθουσες των δικαστηρίων από τον πρόεδρο, αρκετά, αρκετά.
Θα συζητηθεί η με αριθμό 376/7.12.99 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Ευάγγελου Μπούτα, προς τον Υπουργό Γεωργίας, σχετικά με τη λήψη μέτρων στήριξης της ανάπτυξης της συνεταιριστικής γαλακτοβιομηχανίας "ΟΛΥΜΠΟΣ".
Η επίκαιρη ερώτηση του κ. Μπούτα έχει ως εξής: Σε κίνδυνο βρίσκεται μία από τις μεγαλύτερες συνεταιριστικές γαλακτοβιομηχανίες της χώρας "ΟΛΥΜΠΟΣ" της 'Ενωσης Αγροτικών Συνεταιριστικών Νομού Λάρισας λόγω έλλειψης κεφαλαίου κίνησης. Για να ανταπεξέλθει στις υποχρεώσεις της -κύρια απάναντι στους κτηνοτρόφουςζήτησε δάνειο 500 εκατομμυρίων δραχμών από την ΑΤΕ που έχει μόνο καθυστερήσει αλλά δεν παρέχει καμία διαβεβαίωση ότι θα ικανοποιήσει το δίκαιο αυτό αίτημα.
Η γαλακτοβιομηχανία "ΟΛΥΜΠΟΣ" έχει το τελευταίο διάστημα κατακτήσει μεγάλο μέρος της αγοράς παρά τον αθέμιτο ανταγωνισμό των μεγάλων ιδιωτικών επιχειρήσεων που την ανταγωνίζονται. Κατακτά όλο και περισσότερο την εμπιστοσύνη των καταναλωτών λόγω των εγγυήσεων που παρέχει για την γνησιότητα και την ποιότητα των προϊόντων της, γι αυτό έχει μπει στο στόχαστρο των ανταγωνιστών που επιδιώκουν είτε το κλείσιμό της είτε να την αγοράσουν για ένα κομμάτι ψωμί.
Πρόκειται για μια βιώσιμη επιχείρηση, που αν στηριχθεί από την Κυβέρνηση και την ΑΤΕ όχι μόνο θα επιβιώσει, αλλά θα αναπτυχθεί προς όφελος των κτηνοτρόφων, των εργαζομένων σε αυτά των καταναλωτών και φυσικά της ΕΑΣ Νομού Λάρισας.
Ερωτάται ο κύριος Υπουργός Αν θα εξασφαλιστεί το αναφερόμενο δάνειο των πεντακοσίων εκατομμυρίων δραχμών και αν θα παρθούν όλα τα απαραίτητα μέτρα για την ολοκληρωμένη στήριξη και ανάπτυξη της συνεταιριστικής γαλακτοβιομηχανίας "ΟΛΥΜΠΟΣ" Ο Υπουργός Γεωργίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε η επίκαιρη ερώτηση του συναδέλφου έχει δύο σκέλη. Το ένα αφορά αυτήν την ίδια τη συνεταιριστική γαλακτοβιομηχανία και το δεύτερο έχει σχέση με το τι θα κάνει μία τράπεζα.
Εγώ πολλές φορές έχω πει σε αυτήν την Αίθουσα, ότι ο ρόλος και των Βουλευτών και των Υπουργών δεν είναι να παρεμβαίνουν στο τραπεζικό πιστωτικό σύστημα και όσο λιγότερο το κάνουμε, τόσο καλύτερα θα εξελιχθούν τα επιχειρηματικά θέματα στον τόπο μας.
Παρ'όλα αυτά όμως με βάση την ερώτηση πρέπει να πω ότι η βιομηχανία αυτή έχει κάνει αίτηση στην ΑΤΕ για να δανειοδοτηθεί πρώτον με ένα μεσομακροπρόθεσμο δάνειο ύψους ενός δισ. και δεύτερον με μία αίτηση για χρηματοδότηση για κεφάλαιο κίνησης πεντακοσίων εκατομμυρίων (500.000.000) δραχμών.
Για το δεύτερο σημείο της χρηματοδότησης των πεντακοσίων εκατομμυρίων (500.000.000) δραχμών που έχει σχέση με τη συνέχιση της λειτουργίας της, θα συνέλθει την επόμενη Τρίτη μετά την εισήγηση της αρμόδιας υπηρεσίας γεωργικών βιομηχανιών της τράπεζας, το συμβούλιο και θα αποφασίσει.
Για το πρώτο θέμα δε νομίζω ότι η τράπεζα θα μπορούσε να το κάνει δεδομένου ότι η ΑΤΕ πολύ έγκαιρα είχε πει στη γαλακτοβιομηχανία όταν είχε υποβάλλει τα σχέδια της επέκτασής της ότι η επένδυση αυτή που έκανε δεν είναι βιώσιμη. Η γαλακτοβιομηχανία, αφού η ΑΤΕ της υπέδειξε ότι δεν  μπορεί να τη χρηματοδοτήσει, γι' αυτόν το λόγο πήγε στην Τράπεζα Πίστεως.  Η Τράπεζα Πίστεως λοιπόν οφείλει την επέκταση μιας επένδυσης που ξεκίνησε με ένα δισεκατομμύριο και έφτασε τα 4,5 δισεκατομμύρια ζητά τώρα τα λεφτά της. Και έρχεται η γαλακτοβιομηχανία στην ΑΤΕ και λέει δώσμου ένα δισ.  για να ξοφλήσω την Τράπεζα Πίστεως.
Αυτό, λοιπόν, δεν είναι κάτι από τα οποία εύκολα μπορεί να ικανοποιηθούν. Αλλά το θέμα της βραχυπρόθεσμης χρηματοδότησης σίγουρα είναι ένα θέμα, το οποίο θα εξετασθεί γιατί πρέπει αυτή η βιομηχανία να επιζήσει.
Θα πρέπει να σημειώσω -και συμφωνώ με το συνάδελφο που ρωτά- ότι είναι μια βιομηχανία καλή με καλά προϊόντα και αυτός είναι ο λόγος και αυτό είναι που με αφορά, γιατί δεν με αφορά να ανακατεύομαι στις λειτουργίες των τραπεζών, υπάρχουν στην αγορά αυτή και έντονος ανταγωνισμός, αλλά ταυτόχρονα υπάρχουν και προβλήματα ιδιαίτερα σε κάποιες συνεταιριστικές επιχειρήσεις. 'Εχω καλέσει δε και τη διοίκηση της ΑΤΕ και τους υπηρεσιακούς παράγοντες του Υπουργείου για να δούμε ποια λύση μπορούμε να βρούμε για τη στήριξη και τη διατήρηση αυτών των βιομηχανιών που προσφέρουν πάρα πολλά στην ελληνική περιφέρεια.
Επομένως, από πλευράς Υπουργείου η απάντηση είναι ότι πράγματι θα δούμε το θέμα θεσμικά, εταιρικά, επιχειρηματικά και από πλευράς ΑΤΕ έχω κι εγώ τηλεφωνήσει τουλάχιστον για τη συνέχεια της λειτουργίας να μπορέσουμε να συνενοηθούμε ώστε να στηριχθεί βραχυπρόθεσμα η επιχείρηση αυτή.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπούτας έχει το λόγο. ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κατ' αρχήν μας είπε ο κύριος Υπουργός ότι δεν μπορεί να επηρεάσει το Δ.Σ. της ΑΤΕ ή ότι δεν ανακατεύεται, τη στιγμή κατά την οποία το Δ.Σ. της ΑΤΕ διορίζεται από τον Υπουργό. Κατά συνέπεια η παρέμβαση του Υπουργείου δεν είναι έξω από την πραγματικότητα προκειμένου να στηριχθεί μια γαλακτοβιομηχανία η οποία παίζει σημαντικό ρόλο στην περιοχή. Μιλάμε για μια γαλακτοβιομηχανία η οποία στους οκτώ μήνες λειτουργίας της έχει διπλασιάσει το τζίρο, έχει στηρίξει και στηρίζει την τοπική κτηνοτροφία και έχει προοπτικές ανάπτυξης και αύξησης του τζίρου. Είναι μία βιομηχανία σύγχρονη, η οποία αν θέλετε, δίνει και εγγύηση ως προς την ποιότητα των προϊόντων της ως συνεταιριστική. Γνωρίζουμε δε πάρα πολύ καλά, το γνωρίζει και ο κύριος Υπουργός, ότι η ΔΕΛΤΑ και η ΦΑΓΕ έχουν πέσει σαν τα κοράκια εδώ και καιρό και με αθέμιτο ανταγωνισμό πωλούν στην περιοχή τα γαλακτοκομικά προϊόντα σε χαμηλότερη τιμή απ' ότι πωλούσαν σε άλλες περιοχές προκειμένου να εξοντώσουν οικονομικά αυτήν τη συνεταιριστική βιομηχανία με αποτέλεσμα να την αδρανοποιήσουν ή να την εξαγοράσουν. Ακούγονται όλα αυτά, κύριε Υπουργέ, ότι δηλαδή έχουν ως στόχο την εξαγορά του εργοστασίου.
Η Κυβέρνηση οφείλει, αν θέλει να είναι συνεπής με αυτά που λέει, ότι δήθεν στηρίζει τους συνεταιρισμούς και τις συνεταιριστικές επιχειρήσεις, -εγώ λέγω τις υγιείς επιχειρήσεις όπως είναι αυτή- να βοηθήσει αυτήν την επιχείρηση. Γιατί δεν το κάνει; Και εγώ λέγω όχι μόνο για το θέμα των πεντακοσίων εκατομμυρίων, αλλά και του ενός δισεκατομμυρίου που ζητάει, γιατί η προοπτική είναι μεγάλη. Πρόκειται για έναν κλάδο που μπορεί να σταθεί πραγματικά  και να προσφέρει υπηρεσίες και στον κτηνοτρόφο και στην κατανάλωση και στο συνεταιριστικό κίνημα. Είναι άλλο ζήτημα αν η Κυβέρνηση δεν έχει βούληση. Και επίσης είναι άλλο πρόβλημα το τι θα γίνει με όλες τις γαλακτοκομικές βιομηχανίες που έχουν πρόβλημα.  Εντάξει. Αυτό να το δείτε. Το θέμα όμως είναι τι θα κάνετε με τη συγκεκριμένη αυτή εδώ περίπτωση.
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Γεωργίας, κ.
Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, το θέμα της παρέμβασης που είπα, το είπα γιατί πολλές φορές σ' αυτήν την Αίθουσα γίνονται εξίσου επίκαιρες ή γενικευμένες ερωτήσεις και επερωτήσεις γιατί ή ΑΤΕ είναι ελλειματική ή γιατί ήταν μάλλον προβληματική, γιατί έχει χρέη.
Εγώ έχω μία αρχή και από εκεί ξεκίνησα και γι' αυτό  την επεσήμανα.  Δεν είναι ο ρόλος του Υπουργείου να παρεμβαίνει στο τραπεζικό σύστημα.  Πρέπει να παίρνει τις αποφάσεις μόνο του. Εμείς μόνο κατευθύνσεις μπορούμε να δίνουμε. Και κατεύθυνσή μας για τον κλάδο της γαλακτοβιομηχανίας και για όλα τα θέματα που έχουν σχέση με την παραγωγή, διανομή και εμπορία γάλακτος είναι πραγματικά να στηρίξουμε τη γαλακτοβιομηχανία, το γάλα και αυτό κάνουμε. Μέσα σ' αυτό το ενδιαφέρον μας μπαίνει και το ενδιαφέρον μας για τη συνέχιση της λειτουργίας της συνεταιριστικής γαλακτοβιομηχανίας "ΟΛΥΜΠΟΣ". 'Οχι όμως μόνο γι' αυτή.  Σήμερα έχουμε προβλήματα και με άλλες γαλακτοβιομηχανίες. Ζήτησα, λοιπόν, από την ΑΤΕ να γίνει αυτή η σύσκεψη στο τέλος της επόμενης εβδομάδας στο Υπουργείο Γεωργίας να συζητήσουμε για το γάλα, για τις γαλακτοβιομηχανίες και ειδικά για τις συνεταιριστικές γαλακτοβιομηχανίες, την προοπτική τους και τη στήριξή τους -αυτό θέλουμε, αυτή είναι η κατεύθυνσή μας- αλλά μέσα από οικονομικά σχήματα, λειτουργικά και επιχειρηματικά που να δίδουν μια προοπτική, βιωσιμότητα, γιατί το θέμα δεν είναι αν έγινε μια επέκταση, μια επένδυση που ξεπέρασε τις αρχικές προσδοκίες και επομένως από αυτό το αποτέλεσμα δημιουργήθηκαν ζημιογόνα γεγονότα στην επιχείρηση αυτή, η οποίαι έχει ζημιές ένα δισεκατομμύριο. Αναγνωρίζουμε ότι έχει προοπτικές, αναγνωρίζουμε ότι έχει μερίδιο της αγοράς το οποίο πρέπει να της το διατηρήσουμε. Εμείς δεν είμαστε υπέρ ουδενός, του άλφα ή του βήτα ή του δέλτα...
ΕΥΑΓΓΕΛΟΣ ΜΠΟΥΤΑΣ: Αποδείξτε το.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εμείς θέλουμε υγιή ανταγωνισμό και προς αυτήν την κατεύθυνση πραγματικά στηρίζουμε την προσπάθεια συνέχισης της λειτουργίας, μέσα σε μια νέα προσπάθεια προοπτικών την οποία θέλει και όλη η τοπική κοινωνία, αφού γι' αυτό το θέμα πολλοί συνάδελφοι Βουλευτές από την περιοχή αλλά και ο πρώην συνάδελφος και νυν Νομάρχης κ. Φλώρος, έχουν ενδιαφερθεί.
Καταλαβαίνουμε ότι είναι ένα μεγάλο θέμα για την περιοχή και θα κοιτάξουμε να κάνουμε ό,τι είναι καλύτερο δυνατό για να στηρίξουμε και την επιχείρηση και τη δραστηριότητα την κτηνοτροφική, τη γαλακτοκομική στην περιοχή της Θεσσαλίας. Ευχαριστώ.
ΕΥΑΓΓΕΛΟΣ ΜΠΟΥΤΑΣ: Δηλαδή ή θα βρέξει ή θα χιονίσει ή καλό καιρό θα κάνει! ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Τρίτη είναι η με αριθμό 383/8.12.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ε. Αποστόλου  προς τους Υπουργούς Εθνικής Οικονομίας, Οικονομικών και Μεταφορών και Επικοινωνιών σχετικά με την εκποίηση ακινήτων της Ολυμπιακής Αεροπορίας στη Νέα Υόρκη.  Η επίκαιρη ερώτηση του κ. Αποστόλου έχει ως εξής: "Απροσδιόριστες και επισφαλείς γίνονται πλέον οι κινήσεις και οι αποφάσεις της ξένης διοίκησης της Ολυμπιακής Αεροπορίας (Ο.Α.) για την ίδια την εταιρία, τις προοπτικές της αλλά και για τη διαχείριση του Δημοσίου Συμφέροντος ιδιαίτερα μετά την απόφαση για εκποίηση των κτιρίων της Ο.Α. στις Η.Π.Α. (Ν. Υόρκη).
Μάλιστα στη συνεδρίαση του Διοικητικού Συμβουλίου (Δ.Σ.) της Ο.Α. γι' αυτό το θέμα και σύμφωνα με δημοσιεύματα όλου του τύπου και οι τρεις εκπρόσωποι του Ελληνικού Δημοσίου φέρονται ότι απείχαν ή καταψηφίσαμε την απόφαση για εκποίηση των παραπάνω ακινήτων.
Κατόπιν των ανωτέρω Ερωτώνται οι κύριοι Υπουργοί, Πώς αιτιολόγησαν οι εκπρόσωποι του κράτους την αρνητική τους στάση για τη συγκεκριμένη εκποίηση και τι μέτρα θα πάρουν για να αποτρέψουν ενέργειες και πράξεις της Διοίκησης που είναι αρνητικές για την Ο.Α. και επιβαρυντικές για το Δημόσιο Συμφέρον και τη συσσωρευμένη Δημόσια Περιουσία στην Ο.Α." Ο Υφυπουργός κ. Νίκος Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο συνάδελφος κ. Αποστόλου ξέρει ότι η Ολυμπιακή Αεροπορία εδώ και καιρό είναι σε μια πορεία συνολικής ανασυγκρότησής της. Σ' αυτή της την προσπαθεια είναι λογικό να σχεδιάζει, να παρεμβαίνει, να αποφασίζει και για θέματα αξιοποίησης της περιουσίας της. Γιατί έτσι μπορεί να κάνει τη λειτουργία της πιο αποτελεσματική και να κάνει την προοπτική της πιο θετική.
Δεν είναι, λοιπόν, παράξενο και δεν είναι και παράλογο να διερευνά τη δυνατότητα να αξιοποιήσει την περιουσία της και μέσα από την περιουσία και τα κτίρια στη Νέα Υόρκη που αναφέρει ο κύριος συνάδελφος, αν οι προσφορές και οι δυνατότητες είναι τέτοιες που επιτρέπουν να πετύχει το προσδοκώμενο αποτέλεσμα.
Η Ολυμπιακή Αεροπορία με το συμβούλιο της δεν αποφάσισε την σώνει και καλά, άμεση εκποίηση του συγκεκριμένου περιουσιακού της στοιχείου. Αποφάσισε να συγκεντρώσει προσφορές με την τήρηση ανοικτού διαγωνισμού με κλειστές προσφορές διατηρώντας πάντα το δικαίωμα αν η προσφορά που της δοθεί δεν εξυπηρετεί τα συμφέροντά της, αν κρίνει ότι δεν είναι ικανοποιητικές, αν κρίνει ότι αυτό που πετυχαίνει δεν είναι κάτι που αξιοποιεί παρά την περιουσία της πιο πολύ απ' ό,τι είναι σήμερα, πιο πολύ απ' ό,τι τώρα αξιοποιείται τότε δεν θα προβεί σε καμία πώληση. Αν όμως θεωρήσει ότι οι προσφορές είναι τέτοιες που μπορεί να αξιοποιήσει παραπέρα την περιουσία της θα το κάνει. Γιατί ένα στοιχείο περιουσιακό όταν δεν αξιοποιείται, καταντάει και επιζήμιο για την εταιρεία. Αυτό  είναι το βασικό σκεπτικό. Θα δούμε τις εξελίξεις και την παραπέρα πορεία.  Θέτει ένα θέμα ακόμη ο αγαπητός κύριος συνάδελφος γιατί τα μέλη του ΔΣ που είναι εκπρόσωποι του ελληνικού δημοσίου δεν ψήφισαν τη συγκεκριμένη απόφαση. Κατ' αρχήν τα μέλη του συμβουλίου δεν είχαν στάση αρνητική επί της ουσίας από την υποψηφιότητα των μελών του ΔΣ. Τα μέλη του συμβουλίου ήθελαν να επισημάνουν ότι η εκποίηση αυτής της περιουσίας πρέπει να σημαίνει επανεπένδυση με καλύτερους όρους και πιο παραγωγικούς για την ίδια την εταιρεία. Αυτήν την έννοια είχε και η αποχή τους. Δε νομίζω ότι το συμβούλιο της Ολυμπιακής Αεροπορίας κάνει πράξεις και προβαίνει σε αποφάσεις που όπως λέει ο συνάδελφος, δημιουργούν ζητήματα για την πορεία της Ολυμπιακής Αεροπορίας.  Αντίθετα πιστεύω ότι τηρεί όλες τις διαδικασίες νομιμότητας και διαφάνειας στο χειρισμό των θεμάτων αυτών.  Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, το παράλογο είναι ότι η Κυβέρνηση έχει ουσιαστικά δύο μέτρα και δύο σταθμά στην πορεία της στις ιδιωτικοποιήσεις. Ας αποφασίσει επιτέλους τι εικόνα θέλει η ίδια να δίνει.
Πρόσφατο παράδειγμα: Στη Διεθνή 'Εκθεση Θεσσαλονίκης ακύρωσε η Κυβέρνηση το διαγωνισμό, γιατί δεν προσφέρθηκε τίμημα που να είναι ικανοποιητικό σύμφωνα με τις προσδοκίες της, σύμφωνα με τις εκτιμήσεις της.
Αντίθετα στην Ολυμπιακή Αεροπορία η ίδια η Κυβέρνηση δεν παίρνει ουσιαστικά κανένα μέτρο για την προστασία της δημόσιας περιουσίας, όταν τα τρία μέλη που εκπροσωπούν το δημόσιο στο διοικητικό συμβούλιο, ουσιαστικά -άσχετα εάν εσείς παρουσιάζετε μία εκδοχή η οποία δεν απέχει αυτού που εμείς λέμε- είχαν αρνητική στάση για το συγκεκριμένο θέμα.  Κύριε Υπουργέ, πρόσφατα δημοσιεύματα θέλουν το Υπουργείο Εθνικής Οικονομίας να επαναπροσλαμβάνει την "ΣΑΛΑΜΟΝ ΜΠΡΑΔΕΡΣ". Και μάλιστα, μαζί με την ΕΤΒΑ, όχι μόνο να αναζητούν στρατηγικούς επενδυτές, αλλά να αναζητούν και οίκο ο οποίος θα εκτιμήσει τα ακίνητα, θα εκτιμήσει την περιουσία της Ολυμπιακής Αεροπορίας. Και γεννάται το ερώτημα: Να εκτιμήσει ποια; Αυτά που ήδη έχετε αρχίσει να εκποιείτε; Για ποιο λόγο; Για να δει εάν το τίμημα ήταν εύλογο; Κύριε Υπουργέ, πρόκειται για δημόσια περιουσία η οποία δεν είναι δυνατόν να αντιμετωπίζεται με τέτοιες γενικές και αόριστες και αδιαφανείς διαδικασίες. Και προπαντός, διαδικασίες οι οποίες προηγούνται των αποτιμήσεων. Εκεί είναι η ουσιαστική διαφωνία μας.
ΠΡΟΕΔΡΕΥΩΝ (Παναγιώτης Ν.  Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ο αγαπητός κύριος συνάδελφος γενικεύει, συνολικοποιεί, το  θέμα. Πήγε στη Θεσσαλονίκη, στο διαγωνισμό που ματαιώθηκε. 'Εκανε ολόκληρο περίγυρο, ενώ τα πράγματα είναι πολύ πιο απλά. Και δεν θεωρώ ότι με βάση αυτό το συγκεκριμένο θέμα, θα αρχίσουμε να συζητούμε τώρα για τη συνολικότερη πολιτική ιδιωτικοποιήσεων της Κυβέρνησης. Νομίζω ότι είναι μια γενίκευση που δεν συνάδει με την κουβέντα που κάνουμε αυτήν τη στιγμή εδώ.
Εδώ μιλάμε για ένα συγκεκριμένο θέμα. Υπάρχει μια εταιρεία που έχει την περιουσία της. Αυτήν την περιουσία η ίδια προσπαθεί να την αποτιμήσει, προσπαθεί να την αξιοποιήσει, προσπαθεί να είναι πιο παραγωγική. Νομίζω ότι είναι δικαίωμά της και πιστεύω ότι καλά κάνει.
Το ερώτημα είναι αν τηρεί νόμιμες διαδικασίες, αν τηρεί διαφανείς διαδικασίες. Και το ερώτημα επίσης είναι αν αυτό που κάνει είναι αποτελεσματικό. Μέχρι σήμερα δεν έχουμε κανένα στοιχείο για να πούμε ότι η συγκεκριμένη απόφαση που πήρε η εταιρεία να διερευνήσει τη δυνατότητα καλύτερης αξιοποίησης των κτιρίων της στη Νέα Υόρκη, είναι μια απόφαση με την οποία ουσιαστικά ξεπουλάει τη δημόσια περιουσία  ότι υπάρχει αδιαφάνεια και ότι εν πάση περιπτώσει καταστρέφει την πορεία της Ολυμπιακής Αεροπορίας.
Αγαπητέ κύριε συνάδελφε, να περιμένουμε, να δούμε ποιες είναι οι προσφορές, να δούμε πώς θα γίνει η αξιοποίηση και να το ξανακουβεντιάσουμε.
ΕΥΑΓΓΕΛΟΣ ΑΠΟΣΤΟΛΟΥ: Υπάρχει ένα προθύστερο εδώ. Δεν ξεπουλάμε πρώτα και μετά...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ.
Η τέταρτη επίκαιρη ερώτηση με αριθμό 388/8-12-1999 του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη συρρίκνωση των δραστηριοτήτων των βιομηχανικών εγκαταστάσεων των Ελληνικών Πετρελαίων στη Θεσσαλονίκη, την απώλεια θέσεων εργασίας κλπ., διαγράφεται λόγω κωλύματος του ερωτώντος κυρίου Βουλευτή.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η με αριθμό 15/12-11-1999 επερώτηση των Βουλευτών της Νέας Δημοκρατίας  κυρίων Νικολάου Κατσαρού, Σταύρου Παπαδόπουλου, Θεόδωρου Πασσαλίδη, κ. Παρθένας Φουντουκίδου, Ευάγγελου Μπασιάκου, Ηλία Βεζδρεβάνη, Αθανάσιου Δαβάκη, Αθανάσιου Κονταξή, Γεωργίου Καρασμάνη, Σάββα Τσιτουρίδη και Σταύρου Δήμα προς τον Υπουργό Γεωργίας "Σχετικά με την πολιτική της Κυβέρνησης στον τομέα της κτηνοτροφίας".
Θα αναπτυχθεί κατά τον Κανονισμό από πέντε εκ των συναδέλφων που υπογράφουν την επερώτηση.
Πριν δώσω το λόγο στον πρώτο ομιλητή, τον κ. Νικόλαο Κατσαρό και Αντιπρόεδρο της Βουλής, θα μου επιτρέψετε να κάνω κάποιες ανακοινώσεις σε σχέση με τους εκπροσώπους που θα λάβουν μέρος στη συζήτηση της επερώτησης.
Ο Γενικός Γραμματέας της Νέας Δημοκρατίας ορίζει Κοινοβουλευτικό Εκπρόσωπο στην επερώτηση αυτή τον κ. Σάββα Τσιτουρίδη.
Ο Συνασπισμός της Αριστεράς και της Προόδου, ορίζει τον κ. Ευάγγελο Αποστόλου.
Το Δημοκρατικό Κοινωνικό Κίνημα ορίζει τον κ. Ιωάννη Αράπη.
Η επερώτηση όπως είπαμε είναι αρμοδιότητος του Υπουργείου Γεωργίας και είναι σχετική με την πολιτική της Κυβέρνησης στον τομέα της κτηνοτροφίας.
Ως γνήσιος εκπρόσωπος των κτηνοτρόφων και όχι μόνον, έχετε το λόγο κύριε Αντιπρόεδρε.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Να ευχαριστήσω κατ'αρχήν τον κύριο Πρόεδρο για εκείνο το "γνήσιος" που είπε. Το αποδέχομαι πλήρως.
Κύριοι συνάδελφοι, για άλλη μια φορά έρχονται στη Βουλή να συζητηθούν τα θέματα της κτηνοτροφίας. Το δυστύχημα είναι ότι σε κάθε μεταγενέστερη συζήτηση αυτά ακριβώς τα προβλήματα είναι περισσότερο διογκωμένα, περισσότερο μεγάλα και τρανά, περισσότερο πιεστικά και περισσότερο επικίνδυνα για το μέλλον της ίδιας της κτηνοτροφίας. Σε κάθε καινούρια συζήτηση ευρισκόμεθα προ μεγαλύτερης μείωσης της κτηνοτροφικής παραγωγής, μεγαλύτερης μείωσης του εισοδήματος των κτηνοτρόφων και συνεχώς αυξανόμενης αιμορραγίας με την  εισαγωγή ξένων γαλακτοκομικών και ζωοκομικών προϊόντων και με τη μείωση των ελληνικών εξαγωγών.
Σε κάθε συζήτηση αντιμετωπίζουμε την ίδια κατάσταση, την ίδια Κυβέρνηση, με τον ίδιο ή διαφορετικό Υπουργό, τα ίδια επιχειρήματα, τις ίδιες δικαιολογίες. Θα ακούσουμε οπωσδήποτε και σήμερα ότι η Κυβέρνηση έκανε το καθήκον της, υπεράσπισε τα συμφέροντα των Ελλήνων κτηνοτρόφων στην  Ευρωπαϊκή 'Ενωση, έλαβε όλα τα μέτρα και αλίμονο αν δεν ήταν εκείνη γιατί θα είχε χαθεί η κτηνοτροφία. Το τελευταίο μπορεί να μην το πει ο κύριος Υπουργός, αλλά σαφώς πιστεύω θα το εννοεί.
Ο αντίλογος όμως, κύριε Υπουργέ, είναι πάρα πολύ εύκολος. Είμαι βέβαιος ότι δεν θα μπορέσετε να μας αναφέρετε καμία απόφαση της Ευρωπαϊκής 'Ενωσης στα τελευταία έξι χρόνια, η οποία να ευνοεί τον 'Ελληνα κτηνοτρόφο. Καμία απόφαση η οποία να εξισώνει τον 'Ελληνα κτηνοτρόφο με τον Ευρωπαίο κτηνοτρόφο. Ενώ θα μπορούσαν να αναφερθούν πάρα πολλά άλλα παραδείγματα τα οποία δείχνουν καθαρά ότι δυστυχώς, η Κυβέρνηση δεν είναι αυτή που θα έπρεπε να είναι στην Ευρωπαϊκή 'Ενωση τουλάχιστον σε σχέση με τα κτηνοτροφικά προϊόντα.
Είναι εύκολη η αντιμετώπιση, αρκεί να σας παραπέμψω στο παράδειγμα της φέτας, στο οποίο κυριολεκτικά τα έχετε κάνει μούσκεμα, στο παράδειγμα του αγελαδινού γάλακτος που στα τελευταία έξι χρόνια περιμένατε μια ποσόστωση έτοιμη ακόμα από το 1993 την οποία επιτύχατε τελευταία συρρικνωμένη στο ήμισυ σχεδόν. Επίσης, το γεγονός ότι οι επιδοτήσεις και οι ποσοστώσεις βρίσκονται στα ίδια επίπεδα και μάλιστα σε μερικές περιπτώσεις, όπως στο σκληρό σιτάρι, μειώθηκαν τα επιδοτούμενα στρέμματα που καλλιεργούνται με σκληρό σιτάρι κατά 30% περίπου.
Δεν διακρίνεται για επιτυχίες η Κυβέρνηση και η διαπραγματευτική της ικανότητα στην  Ευρωπαϊκή 'Ενωση και πιστεύουν πλέον πλήρως οι κτηνοτρόφοι ότι από σας δεν μπορούν να ελπίζουν απολύτως τίποτα.
Βεβαίως για τις αποτυχίες σας στην Ευρωπαϊκή 'Ενωση, μπορείτε να πείτε ότι είναι ένα συλλογικό όργανο, υπερέχουν σε αριθμούς ψήφων χώρες οι οποίες δεν παράγουν μεσογειακά προϊόντα. Θα μπορούσατε, δηλαδή, να δικαιολογηθείτε.
Οι κτηνοτρόφοι όμως αναρωτώνται γιατί δεν επιλύονται τα προβλήματά τους, τα οποία εξαρτώνται από ελληνικές, εθνικές, αποφάσεις. Μερικά απ' αυτά τα προβλήματα είναι πολύ σοβαρά και πιεστικά. Θα μπορούσατε και σεις να τα επιλύσετε χωρίς να ζητήσετε καμία απολύτως σύμφωνη γνώμη ή συναίνεση της Ευρωπαϊκής 'Ενωσης.
Πρώτα απ'όλα, το θέμα της εκτέλεσης διαφόρων έργων υποδομής για τη βελτίωση των βοσκοτόπων. Επειδή δεν γίνεται απολύτως τίποτα, φθάσαμε στο σημείο να μαζευτεί η κτηνοτροφία γύρω από κατοικημένες περιοχές που εξασφαλίζουν λίγο ρεύμα ή νερό που χρειάζονται και έτσι να γίνεται υπερεκμετάλλευση των βοσκοτόπων που είναι γύρω απ' αυτές τις περιοχές και όσοι βοσκότοποι είναι απομακρυσμένοι να εγκαταλείπονται πλήρως. Δεν τολμούν οι κτηνοτρόφοι να φθάσουν εκεί, διότι αν θελήσουν να κάνουν και κάποια ποιμενική εγκατάσταση τότε θα πάθουν ό,τι έπαθε και ένας καημένος -έτσι θα τον χαρακτηρίσω- κτηνοτρόφος των Γόνων Λαρίσης ο Ιωάννης Καραμπατής ο οποίος επειδή έφτιαξε ένα ποιμνιοστάσιο με ξύλα, με άχυρα και το σκέπασε με λαμαρίνες, καλείται να πληρώσει εννιακόσιες ενενήντα εννιά χιλιάδες (999.000) δραχμές πρόστιμο.
'Εγινε σχετική ερώτηση και ξέρετε τι μου απήντησε ο κ. Τζουμάκας το Δεκέμβριο του 1996; 'Οτι το Υπουργείο βρίσκεται σε συνεργασία με το ΥΠΕΧΩΔΕ για να λυθεί το πρόβλημα και να μειωθούν τα τέλη εκδόσεως οικοδομικών αδειών. Το δε ΥΠΕΧΩΔΕ ανέφερε μερικές περιπτώσεις στην απάντησή του που λέει ότι ναι μεν μειώθηκαν, πλην όμως εξετάζει το θέμα για περαιτέρω μείωση κλπ. Ουσιαστικά, μέχρι σήμερα δεν έχει γίνει τίποτα.  Κύριε Υπουργέ, δεν λύσατε το πρόβλημα των κτηνοτροφικών κλήρων.   Ξέρετε πολύ καλά ότι μετά τις γεωργικές αποκαταστάσεις μέχρι και τα έτη 1961 1962, έμειναν οι πλαγιές και οι ράχες, οι οποίες απαλλοτριώθηκαν και δόθηκαν στους κτηνοτρόφους. Οι αρχικοί κληρούχοι που ήταν τότε σαράντα, πενήντα ετών ή και παραπάνω έχουν αποβιώσει -οι περισσότεροι- και δεν μεταβιβάστηκαν οι κτηνοτροφικοί τους κλήροι στους κληρονόμους τους.  'Ερχεται τώρα η επιτροπή απαλλοτριώσεων και σε πολλές περιπτώσεις διαγράφει υιούς αρχικών κληρούχων. 'Εχω τέτοια παραδείγματα στην εκλογική μου περιφέρεια.
Σε ερωτήσεις που σας έκανα επανειλλημένα γι' αυτό το θέμα και σε προσωπική όχληση όταν είχατε έρθει στη Λάρισα μου είπατε ότι σε δεκαπέντε μέρες το νομοσχέδιο που περιέχει αυτήν τη διάταξη θα έρθει στη Βουλή. Από τότε πέρασαν οκτώ μήνες περίπου και δεν έχει γίνει τίποτε απολύτως. Είναι ένα νομοσχέδιο που εκκρεμεί από εξαετίας. Το βρήκατε κατά το μεγαλύτερο  μέρος από την κυβέρνηση της Νέας Δημοκρατίας, το 1993. Δεν κάνατε τίποτα.  Το χωρίσατε κιόλας στη μέση, άλλο για το ιδιοκτησιακό πρόβλημα και άλλο για τα επικοιστικά προβλήματα αλλά και πάλι δεν το φέρατε.
Ποια είναι η παρενέργεια από το ότι δεν λύνεται αυτό το θέμα; Οι υιοί των αρχικών κληρούχων δεν κάνουν καμία πράξη βελτίωσης των βοσκοτόπων, γιατί δεν ξέρουν αν κάποτε θα είναι δικοί τους.
Κύριε Υπουργέ, με βάση τις διατάξεις του Αστικού Κώδικα, πρέπει να ορισθεί ότι κληρονομούνται και οι πτηνοτροφικοί κλήροι, κι αν κάποιοι από τους κληρονόμους δεν είναι κτηνοτρόφοι, ας υπάρξουν κίνητρα να μεταβιβασθεί το μερίδιό τους στον αδελφό τους, που θα είναι κτηνοτρόφος. Κατά την άποψή μου, θα βελτιωθεί η κατάσταση μόνο αν νιώσουν ότι είναι κύριοι αυτού του κτήματος.
Στους γεωργούς είναι γνωστό ότι μετεβιβάσθη κατά κυριότητα ο γεωργικός κλήρος. Το ίδιο πρέπει να γίνει και στον κτηνοτροφικό κλήρο, αν θέλετε να τον δείτε να βελτιώνεται.
Κύριε Υπουργέ, σας έχει ξεφύγει τελείως ο έλεγχος της παρακολούθησης και του περιορισμού των μολυσματικών και παρασιτικών ασθενειών. 'Ενα παράδειγμα είναι αρκετό για να σας πείσει, πιστεύω. Εκδηλώθηκε καταρροϊκός πυρετός στον 'Εβρο. Τέθηκε υπό καραντίνα ο 'Εβρος. Παρά ταύτα, σήμερα σε είκοσι οκτώ νομούς της χώρας έχουν εκδηλωθεί κρούσματα καταρροϊκού πυρετού.
Μόνο στη Λάρισα στο κέντρο της Ελλάδος -και μία απάντηση που πήρα σε μία ερώτησή μου δεν είναι ακριβής- έχουμε πενήντα οκτώ εστίες. Και αφού έφθασε ο καταρροϊκός πυρετός στη Λάρισα, θα φθάσει σε όλη την Ελλάδα. Μην έχετε καμία αμφιβολία. Μόλις αρχίσει η άνοιξη με τα κουνούπια κλπ. θα επεκταθεί σε όλη την Ελλάδα και θα δημιουργηθεί από εκεί τεράστιο πρόβλημα.
Ξέρετε τι μου απαντάει ο κ. Φουντάς; "Σε ό,τι αφορά την επιζωοτιολογική κατάσταση της χώρας και ειδικότερα του Νομού Λάρισας, μέχρι πρόσφατα δεν υπήρχαν ιδιαίτερα προβλήματα  που να δικαιολογήσουν την έντονη αντίδραση από πλευράς των κτηνοτρόφων. "Πενήντα οκτώ εστίες τουλάχιστον..." Τι δεν υπήρχαν ιδιαίτερα προβλήματα; Είκοσι οκτώ νομοί γέμισαν από καταρροϊκό πυρετό. Ακόμα εκεί είστε εσείς ότι δεν υπάρχουν σοβαρά κρούσματα; Δεν μπορεί ν'αντιμετωπιστεί η κατάσταση, κύριε Υπουργέ. Να είστε απόλυτα βέβαιος. Δεν μπορεί, γιατί έχει πάρα πολύ συρρικνωθεί ο αριθμός των κτηνιάτρων που υπάρχουν στο ελληνικό δημόσιο. Από χίλιους διακόσιους ογδόντα, που υπηρετούσαν κάποτε, τώρα υπάρχουν μόνο εξακόσιοι ογδόντα. Και η ίδια κατάσταση υπάρχει και στις παλιές διευθύνσεις γεωργίας και στην τοπογραφική υπηρεσία. Σταμάτησαν οι αναδασμοί, γιατί δεν υπάρχουν άνθρωποι να κάνουν αυτοψίες και σχεδιαγράμματα. Σταμάτησαν οι επισκέψεις στα χωράφια και η παρακολούθηση των αγροτικών καλλιεργειών, γιατί δεν υπάρχουν γεωπόνοι. Οι λίγοι, οι ελάχιστοι που μένουν, κάνουν γραφική δουλειά στα γραφεία και τίποτε άλλο παραπάνω. Στην κυριολεξία έχει "πεθάνει" η παρουσία του Υπουργείου Γεωργίας ιδιαίτερα στην περιφέρεια.  Από το 1984 δεν προσελήφθη κανένας κτηνιάτρος. Εκείνοι που προσελήφθησαν, σήμερα είναι πενήντα και εξήντα ετών. Αυτή είναι η πραγματικότητα. Γέρασε τόσο πολύ αυτό το επιστημονικό προσωπικό, που υποτίθεται πως θα αντιμετώπιζε όλες αυτές τις καταστάσεις, και εσείς δεν συγκινείσθε. Το ίδιο συμβαίνει με τους δασολόγους, τους μηχανικούς κλπ.  Κύριε Υπουργέ, στο Καρπενήσι υπάρχει ένας κτηνίατρος. Δεν ξέρω αν το ξερετε. Στην επαρχία της Λιβαδειάς, υπάρχει επίσης ένας κτηνίατρος, τρεις στη Θήβα, σε ολόκληρο το Νομό Βοιωτίας τέσσερις μόνο, στη Λαμία από τους είκοσι δύο που υπηρετούσαν, τώρα υπηρετούν μόνο έξι. Είναι κλειστά τα κτηνιατρεία της Δομοκού, της Αμφίκλειας, της Σπερχειάδας και πάρα πολλά άλλα.
Ε, λοιπόν, έχετε τη γνώμη ότι μπορεί ν'αντιμετωπιστεί η κατάσταση των επιζωοτιών; Θέλω να σας πω κάτι για τη βουκέλωση. Κύριε Υπουργέ, ελήφθησαν ορισμένα μέτρα καταπολέμησης της βουκέλωσης το 1987, όταν Υπουργός Γεωργίας ήταν ο κ. Ποττάκης. Τροποποίησε κάποιες προηγούμενες αποφάσεις. Αυτά τα μέτρα του 1987 μέχρι το 1999 έμειναν τα ίδια. Η μόνη αλλαγή που σημειώθηκε, ύστερα από πάρα πολλές πιέσεις, ήταν οι σαράντα χιλιάδες (40.000) δραχμές ανά σφαζόμενο ζώο, πέραν των εκατόν τριάντα χιλίαδων (130.000) δραχμών της αποζημίωσης που παίρνουν από το 1987 παρά το ότι το κόστος τριπλασιάστηκε από τότε, να γίνουν εκατό χιλιάδες (100.000) δραχμές αλλά με την εξής προϋπόθεση: Πρέπει να αγοράζει σε αντικατάσταση αυτών που σφάζει ζώο από άλλο κοπάδι και όχι από το ίδιο κοπάδι. Αυτό είχε ως αποτέλεσμα  να μη μπορεί να κάνει την αντικατάσταση και έτσι προτιμάει να μην το σφάζει. Γι'αυτό φούντωσε η βουκέλωση και απειλεί όλο το ζωϊκό κεφάλαιο.
Επίσης, δεν γίνεται κανένας έλεγχος στα κυκλοφορούντα ξένα γαλακτομικά και ζωοκομικά προϊόντα. Απολύτως κανένας! Και εκείνο που ζημιώνει πολύ, είναι το γεγονός ότι κυκλοφορούν ως ελληνικά. Λόγω τρελών αγελάδων, λόγω διοξινών, ανέβηκε το ενδιαφέρον για ντόπια προϊόντα, γι'αυτό και βρίσκουν ένα σωρό τρόπους να τα σερβίρουν ως ελληνικά προϊόντα.
Το νηστίσιμο τυρί, που εγώ πρώτος το κατήγγειλα σε αυτήν την Αίθουσα και σας προσεφέρθη στη Λάρισα, όταν ήλθατε, αλλά δεν το δοκιμάσατε -και αυτό είναι το παράπονο των κτηνοτρόφων- σερβίρεται ως ελληνικό τυρί και από γάλα. Αυτή είναι η πραγματικότητα.
Και καταλαβαίνετε τι σύγχυση δημιουργείται στο καταναλωτικό κοινό.              Δυστυχώς, εκεί δεν λαμβάνονται τα μέτρα που χρειάζονται και ξέρετε τι λέει πάλι ο κ. Φουντάς -είναι πρόσφατη η απάντησή σας- γι'αυτό σας αναφέρω τακτικά: Λέτε, "το Υπουργείο Γεωργίας σε συνεργασία με το γραφείο του νομικού συμβούλου του κράτους και της αρμόδιας υπηρεσίας της Κομισιόν, εξετάζει τη νομιμότητα και τους όρους κυκλοφορίας των προϊόντων που παρασκευάζονται με πρώτες ύλες πέραν του νωπού γάλακτος". Αυτό ακόμη το εξετάζετε; Μα, γέμισε όλη η Ελλάδα. Είναι θέματα που πρέπει να λύνονται μέσα σε μία το πολύ δύο εβδομάδες.
Καταγγέλθηκε όλη αυτή η προσπάθεια που γίνεται από τους συλλόγους των κτηνοτρόφων εδώ και πάρα πολλούς μήνες και δυστυχώς, δεν κάνετε απολύτως τίποτε. Το μελετάτε, έτσι λέτε. Αυτό είναι το χειρότερο από όλα, κύριε Υπουργέ. Να το μελετάτε ατέλειωτα! Επίσης, θέλω να επισημάνω και ένα άλλο πρόβλημα. Η κατάσταση μη ελέγχου της νόθευσης των γαλακτοκομικών προϊόντων θα επιδεινωθεί τώρα περισσότερο ακόμη, γιατί οι κτηνιατρικές υπηρεσίες πήγαν στη Νομαρχιακή Αυτοδιοίκηση. Είναι λάθος. Σε κάθε Περιφέρεια δεν υπάρχουν κτηνίατροι, συντονιστές. Οι δε νομαρχίες με τους αιρετούς νομάρχες, που αισθάνονται κάποια ανεξαρτησία από το κέντρο, δεν έχουν δικαίωμα να κάνουν το συντονισμό. Θα δημιουργηθεί μία σύγχυση και να είστε απόλυτα βέβαιος ότι τα πράγματα θα πάνε από το κακό στο χειρότερο.
'Ενα άλλο πρόβλημα είναι οι εξισωτικές αποζημιώσεις και επιδοτήσεις.            Κατ'αρχήν μένουν σταθερές όλα αυτά τα χρόνια, τα τελευταία πέντε, έξι και μάλιστα κάποιες περιόδους οι επιδοτήσεις λόγω των τρελών αγελάδων, μειώθηκαν μέχρι του ποσού των δύο χιλιάδων δραχμών. Η νέα όμως απόφαση που ισχύει για το ύψος των επιδοτήσεων αυτών, δηλαδή που εξαρτώνται από τις τιμές του πρόβειου κρέατος στην Ευρωπαϊκή 'Ενωση, θα αποβούν σίγουρα επιζήμιες για την πατρίδα μας. Τουλάχιστον αυτή είναι η πεποίθηση του κτηνοτροφικού κόσμου.
'Εχουμε επίσης το μεγάλο θέμα της καθυστέρησης της καταβολής τους.  Κύριε Υπουργέ, έχω μία απάντηση μπροστά μου του κ. Τζουμάκα το 1998 που  μου λέει, ότι πρέπει η επιδότηση του 1997 να καταβληθεί μέχρι 30.6.1998.  Μάλιστα, κατέβαλε εκείνος προσπάθεια να δοθεί μία δόση το Γενάρη, δεν μπόρεσε να ανταποκριθεί και πήγε το Μάρτιο. Και πάλι όμως δεν μπόρεσε να ανταποκριθεί και έφτασε τον Ιούνιο μήνα.
Δεύτερη απάντηση και πάλι του κ. Φουντά, από την οποία προκύπτει: "Η καταβολή των ενισχύσεων της εξισωτικής αποζημίωσης του 1998 θα περατωθεί το αργότερο τον Ιανουάριο του 2000". Από το 1998 πήγαμε ένα εξάμηνο παραπίσω. Η εξισωτική αποζημίωση του 1999 θα καταβληθεί το αργότερο τον Ιούνιο του έτους 2000. Δεν πιστεύω ότι θα τηρηθεί, με όλες τις καλές διαθέσεις του Υπουργού, έτσι όπως έχετε κάνει τα πράγματα. Βεβαίως και αυτή δεν θα τηρηθεί. Πήγαμε ένα εξάμηνο παραπίσω και όλοι φωνάζουν και διαμαρτύρονται γι'αυτό το θέμα το πάρα πολύ μεγάλο. 'Υστερα από ενάμιση χρόνο που θα πάρουν τα χρήματά τους, ξέρετε πάρα πολύ καλά πόσο μειώνονται όλα αυτά τα χρήματα τα οποία δικαιούνται. Και κάτι άλλο για το θέμα των ποσοστώσεων.
Για τις καινούριες εβδομήντα χιλιάδες που έχετε πάρει, ύστερα από έξι χρόνια: Αυτό βέβαια δεν σημαίνει απολύτως τίποτε. Είναι μέρος των εκατόν πενήντα περίπου που ήταν έτοιμες από το 1993 να ληφθούν και δεν ελήφθησαν.
'Εστω όμως, πρέπει τώρα να προσέξετε πάρα πολύ στο θέμα της κατανομής. Η πρόταση του κτηνοτροφικού κόσμου είναι ότι πρέπει η κατανομή να γίνει σε εκείνους οι οποίοι βαρύνονται με περισσότερες επιβαρύνσεις, διότι υπερέβησαν την ποσόστωση, που σημαίνει ότι έχουν περισσότερα ζώα, άρα γι' αυτό και βαρύνονται. Να καταβληθεί κάθε προσπάθεια δικαιότερης κατανομής. Οι τριάντα τρεις δραχμές που είναι σήμερα η επιβάρυνση την οποία έχουν, είναι πάρα πολλές, όταν το αγελαδινό γάλα δεν υπερβαίνει τις εκατόν δέκα, τις εκατόν δεκαπέντε, έστω εκατόν είκοσι δραχμές κατά κιλό.  Εδώ έχει δημιουργηθεί και ένα πρόβλημα τεράστιο. Θα σας παρακαλέσω, κύριε Υπουργέ, να το προσέξετε ο ίδιος προσωπικά. Καταγγέλθηκε από συνάδελφο της Νέας Δημοκρατίας, ότι ο πρόεδρος της ΠΑΣΕΓΕΣ, ο κ. Λιόλιος, μαζί με την αδερφή του, που διατηρεί καφετέρια στην Αταλάντη, έχει πεντακόσιους έντεκα τόνους ποσόστωση αγελαδινού γάλακτος. Και η απάντηση η οποία δόθηκε πάλι από τον κ. Φουντά είναι ότι αυτήν την ποσόστωση την αγόρασε λέει από τον Γεώργιο Ορφανίδη, κάτοικο του Νομού Κιλκίς. Σήμερα μου έφθασε η απάντηση και δεν ήμουν σε θέση να διαπιστώσω εάν είναι υπαρκτό πρόσωπο και πράγματι, τι είχε ο κ. Ορφανίδης και τι πούλησε. Αν όμως η αδελφή του κ. Λιόλιου, που έχει πάνω από τριακόσιους τόνους, έχει καφετέρια στην Αταλάντη, δημιουργείται τεράσιο πρόβλημα. Ο κ. Λιόλιος είναι ο πρόεδρος της ΠΑΣΕΓΕΣ. 'Εχει αυτό πολύ μεγάλη σημασία. Αν αυτό πάρει έκταση και το ακούσουν οι κτηνοτρόφοι, μη νομίζετε ότι δεν θα ξεσπάσουν εις βάρος σας, έστω και αν δεν έχετε προσωπικά καμία απολύτως ευθύνη.
Δεν θέλω να επεκταθώ περισσότερο. Υπάρχουν και μερικά άλλα σημεία στην επερώτησή μας, για τις ανεπαρκείς δημόσιες επενδύσεις, για την ανυπαρξία μέτρων για τους νέους κτηνοτρόφους, για την πολιτική στην σφαγιοτεχνική υποδομή. Γι' αυτά θα σας μιλήσουν ειδικότερα οι κύριοι συνάδελφοι, που θα ακολουθήσουν.
Εκείνο το οποίο θέλω να σας πω, κύριε Υπουργέ, επειδή άκουσα και κάποιες δηλώσεις χθες για το κτηνοτροφικό πρόγραμμα που ανήγγειλε η Νέα Δημοκρατία και το οποίο θα αναφερθεί από τον Κοινοβουλευτικό μας Εκπρόσωπο τον κ. Τσιτουρίδη, κάνατε κάποιες σκέψεις για κάποια μέτρα, αν είναι σύμφωνα με το κοινοτικό καθεστώς. Μη βιάζεσθε, κύριε Υπουργέ.  Ειδικά για το επίδομα αυτό των κτηνοτρόφων, των ορεινών προβληματικών και των πεδινών περιοχών: Το ελέγξαμε, όσοι ασχοληθήκαμε με αυτό το θέμα και πολύ περισσότερο ο κ. Τσιτουρίδης, που έχει και κάποια σχετική εμπειρία. Είναι το μέτρο απόλυτα σύμφωνο με τα άρθρα 92 και 93 της Συνθήκης της Ευρωπαϊκής 'Ενωσης και με τις σχετικές κατευθυντήριες οδηγίες για τις εθνικές ενισχύσεις της Ευρωπαϊκής 'Ενωσης.
Λυπάμαι, γιατί άκουσα να το αμφισβητείτε, γιατί και αν ακόμα υπήρχε μια αμφιβολία, δεν θα έπρεπε εσείς να δώσετε επιχειρήματα στην Ευρωπαϊκή 'Ενωση, για να αντιμετωπίσει αρνητικά αυτό το μέτρο, καίτοι είναι απόλυτα σύννομο.
Τελειώνοντας, εκείνο που θέλω να σας πω είναι ότι σήμερα ο κτηνοτροφικός κόσμος μόνο μια ελπίδα έχει, ότι θα φύγετε το ταχύτερο από την εξουσία, για να δει κι εκείνος άσπρη μέρα.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω ότι η Κοινοβουλευτική Ομάδα του Κομμουνιστικού Κόμματος Ελλάδος ορίζει ως Κοινοβουλευτικό Εκπρόσωπο για τη συζήτηση της επερώτησης αυτής το Βουλευτή κ. Σταύρο Σκοπελίτη.
Επίσης, έχω τη χαρά να ανακοινώσω ότι από τα βόρεια θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", τριάντα τέσσερις μαθητές και δύο συνοδοί καθηγητές από την Ακαδημία Εμπορικού Ναυτικού της Κύμης.
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες) Επίσης, τους πληροφορούμε ότι σήμερα είναι ημέρα κοινοβουλευτικού ελέγχου και το αντικείμενο της συζήτησης περιορίζεται μεταξύ των επερωτώντων Βουλευτών και του επερωτώμενου Υπουργού, γι' αυτό υπάρχει και αυτός ο περιορισμένος αριθμός Βουλευτών στην Αίθουσα αυτήν τη στιγμή.
Ο κ. Σταύρος Παπαδόπουλος έχει το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι είναι γνωστό σε όλους μας ότι οι κτηνοτρόφοι στη χώρα μας βρίσκονται σε άθλια οικονομική κατάσταση, βρίσκονται στα πρόθυρα της καταστροφής εξαιτίας της αδιαφορίας και ανάλγητης πολιτικής  που δείχνει η Κυβέρνησή σας, κύριε Υπουργέ, απέναντι στην πλέον αδικημένη τάξη των Ελλήνων απέναντι στην κοινωνική ομάδα όπως είπα των κτηνοτρόφων. Αποτέλεσμα αυτής της αδιαφορίας και αναλγησίας που δείχνει η σημερινή Κυβέρνηση του ΠΑΣΟΚ και ιδιαίτερα ο Πρωθυπουργός απέναντι σε αυτούς τους ανθρώπους είναι η συσσώρευση  πολλών προβλημάτων που οδηγούν σε αδιέξοδα  την τόσο δοκιμαζόμενη  αυτή τάξη, αδιέξοδα τόσο οικονομικά  που καταλήγουν πολλές φορές σε αυτοκτονίες και το γνωρίζετε πολύ καλά όσο και γενικότερα κοινωνικά.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.  ΛΟΥΚΑΣ ΑΠΟΣΤΟΛΙΔΗΣ) Τα κοινωνικά αδιέξοδα ήδη τα αισθανθήκαμε με τις δυναμικές καταλήψεις στα περασμένα χρόνια του Υπουργείου Μακεδονίας-Θράκης και το πέταγμα του γάλακτος στο προαύλιο του Υπουργείου και στους δρόμους των μεγαλουπόλεων της χώρας  κατά την περίοδο του γενικού ξεσηκωμού των γεωργοκτηνοτρόφων μας.
'Οσο για το οικονομικό αδιέξοδο, κύριε Υπουργέ, είναι πάλι γνωστή η αδυναμία εξόφλησης των ληξιπρόθεσμων δόσεων των δανείων προς την Αγροτική Τράπεζα και γενικότερα των χρεών των γεωργοκτηνοτρόφων.
Κυρίες και κύριοι συνάδελφοι, οι γεωργοκτηνοτρόφοι της χώρας μας είναι η μόνη  τάξη, η μόνη κοινωνική ομάδα των Ελλήνων που εργάζεται όλο το χρόνο μαζί με όλα τα μέλη των οικογενειών τους χωρίς να αμείβονται και χωρίς να απολαμβάνουν έστω και το βασικό ημερομίσθιο του ανειδίκευτου εργάτη του ΙΚΑ και μπορώ να πω ότι όλοι είναι χρεωμένοι στην Αγροτική Τράπεζα. Κύριε Υπουργέ, να πάτε αν θέλετε στην περιοχή της Προσωτσάνης Παρενεστίου  και Κάτω Νευροκοπίου της Δράμας  και να πάρετε  όλες τις κάρτες από όλες τις Αγροτικές Τράπεζες και τα παραρτήματα. Θα δείτε όλοι οι γεωργοκτηνοτρόφοι αυτήν τη στιγμή χρωστούν.
Κυρίες και κύριοι συνάδελφοι, που προερχόμαστε από γεωργοκτηνοτροφικές οικογένειες  και ο ιδρώτας μαζί με την κοπριά -το τονίζω ιδιαίτερα- μπήκε αν θέλετε κυλώντας στο στόμα μας γνωρίζουμε πολύ καλά  πως οι γεωργοκτηνοτρόφοι στη χώρα μας εργάζονται τριακόσιες εξήντα πέντε ημέρες το χρόνο γιατί τα ζώα αργίες δεν έχουν, κάτω από ανθυγιεινές συνθήκες μέσα στις κοπριές κινδυνεύοντας από ζωονόσους. Παρ'όλα αυτά είναι χρεωμένοι στην ΑΤΕ και μάλιστα σε τέτοιο βαθμό που ακόμα και τα τρισέγγονά τους δεν θα μπορέσουν να εξοφλήσουν τα χρέη προς την Αγροτική Τράπεζα.
Θέλω να επισημάνω ιδιαίτερα ότι στη δική μου την ιδιαίτερη πατρίδα που έχω ιδίαν αντίληψη και ιδιαίτερα στις περιοχές που προανέφερα, της Προσωτσάνης του Παρενεστίου και ιδιαίτερα του Κάτω Νευροκοπίου όλη την κινητή και ακίνητη περιουσία τους να πουλήσουν αυτοί οι άνθρωποι δεν μπορούν να εξοφλήσουν τα χρέη που έχουν αυτήν τη στιγμή προς την Αγροτική Τράπεζα. Και τα χρωστούν όχι γιατί δεν εργάζονται ή γιατί τα τρώνε σε διασκεδάσεις ή γιατί είναι τεμπέληδες  αλλά τα χρωστούν γιατί ακριβώς δεν υπάρχουν οι τιμές που πρέπει να υπάρχουν στα χέρια των παραγωγών και από την άλλη μεριά υπάρχει η αδιαφορία και η αναλγησία που δείχνει η δική σας η Κυβέρνηση μη δίνοντας λύση στα προβλήματά τους.
'Ηρθε, λοιπόν, η ώρα, κύριε Υπουργέ, να σκύψετε πάνω στο πρόβλημα των γεωργοκτηνοτρόφων να αφουγκραστείτε τον πόνο τους να αισθανθείτε το μόχθο και τον ιδρώτα τους,  ιδρώτας που θα μπορούσε να μας λούσει πραγματικά όλους μέσα σ' αυτήν την Αίθουσα και να τους απαλλάξετε από τα χρέη, χρέη που προέρχονται από τόκους και τόκους υπερημερίας. Κάποτε οι τόκοι υπερημερίας έφθασαν στο  43% όπως και τα πανωτόκια. Και αυτήν τη στιγμή νομίζω ότι οι περισσότεροι  αυτά που χρωστάνε είναι πανωτόκια  και μόνο πανωτόκια γιατί το κεφάλαιο έχει εξοφληθεί πολλαπλώς. Από τα χρέη, λοιπόν, αυτά κινδυνεύουν να χάσουν τα σπίτια τους με πλειστηριασμούς από μέρους του δημοσίου και της ΑΤΕ.
Το Ελληνικό δημόσιο και η ΑΤΕ είναι οι πλέον τοκογλύφοι, κύριε Υπουργέ, αυτήν τη στιγμή. Αυτή είναι οι υπαίτιοι της κατάντιας και της καταστροφής που υπάρχει αυτήν τη στιγμή στο χώρο των γεωργοκτηνοτρόφων. Και θέλω να επισημάνω και να πω  ότι δεν είναι κακό δεν είναι ντροπή, κύριε Υπουργέ, για να δοθεί λύση στο πρόβλημα αυτών των ανθρώπων  να εφαρμόσετε το πρόγραμμα της Νέας Δημοκρατίας αυτά που εξήγγειλε ο Αρχηγός μας ο Κώστας Καραμανλής πρόσφατα στα Γρεβενά. Δεν είναι κακό να ρυθμίσετε τα χρέη τους καταργώντας όλα τα πανωτόκια και όλους τους τόκους ποινής.  Αυτά που πλήρωσαν προς την ΑΤΕ είναι δεκαπλάσια ποσά από εκείνα που πήραν σαν δάνειο. Δεν είναι ντροπή να μειώσετε την τιμή στο πετρέλαιο κίνησης και την τιμή του ρεύματος για αγροτική χρήση, το ΦΠΑ από 18% σε 8% για την αγορά των αγροτικών εργαλείων, το φόρο μεταβίβασης των αγροτεμαχίων μεταξύ γεωργοκτηνοτρόφων λόγω δωρεάς ή γονικής παροχής. Δεν είναι ντροπή να τους χορηγήσετε το επίδομα των τριάντα χιλιάδων (30.000) ή των σαράντα χιλιάδων (40.000) δραχμών, ανάλογα με τον τόπο της κατοικίας, τους επειδή το πρότεινε ο Aρχηγός της Νέας Δημοκρατίας.  Ντροπή, κύριε Υπουργέ, είναι το γεγονός της ερήμωσης της επαρχίας και ιδιαίτερα των παραμεθορίων περιοχών. Το δημογραφικό πρόβλημα της πατρίδος μας είναι οξύ και χρειάζονται γενναίες αποφάσεις και γενναία μέτρα για την ενίσχυση της υπαίθρου και των παραμεθορίων περιοχών. Χωρίς την επαρχία και τους κτηνοτρόφους το έθνος δεν ζει, κύριε Υπουργέ.
'Ηλθε η ώρα, κυρίες και κύριοι συνάδελφοι, να αγαπήσουμε αυτούς τους ανθρώπους και να τους βγάλουμε από τα αδιέξοδα που βρίσκονται παρά τη θέλησή τους, γιατί -το τονίζω για άλλη μία φορά- τριακόσιες εξήντα πέντε ημέρες, σε καθημερινή βάση δηλαδή, μοχθούν και εργάζονται κάτω από αντίξοες συνθήκες. 'Ηλθε η ώρα να τους βοηθήσουμε για να ξεπεράσουν αυτήν τη δυσκολία, για να μην είναι η φωνή τους φωνή βοώντος εν τη ερήμω του ΠΑ.ΣΟ.Κ. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" δεκαοκτώ μαθητές και μία συνοδός καθηγήτρια από το Γυμνάσιο των Εκπαιδευτηρίων Τσιαμούλη.
Τους καλωσορίζουμε στο Εθνικό Κοινοβούλιο.
(Χειροκροτήματα από όλες της πτέρυγες) Η κ. Φουντουκίδου έχει το λόγο.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, πέρασαν ήδη πέντε χρόνια από την ημέρα που οι κτηνοτρόφοι βγήκαν στους δρόμους πετώντας τα γάλατα σε μία απέλπιδα προσπάθεια να ακούσετε τις φωνές τους και να συνειδητοποιήσετε το τραγικό τους αδιέξοδο. 'Εκτοτε σε αυτήν την Αίθουσα πάμπολλες φορές σας ελέγξαμε και σας προτείναμε μέτρα και λύσεις για τους κτηνοτρόφους και την κτηνοτροφία. 'Ομως πάντα αντιμετωπίζαμε την ίδια αδιάλλακτη και αδιάφορη στάση, την ίδια απραξία. Θαρρείτε, κύριε Υπουργέ, και δεν ζείτε σε αυτόν τον τόπο και δεν ακούτε τις φωνές των κτηνοτρόφων.
Στο στόμα των κτηνοτρόφων όλης της χώρας υπάρχει η ίδια φράση έκκλησης αγωνίας "κάνετε επιτέλους κάτι". Εμένα με συγκλονίζει και νιώθω υποχρέωση να ενώσω σε αυτό το αίτημα τη φωνή μου, να σταθώ στο πλευρό τους και να προσπαθήσω να ξυπνήσω τη βαθιά κοιμωμένη Κυβέρνησή σας και εν ονόματι των κτηνοτρόφων όλης της χώρας για άλλη μια φορά να σας ελέγξω, κύριε Υπουργέ. Να σας ελέγξω για την έλλειψη πολιτικής στήριξης και ανάπτυξης της κτηνοτροφίας, για έλλειψη στόχων και προγράμματος, για τη μείωση του εισοδήματος των κτηνοτρόφων, για τις ταλαιπωρίες και τις καθυστερήσεις που υφίστανται στις πληρωμές των ενισχύσεων και αποζημιώσεων, για τις ανύπαρκτες ή ασύμφορες επενδύσεις στον τομέα της κτηνοτροφίας, για την απερήμωση της υπαίθρου και τον αφανισμό της Ελλάδας, για την αιμορραγία σε συνάλλαγμα που υφίσταται η χώρα μας με την εισαγωγή ζωοκομικών και γαλακτομικών προϊόντων σε έναν τομέα που θα έπρεπε να είναι τομέας στήριξης της υπαίθρου και της εθνικής οικονομίας, για τα χρέη και τις απαράδεκτες διώξεις των αγροτοκτηνοτρόφων.
Θα προτιμούσα βέβαια να μην είναι αυτή η πραγματικότητα σε έναν τομέα που πιέζεται σήμερα από τον ανταγωνισμό, το υψηλό κόστος και τους περιορισμούς που επιβλήθηκαν στην παραγωγή με τις ποσοστώσεις από τα πρόστιμα από τη μια και τις καθυστερήσεις πληρωμών με υψηλά επιτόκια και τα χρέη από την άλλη, από την έλλειψη ενημέρωσης, τεχνογνωσίας, σφαγιοτεχνικής υποδομής, από την έλλειψη κινήτρων για τους νέους κτηνοτρόφους, ώστε να συγκροτηθεί και να ανανεωθεί το δυναμικό αυτό.  Κυρίως, όμως, είναι ένας τομέας που πνίγεται από εσάς, κύριε Υπουργέ, από την ανύπαρκτη εκπροσώπησή σας στα κοινοτικά όργανα, από την αδυναμία απορρόφησης κοινοτικών κονδυλίων.
'Εστω και σήμερα σας επαναφέρουμε για πολλοστή φορά την πρότασή μας για τη σύγκλιση απόψεων και την ιεράρχηση των προτεραιοτήτων μας, με στόχο τη βελτίωση της οικονομικής και κοινωνικής θέσης του 'Ελληνα κτηνοτρόφου, τη διάσωση και την ανάπτυξη, επιτέλους, της ελληνικής κτηνοτροφίας ως παράγοντα απαραίτητου για την αποφυγή ερήμωσης της υπαίθρου και καταστροφής του εθνικού κοινωνικού ιστού. Ενάμισι τρισεκατομμύριο (1.500.000.000.000) δραχμές, που δαπανά η χώρα μας για τις εισαγωγές προϊόντων κτηνοτροφίας, θα μπορούσαν να διατεθούν σε έργα υποδομής και να στηρίξουν τον κτηνοτρόφο σε μειονοτικές και δυσπρόσιτες περιοχές. Θα σας επέτρεπαν να μειώσετε τη φορολόγησή τους, τα επιτόκια δανεισμού τους, το κόστος για την ανέγερση αγροτικών κτισμάτων, τη χορήγηση του ΕΚΑΣ στους συνταξιούχους κτηνοτρόφους, κυρίως όμως να πετύχουμε αύξηση της παραγωγής που υπολείπεται της εγχώριας κατανάλωσης.  Η Νέα Δημοκρατία στηρίζει όποια προσπάθειά σας τείνει προς αυτήν την κατεύθυνση και σας προτείνει τη χορήγηση εισοδηματικού βοηθήματος των κτηνοτρόφων σαράντα χιλιάδων (40.000) δραχμών μηνιαίως. Προτείνει την εφαρμογή ειδικού προγράμματος προώθησης της παραγωγής προϊόντων υψηλής ποιότητας με διαφήμιση και προώθηση στην εγχώρια και ξένη αγορά, καλύτερη οργάνωση και αποτελεσματική δράση των υπηρεσιών που χειρίζονται τα θέματα των κτηνοτρόφων, έρευνας, δημόσιας υγείας, του ίδιου του Υπουργείου, υπηρεσίες πληρωμών και διευθέτησης αγροκτηνοτροφικών υποθέσεων.
Προτείνει επέκταση της ασφαλιστικής κάλυψης του ΕΛΓΑ σε όλους τους κινδύνους, χωρίς πρόσθετη επιβάρυνση και πληρωμή εντός τριμήνου. Προτείνει πάταξη της νοθείας στα γαλακτομικά προϊόντα, δημιουργία έργων υποδομής στα πλαίσια του τρίτου Κοινοτικού Πλαισίου Στήριξης και παρεμβάσεις άμεσες στα κοινοτικά όργανα, με στόχο την αύξηση των ποσοστώσεων του αγελαδινού γάλακτος και του αριθμού των επιλέξιμων αιγοπροβάτων.
Αυτό που επείγει -και σας το έθεσα πολλές φορές, κύριε Υπουργέ, και επιμένω- είναι η ρύθμιση των κτηνοτροφικών χρεών, που η πολιτική σας με τα ΝΕΠ, με τον ανατοκισμό ανά τρίμηνο και τα υψηλά επιτόκια, δημιούργησε.  Φέραμε τροπολογία που θα τη συζητήσουμε την επόμενη εβδομάδα. 'Οχι πληρωμές χρεών που ξεπερνούν το τριπλάσιο του αρχικού δανείου και είκοσι τέσσερις ισόποσες δόσεις για την εξόφλησή τους, ώστε να κλείσει επιτέλους η εκκρεμότητα που αφάνησε περιουσίες και κτηνοτρόφους.
Τα μέτρα αυτά δεν μπορούν να περιμένουν, κύριε Υπουργέ, και το αντιλαμβάνεσθε. 'Εχουμε υποχρέωση να δώσουμε, επιτέλους, ανάσα ζωής. Και είμαι βέβαιη ότι εμείς σύντομα θα κληθούμε να το πράξουμε. Είμαστε εδώ και δεχόμαστε αυτό το χρέος, δεχόμαστε να πάρουμε τις τύχες του κτηνοτροφικού κόσμου στα χέρια μας. 'Εχουμε προτάσεις, έχουμε λύσεις.  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Λουκάς Αποστολίδης): Ο κ. Μπασιάκος έχει το λόγο. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, μπορώ να έχω και το τρίλεπτο της δευτερολογίας μου; 
ΠΡΟΕΔΡΕΥΩΝ (Λουκάς Αποστολίδης): Μπορείτε, κύριε συναδελφε εκ Βοιωτίας ορμώμενος.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Μολονότι Βοιωτός ... ΠΡΟΕΔΡΕΥΩΝ (Λουκάς Αποστολίδης): 'Οχι μόνο ότι είναι Βοιωτός, αλλά και διότι είναι φίλος, κύριε Κατσαρέ, χωρίς να κάνω διακρίσεις στους συναδέλφους.
ΕΥΑΓΓΕΛΟΣ ΜΠΑΣΙΑΚΟΣ: Ευχαριστώ, κύριε Πρόεδρε.
Η φιλία προέρχεται από την κοινή αντιμετώπιση σοβαρών προβλημάτων της Βοιωτίας, τα οποία προσπαθούμε να επιλύσουμε με κάθε τρόπο.
Κύριε Πρόεδρε, ζήτησα το τρίλεπτο της δευτερολογίας μου για να τονίσω τη σημασία που έχει η αναβάθμιση και η προβολή των προβλημάτων της κτηνοτροφίας. Και το λέω αυτό, γιατί κανείς δεν αρνείται σε αυτήν την Αίθουσα ότι η κτηνοτροφία σήμερα αντιμετωπίζει τη μεγαλύτερη κρίση της.  Ποτέ δεν αντιμετώπιζε τόσα πολλά προβλήματα ο τομέας της ζωϊκής παραγωγής. Ο τομέας αυτός επηρεάζει καταλυτικά το εισόδημα και την επιβίωση των κατοίκων της ελληνικής υπαίθρου και ιδιαίτερα των μειονεκτικών και ορεινών περιοχών.
Βλέπουμε καθημερινά το φαινόμενο της απερήμωσης των ευαίσθητων εθνικά περιοχών της χώρας μας και των ορεινών περιοχών. Η Κυβέρνηση δεν κάνει τίποτα για να λύσει το πρόβλημα. Αντίθετα κάνει ό,τι είναι δυνατόν από την πλευρά της, με την ανικανότητα που τη χαρακτηρίζει άλλωστε, να υποβαθμίζει καθημερινά το εισόδημα και το βιοτικό επίπεδο των κτηνοτρόφων.
Ποια είναι τα προβλήματα του τομέα της ζωϊκής παραγωγής: Ο τομέας χαρακτηρίζεται από αποεπένδυση. 'Εχουμε τεράστια έλλειψη επενδύσεων, έχουμε χαμηλές τιμές στα κτηνοτροφικά προϊόντα, έχουμε πολύ αυξημένες τιμές στις εισροές και στο κόστος παραγωγής, έχουμε υψηλά έως ληστρικά επιτόκια δανεισμού της Αγροτικής Τράπεζας, που είναι πρωτοφανή στα επίπεδά τους για χώρα της Ευρωπαϊκής 'Ενωσης. Αρκεί να θυμίσω στο Σώμα ότι τα επίπεδα των επιτοκίων δανεισμού για τους αγρότες και τους κτηνοτρόφους της Γερμανίας είναι στο ύψος του 3,5%. Εδώ διερωτώμεθα: Είναι δυνατόν να είναι ανταγωνιστική η ελληνική κτηνοτροφία με τόσο υψηλό επιτόκιο δανεισμού και με τόσο μεγάλη διαφοροποίηση ως προς τα επίπεδά του; Βέβαια έχουμε και την υπερχρέωση του κλάδου, που προέρχεται από λάθη και παραλείψεις και από την πολιτική των κυβερνήσεων της δεκαετίας του 1980, με τα αγροτικά ΝΕΤ και τους αγρονομικούς ελέγχους και με τη διευκόλυνση των εισαγωγών των προϊόντων.
Εδώ θα ήθελα να επισημάνω ότι το έλλειμμα του εμπορικού ισοζυγίου κτηνοτροφικών προϊόντων έχει ξεπεράσει κάθε όριο. Οι εισαγωγές μόνο κτηνοτροφικών προϊόντων και των εισροών και των ειδών που αποτελούν μέρος του κόστους παραγωγής, υπερβαίνουν το ένα τρισεκατομμύριο δραχμές.
Είναι η χώρα μας ελλειμματική σε κτηνοτροφικά προϊόντα και αυτό είναι απαράδεκτο, την ίδια στιγμή που δεν γίνεται τίποτε για την προώθηση των προϊόντων και την ίδια στιγμή που δεν στελεχώνονται οι κτηνιατρικές υπηρεσίες και οι άλλες υπηρεσίες εποπτείας του Υπουργείου Γεωργίας, ώστε να ελέγχουν τις λαθραίες εισαγωγές ζωοκομικών προϊόντων στη χώρα μας από τρίτες χώρες, αλλά και από άλλες χώρες γειτονικές.
Και βέβαια δεν μπορεί να αποτρέψουν οι υπηρεσίες, όπως είναι στελεχωμένες και όπως δεν είναι οργανωμένες, την εκδήλωση των ζωονόσων με τις τεράστιες ζημιές που συνεπάγεται η εκδήλωσή τους στο ζωικό κεφάλαιο και τελικώς στο εισόδημα των κτηνοτρόφων.
Πρέπει να επισημάνω ακόμη ότι οι κτηνοτρόφοι αντιμετωπίζουν μεγάλες καθυστερήσεις στην καταβολή των αποζημιώσεων, που δικαιούνται άλλωστε, με αποτέλεσμα πολλοί απ' αυτούς να φεύγουν από τα χωριά τους, να φεύγουν από την ύπαιθρο και να μετεγκαθίστανται, άνεργοι πλέον, στα μεγάλα αστικά κέντρα ή να μεταναστεύουν. Εμφανίζεται αυτό το φαινόμενο των πρώτων ετών μετά την περίοδο του πολέμου και πάλι επί των ημερών σας.
Βέβαια γνωρίζετε ότι συνολικά το αγροτικό εισόδημα μειώνεται σημαντικά. Τα τελευταία τρία χρόνια μειώθηκε κατά 12%, όταν το ακαθάριστο εθνικό προϊόν και το κατά κεφαλήν εισόδημα, κύριε Kοινοβουλευτικέ Eκπρόσωπε του ΠΑΣΟΚ, και θέλω να το σχολιάσετε, αυξάνει κατά 3,5%.
Πώς ανέχεσθε εσείς ως Βουλευτές του κυβερνώντος κόμματος μία απόκλιση για το εισόδημα των αγροτών της τάξεως του 7% ή του 8% ετησίως; Αυτή είναι η κοινωνία των δύο ταχυτήτων. Αυτές είναι οι μεγάλες διακρίσεις, οι οποίες δημιουργήθηκαν από την πολιτική του ΠΑΣΟΚ.
Βέβαια, κύριε Υφυπουργέ, παρακολουθείτε και θα παρακαλούσα να τα διαβιβάσετε στον κύριο Υπουργό, ο οποίος αρνείται να μας ακούσει, γιατί πολλές φορές είμαστε σκληροί. Και αρνείται και να απαντήσει.
Κύριε Υφυπουργέ, όταν έχουμε επερώτηση, πρέπει να σέβεται τον κοινοβουλευτικό έλεγχο ο κύριος Υπουργός και ο κάθε Υπουργός. Δικαιούται η Κυβέρνηση να ορίσει τον κ. Φουντά, συμφωνώ.
ΠΡΟΕΔΡΕΥΩΝ (Λουκάς Αποστολίδης): Κύριε Μπασιάκο, θα μου επιτρέψετε να παρέμβω. Για δέκα λεπτά ο κύριος Υπουργός θα δει τους Συνεταιρισμούς και μετά θα είναι μέσα στην Αίθουσα.
ΕΥΑΓΓΕΛΟΣ ΜΠΑΣΙΑΚΟΣ: Να όριζε άλλη ώρα. Τον κ. Φουντά τον τιμώ, όπως ξέρετε, αλλά επειδή χειρίζεται ο ίδιος ο Υπουργός τα θέματα στις Βρυξέλλες και επειδή έκανε και κάποιες ατυχείς δηλώσεις χθες, θα ήθελα να ακούσει και τις δικές μας τις απόψεις.
Είναι αδιανόητο να προτείνει το Κόμμα της Αξιωματικής Αντιπολίτευσης ένα σημαντικό μέτρο κοινωνικού χαρακτήρα, που δεν είναι επιδότηση στην παραγωγή, κύριε Υφυπουργέ, και που είναι το μέτρο που εξαγγείλαμε με τον Πρόεδρο του Κόμματος στα Γρεβενά για το βοήθημα των κτηνοτρόφων των πεδινών περιοχών, τριάντα χιλιάδες το μήνα και των ορεινών περιοχών, σαράντα χιλιάδες το μήνα, και να έρχεται ο κύριος Υπουργός και να λέει ότι είναι αντικοινοτικό το μέτρο.
Εδώ μας παραπλανά και δίνει επιχειρήματα στους Ευρωπαίους, αν ποτέ το έθετε στις Βρυξέλλες, για να το απορρίψουν.  Δεν αποτελεί στήριξη στην παραγωγή, κύριε Υφυπουργέ. Αυτά είναι πρωτόγνωρα λάθη, την ίδια στιγμή που μιλάει για αντικοινοτικά μέτρα.
'Εχει δικαίωμα να λέει στη Βοιωτία για το βαμβάκι ότι "εγώ θα επιβάλω την κατάργηση της συνυπευθυνότητας μέχρι εξήντα στρέμματα για το βαμβάκι". Είναι κάτι, που δεν γίνεται και που εν πάση περιπτώσει απερρίφθη από λάθη της Κυβερνήσεως. Λοιπόν, μπερδεύει τα κοινοτικά και τα αντικοινοτικά μέτρα.
Να αγκαλιάσει με ένα μέτρο τους κτηνοτρόφους και να μας πει τι θα κάνει ο κύριος Υπουργός για να στηρίξει το εισόδημα των κτηνοτρόφων, το οποίο συρρικνώνεται καθημερινά. Μας λέει, "πού θα βρούμε τα λεφτά για να καλύψουμε το σύνολο των κινδύνων για τη ζωική παραγωγή και το ζωικό κεφάλαιο". Και βέβαια θα τα βρούμε. Θα κάνουμε καλύτερη αξιοποίηση των εισφορών που αυξήθηκαν επί ΠΑΣΟΚ κατά 50%, κύριε Γεωργακόπουλε, χωρίς να υπάρχει επέκταση στους ασφαλιστικούς κινδύνους.
Και δεν κάνει κάτι και με το θεσμό της αντασφάλισης. Δεν τον αξιοποιεί.  Είναι ένας θεσμός που επικρατεί με επιτυχία σε όλες τις φιλελεύθερες χώρες. Και δεν θα κάνουμε και τις σπατάλες που κάνετε εσείς και που δημιουργείτε τεράστια προβλήματα. Δεν αναφέρομαι στα σκάνδαλα, αναφέρομαι μόνο στις σπατάλες αυτήν τη φορά. Είναι ύψους πολλών εκατοντάδων δισεκατομμυρίων δραχμών. Εκεί θα βρούμε τα λεφτά, κύριε Υφυπουργέ.
'Ελεγε ο κ. Τζουμάκας στο παρελθόν ότι είναι αντικοινοτικές οι αποζημιώσεις για τις πλημμύρες στη Θεσσαλία και σε άλλες περιοχές.  'Ερχεται τώρα ο κύριος Υπουργός Γεωργίας, ο κ. Ανωμερίτης, διαψεύδει τον κ. Τζουμάκα κατόπιν εορτής και λέει "τι λέτε;  Το 95% των μέτρων που ζητούσαν οι αγρότες και η Νέα Δημοκρατία τα έχουμε εφαρμόσει" και αντικρούει τον κ. Τζουμάκα.
Τότε ήμασταν λαϊκιστές. Σήμερα βέβαια είμαστε επιμηθείς.  Πολύ σωστά λέμε τις προτάσεις μας και τις θέσεις μας, αφού ο κύριος Υπουργός παραδέχεται ότι το 95% γίνεται. Εγώ πιστεύω ότι γίνεται το 100%, άλλο αν ο κύριος Υπουργός και η Κυβέρνηση δεν έχει εφαρμόσει τίποτε απ' αυτά τα οποία εμείς λέμε.
Και πάλι παραπλανά τον κόσμο έστω κι αν αντιφάσκει, διότι λέει ότι εφαρμόζει τα μέτρα, όταν δεν κατήργησε τον ειδικό φόρο κατανάλωσης στα καύσιμα -μέτρο που ζητούσαμε όλοι μας και που είναι συμβατό με τους κοινοτικούς κανονισμούς, κύριε Γεωργακόπουλε- όταν αρνείται να εφαρμόσει τη μείωση του ΦΠΑ από 18% στο 8%, όταν αρνείται να μειώσει το τιμολόγιο της ΔΕΗ και όταν αρνείται συστηματικά -θα το κάνει ίσως παραμονές εκλογών για λόγους ψηφοθηρικούς- να μειώσει τα ληστρικά επιτόκια δανεισμού της Αγροτικής Τράπεζας. Μήπως κι αυτό είναι αντικοινοτικό μέτρο; 'Ερχεται δε θρασύτατα ο κύριος Υπουργός Εθνικής Οικονομίας παραμονές των εκλογών και λέει ότι θα ρυθμίσω το θέμα με τα πανωτόκια. Πόσες φορές έχει φέρει στη Βουλή ρυθμίσεις για τα αγροτικά χρέη ή τα χρέη λόγω των πανωτοκίων, που είναι αναποτελεσματικές ρυθμίσεις; 'Ερχεται παραμονές των εκλογών βέβαια επειδή πιέστηκε από την τροπολογία της Νέας Δημοκρατίας, η οποία είναι εμπεριστατωμένη και είναι και συνεπής εδώ και τόσες φορές που την καταθέτουμε και που είναι η μόνη που επιλύει το πρόβλημα.
Ο κύριος Υπουργός Γεωργίας την άλλη φορά επαίρετο ότι πολλοί αγρότες θα μπουν στην ρύθμιση. Πόσοι αγρότες έχουν μπει στη ρύθμιση του ΠΑΣΟΚ, κύριε Υφυπουργέ; Είναι αναποτελεσματικότατη η ρύθμιση.
Αλλά πώς θα καλύψει η Κυβέρνηση τις κομματικές επιλογές στις δανειοδοτήσεις και της κάθε μορφής πολιτικής με κομματική ή προσωπική σκοπιμότητα; Ακριβώς ανεβάζοντας το επιτόκιο δανεισμού ή επιτρέποντας στις τράπεζες -και οι τράπεζες κράτος είναι- να επιβάλουν τα πανωτόκια που έχουν κριθεί και παράνομα από αποφάσεις ανωτάτων δικαστηρίων.   Αυτή είναι η πραγματικότητα στον αγροτικό τομέα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
'Εχουμε ένα τεράστιο έλλειμμα εμπορικού ισοζυγίου αγροτικών και κτηνοτροφικών προϊόντων. Τι κάνετε γι' αυτό; Απολύτως τίποτα. 'Οταν έρχεται η περίοδος της σφαγής των αμνοεριφίων, κάνετε εισαγωγή από το εξωτερικό για να μειώσετε τις τιμές. Προσπαθώντας να επιλύσετε το πρόβλημα του πληθωρισμού, για να σας δώσουν εύσημα από τις Βρυξέλλες, μειώνετε σημαντικά το εισόδημα των κτηνοτρόφων. Αυτό κάνετε κι όταν έρθει η ώρα των επιδοτήσεων λέτε να μην τις παίρνουν τώρα τις επιδοτήσεις -από τις 15 Οκτωβρίου που δικαιούνται οι αγρότες και οι κτηνοτρόφοι- αλλά ας τις πάρουν στις αρχές του χρόνου και κινδυνεύουμε να χάσουμε επιδοτήσεις από τις καθυστερήσεις.
Αλλάξατε το σύστημα με την κατάργηση των υπηρεσιών του Υπουργείου της Γεωργίας, της ΔΙΔΑΓΕΠ, για να διευκολύνει το σύστημα και φέρατε ακόμα πιο αναποτελεσματικό σύστημα, αφού δεν λειτουργεί κανένας οργανισμός από αυτούς οι οποίοι έχουν επιφορτιστεί με τη νέα νομοθετική ρύθμιση για την καταβολή των επιδοτήσεων.
Αυτά είναι τα λάθη της Κυβέρνησης, αυτές είναι οι παραλείψεις της Κυβέρνησης, αυτή είναι η ανικανότητά της γι' αυτό έχει οδηγηθεί ο αγροτικός κόσμος στην καταψήφιση του ΠΑΣΟΚ, κάτι που θα επαναλάβει πολύ σύντομα είμαι βέβαιος, κύριοι συνάδελφοι του ΠΑΣΟΚ, διότι βλέπει ότι το σημερινό αδιέξοδο ...
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Μπασιάκο. 
ΕΥΑΓΓΕΛΟΣ ΜΠΑΣΙΑΚΟΣ:... δεν μπορεί να αρθρεί, αν δεν αλλάξει η Κυβέρνηση και αν δεν εφαρμοστεί το μεγαλόπνοο πρόγραμμα της Νέας Δημοκρατίας.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στο συνάδελφο κ. Βεζδρεβάνη για να κλείσει ο κύκλος των επερωτώντων για τις πρωτολογίες, θα ήθελα να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" είκοσι έξι μαθητές και τέσσερις συνοδοί δάσκαλοι από το Δημοτικό Σχολείο Ισραηλίτικης Κοινότητας Αθηνών.
Τους καλωσορίζουμε στο Εθνικό Κοινοβούλιο.
(Χειροκροτήματα από όλες τις πτέρυγες).
Ορίστε, κύριε Βεζδρεβάνη, έχετε το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, για μία ακόμα φορά η Νέα Δημοκρατία σας εγκαλεί για την αδιαφορία σας έναντι των προβλημάτων των αγροτών και ιδιαίτερα των κτηνοτρόφων. Και ειλικρινά μας προκαλεί εντύπωση γιατί τόση προκλητική αδιαφορία ωσάν να μην είναι οι 'Ελληνες κτηνοτρόφοι κομμάτι του ελληνικού λαού! Ενώ η δραματική μείωση του εισοδήματος των κτηνοτρόφων οδηγεί αυτούς στην εσχάτη ένδεια, η Κυβέρνηση παραμένει αδιάφορος θεατής.
Στις περισσότερες περιοχές της χώρας, κύριε Υπουργέ, οι τιμές των γαλακτοκομικών προϊόντων βρίσκονται δραχμικά στα επίπεδα του 1993, επειδή η Κυβέρνηση δεν έλαβε κανένα ουσιαστικό μέτρο για τη συνεχιζομένη νόθευση της λειτουργίας του ελευθέρου και υγιούς ανταγωνισμού. Αφήσατε, κύριε Υπουργέ, να κυριαρχούν στην αγορά οι κερδοσκόποι με τη "βάφτιση" στην κολυμβήθρα του Σιλωάμ των ξένων γαλακτοκομικών προϊόντων ως Ελληνικών και έτσι τα προϊόντα των Ελλήνων κτηνοτρόφων ή μένουν αδιάθετα ή αναγκάζονται να πωλούνται σε εξευτελιστικές τιμές. Και ενώ αυτή είναι η αλήθεια η Αγροτική Τράπεζα συνεχίζει την αγροτοκτόνο πολιτική της με τα υψηλότερα επιτόκια της τραπεζικής αγοράς.
Η Νέα Δημοκρατία κατ' επανάληψη σας έθεσε το θέμα ότι πρέπει να λάβετε μέτρα, δεν πάει άλλο με την Αγροτική Τράπεζα. Τουλάχιστον κάντε κάτι από εκείνα που δεν είναι επώδυνα για σας. Αλλάξτε της τουλάχιστον τον τίτλο, να μη λέγεται Αγροτική Τράπεζα. Πείτε την Τοκογλυφική Αγροτική Τράπεζα της Ελλάδος, για να μπορέσουμε να συνεννοηθούμε.
Στις αγωνιώδεις εκκλήσεις των κτηνοτρόφων για την κτηνιατρική κάλυψη, η Κυβέρνηση απαντά με την ένοχη σιωπή της. Σας ανέφερε ο κ. Κατσαρός προηγουμένως αριθμούς των κτηνιάτρων που υπάρχουν κατά περιοχές και θα ακούσατε ότι υπάρχει σε ολόκληρους νομούς ένας κτηνίατρος.
'Ετσι οι κτηνοτρόφοι βλέπουν, κύριε Υπουργέ, το βιός τους να χάνεται και αισθάνονται την πικρία της εγκατάλειψης απόλυτα δικαιολογημένα.  Κάποιοι κτηνοτρόφοι, κύριε Υπουργέ, που θέλουν να αντιμετωπίσουν τον ανταγωνισμό και θέλουν να αποκτήσουν τεχνογνωσία και τεχνολογία την αναζητούν, αλλά δεν έχουν τους ανθρώπους που θα τους τη δώσουν. Αυτό είναι έργο της πολιτείας και δυστυχώς δεν συνειδητοποιείτε ότι έχετε τηγν υποχρέωση να βοηθήσετε τον 'Ελληνα κτηνοτρόφο. Αβοήθητοι, λοιπόν, μένουν οι κτηνοτρόφοι από την πολιτεία και φυτοζωούν.
Η βοήθεια που εξασφαλίστηκε από την Ευρωπαϊκή 'Ενωση, μέσω των εξισωτικών αποζημιώσεων, δίδεται από την Κυβέρνηση με τέτοια καθυστέρηση που δεν προλαβαίνει να καλύψει τους τοκογλυφικούς τόκους της Αγροτικής Τραπέζης. Κανένα από τα έργα υποδομής δεν βλέπουμε να γίνεται, ούτως ώστε να βοηθηθεί η αύξηση και η βελτίωση των βοσκοτόπων. 'Ετσι οι κτηνοτρόφοι αναγκάζονται να προσφεύγουν στις ζωοτροφές, που αυτό σημαίνει ταυτόχρονα άμεσα τη μείωση του εισοδήματός τους.
Κύριε Υπουργέ την ίδια αδιαφορία που δείχνετε για τους κτηνοτρόφους στο εσωτερικό, δείχνετε και στο εξωτερικό. Αν δεν είναι αδιαφορία εκεί, μπορεί να είναι ανικανότητα. Αποδεικνύεται περίτρανα ότι αποδειχθήκατε ανίκανοι σαν Κυβέρνηση να διαπραγματευτείτε με τα όργανα της Ευρωπαϊκής 'Ενωσης και έτσι δεν μπορείτε να φανείτε χρήσιμοι στους 'Ελληνες κτηνοτρόφους.
Το δίκαιο αίτημα των Ελλήνων κτηνοτρόφων για την αύξηση της ποσόστωσης του αγελαδινού γάλακτος δεν μπορέσατε να το λύσετε, δεν μπορέσατε να το προωθήσετε. Δεν έχετε διαπραγματευτική ικανότητα και δεν βλέπω ότι μπορείτε να την αποκτήσετε στους λίγους μήνες που σας μένουν ακόμα στην εξουσία.
Ακόμα, κύριε Υπουργέ, και την ονομασία της ελληνικής φέτας δεν μπορέσατε να προστατεύσετε. Είναι ιδιαίτερα άχαρος αυτός μας ο ρόλος, γιατί κατ' επανάληψη έχουμε φέρει εδώ τα προβλήματα του αγροτικού και κτηνοτροφικού κόσμου της χώρας. 'Εχουμε όμως υποχρέωση να επισημαίνουμε τις φοβερές ευθύνες σας και την ανυπαρξία πολιτικής και μέτρων για τους 'Ελληνες κτηνοτρόφους. Είναι όμως και χρέος μας να κάνουμε αυτήν την προσπάθεια, μήπως καταφέρουμε και φανούμε κατά το ελάχιστο χρήσιμοι.  Εσείς και τώρα, λίγους μήνες, κύριε Υπουργέ, προ της απομακρύνσεώς σας από την εξουσία, πάρτε μέτρα για τους 'Ελληνες κτηνοτρόφους. Δεν πρόκειται να σας ψέξουμε, γιατί θα λάβετε μέτρα εν όψει εκλογών. Πάρτε τα και εξαργυρώστε τα με τους ψήφους των κτηνοτρόφων. Δεν μας ενδιαφέρει.  Εκείνο, κύριε Υπουργέ, που μας ενδιαφέρει είναι να σωθεί η ελληνική κτηνοτροφία. Αυτές τις μέρες σας δώσαμε εμπεριστατομένο πρόγραμμα για την ελληνική κτηνοτροφία. Εφαρμόστε το εσείς. Κανένας από τη Νέα Δημοκρατία δεν θα σας κατηγορήσει, γιατί το κάνετε εν όψει εκλογών, γιατί επαναλαμβάνω, το ενδιαφέρον μας είναι το πώς θα σωθεί η ελληνική κτηνοτροφία που πνέει τα λοίσθια. Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, μιλάμε για ένα θέμα που βρίσκεται σε ανισορροπία, τουλάχιστον τριάντα χρόνια. Μιλάμε για ένα θέμα που στη διεθνή σκηνή υφίσταται πιέσεις.
ΗΛΙΑΣ ΒΕΖΔΡΕΒΑΝΗΣ: Τα δεκαοχτώ από αυτά είσθε Κυβέρνηση.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δυστυχώς, τα δεκαοχτώ που κυβερνάμε συνολικά, έχετε ξεχάσει ότι κυβερνήσατε τρία χρόνια και γκρεμίσατε ό,τι έγινε επί μία δεκαετία. Στα τρία χρόνια είτε στον πληθωρισμό είτε στο δημοσιο χρέος είτε σε όλα τα οικονομικά μεγέθη, φέρατε τον τόπο πίσω άλλα είκοσι χρόνια. Ξαναρχίσαμε από το 1994 να τον χτίζουμε και τα αποτελέσματα θα τα δείτε όχι μόνο μέσα από την πλήρη ένταξη της χώρας στην ΟΝΕ, αλλά θα τα δείτε, μια και το επικαλείσθε, από τα εκλογικά αποτελέσματα των αμέσως επόμενων μηνών, εφόσον το τολμήσετε να μην ψηφίσετε Πρόεδρο της Δημοκρατίας τον κ. Κωστή Στεφανόπουλο. Θα τα δούμε ως αποτελέσματα εκλογικά στον ελληνικό λαό.
Εμείς δεχόμαστε ότι υπάρχει μια ανισορροπία, αλλά αυτή η ανισορροπία δεν έχει σχέση με τις δικές μας αντιδικίες ή με τις δικές μας διαφορετικές πολιτικές και διαφορετικές απόψεις. Πρέπει να το δούμε. Δεν το είδαμε, γιατί τα θέματα της κτηνοτροφίας και οι δυσλειτουργίες -είτε για τη φέτα, για την οποία μιλάτε- ξεκινούν από το 1960-1965 και το κύριο επιχείρημα των Δανών είναι ότι από το 1965 εισάγεται φέτα Δανίας και τη σφραγίζουν όλες οι κυβερνήσεις και όλα τα  υπουργεία. Η φέτα Δανίας εισάγεται και τη λέμε φέτα Δανίας. Τα δικά μας λάθη επικαλούνται οι άλλοι...
ΠΑΡΘΕΝΑ ΦΟΥΝΤΟΥΚΙΔΟΥ: Να δούμε αν έχουμε τις ίδιες προτεραιότητες. ΠΡΟΕΔΡΕΥΩΝ (Λουκάς Αποστολίδης): Κυρία Φουντουκίδου, δεν είναι τρόπος αυτός! ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, εγώ δε λέω κάτι το οποίο είναι παράλογο ή προκλητικό απέναντί σας. Μια πολιτική αντιπαράθεση έχουμε σε συγκεκριμένα θέματα, τα οποία συνήθως εσείς τα κλείνετε με την απειλή του εκλογικού αποτελέσματος. Ε, λοιπόν, και εγώ σας λέω ότι το εκλογικό αποτέλεσμα θα το δούμε σε πολύ σύντομο χρονικό διάστημα, εφόσον η ηγεσία σας αποφασίσει να σύρει...  
ΗΛΙΑΣ ΒΕΖΔΡΕΒΑΝΗΣ: Το αποτέλεσμα δεν το είδατε ούτε στις ευρωεκλογές, ούτε στις νομαρχιακές; 
ΠΡΟΕΔΡΕΥΩΝ (Λουκάς Αποστολίδης): Κύριε Βεζδρεβάνη, αν ο κάθε συνάδελφος διακόπτει κατ'αυτόν τον τρόπο, τότε εδώ μέσα δεν θα είναι Αίθουσα Κοινοβουλίου.
ΗΛΙΑΣ ΒΕΖΔΡΕΒΑΝΗΣ: Υποτιμά τη νοημοσύνη μας, κύριε Πρόεδρε. 
ΠΡΟΕΔΡΕΥΩΝ (Λουκάς Αποστολίδης): Τη νοημοσύνη σας ή τη νοημοσύνη μας θα την κρίνει ο ελληνικός λαός στην κάλπη, κύριε Βεζδρεβάνη. Δεν υπάρχει κάτι για να γνωρίζεις την ψήφο του λαού από πριν.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Η μακροχρόνια πολιτική σε ανοιχτές αγορές έχει τις δικές της ανισορροπίες, έχει και τις ρίζες τις δικές μας. Πολλά είναι τα προβλήματα τα οποία δημιουργήθηκαν από τις διεθνείς πιέσεις και υπάρχουν ακόμη και σήμερα διεθνείς πιέσεις. Μιλάμε, όμως, για την κτηνοτροφία έτσι θεωρητικά και γενικά, λες και η κτηνοτροφία δεν έχει σχέση με τη φυτική παραγωγή, λες και η κτηνοτροφία δεν έχει σχέση με τα δώδεκα εκατομμύρια τουριστών που έρχονται σε αυτήν τη χώρα και τρώνε κρέας, λες και η κτηνοτροφία δεν έχει σχέση με την άνοδο του βιοτικού επιπέδου των Ελλήνων, όπου πριν από κάποιες δεκαετίες είχαμε μικρές καταναλώσεις κρέατος, ενώ  σήμερα έχουμε τεράστιες καταναλώσεις κρέατος, χωρίς να γίνουν οι ενδιάμεσες υποδομές.  Πώς δεν έχει σχέση με την ίδια την ανταγωνιστικότητα των μεσαίων και μεγάλων μονάδων που συνεπώς  είναι πρόβλημα και θα απαντήσω για το τι έχει γίνει χρηματοοικονομικά από τις κυβερνήσεις μας τα τελευταία χρόνια στον κλάδο της κτηνοτροφίας.
Εγώ, όπως κάνω συνήθως στις επερωτήσεις σας, παίρνω αυτά που λέτε. Τα κριτικάρω, τα βλέπω, τα απαντώ. 'Οπου εμείς έχουμε ελλείμματα πολιτικής τα αναγνωρίζω, αλλά ταυτόχρονα δε δέχομαι μία γενίκευση, γενικολογία και διαστροφή ορισμένων θεμάτων, τα οποία δεν αποτελούν βάση μιας λογικής συζήτησης.
'Οταν μιλάμε, λοιπόν, για κτηνοτροφική παραγωγή θα πρέπει να το πούμε: 'Εχουμε πρόβλημα στο βόειο κρέας. Πού είδατε στην κτηνοτροφική παραγωγή, πέρα από την πρόσκαιρη κρίση, την προπέρσινη και την περσινή στη χοιροτροφία, ότι έχουμε πρόβλημα; Μόνο στο βόειο κρέας καλύπτουμε το 25%-30% της παραγωγής μας, γιατί στα άλλα κρέατα καλύπτουμε από το 87%-90% της παραγωγής μας, επομένως δεν έχουμε πρόβλημα. Πρόβλημα έχουμε στην παραγωγή βόειου κρέατος. 'Εχουμε πρόβλημα πιθανόν στο χοιρινό κρέας, το οποίο το αντιμετωπίσαμε γιατί ήταν μια γενικευμένη κρίση σε όλη την Ευρώπη και φυσικά τα επιμέρους προβλήματα είναι αυτά τα οποία μπορούμε να λύσουμε.
Εμείς όμως πιστεύουμε ότι έχουμε μόνο μια στρατηγική, αλλά αυτήν τη στρατηγική, τις εξελίξεις της διεθνούς αγοράς, τις αυριανές μας απαντήσεις πάνω στις προκλήσεις που έρχονται μέσα στην ευρωπαϊκή οικονομία, την "ΑΤΖΕΝΤΑ 2000", όχι μόνο την ξέρουμε, όχι μόνο την έχουμε χαράξει, αλλά με δυο συγκεκριμένα φυλλάδια για το βόειο κρέας και το αιγοπρόβιο κρέας έχουμε κάνει την πιο εκλαϊκευμένη πραγματικά παρουσίαση για να κάτσει και ο τελευταίος παραγωγός να δει τι έχουμε, ποιες είναι οι φετινές εξελίξεις, τι πρόκειται να συμβεί στα επόμενα χρόνια και τι είναι αυτό που πετύχαμε τουλάχιστον αυτά που πετύχαμε και δεν πρέπει κανείς να τα αμφισβητήσει με την "ΑΤΖΕΝΤΑ 2000".
Κύριοι συνάδελφοι, σχετικά με τα θέματα της επερώτησής σας, Πρώτον, για την έκβαση λειτουργίας του υγειούς ανταγωνισμού σε σχέση με τις τιμές των προϊόντων και τις νοθείες που γίνονται στο γάλα, έχω να πω το εξής.  'Εχουμε στείλει έγκαιρα από τότε που διαπιστώσαμε ότι υπάρχει πρόβλημα, με συγκεκριμένα έγγραφα, τόσο προς το Γενικό Χημείο του Κράτους, όσο και προς το  Υπουργείο Εθνικής Οικονομίας, όσο και προς το Νομικό Συμβούλιο του Κράτους και προς τις Βρυξέλλες στα όργανα της επιτροπής. Και αυτό το θέμα θα κλείσει. Δεν μπορεί να κυκλοφορούν δήθεν τυριά τα οποία είναι απομιμήσεις τυριών. Αυτό το θέμα θα κλείσει. 'Εχουμε συνεννοηθεί με το Υπουργείο Ανάπτυξης και πολύ σύντομα μόλις έρθουν οι απαντήσεις θα πάρουμε μέτρα.
Δεν μπορεί να κυκλοφορεί κανείς τυρί που δεν είναι τυρί. Αλλά καλά θα κάνουν και πολλοί παραγωγοί δικοί μας, επειδή αναφερθήκατε στη φέτα, να καταλάβουν ότι και αυτή θα την προστατεύσουμε. Και μάλιστα επειδή αντιλαμβάνομαι από την επερώτηση ότι δεν ξέρετε πως η επιτροπή ξαναέθεσε το θέμα της φέτας στα κράτη-μέλη  σας δηλώνω ότι είναι σε εξέλιξη. Αυτήν τη στιγμή, δηλαδή, η παλιά απόφαση που δεν ήταν μια απόφαση ήττας για τη φέτα, απέναντί μας, αλλά ήταν μια απόφαση δικαστηρίου πάνω σε απόφαση της επιτροπής για κάποιες παραλείψεις της, μετά τις πιέσεις που ασκήσαμε στην επιτροπή, η επιτροπή ξαναξεκίνησε και είναι σε εξέλιξη αυτήν τη στιγμή το θέμα της ονομασίας της φέτας, η οποία εν τω μεταξύ δεν έχει υποστεί καμιά  εμπορική ζημιά, γιατί υπάρχουν περίοδοι μη εφαρμογής αυτής της απόφασης. Είναι, λοιπόν, σε εξέλιξη το θέμα επανεκτίμησης σχετικά με την υπόθεση της φέτας και την επανακατοχύρωσή της στον κατάλογο των προϊόντων ονομασίας προέλευσης.
Αλλά, κύριοι συνάδελφοι, προειδοποιώ ότι φέτα είναι εκείνη που γίνεται από πρόβιο ή αιγοπρόβιο γάλα και καλά θα κάνουν και οι δικοί μας παραγωγοί να σέβονται πρώτοι αυτό το ελληνικό προϊόν. Γιατί τα προβλήματα προέρχονται πρώτα μέσα απ' αυτόν τον τόπο όσον αφορά τη φέτα.
'Οσον φορά το θέμα των ποσοστώσεων του αγελαδινού γάλακτος, δεν είμαστε εμείς αυτοί που συμφωνήσαμε το 1992 με τον Υπουργό τους εξακόσιους είκοσι πέντε χιλιάδες τόνους. Παρ' όλα αυτά στα πλαίσια της "ΑΝΖΕΝΤΑΣ 2000", όταν οι νέες ποσοστώσεις του αγελαδινού φρέσκου γάλακτος δόθηκαν ίσα σχεδόν, με εξαίρεση την Ισπανία και Πορτογαλία, σε όλες τις χώρες με μια αύξηση του 1,5% εμείς πήραμε 11,5%.
Θα σας πω δε κάτι για να το ξεκαθαρίσουμε. Στα ευρωπαϊκά όργανα δεν πάμε για να παίζουμε παιχνίδια και παζάρια, όπως είπα τότε στον επίτροπο, ανατολίτικα. Ξέρατε γιατί ζητήσαμε εμείς και πήραμε τους εβδομήντα πέντε χιλιάδες τόνους, δηλαδή εβδομήντα πέντε εκατομμύρια κιλά. Γιατί αν δείτε τις υπερβάσεις που έγιναν τον περασμένο χρόνο στις ποσοστώσεις γάλακτος, θα δείτε ότι είναι είκοσι τέσσερις χιλιάδες τόνοι.
'Αρα, εμείς και σας διαβεβαιώνω ότι με τον πιο αξιόπιστο και αντικειμενικό τρόπο θα κατανείμουμε την επόμενη εβδομάδα, από τώρα για να ξέρουν ξεκάθαρα οι παραγωγοί  για τον επόμενο Απρίλιο, θα κατανείμουμε τα ποσά της ποσόστωσης που πήραμε εμείς και που πείσαμε την Ευρωπαϊκή 'Ενωση να μας δώσει αυτούς τους εβδομήντα πέντε χιλιάδες τόνους, με τον πιο αξιόπιστο και αντικειμενικό τρόπο σε όλη τη χώρα.
Να σας πω και κάτι, επειδή προηγουμένως και από άλλη πλευρά της Βουλής ακούστηκαν τα περί μεγάλων γαλακτοβιομηχανιών κλπ. Πρέπει να σας πω ότι είμαστε εκείνη η χώρα που έθεσε κατά τη διάρκεια των διαπραγματεύσεων της "ΑΤΖΕΝΤΑ 2000" για το γάλα διάταξη -μόνο εμείς την θέσαμε- η οποία έγινε δεκτή και που λέει ότι οι νέες ποσοστώσεις γάλακτος εκεί  που θα κατανεμηθούν, εκεί και θα μείνουν. Δεν θα την παίρνει κανείς από το Κιλκίς για να τη φέρει στη  Βοιωτία, ούτε θα την παίρνει κανείς από τη Θράκη για να τη φέρει στην Αττική ή στη Φθιώτιδα ή οπουδήποτε αλλού. Παρά τις εισηγήσεις, λοιπόν, των επιτροπών, να ξέρετε ότι αυτές οι ποσοστώσεις που θα κατανεμηθούν, εκεί θα μείνουν, γιατί για μας, ο βασικός στόχος και οι επόμενες πολιτικές μας, είναι πολιτικές της ανασυγκρότησης της υπαίθρου και θέλουμε τον 'Ελληνα πολίτη στην ύπαιθρο με κύριο ή συμπληρωματικό εισόδημα εκεί που ο καθένας έχει αποφασίσει να ζει. 'Ετσι, θα κατανείμουμε αυτές τις ποσοστώσεις του γάλακτος τις οποίες πήραμε.
Το τρίτο σκέλος της επερώτησής σας, μιλάει για ανεπαρκείς δημόσιες επενδύσεις. Δεν το καταλαβαίνω. Το μόνο υποπρόγραμμα το οποίο έληξε στα πλαίσια του  Β' Κοινοτικού Πλαισίου Στήριξης, είναι το υποπρόγραμμα της εμπορίας και της μεταποίησης. Και αν δει κανείς, τα μισά λεφτά πήγανε για σφαγειοτεχνική υποδομή, πήγαν για το χώρο του κρέατος. Δηλαδή, από τα επτακόσια είκοσι πέντε επενδυτικά σχέδια που υποβλήθηκαν, τουλάχιστον τα διακόσια πενήντα πήγαν στο κρέας. Να, λοιπόν, η πολιτική μας στήριξης στον τομέα του κρέατος. Και τα ύψους περίπου, αν δεν κάνω λάθος εκατόν δύο δισεκατομμύρια (102.000.000.000) δραχμές -από τα διακόσια τριάντα τέσσερα δισεκατομμύρια (234.000.000.000) δρχ. που δαπανήθηκαν για την  μεταποίηση μόνο και εμπορία, μόνο γι'αυτόν τον τομέα- πήγαν στο κρέας.          Επομένως, υπάρχει επενδυτικό ενδιαφέρον, γιατί συμμετέχουν και οι ιδιώτες με τα δικά τους ποσά σ'αυτά. Και νομίζω ότι δεν είναι ορθό αυτό το οποίο επικαλείσθε.
Σε σχέση με τα θέματα των επενδύσεων, αναφέρετε και τα θέματα της αποεπένδυσης. Εδώ πρέπει να σας πω ότι σε σχέση με το Β' Κοινοτικό Πλαίσιο  Στήριξης -δεν το λέω εγώ, το λένε οι αξιολογητές των προγραμμάτων- για πρώτη φορά μετά από σαράντα-πενήντα- χρόνια η ελληνική γεωργία μπαίνει σε τροχιά που φεύγει από την αποεπένδυση. Για πρώτη φορά έχουμε θετικό πρόσημο με τις δημόσιες και ιδιωτικές επενδύσεις, αλλά και τα κοινοτικά κονδύλια, τα οποία δείχνουν μια ελπίδα, μια προοπτική συνολικά για τον τομέα της γεωργίας.
Στο τέταρτο σημείο. Δεν υπάρχουν αδικαιολόγητες καθυστερήσεις. Πρώτα πρώτα, θέλω να σας διαβεβαιώσω ότι αυτήν τη στιγμή δεν υπάρχει ούτε μια δραχμή που να οφείλεται. Οι δε εξισωτικές αποζημιώσεις -μη σας κάνει εντύπωση- από τότε που καθιερώθηκαν μέχρι σήμερα, πάντα δίδονται με ένα χρόνο καθυστέρηση, γιατί έτσι δίνονται. Αλλά, από τις κανονικές επιδοτήσεις, από τις κανονικές ενισχύσεις με στοιχεία που ζήτησα σήμερα  το πρωί από το Υπουργείο, σας διαβεβαιώνω ότι δεν οφείλεται κανένα ποσό.  Και επομένως δεν υπάρχει θέμα αδικαιολόγητων καθυστερήσεων. Και εδώ, δεν είναι μόνο θέμα του Υπουργείου Γεωργίας. Εδώ μπλεκόμαστε και οι συνεταιριστικές οργανώσεις και οι Νομαρχιακές Αυτοδιοικήσεις φυσικά και το κράτος. Γι'αυτό και εμείς δεχθήκαμε τη θέση των συνεταιριστικών οργανώσεων, τη θέση του αγροτικού κόσμου γενικά και δηλώσαμε ότι τυχόν καθυστερήσεις σε ενισχύσεις, θα καταβάλλονται στον παραγωγό έντοκα με ένα σύστημα, το οποίο τις επόμενες μέρες μορφοποιούμε.
'Οσον αφορά τώρα τα θέματα των βοσκοτόπων. 'Εχετε δίκιο ότι όλα τα θέματα των βοσκοτόπων είναι μπλεγμένα. Εμείς έχουμε έτοιμο το νομοσχέδιο. Θέλουμε να το προχωρήσουμε. Το έχουμε δώσει ήδη για νομοτεχνική επεξεργασία.
ΕΥΑΓΓΕΛΟΣ ΜΠΑΣΙΑΚΟΣ: Πόσα χρόνια γίνεται αυτό; 'Εξι χρόνια.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Εξι χρόνια γίνεται, γιατί το 998/79, το προεδρικό διάταγμα που κάνατε εσείς, φέρει εκατό συνταγματικές ερμηνείες και κάθε φορά που πηγαίνουμε στην κεντρική νομοπαρασκευαστική επιτροπή, έχουμε διάφορες ερμηνείες. Και εγώ δεν θα φέρω εδώ σχέδιο νόμου για το οποίο θα υπάρχουν συνταγματικά προβλήματα ή ερωτήματα. Αλλά εφόσον εσείς μπλέξατε τα δάση με τις δασικές εκτάσεις, τα δασικά συστήματα με τους λειμώνες και τους βοσκοτόπους στο δικό σας διάταγμα που κάνατε τότε, εμείς κοιτάξαμε να το ξεπλέξουμε. Και θα παρακαλέσω τη δική σας ευθύνη, εκείνων τουλάχιστον των ετών, μη τη μεταφέρετε επάνω μας, όταν εμείς προσπαθούμε να κλείσουμε κάποια θέματα.  
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, πέρασαν είκοσι χρόνια. Τα δεκαέξι είστε στην κυβέρνηση. Δεν σας έφθασαν; (Κωδωνοκρουσίες) 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Θέλω να έλθω στο θέμα που  θίγετε για το κόστος του υψηλού χρήματος. Ε, αυτό προσπαθούμε να κάνουμε.  Το κόστος του υψηλού χρήματος, το οποίο κυριάρχησε την τελευταία τριακονταετία, δημιούργησε πράγματι πάρα πολλές και σημαντικές διαστροφές όχι μόνο στην κτηνοτροφία, αλλά σε όλους τους κλάδους παραγωγής. Φυσικά τα επιτόκια του 23% ή του 27% την περίοδο του 1990-1993 δημιούργησαν τεράστια χρέη τα οποία με κάθε τρόπο όμως ειδικά σ' αυτόν τον τομέα έχουν προσπαθήσει να λύσουμε. Τι να σας αναφέρω; Τις είκοσι μία ρυθμίσεις χρεών που έχουμε κάνει κόστους ενός τρισεκατομμυρίου εξακοσίων δισεκατομμυρίων (1.600.000.000.000) από το 1994 μέχρι σήμερα, της Αγροτικής Τράπεζας; 'Η να σας αναφέρω ότι χθες υπέγραψα για τα τρία χρόνια 1995, 1996, 1997 αν δεν κάνω λάθος, τη διαγραφή των χρεών προς τους κτηνοτρόφους ύψους δεκαέξι δισεκατομμυρίων (16.000.000.000) δραχμών, που έχουμε συμπεριλάβει στο ν.  2538; 'Η να σας πω ότι η Αγροτική Τράπεζα Ελλάδος πήρε την εκπληκτική απόφαση -και πραγματικά όποιος έχει ενδιαφέρον ας ψάξει στο διεθνές τραπεζικό σύστημα να μου βρει μια τέτοια ρύθμιση- ρύθμισε τα χρέη ορισμένων κτηνοτρόφων, εννοώ κλαδικά, ώστε να μην πληρώσουν καμία δόση μέχρι το 2004, να είναι άτοκα μάλιστα αυτά τα λεφτά και από το 2004 να αρχίσουν να τρέχουν οι δόσεις. 'Η ποια τράπεζα στον κόσμο ρύθμισε χρέη των χοιροτρόφων; Γιατί υπάρχουν προβλήματα με τη χοιροτροφία. Με τη χοιροτροφία υπήρξε πρόβλημα σε όλη την Ευρώπη.  Κατέρρευσε ο κλάδος χοιροτροφίας ευρωπαϊκά, δεν είναι δικό μας θέμα μόνο.  Από τη στιγμή που η Ρωσία έπαψε, λόγω της οικονομικής κρίσης, να αγοράζει χοιρινό από την Ευρώπη και από τη στιγμή που η Ιαπωνία με τη μεγάλη κρίση, την προπέρσινη, "εξαναγκάστηκε" να αγοράζει κρέατα από τις Ηνωμένες Πολιτείες, στα πλαίσια της οικονομικής βοήθειας που της έδωσε, το ευρωπαϊκό χοίρειο κρέας πραγματικά βρέθηκε στον αέρα. Παρ' όλα αυτά πήραμε μέτρα. Τα θέσαμε στην Ευρωπαϊκή 'Ενωση. 'Εχω μιλήσει τέσσερις φορές στην Ευρωπαϊκή 'Ενωση στα συμβούλια Υπουργών γι' αυτό το θέμα. Και καταφέραμε να πάρουμε κάποιες αποφάσεις ενίσχυσης και στις εξαγωγές και στις εξαγωγικές επιδοτήσεις, αλλά και σε άλλα μέτρα. Αλλά και στο χρηματοοικονομικό οφείλω να σας πω ότι η Αγροτική Τράπεζα έχει ρυθμίσει σχεδόν όλα τα χρέη μέχρι και αυτήν τη χρονιά. Και μάλιστα και εκεί πήρε μέτρα, ώστε να μη ζητηθούν καν τοκοχρεολύσια μέχρι τον επόμενο χρόνο και μετά να δούμε τι θα γίνει με αυτά τα δάνεια.
Αλλά πέρα απ' αυτό η Κυβέρνηση αναγνωρίζοντας ότι η μεγάλη περίοδος των υψηλών επιτοκίων δημιούργησε δυσλειτουργίες στις επιχειρήσεις και επειδή βρισκόμαστε σε μια πορεία, εμείς έχουμε αναγγείλει ότι την 1η Ιανουαρίου, σε είκοσι περίπου μέρες τα επιτόκια της ΑΤΕ θα είναι σε μονοψήφιο αριθμό. Και επομένως μέχρι το τέλος του επόμενου χρόνου, όταν τα επιτόκια αυτά θα έχουν πέσει σε πολύ χαμηλά επίπεδα, ώστε την 1/1/2001 να είμαστε στα επιτόκια ευρώ πραγματικά αυτό το θέμα θα λυθεί. Αλλά επειδή θα λυθεί προοπτικά -και εκεί δεν θα μπορεί να πει κανείς ότι δεν είναι ανταγωνιστικός σε σχέση με το κόστος εισροών χρήματος, από εκείνη τη στιγμή δεν θα έχει να πει, έπρεπε να ξεκαθαρίσουμε το παρελθόν. Αυτός είναι και ο λόγος που στο προηγούμενο Υπουργικό Συμβούλιο τόσο ο κ.  Παπαντωνίου όσο και εγώ με την ιδιότητά μου και έχοντας εισηγηθεί τον προηγούμενο νόμο για τα πανωτόκια εδώ και έχοντας υποστεί ιστορικά ότι έχω υποστεί -και ξέρω πολύ καλά τι σημαίνει αυτό για τους επιχειρηματίες- πραγματικά η Κυβέρνηση προχώρησε και είπε ότι εντάξει μπαίνουμε σε μια νέα περίοδο χαμηλών επιτοκίων, ας κοιτάξουμε τι μπορούμε να κάνουμε για όλους τους μικρομεσαίους επιχειρηματίες, μικρούς και μεσαίους, τους πάντες, αγρότες. Και πραγματικά ήδη έγιναν τελικές σκέψεις και θα βγουν οι αποφάσεις του Υπουργού Εθνικής Οικονομίας για το μεγάλο θέμα των τόκων εξ ανατοκισμού και των συσσωρευμένων τόκων από τα υψηλά επιτόκια μέχρι το τέλος αυτού του μήνα. Και είναι γνωστό, δεν θα αναλύσω ποιες είναι αυτές οι κατευθύνσεις.
Εμείς μέσα από την "ΑΤΖΕΝΤΑ 2000" πετύχαμε αυτά που πετύχαμε. Και δεν το αμφισβητεί κανείς γιατί όποιος πάρει τα κείμενα των κανονισμών που ψηφίσαμε θα τα δει. Πετύχαμε δηλαδή και την ειδική πριμοδότηση για τα νεαρά αρσενικά βοοειδή και την πριμοδότηση για τις θηλάζουσες αγελάδες και -αυτό είναι μια άλλη εφεύρεση, ανακάλυψη η οποία ευνοεί τη χώρα μας υπερβολικά- το περίφημο πριμ σφαγής στην πριμοδότηση σφαγής και την ενίσχυση της εντατικοποίησης και τις πρόσφατες ενισχύσεις.
Και φυσικά, επειδή τα επόμενα χρόνια θα είναι χρόνια προϊόντων ποιότητας -και εκεί είναι το συγκριτικό μας πλεονέκτημα- ψηφίσαμε και τον κανονισμό για τη βιολογική γεωργία στο κομμάτι και της ζωϊκής παραγωγής, στην οποία εντάσσεται μεγάλο κομμάτι του δικού μας πληθυσμού.
'Αρα προοπτικά, μέσα από αυτές τις επιδοτήσεις, οι οποίες δεν θα σας αναφέρω πόσο είναι σε ευρώ η καθεμία και τι σημαίνει, θα υπάρξουν  σημαντικές ενισχύσεις σε όλη αυτήν την κατανομή από το 2000 έως το 2006.    Και να σας πω ότι, με δική μας παρέμβαση και αγώνα, ξαναμπήκε μέσα στην "Ατζέντα 2000" το όριο της ειδικής πριμοδότησης που χορηγείται μέχρι ενενήντα ζώα ανά εκμετάλλευση, γιατί αυτό βόλευε τη χώρα μας. Εκεί είναι το 90% των δικών μας μονάδων. Δέχθηκε δηλαδή η Ευρωπαϊκή Επιτροπή και έβαλε αυτό το όριο των ενενήντα ζώων ανά εκμετάλλευση. Και αυτό καταλαβαίνετε ότι οδήγησε την ειδική πριμοδότηση σχεδόν στο 90% των δικών μας περιπτώσεων.
Επομένως και μέσα από την "Ατζέντα 2000" και μέσα από τις παρεμβάσεις που έχουμε κάνει στο πιστωτικό σύστημα μέσα από την Α.Τ.Ε. και μέσα από τις πολιτικές, που ακολουθούμε στον τομέα της κτηνοτροφίας, έχουμε κάνει πάρα πολλά.
Εμείς πιστεύουμε ότι το πρόβλημα μας είναι πράγματι στη βοοτροφία.              Η ευρωπαϊκή κρίση τροφίμων ήταν στον τομέα των ζώων. Κοιτάξτε δεν είναι τυχαίο ότι η κρίση των διοξινών ξεκίνησε από την κτηνοτροφία και από τη χοιροτροφία. Και δεν είναι τυχαίο ότι το θέμα της κρίσης των τρελών αγελάδων ξεκίνησε από τις αγελάδες. Επομένως έχουμε πρόβλημα στον τομέα αυτόν. Δηλαδή η ευρωπαϊκή γεωργία έχει ένα πρόβλημα στον τομέα αυτόν. Και το πρόβλημά της ήταν στις ζωωτροφές.
Να γιατί εμείς στηρίξαμε τη βοοτροφία, τη χοιροτροφία και την πτηνοτροφία. Και πιστεύω πως σας έχουν πει ότι στις επισιτιστικές αποστολές που κάνουμε σε όλες τις χώρες, ενώ μέχρι τώρα ήταν μόνο το σιτάρι ή πιθανόν και το ρύζι, ξαφνικά ήταν και χιλιάδες τόνων κοτόπουλου, για να στηρίξουμε, μετά την κρίση με τις διοξίνες, την ελληνική πτηνοτροφία. Και δαπανήσαμε δισεκατομμύρια για να στηρίξουμε τον κλάδο. Γιατί έχουμε ενδιαφέρον για τον κλάδο, γιατί δεν θέλουμε να κατακρημνισθεί ένας κλάδος, ο οποίος ούτως ή άλλως σε ορισμένες περιοχές όπως η Εύβοια, είχε ειδικά προβλήματα.
Πιστεύουμε ότι ακριβώς επειδή η κρίση υπήρξε στη ζωϊκή παραγωγή, καλά κάναμε. Και βασική μας πολιτική είναι ο κλάδος των ζωωτροφών. Ελέγχουμε τις ζωωτροφές, για να ξέρει ο 'Ελληνας τι τρώει. Και πραγματικά, επειδή μιλάμε πάντα για αυξημένη κατανάλωση, θα ξέρει τουλάχιστον πως όταν τρώει ελληνικό κρέας είναι κρέας ποιότητας, είναι κρέας ελεγμένο και είναι το καλύτερο που κυκλοφορεί στην αγορά.
Τέλος, κύριοι συνάδελφοι, εγώ πραγματικά για όλα τα κόμματα μελετάω και τα ριζοσπαστικά και τα μη ριζοσπαστικά μέτρα, τα οποία λαμβάνω. Και μετά τη συζήτηση στη χθεσινή συνέντευξη τύπου, εγώ διάβασα το πρόγραμμά σας. Δεν λύνει τίποτε. Σε θετική κατεύθυνση είναι, δεν λέω, αλλά είναι γενικόλογο. Επαναλαμβάνω δεν λύνει τίποτε. Και μάλιστα, ένα σημείο που έχει κάνει μεγάλη εντύπωση. Και αυτό είναι το σημείο τρία που λέτε για την επέκταση της ασφαλιστικής κάλυψης του ΕΛΓΑ. Αυτή είναι και η δική μας θέση. 'Ομως δεν το θέλει καμία οργάνωση, επαγγελματική ή άλλη, των κτηνοτρόφων. Δηλαδή έρχονται κάθε εβδομάδα όλοι οι σύλλογοι και σε εμένα και στον καθ' ύλην αρμόδιο για την ελληνική κτηνοτροφία συνάδελφό μου κ. Φουντά και λένε: "Βγάλτε μας από τον ΕΛΓΑ. Δεν θέλουμε να είμαστε στον ΕΛΓΑ. Και όχι μόνο δεν θέλουμε να πληρώνουμε το 0,5%, αλλά και αναδρομικά να μας το διαγράψετε." Και αυτό το αναφέρω, για να σας πω ότι αυτή είναι ναι μεν θετική πρόταση, αλλά είναι κόντρα στις αποφάσεις όλων των κλάδων που έχουν σχέση με την κτηνοτροφία.
'Οσον αφορά δε τη χορήγηση βοηθητικού εισοδήματος, κύριοι συνάδελφοι, το ξέρετε ότι το θέμα μπορούμε να το στηρίξουμε, εάν πάμε και πάρουμε ομόφωνη απόφαση στο Συμβούλιο Υπουργών, όπως θα κάνει ο Αυστριακός συνάδελφός μου την επόμενη Τρίτη για ένα ακριβώς παρόμοιο θέμα που απασχολεί την Αυστρία και μάλιστα για ένα πολύ μικρό ποσό.
Αλλά σας ερωτώ: Τι είναι οι κτηνοτρόφοι; Τραπεζοϋπάλληλοι που θα τους δώσουμε επίδομα καυσοξύλων; Γιατί εδώ μιλάτε για τριάντα χιλιάδες δραχμές το μήνα. Με τριάντα χιλιάδες δραχμές το μήνα που θα δώσετε, νομίζετε ότι σώθηκε η ελληνική κτηνοτροφία και κάνετε τη βαθιά τομή; Δεν κάνετε τίποτα. Αν τα καταφέρετε, δώστε τα. Αλλά δεν μπορείτε με τέτοια μέτρα -μάλιστα είναι το πρώτο μέτρο, το οποίο λέτε- να έλθετε με βοηθήματα. Με βοηθήματα δεν λύνονται τα θέματα της γεωργίας. Με βοηθήματα δεν λύνονται τα θέματα της κτηνοτροφίας.
Με τον όρο, λοιπόν, που βάζετε στο τέλος, για το διπλάσιο του φορολογικού ορίου, σας πληροφορώ ότι πάλι θα οδηγήσετε τα χρήματα σε μερικές μειονεκτικές περιοχές -και καλά θα κάνετε- αλλά όχι με τον όρο που βάζετε στο τέλος της πρότασής σας, γιατί όλοι έχουν πάνω από δύο εκατομμύρια (2.000.000) δραχμές εισόδημα. Αλίμονο αν οι κτηνοτροφικές μονάδες και οι κτηνοτρόφοι για τους οποίους μιλάμε, δεν έχουν δύο εκατομμύρια (2.000.000) δραχμές εισόδημα ετησίως. 'Αρα δεν θα τους το δώσετε.
ΕΥΑΓΓΕΛΟΣ ΜΠΑΣΙΑΚΟΣ: Το διπλάσιο.
ΣΑΒΒΑΣ ΤΣΙΤΟΥΡΙΔΗΣ: Είναι τέσσερα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Το διπλάσιο. Τρία, τέσσερα. ΕΥΑΓΓΕΛΟΣ ΜΠΑΣΙΑΚΟΣ: Είναι πλούσιοι, κύριε Υπουργέ...
ΓΕΩΡΓΙΟΣ ΑΝΩΜΕΡΙTΗΣ (Υπουργός Γεωργίας): Δεν θα αναφερθώ στα υπόλοιπα θέματα που θέτετε, γιατί είναι πολύ γενικά.
Για το θέμα της ΑΤΕ που θέτετε, σας απάντησα. Τι άλλο να κάνουμε; Ακούσατε στην ερώτηση προηγουμένως για τη συνεταιριστική μονάδα, τη γαλακτοβιομηχανία "'Ολυμπος". Να τη στηρίξουμε θέλουμε. Αλλά όταν η ΑΤΕ τους είπε, κύριοι, το επενδυτικό σας σχέδιο δεν μπορεί να προχωρήσει, γιατί είναι υπερβολικά φιλόδοξο και μεγάλο για τις δυνάμεις σας, εκείνοι πήγαν και πήραν χρήματα από την 'Αλφα Τράπεζα Πίστεως. Και προσέξτε το αίτημα ποιο είναι: 'Εκαναν αίτηση στην ΑΤΕ να τους δώσει ένα δισεκατομμύριο (1.000.000.000), για να εξοφλήσουν την 'Αλφα Τράπεζα Πίστεως.
Εμείς θα στηρίξουμε και τον κλάδο της κτηνοτροφίας και τον κλάδο του γάλακτος. Φυσικά θα δείξουμε ιδιαίτερο ενδιαφέρον στο κομμάτι των ζωωτροφών, γιατί εκεί είναι το κλειδί για την ύπαρξη ή μη, όχι μόνο της κτηνοτροφίας, αλλά και των θεμάτων που θέλουμε να στηρίξουμε από την κτηνοτροφία, δηλαδή την παραγωγή ποιοτικά ανώτερων προϊόντων, τα οποία και ο καταναλωτής, όταν έλθει η ώρα, θα τα προτιμήσει και θα πληρώσει κάτι παραπάνω. Σχετικά με την ποιότητα των προϊόντων εμείς θα δώσουμε με αυτόν τον τρόπο τη δυνατότητα στον ελληνικό λαό να τρέφεται με προϊόντα ποιότητας, διασφαλίζοντας την υγιεινή της διατροφής του. Επίσης διασφαλίζουμε και θέλουμε να διασφαλίζουμε μέσα από τις τεράστιες επενδύσεις που κάνουμε στη σφαγιοτεχνική υποδομή και την υγιεινή των ζώων.
Δεν θα αναφερθώ στα υπόλοιπα θέματα, για να μην γίνω εγώ ο ερωτών ή ο επερωτών στα δικά σας θέματα. Εγώ λέω ότι τα θέματά σας είναι προς τη σωστή κατεύθυνση, αλλά είναι γενικά. Μερικά απ' αυτά είναι μη εφαρμόσιμα ή είναι ανεδαφικά και είναι κόντρα στον κλάδο. 'Ομως με γενικές αναφορές δεν κάνουμε τίποτα.
Αγαπητοί συνάδελφοι, θα ήθελα να πω ότι η Κυβέρνηση και στόχους έχει και σας παρακαλώ, να διαβάσετε τις θέσεις μας -τις δίνουμε σε όλους τους φορείς- στα ειδικά έντυπα που βγάλαμε για το αιγοπρόβειο και για το βόειο κρέας, με τον τίτλο "Στόχοι πολιτικής και προοπτικές για την παραγωγή του 1999-2000". Εδώ ξεκάθαρα λέμε τι ισχύει σήμερα, τι θα ισχύει αύριο, ποιες είναι οι φετινές εξελίξεις και τι θέλουμε να κάνουμε για την κτηνοτροφία.  Εμείς όχι μόνο έχουμε θέσεις, αλλά τις θέσεις αυτές με τα συν τους και τα πλην τους -γιατί εμείς εδώ μέσα λέμε και τα πλην που έχουμε στις πολιτικές μας- όχι μόνο τις λέμε, αλλά τις εκδίδουμε και τις στέλνουμε και στον τελευταίο παραγωγό για να ξέρει τι έχει να αντιμετωπίσει τον επόμενο χρόνο.
Για τα υπόλοιπα θέματα που θέτει η ερώτησή σας θα ακούσουμε και τις δευτερολογίες και τις τοποθετήσεις των άλλων συναδέλφων.
Εμείς δεν λέμε ότι δεν υπάρχουν θέματα και σημαντικά μάλιστα στην ελληνική κτηνοτροφία. Ξεκαθαρίζω όμως πάλι τη θέση μου για τη βοοτροφία, γιατί στους υπόλοιπους κλάδους έχουμε προβλήματα που ήταν συγκυριακά.  Παραδείγματος χάρη στην πτηνοτροφία είχαμε το συγκυριακό πρόβλημα που υπήρξε μετά τη χρήση των διοξινών, αλλά και σε άλλα θέματα. Ιδιαίτερη φροντίδα δίνουμε στο αιγοπρόβειο κρέας, όπου έχουμε τη μεγάλη μάζα παραγωγών που ζουν σε μειονεκτικές περιοχές. Το ενδιαφέρον μας είναι να συγκρατήσουμε και να αναστρέψουμε καταστάσεις που δημιουργήθηκαν για πολλές δεκαετίες δίνοντας ελπίδες και προοπτικές στον 'Ελληνα κτηνοτρόφο, ώστε ό,τι ζώα και αν μεγαλώνει, ό,τι προϊόντα κι αν παράγει από αυτά, σε όλο το κύκλωμα από την παραγωγή, την εμπορία, τη μεταποίηση μέχρι το τελικό προϊόν να βελτιωθεί η κτηνοτροφορία μας και φυσικά όσο μπορούσε να βελτιώσουμε τους δείκτες εκείνους που κάνουν τη σχέση φυτικής προς ζωϊκή παραγωγή μειονεκτική για τη ζωϊκή παραγωγή.
Ευχαριστώ.
(Χειροκροτήματα από τη πτέρυγα του ΠΑΣΟΚ) 
ΠΡΟΕΔΡΕΥΩΝ(Λουκάς Αποστολίδης): Ο κ. Τσιτουρίδης έχει λόγο.
ΣΑΒΒΑΣ ΤΣΙΤΟΥΡΙΔΗΣ: Κύριοι συνάδελφοι, εάν έβλεπα την παρέμβαση του κυρίου Υπουργού μέσα από ένα στενό μικροκομματικό πρίσμα, θα δήλωνα απολύτως ευτυχής -στην πορεία μάλιστα προς τις εθνικές εκλογές- διότι για μια ακόμα φορά η Κυβέρνηση διά του αρμοδίου Υπουργού έδωσε την εντύπωση απαντώντας ή επιχειρώντας να απαντήσει στην επερώτησή μας ότι είναι βαθιά αποκομμένη από την κοινωνική και οικονομική πραγματικότητα της ελληνικής υπαίθρου από αυτό το οποίο βιώνουν οι 'Ελληνες γεωργοί και οι 'Ελληνες κτηνοτρόφοι.
Επειδή ο κύριος Υπουργός ξεκινώντας έκανε και μια αναφορά  στα επερχόμενα εκλογικά αποτελέσματα, θα επισημάνω ότι, αφού δεν έγιναν μάθημα για την Κυβέρνηση τα αποτελέσματα των προηγουμένων εκλογικών αναμετρήσεων, ώστε να αλλάξει σχετικώς και τις πολιτικές της, φοβούμαι ότι το τελειωτικό μάθημα θα απαλλάξει τον τόπο από μία Κυβέρνηση, η οποία εντείνει και επιτείνει διά της πολιτικής της ή διά της ελλείψεως πολιτικών της τα μεγάλα προβλήματα της γεωργίας και της υπαίθρου.  Φοβούμαι, kύριε Υπουργέ, ότι με τις απαντήσεις σας δίνετε την αίσθηση πως στο μεσοδιάστημα -σε όσο χρόνο σας απομένει- δεν προχωράτε στην υλοποίηση συγκεκριμένων μέτρων και συγκεκριμένων πράξεων.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Πόσος χρόνος μας μένει για να ξέρουμε τι θα κάνουμε; 
ΣΑΒΒΑΣ ΤΣΙΤΟΥΡΙΔΗΣ: Λίγος.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εντάξει! 
ΣΑΒΒΑΣ ΤΣΙΤΟΥΡΙΔΗΣ: Το να ακούμε εδώ "έχουμε θέσεις, τις οποίες τυπώνουμε σε φυλλάδια" ούτε μας πείθει, αλλά δεν πείθετε και κανέναν στην ελληνική ύπαιθρο με τα φυλλάδια αυτά. Θέσεις μπορεί να έχετε, ωραίους λόγους μπορεί να βγάζετε, αλλά πολιτική δεν έχετε και εδώ είναι το μεγάλο πρόβλημα. 'Ολοι οι δείκτες που δείχνουν την πραγματική κατάσταση της ελληνικής γεωργίας, της ελληνικής κτηνοτροφίας και της ελληνικής οικονομίας γενικότερα -όπως θα έχουμε την ευκαιρία να πούμε στη συζήτηση του προϋπολογισμού- όλα αυτά τα χρόνια επιδεινώνονται.
Επειδή δεν θελήσατε να κάνετε κριτική στην επερώτησή μας, όπως είπατε, λέω ότι συντόμως θα έχετε την ευκαιρία να κάνετε και ερωτήσεις και επερωτήσεις στην πολιτική της επόμενης κυβέρνησης.'Αρα αναμείνατε ολίγον. Στο μεσοδιάστημα -επαναλαμβάνω- κοιτάξτε να προχωρήσετε και να περισώσετε ό,τι μπορεί να περισωθεί.
Επίσης δεν μπορώ παρά να κάνω μια τελευταία προεισαγωγική επισήμανση εις την ίηση που διακρίνω στην Kυβέρνηση αυτή και σε κυβερνητικά στελέχη, όταν από το Βήμα της Βουλής μάλιστα λέτε  "θα δείτε αν τολμήσετε να μην ψηφίσετε τον κ. Στεφανόπουλο". Αυτήν την ίηση που σας διακρίνει εμείς την κατανοούμε και το άγχος σας εν όψει προεκλογικής περιόδου και εν όψει εκλογών με λόγους, οι οποίοι ξεπερνούν τα όρια της δεοντολογίας.
Αυτά τα έωλα διλήμματα μπορούν να περνάνε σε όσους διορίσατε και σε όσους θα διορίσετε στους λίγους μήνες που μένουν από τα παράθυρα ή τους φεγγίτες στο δημόσιο κατά παραβίαση διαδικασιών ή σε μια κομματική νομενκλατούρα που επί είκοσι χρόνια λυμαίνεται κατά τρόπο αδιαφανή πολλές φορές τα χρήματα του ελληνικού λαού μέσα από θέσεις που κατέχουν σε δημόσιους οργανισμούς, σε ανώνυμες εταιρείες, σε ΔΕΚΟ, σε τράπεζες, αλλά αυτά δεν περνάνε ούτε στη Νέα Δημοκρατία ούτε στον ελληνικό λαό.
Αφήστε τα, λοιπόν, όχι σε μας, στα κομματικά συνέδρια του ΠΑΣΟΚ αυτά τα διλήμματα, γιατί προσβάλλετε και απαξιώνετε και τους θεσμούς και τον ίδιο τον Πρόεδρο της Δημοκρατίας αν τον εντάσσετε σε μικροκομματικά παιχνίδια, όπως κάνατε και θέλετε να κάνετε και τώρα.
Να έλθω τώρα στην ουσία της επερώτησης. Λέτε έχουμε κάνει πάρα πολλά.  Εγώ σας λέω ότι αν βγείτε από την Αθήνα και ρωτήσετε έναν κτηνοτρόφο, είτε είναι του βόειου κρέατος είτε του χοιρινού είτε του αιγοπρόβειου κρέατος είτε είναι γαλακτοπαραγωγός είτε είναι τυροκόμος να σας πει τι έχετε κάνει τότε θα πάρετε τις πραγματικές απαντήσεις. Χρόνο με το χρόνο η κατάσταση χειροτερεύει. Αυτό προσπαθούμε να σας πούμε με την επερώτησή μας.
Θα επιχειρήσω να αναφερθώ στα θέματα όπως τα θέσατε. Η νοθεία στα γαλακτοκομικά είναι το κύριο χαρακτηριστικό της κατάστασης σήμερα και λέτε πως θα κλείσει αυτό το θέμα. Είσαστε έξι χρόνια Κυβέρνηση και έχουμε φθάσει όπως είπε και ο κ. Κατσαρός να πουλιέται δημοσίως τυρί το οποίο δεν στηρίζεται στο γάλα. Πότε θα κλείσουν αυτά τα θέματα; Με ποιο κράτος; Ακόμα και αυτόν τον οργανισμό, τον ενιαία φορέα τροφίμων που κάνατε όπως απεδείχθη προχθές στη συζήτηση της ειδικής υποεπιτροπής, μολονότι είπατε τόσα πολλά που θα αγωνιστεί για την ποιότητα και την υγιεινή των τροφίμων στον προϋπολογισμό του 2000 έχετε μηδέν πίστωση. Πώς θα λειτουργήσει αυτός ο οργανισμός, που θα αποτρέπει τις νοθείες και θα βελτιώνει την ποιότητα; Με μηδενική πίστωση στον προϋπολογισμό του 2000; Από εκεί και πέρα με τι μηχανισμό του Υπουργείου Γεωργίας θα αποτρέπετε τις νοθείες ή θα εφαρμόζεται ο ανταγωνισμός; Είναι διαλυμένο στην κυριολεξία το Υπουργείο Γεωργίας, με παλινωδίες που είδαμε στην πολιτική σας. Μην ξεχνάμε ότι ο οργανισμός γάλακτος καταργήθηκε πέρυσι και ξανασυστάθηκε φέτος καθώς και με οργανισμό καπνού και βάμβακος που πέρυσι διαλύθηκαν, φέτος δεν ξανασυστήθηκαν και από το Γενάρη δεν έχουμε απαντήσεις ούτε ξέρουμε τι θα μας πείτε γι' αυτούς τους κρίσιμους τομείς.  Με ποιους, λοιπόν, μηχανισμούς θα πάτε; Με τις νομαρχιακές υπηρεσίες ...  
ΕΥΑΓΓΕΛΟΣ ΜΠΑΣΙΑΚΟΣ: Η κατάσταση δεν σώζεται με τίποτα.
ΠΡΟΕΔΡΕΥΩΝ (Λουκάς Αποστολίδης): Κύριε Μπασιάκο, δεν χρειάζεται συνήγορο ο κ. Τσιτουρίδης.
ΣΑΒΒΑΣ ΤΣΙΤΟΥΡΙΔΗΣ: Με το διαλυμένο Υπουργείο Γεωργίας και ελπίζουμε να έχουμε γνώση και συνείδηση της διάλυσης δεν μπορείτε να κάνετε απολύτως τίποτα.
Κύριε Υπουργέ, είναι ευκαιρία σήμερα να μας πείτε τι θα κάνετε με τον Οργανισμό Καπνού και Βάμβακος, που τυπικά είναι διαλυμένοι. Τι θα γίνει την καινούρια χρονιά; Μας βάζουν ερωτήματα και οι παραγωγοί και οι εργαζόμενοι στους οργανισμούς αυτούς. Ακόμα τι θα κάνετε με τον οργανισμό γάλακτος που καταργήσατε όπως προείπα, τον ξανακάνατε μεν αλλά δεν είμαστε καθόλου βέβαιοι και ανησυχούμε πάρα πολύ για το πόσο ξεκάθαρα θα κατανεμηθούν οι ποσοστώσεις του αγελαδινού γάλακτος, όπως σας επισημαίνω απ' αυτό το Βήμα ότι κομματικά στελέχη του ΠΑΣΟΚ, κοινοβουλευτικά στελέχη και Υπουργοί αρχίζουν να παίζουν προεκλογικό παιχνίδι στην περιφέρεια για το πώς θα κατανεμηθούν αυτές οι πιστώσεις. Θα πρέπει να είσαστε ξεκάθαροι, λοιπόν, και με αντικειμενικά κριτήρια να προχωρήσετε στην όποια κατανομή.
Και επειδή αναφερθήκατε στο 1992 λέγοντας πως δεν ήσασταν εσείς που δεχτήκατε τις εξακόσιες είκοσι πέντε χιλιάδες τόνους, βεβαίως δεν ήσασταν εσείς, ήταν ο κ. Σημίτης το 1984 όταν εφαρμόστηκε για πρώτη φορά ο κανονισμός των ατομικών ποσοστώσεων σε όλα τα κράτη της Ευρωπαϊκής 'Ενωσης, τότε που απεδέχθη το μισό τοις εκατό της συνολικής κοινοτικής ποσόστωσης με πεντακόσιες είκοσι πέντε χιλιάδες τόνους γάλα εκείνη την εποχή και όταν επί πολλά χρόνια το 1990 και ο κ. Σημίτης και ο κ.  Ποττάκης μετά δεν εφάρμοζαν το καθεστώς των ατομικών ποσοστώσεων.
Αυτό είχε ως αποτέλεσμα να βρει πρόστιμα 3,5 δισεκατομμύρια για παρελθόντα έτη, μία πρόταση για να μειωθεί η ποσόστωση γάλακτος και στην Ελλάδα κατά 2% και μετά από ένα πολύ σκληρό αγώνα και διαγράψαμε τα πρόστιμα των παρελθόντων ετών και δεν μειώθηκε η ποσόστωση για την Ελλάδα και αυξήθηκε κατά 20% η ποσόστωση στην Ελλάδα το 1992 με εκατό χιλιάδες τόνους και με άλλους εκατό, οι οποίοι είχαν μπει στο πολιτικό τραπέζι υπό την προϋπόθεση ότι θα κάναμε τον Οργανισμό Γάλακτος και θα προχωρούσαμε επιτέλους με εφτά χρόνια καθυστέρηση στην κατανομή των ατομικών ποσοστώσεων κάτι που δεν κάνατε στη δεκαετία του 1980 ως Κυβέρνηση του ΠΑΣΟΚ.
Θα σας πω με αφορμή αυτό ότι το 1992 οι παραδόσεις στη βιομηχανία ήταν πεντακόσιες τριάντα χιλιάδες τόνοι σύμφωνα με τα στοιχεία που είχαμε μέχρι το Σεπτέμβριο του 1993. 'Αρα οι καινούριοι εκατό χιλιάδες τόνοι μέσα από πολύ ξεκάθαρες διαδικασίες θα μοιράζονταν σε παλαιούς και νέους παραγωγούς μέχρι το τέλος του 1993.
Και καταγγέλλω για μία ακόμη φορά από το Βήμα αυτό ότι το Δεκέμβριο του 1993 η δική σας Κυβέρνηση διά του Υπουργού Μωραϊτη διαβεβαίωνε πως οι παραδόσεις δεν ήταν πεντακόσιες τριάντα χιλιάδες τόνοι, αλλά εξακόσιες τριάντα χιλιάδες, διότι στο μεσοδιάστημα από τον Οκτώβριο του 1993 μέχρι το Δεκέμβρη του 1993 οι βιομηχανίες -λέμε εμείς- παρουσίασαν στοιχεία ελλείψει οργανισμού γάλακτος και ελλείψει πολιτικής βούλησης τότε, παίρνοντας εκατό χιλιάδες τόνους και παίζοντας ένα παιχνίδι, το οποίο φοβούμεθα ότι συνεχίζουν να παίζουν μέχρι σήμερα.
Γι' αυτό, λοιπόν, χρειάζεται ένας αποτελεσματικός οργανισμός γάλακτος, ο οποίος επιτέλους θα επιβάλει μία ορθολογική και αποτελεσματική εφαρμογή του συστήματος των ποσοστώσεων, διότι πολλοί παίζουν γύρω από τις ποσοστώσεις. Και σας ανέφερε ο κ. Κατσαρός ένα συγκεκριμένο παράδειγμα και οφείλετε να το ψάξετε. 'Αρα δεν θα λέτε σε μας "δεν ήμασταν εμείς το 1992". Αν ήσασταν το 1992 θα έμεναν στις επιτυχίες του κ. Σημίτη του 1984 και ευτυχώς δεν ήσασταν το 1992.
Σε ό,τι αφορά τις ανεπαρκείς δημόσιες επενδύσεις κάνετε κάποιες αναφορές εδώ. Θα τα πούμε στον προϋπολογισμό πού πήγαν και οι ιδιωτικές και οι δημόσιες επενδύσεις, διότι πέραν των αριθμών και πέραν των όποιων απολήψεων και εισροών, σημασία έχει να αλλάζουν και οι δείκτες στην οικονομία. Δεν φθάνει να απορροφούμε λογιστικώς χρήματα. Τι έχει αλλάξει στην ύπαιθρο χώρα, στη γεωργία και την κτηνοτροφία; Εδώ καλείστε να δώσετε απαντήσεις.
Είπατε ότι δεν οφείλετε τίποτα και ότι όλα πληρώνονται. Πέρυσι το 1998 οι εξισωτικές αποζημιώσεις στον τομέα της κτηνοτροφίας πληρώθηκαν κατά το μήνα Αύγουστο, Σεπτέμβριο και Οκτώβριο. Εξοφλήθήσαν. Σήμερα 10 Δεκεμβρίου, σας το λέω υπεύθυνα, στο Νομό Κιλκίς ουδείς έχει λάβει ακόμη εξισωτική αποζημίωση. Υπάρχει τρεις, τέσσερις μήνες καθυστέρηση. Πώς, λοιπόν, δεν οφείλετε τίποτα; Δείτε στις υπηρεσίες του Υπουργείου Γεωργίας τι οφείλετε πριν μας πείτε από το Βήμα της Βουλής ότι δεν οφείλετε. Και δεν είναι μόνο ο Νομός Κιλκίς. Σε όλους τους νομούς της χώρας οι εξισωτικές αποζημιώσεις έχουν καθυστερήσει τέσσερις μήνες, σε σχέση με πέρυσι. Για να πάω και σε ένα άλλο προϊόν, γιατί πλησιάζει το τέλος του χρόνου. Με χίλια ζόρια και βάσανα κάθε χρόνο φθάνετε τα Χριστούγεννα για να πληρώσετε τις επιδοτήσεις. Φέτος είναι η πρώτη χρονιά που κινδυνεύουμε να μην πληρωθούν οι αποζημιώσεις ή οι επιδοτήσεις στο σκληρό σιτάρι. Και μην μου πείτε ότι φταίνε οι συνεταιρισμοί ή οι ενώσεις. Η πολιτική ευθύνη είναι δική σας.
ΕΥΑΓΓΕΛΟΣ ΜΠΑΣΙΑΚΟΣ: 'Επρεπε να δοθούν από 15 Οκτώβρη.
ΣΑΒΒΑΣ ΤΣΙΤΟΥΡΙΔΗΣ: 'Αρα οφείλετε και οφείλετε πολλά. Δεν μπαίνω σε άλλες επιδοτήσεις και στις μεγάλες καθυστερήσεις. Ακούμε "θα πληρώνονται με τόκο". Χαιρόμεθα που ύστερα από δυόμισι χρόνια υιοθετείτε προγραμματικώς μία συγκεκριμένη πρόταση της Νέας Δημοκρατίας -την κάναμε από 17 Γενάρη 1998- αλλά ξέρετε, Κυβέρνηση είστε, δεν κρίνεστε εσείς από το τι προγραμματικό θα πείτε και τι δηλώσεις θα κάνετε σήμερα. Κρίνεσθε και οφείλετε να το καταλάβετε, από αυτά που κάνετε ή δεν κάνετε. 'Οχι, για το τι θα κάνετε του χρόνου ή πόσο θα αλλάξουμε τους φορείς στήριξης της ελληνικής γεωργίας. Επιδιώκουμε πάρα πολλά τέτοια προγραμματικού χαρακτήρα λόγια.
Σ' ό,τι αφορά τα επιτόκια, να το ξαναπώ. Αναφερθήκατε στα υψηλά επιτόκια το 1990-1993. Να προλάβω πάλι τον Κοινοβουλευτικό Εκπρόσωπο του ΠΑΣΟΚ. Ουδεμία εποχή τα πραγματικά επιτόκια της Αγροτικής Τράπεζας ήταν διπλάσια. Ουδεμία! Τώρα είναι διπλάσια.
ΕΥΑΓΓΕΛΟΣ ΜΠΑΣΙΑΚΟΣ: Εφταπλάσια είναι τώρα.
ΣΑΒΒΑΣ ΤΣΙΤΟΥΡΙΔΗΣ: Σε ό,τι αφορά τις πολλές ρυθμίσεις, στις οποίες αναφερθήκατε και έχετε κάνει όλα αυτά τα χρόνια και το πρόβλημα είναι πάντα μπροστά, σας λέμε εμείς ότι ο τρόπος που επιλέξατε για τις ρυθμίσεις είναι και αποσπασματικός και αναποτελεσματικός.
Γι αυτό, λοιπόν, έχουμε μια πολύ συγκεκριμένη πρόταση, την οποία κάναμε διά του προέδρου μας και εκ Γρεβενών. Πρέπει να σταματήσουν άμεσα, χωρίς επιμέρους διακρίσεις, όλες οι κατασχέσεις όλοι οι πλειστηριασμοί που οφείλονται σε δάνεια των κτηνοτρόφων. 'Ολοι οι πλειστηριασμοί και κάθε άλλο μέτρο αναγκαστικής εκτέλεσης.
Μελετήστε και την πρόταση την οποία κατέθεσε με τροπολογία η Νέα Δημοκρατία, στην οποία ανεφέρθη και ο κ. Κατσαρός για τα επιμέρους ζητήματα αυτής της ρύθμισης, την οποία προτείνουμε και ειδικά για τον κτηνοτροφικό τομέα.
Εκείνο το οποίο προτείνουμε επίσης είναι το ποσό το οποίο θα καταλογίζεται στους οφειλέτες δεν μπορεί να υπερβαίνει σε καμία περίπτωση το τριπλάσιο του αρχικού δανείου. Και η εναπομένουσα πραγματική οφειλή να πληρωθεί μέσα σε πέντε χρόνια σε εξαμηνιαίες δόσεις για όλα τα δάνεια που είχαν συναφθεί πριν από το 1990 και σε οκτώ χρόνια σε εξαμηνιαίες δόσεις για όσα δάνεια έχουν συναφθεί μετά από αυτήν την ημερομηνία.
Με αυτήν την πρόταση, χωρίς να έχουμε διαφορετικά μέτρα και σταθμά, επειδή αναφέρεστε σε κάποιους κτηνοτρόφους έχουμε μια γενική ρύθμιση.  'Οχι κάναμε ρυθμίσεις σε κάποιους και για κάποιους άλλους δεν κάνουμε. Ξέρετε σε πονηρές εποχές είμαστε, προεκλογική περίοδος είναι και αν δεν θέλετε να εκτίθεστε, γενικεύστε τη ρύθμιση με ένα τέτοιο μέτρο.
Και επειδή αναφέρεστε -μου δίνετε την αφορμή να πω και κάτι άλλο- σε ρυθμίσεις της Αγροτικής Τράπεζας να πω και από το Βήμα αυτό: Πριν από δύο χρόνια είχατε κάνει μια ρύθμιση χρεών συνεταιριστικών οργανώσεων και κάποιων ιδιωτών. Μέσα εκεί είχαν παρεισφρήσει και κάποιοι ιδιώτες παραγωγής χελιών.  Είχαμε θέσει ερωτήματα τότε αν όλος ο κλάδος εκαλύπτετο.  Παρά τις απαντήσεις ότι όλος ο κλάδος εκαλύπτετο, νύχτα παρουσιάστηκε και μια άλλη ιδιωτική επιχείρηση εδώ και αφού διεγράφη το χρέος προσφάτως διά αποφάσεως της Αγροτικής Τραπέζης και αυτής της επιχείρησης, είχαμε θέσει ερώτημα, το οποίο δεν πήρε απάντηση ποτέ αν η συγκεκριμένη επιχείρηση ήταν πράγματι επιχείρηση χελιών κλειστού κυκλώματος. Αναφέρομαι στη ΧΕΛΠΑ.
Ο προηγούμενος Υπουργός Γεωργίας ήρθε εδώ μας λοιδόρησε μας ύβρισε δεν έδωσε απάντηση σε επίκαιρη ερώτηση, την οποία είχαμε καταθέσει και σύμφωνα με όλα τα στοιχεία, η συγκεκριμένη επιχείρηση της οποίας προσφάτως η Αγροτική Τράπεζα διέγραψε χρέη, είναι επιχείρηση χελιών ανοικτού κυκλώματος. Δεν είναι κλειστού, όπως ψήφισε η κοινοβουλευτική πλειοψηφία του ΠΑΣΟΚ εδώ και όπως της ρύθμισε τα χρέη προσφάτως η Αγροτική Τράπεζα.  Οφείλετε μία απάντηση. Είναι πολύ συγκεκριμένο το ερώτημα εάν η ΧΕΛΠΑ ήταν ανοικτού ή κλειστού κυκλώματος.
Και επειδή αναφερθήκατε επίσης στην Αγροτική Τράπεζα να πω ότι ουσιαστική εξυγίανση δεν κάνετε. Προχωρήσατε σε μια κεφαλαιακή ενίσχυση της Αγροτικής Τράπεζας, αλλά η καταπληκτική, η μόνη επίδοση την οποία έχει αυτήν την εποχή η Αγροτική Τράπεζα, πλην της μη ουσιαστικής εξυγίανσης, είναι η λογιστική τακτοποίηση του χαρτοφυλακίου της, μέσω κυρίως του "φουσκώματος" μετοχών εταιρειών, στις οποίες έχει μετοχική συμμετοχή η Αγροτική Τράπεζα. Αλλά τέτοια επικίνδυνα παιχνίδια και με το χρηματιστήριο, με προεξάρχουσα την Αγροτική Τράπεζα, ξέρετε ότι και προδιαγεγραμμένο φινάλε έχουν και οδηγούν σε επικίνδυνες ατραπούς και το ίδιο το χρηματιστήριο. Αυτά για την Αγροτική Τράπεζα.
Εις ό,τι αφορά τη βιολογική γεωργία τον Οργανισμό Πιστοποίησης Προϊόντων δεν φτάνει να ιδρύετε οργανισμούς, όπως προείπα. Πώς λειτουργούν αυτοί; Και να μας πείτε πόσοι προσελήφθησαν στον Οργανισμό Πιστοποίησης Προϊόντων τους τελευταίους μήνες που υπάρχει και με τι διαδικασίες προσελήφθησαν όλοι αυτοί και τι κάνει σήμερα ο Οργανισμός Πιστοποίησης της ποιότητας των προϊόντων; Να σας κάνουμε και μια συγκεκριμένη πρόταση επειδή επίσης υπάρχει ανοικτό ζήτημα: 'Εχετε ανάγκες και το κατανοούμε, ως Υπουργείο Γεωργίας, για προσλήψεις, για αξιόλογο προσωπικό. Υπάρχουν ογδόντα οκτώ απολυμένοι από τη ΣΥΝΕΛ, οι οποίοι επί πολλά χρόνια κάλυπταν πάγιες διαρκείς ανάγκες του δημόσιου τομέα, γιατί η ΣΥΝΕΛ είχε δημόσιο χαρακτήρα. Υπάρχουν και κάποιοι απολυμένοι ύστερα από πολλά χρόνια και από την κτηνοτροφική και από κάποιες άλλες συνεταιριστικές οργανώσεις. Η Νέα Δημοκρατία είναι σύμφωνη στο να εξετάσει τις περιπτώσεις αυτές και να αξιοποιήσετε τους ανθρώπους αυτούς μέσα από τη συζήτηση, που γίνεται για την πρόσληψη για τη μονιμοποίηση κάποιων συμβασιούχων του ευρύτερου δημόσιου τομέα.  Στηρίζουμε, λοιπόν, την προσπάθεια, την οποία εργαζόμενοι επί πολλά χρόνια στη ΣΥΝΕΛ κάνουν σήμερα οι απολυμένοι. Και δεν είναι δυνατόν να μιλάμε για προσλήψεις για το μέλλον και να αφήνουμε ανθρώπους απέξω με δέκα είκοσι χρόνια εμπειρίας στα θέματα της γεωργίας.
Εις ό,τι αφορά τον ΕΛΓΑ αναφερθήκατε, κύριε Υπουργέ στις αντιρρήσεις των κτηνοτρόφων. Κανείς δεν θέλει, λέτε, να είναι στον ΕΛΓΑ; Γιατί δεν θέλουν; Ρωτήσατε; Δεν θέλουν, διότι πληρώνουν εισφορές, χωρίς καμία ανταπόδοση. Γι' αυτό δεν θέλουν.
Η δική μας πρόταση, λοιπόν, είναι -και δεν νομίζω να υπάρχει κανείς κτηνοτρόφος που θα έχει αντίρρηση με τη συγκεκριμένη πρόταση- χωρίς να αυξηθεί η συγκεκριμένη εισφορά, διότι ηυξήθη επαρκώς επί ημερών σας και δεν αυξήσατε τις ανταποδόσεις, να καλυφθεί το σύνολο της ζωϊκής και φυτικής παραγωγής από το σύνολο των κινδύνων. Και δεν νομίζω ν'αντιδράσει κανείς σ'αυτό.
Σε ό,τι αφορά την παρέμβασή σας για το ειδικό βοήθημα προς τους κτηνοτρόφους, βεβαίως δεν λύνονται τα προβλήματα με τα ειδικά βοηθήματα ούτε είμαστε αφελείς να πιστεύουμε ότι με ένα ειδικό βοήθημα των τριάντα ή σαράντα χιλιάδων δραχμών, θα λυθεί το θέμα.
Επισημαίνω όμως ότι όποιος έχει αντίληψη της κοινωνικής πραγματικότητας, θα δει ότι, έστω και οι σαράντα χιλιάδες (40.000) δραχμές για τον κτηνοτρόφο των ορεινών προβληματικών μειονεκτικών περιοχών είναι ένα βοήθημα, είναι μια ανάσα, ώσπου να έρθουν τα υπόλοιπα μέτρα μιας ολοκληρωμένης πολιτικής για την ανάπτυξη της ελληνικής κτηνοτροφίας, όπως είχαμε την ευκαιρία να παρουσιάσουμε την εβδομάδα αυτή. Η πολιτική αυτή θα σταματήσει την κατηφόρα του κλάδου και θα τον βάλει σε αναπτυξιακή τροχιά.
Θα παρακαλούσα πάρα πολύ, αν εκτιμάτε ότι το πρόγραμμα αυτό, όπως είπατε, είναι προς τη θετική κατεύθυνση, φροντίστε, όπως προείπα, τον όποιο καιρό σας απομένει, να υιοθετήσετε κάποια από τα μέτρα αυτά, χωρίς όμως να μας προκαλείτε, όπως προκαλείτε σε άλλους τομείς, όταν σας βλέπουμε να προχωρείτε δειλά-δειλά προς την υιοθέτηση μέτρων, που εξαγγείλαμε προ δυο-τριών ετών και να μας λέτε ότι μεταξύ των άλλων σας αντιγράφουμε κιόλας.
Προχωρήστε προς την κατεύθυνση της ολοκληρωμένης πρότασής μας και πιστεύουμε ότι το ειδικό αυτό βοήθημα, το οποίο θα χορηγηθεί από τους πρώτους μήνες της κυβέρνησης της Νέας Δημοκρατίας, θα δώσει μια ανάσα στον κλάδο.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να σας ανακοινώσω ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο", είκοσι οκτώ μαθητές και δύο συνοδοί-δάσκαλοι από το 1ο Δημοτικό Σχολείο Μεγάρων Αττικής.
Τους καλωσορίζουμε στο Εθνικό Κοινοβούλιο.
(Χειροκροτήματα από όλες τις πτέρυγες) Ο κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αν άκουγε κάποιος την επερώτηση αυτή και τους τόνους με τους οποίους μίλησε η Αξιωματική Αντιπολίτευση, θα νόμιζε ή ότι από άλλο πλανήτη έχει έρθει ή ότι το κόμμα αυτό ουδέποτε άσκησε κυβερνητική πολιτική σ'αυτόν τον τόπο.
Επαίρεται η Νέα Δημοκρατία σήμερα ότι έχει ολοκληρωμένο πρόγραμμα αντιμετώπισης των αγροτικών και κτηνοτροφικών προβλημάτων. Ξέχασε η Νέα Δημοκρατία να μας πει πότε δημιουργήθηκαν, ιδιαίτερα στην κτηνοτροφία, τα μεγαλύτερα προβλήματα.
Μήπως ενθυμείσθε, κύριοι συνάδελφοι, πότε οι ζωοτροφές από τη μία μέρα στην άλλη  ανέβηκαν κατά 40%; 'Ηταν το 1992. Αν δεν το ενθυμείσθε, θα πρέπει να σας το υπενθυμίσουμε.
Μήπως ενθυμείσθε, κύριοι συνάδελφοι της Νέας Δημοκρατίας, πότε το πετρέλαιο από σαράντα (40) πήγε στις εκατόν σαράντα (140) δραχμές, για να ζητάτε σήμερα να πέσει πάλι στις σαράντα (40) δραχμές; Αν δεν το ενθυμείσθε, πρέπει να σας το υπενθυμίσουμε, γιατί βλέπω ότι ουσιαστικά εδώ έχουμε χάσει την έννοια για το πού ευθύνεται το κάθε κόμμα και γιατί σε σχέση με τους κτηνοτρόφους.
Μήπως, κύριοι συνάδελφοι, έχετε δει πόσο έχουν μειωθεί οι φόροι μεταβίβασης για τους αγρότες και τους κτηνοτρόφους, αν πρόκειται για κληρονομιές και για μεταβίβαση περιουσίας; Αυτά τα έχετε μελετήσει για να τα δείτε; Γιατί θυμάμαι και τον κ. 'Εβερτ, τότε που πρότεινε κάποια μέτρα τις παραμονές των εκλογών και ήταν μέτρα, τα οποία είχε πάρει η Κυβέρνηση. Το ίδιο κάνετε και τώρα. Μιλάτε για τη μείωση του ειδικού φόρου κατανάλωσης πετρελαίου. Δεν γνωρίζετε ότι έχει μειωθεί κατά 40%; Λέτε να μειωθεί τώρα στο 100%.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Κατά 40%; 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κατά 40% έχει μειωθεί, κύριε Κατσαρέ, ο ειδικός φόρος κατανάλωσης στο πετρέλαιο που χρησιμοποιούν οι αγρότες. Το ρεύμα το οποίο χρησιμοποιούν, είναι μειωμένο κατά 58%. Πληρώνουν 38% του κόστους.
Επιτέλους μάθετέ τα αυτά όταν θέλετε να ασκείτε κριτική στην Κυβέρνηση, γιατί μαξιμαλίζετε εδώ και τα ακούν οι αγρότες, όπως λέτε μάλιστα εν όψει των εκλογών.
Εδώ, θα ήθελα να κάνω μία παρένθεση. Εμείς δεν ζητάμε εκλογές. Εμείς λέμε να ψηφιστεί ο Πρόεδρος της Δημοκρατίας, που και εσείς αναγνωρίζετε ότι είναι καλός και να πάμε στο τέλος της τετραετίας, όπως προβλέπει το Σύνταγμα.
Αν εσείς θέλετε να τις επισπεύσετε τις εκλογές, είναι δικό σας δικαίωμα, αλλά είμαι υποχρεωμένος να σας θυμίσω αυτό που λέει ο λαός: "Λαγός την φτέρην έσειε, κακό της κεφαλής του". Προσέξτε, λοιπόν, κύριοι της Νέας Δημοκρατίας, μήπως χρησιμοποιώντας τον Πρόεδρο της Δημοκρατίας ως πρόσχημα, σείετε την φτέρη, όπως ο λαγός και τότε θα είναι κακό της κεφαλής σας. Εμείς δεν φοβόμαστε. 'Οποτε και να έρθουν οι εκλογές, καλώς να έρθουν.
Μιλάτε βεβαίως για τα επιτόκια της Αγροτικής Τράπεζας και μάλιστα ο Κοινοβουλευτικός Εκπρόσωπος της Νέας Δημοκρατίας προσπάθησε να με προλάβει.
'Εχω εδώ, κύριοι συνάδελφοι, έγγραφο της Αγροτικής Τράπεζας, γιατί ζήτησα να πληροφορηθώ επιτέλους πόσο είναι αυτά τα επιτόκια γιατί κάθε φορά εδώ ακούμε για τα υπέρογκα επιτόκια.
Τα τελευταία δύο χρόνια τα επιτόκια, τα οποία πληρώνουν οι αγρότες έχουν μειωθεί επτά μονάδες. Ισχύουν δε για τα βραχυπρόθεσμα δάνεια και για τους κατά κύριο επάγγελμα αγρότες είναι από 11% έως 13%. Για δε τους νέους αγρότες έχουν μακροπρόθεσμα δάνεια 12% με δύο χρόνια σταθερό επιτόκιο και μετά από την 1.9.99 για τα βραχυπρόθεσμα είναι 7,5%. Αυτά τα λέει η Αγροτική Τράπεζα.
'Εχετε, λοιπόν, να μου πείτε εάν υπάρχει κανένας άλλος κλάδος, που να δανείζεται αυτήν τη στιγμή με φθηνότερα επιτόκια; Εάν υπάρχει κάποιος άλλος κλάδος που να δανείζεται με φθηνότερα επιτόκια, τότε να μου τον πείτε και μένα για να ξέρουμε γιατί μιλάμε.
'Αρα οι αγρότες σε σχέση με τα επιτόκια αυτά τα οποία ισχύουν σήμερα είναι ευνοημένοι. Και θα σας θυμήσω πότε τα επιτόκια των αγροτών από το 16% πήγαν στο 26%. Επί κυβερνήσεως της Νέας Δημοκρατίας και επί Υπουργού Γεωργίας του κ. Παπακωνσταντίνου. Αν δεν τα θυμάστε, πρέπει να τα θυμηθείτε. Μέσα σ' ένα βράδυ πήγαν από 16% σε 26%. Δεν πρέπει, λοιπόν, να ξεχνάμε εδώ και να ασκούμε μια ανέξοδη κριτική.
Ακούω συνέχεια αυτό το περίφημο για το ΦΠΑ. Θα μου επιτρέψετε, επειδή γνωρίζω λιγάκι καλύτερα το ΦΠΑ, να σας πω ότι δεν μπορεί, κύριοι συνάδελφοι, το 18% να γίνει 8% γιατί προβλέπεται από την έκτη κοινοτική οδηγία ποια προϊόντα είναι στο 8% και ποια είναι στο 18%. Για να πέσει από το 18% στο 8% θα πρέπει να υπάρξει συμφωνία και των δεκαπέντε χωρών της Ευρωπαϊκής 'Ενωσης, γιατί έχετε κάνει το λάθος να μην κρατήσετε option, όπως λέγανε τότε. Μόνον για τα αγροτικά μηχανήματα μπορεί να ισχύει μικρότερος συντελεστής, όχι βεβαίως στο 8%, αλλά ένας ενδιάμεσος συντελεστής γύρω στο 12%, εφόσον υπάρξει συμφωνία των άλλων ευρωπαϊκών χωρών.
Μελετήστε το αυτό για να μην το επαναλαμβάνετε συνέχεια εδώ και για να μην το λέτε και στους αγρότες, όταν πηγαίνετε εκεί κάτω και τους ξεσηκώνετε να ζητούν πράγματα, τα οποία δεν μπορεί να ισχύσουν.
Ακούσαμε εδώ ακόμα για τις παλαιές ρυθμίσεις και ότι δεν προχωρούν.  Μα, αν υπάρχει μια κυβέρνηση που έχει ασχοληθεί με ρύθμιση αγροτικών και κτηνοτροφικών χρεών, αυτή είναι η Κυβέρνηση του ΠΑΣΟΚ και θα σας πω γιατί.
Παραγνωρίζετε ότι είπατε να διαγραφούν οι τόκοι υπερημερίας και οι τόκοι ποινής και άλλα τέτοια; Δεν γνωρίζετε ότι οι ρυθμίσεις των αγροτικών χρεών που γίνονται τώρα διαγράφουν το σύνολο των τόκων υπερημερίας και διαγράφουν και το 50% των δεδουλεύμενων τόκων και το υπόλοιπο γίνεται ένα καινούριο κεφάλαιο, το οποίο τοκίζεται με 12% για δύο χρόνια και μετά πάμε σε ενάλλασσόμενα επιτόκια; Τέτοια ρύθμιση δεν έχει ξαναγίνει και σας πληροφορώ ότι το κόστος το οποίο επωμίζεται το Υπουργείο Γεωργίας απέναντι στην Αγροτική Τράπεζα είναι υψηλότατο. Ξεπερνάει τα τριακόσια δισεκατομμύρια (300.000.000.000) δραχμές. Σε ποιον άλλον κλάδο η Κυβέρνηση -η οποιαδήποτε κυβέρνηση- έκανε μια τέτοια ρύθμιση, έτσι ώστε να επωμίζεται ένα χρέος τριακοσίων δισεκατομμυρίων (300.000.000.000) δραχμών, χώρια οι ρυθμίσεις, οι οποίες έχουν γίνει στους αγροτικούς συνεταιρισμούς, οι οποίοι ουσιαστικά λειτουργούν χάρη των αγροτών; Για τις άλλες ρυθμίσεις των κτηνοτρόφων που έχουν πέντε χρόνια μέχρι το 2004 να μην πληρώνουν ούτε τόκους ούτε κεφάλαιο και να αρχίσουν μετά το 2004 να τα πληρώνουν, τα είπε ο κύριος Υπουργός και δεν χρειάζεται να τα επαναλάβω εδώ.
'Ερχεσθε, λοιπόν, και μιλάτε για μια κυβέρνηση, η οποία δεν έχει ασχοληθεί καθόλου με τον αγροτικό τομέα, δεν έχει ασχοληθεί καθόλου με τους κτηνοτρόφους και τους έχει παραπετάξει στη γωνία; Ως προς τις τιμές, γνωρίζετε ότι οι τιμές δεν διαμορφώνονται από το πώς θέλει η Κυβέρνηση. Γιατί το λέτε αυτό; Για να δημιουργείτε σύγχυση στους αγρότες; Οι τιμές διαμορφώνονται σύμφωνα με την προσφορά και τη ζήτηση.   Βεβαίως πρέπει να υπάρξει προστασία των γεωργικών και αγροτικών προϊόντων. Φέτος η τιμή του αιγοπρόβειου γάλακτος είναι λογική. Πριν από τρία- τέσσερα χρόνια ήταν βεβαίως χαμηλή η τιμή του, αλλά αυτό οφείλεται, όπως σας είπα, στα  θέματα προσφοράς και ζήτησης.
Συγκρίνετε την παραγωγή του κρέατος, χωρίς να συγκρίνετε την κατανάλωση. Αν θέλετε να δείτε αν είμαστε ελλειμματικοί ή πλεονασματικοί, θα πρέπει τα χρόνια που παίρνετε ως σύγκριση για την παραγωγή, να παίρνετε και για την κατανάλωση. Αν η κατανάλωση έχει εκτιναχθεί στα ύψη, και δεν την παρακολούθησε η παραγωγή, τότε βεβαίως αυτό δεν οφείλεται στο ότι μειώθηκε η παραγωγή, όπως λέτε, αλλά στο ότι αυξήθηκε η κατανάλωση.  Πριν από μερικά χρόνια, δεν είχαμε δέκα και δώδεκα εκατομμύρια τουρίστες. Είχαμε δύο, τρία, ή τέσσερα εκατομμύρια. Τώρα έχουμε πολλαπλάσιους.
Επιπλέον σήμερα αν πάρετε την κατά κεφαλήν κατανάλωση του κρέατος της μέσης ελληνικής οικογένειας, θα δείτε ότι είναι πενταπλάσια, απ'ό,τι ήταν πριν από δεκαπέντε χρόνια. Δεν μπορούσε, λοιπόν, να πενταπλασιαστεί η παραγωγή κρέατος μέσα σε δεκαπέντε χρόνια. Αυτό έχει ως αποτέλεσμα να παρουσιάζεται αυτό το έλλειμμα.
ΠΡΟΕΔΡΕΥΩΝ (Λουκάς Αποστολίδης): Τελειώνετε, κύριε συνάδελφε.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τελειώνω, κύριε Πρόεδρε.
Κύριε Υπουργέ, θέλω να σας επιστήσω την προσοχή σε δύο θέματα.  Πρώτον, οι ρυθμίσεις των αγροτικών χρεών, τις οποίες έχει κάνει η Κυβέρνηση, δεν τις εφαρμόζει με την ταχύτητα που πρέπει η Αγροτική Τράπεζα. Αυτό είναι γεγονός. Θα πρέπει να συστήσετε στην Αγροτική Τράπεζα να επισπεύσει αυτήν τη ρύθμιση των αγροτικών χρεών.
Δεύτερον, δεν έχει συμπεριλάβει μέσα τους αγρότες,  οι οποίοι είχαν κάνει παλιά ρύθμιση. Πρέπει να συμπεριληφθούν και αυτοί οι αγρότες, εφόσον η καινούρια ρύθμιση είναι ευνοϊκότερη. Δεν είναι δυνατόν εκείνοι οι οποίοι είχαν αποδεχθεί τη ρύθμιση, είχαν πάει στην Αγροτική Τράπεζα, είχαν ξεκινήσει να πληρώνουν, επειδή έτυχε να είναι πιο συνεπείς και να έχουν ρυθμίσει τα χρέη τους, να τους λέμε τώρα "εσείς δεν μπορείτε να υπαχθείτε στην ευνοϊκότερη ρύθμιση που κάνουμε".
Αυτό είναι άδικο και οπωσδήποτε δεν πρέπει να το αφήσετε έτσι, γιατί ουσιαστικά αφήνει πολλούς αγρότες εκτός.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Και εν τω μεταξύ γίνονται πλειστηριασμοί.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα ήθελα να επιστήσω και σ'αυτό την προσοχή ότι θα πρέπει να σταματήσει η Τράπεζα τους πλειστηριασμούς, εφόσον υπάρχει ανοικτή ρύθμιση. Υπάρχουν αιτήσεις τις οποίες έχουν κάνει οι αγρότες για τη ρύθμιση των αγροτικών τους χρεών. Να σταματήσουν οι πλειστηριασμοί. Δεν μπορεί να γίνονται πλειστηριασμοί και να ισχύουν τα μέτρα αναγκαστικής είσπραξης, εφόσον υπάρχει ρύθμιση η οποία τρέχει.
Εγώ σας είχα προτείνει τότε και θα σας το ξαναπροτείνω και τώρα να αναγκάσετε την Αγροτική Τράπεζα να στείλει το λογαριασμό στο σπίτι του κάθε αγρότη, να του λέει "τόσα είχες πάρει, τόσα έχουν φθάσει με τους τόκους υπερημερίας, τόσοι είναι οι τόκοι ποινής που διαγράφονται, τόσα μένουν, αν θέλεις έλα να υπογράψεις" και να πηγαίνει κατευθείαν να υπογράφει. Μόνο έτσι θα γίνει η ρύθμιση.
Το είχαμε κάνει με επιτυχία στο Υπουργείο Οικονομικών, όταν ρυθμίζαμε τα χρέη μιας δεκαετίας και υπέγραψε το 80% περίπου των φορολογουμένων. Θα δείτε τι επιτυχία θα έχει. Και όχι με αίτηση και να ξαναέλθουν και να ξαναπάνε.
Τελειώνω, κύριε Υπουργέ, θέλοντας και εγώ να πω αυτό, το οποίο είπε ο Κοινοβουλευτικός  Εκπρόσωπος της Νέας Δημοκρατίας για τους ογδόντα οκτώ της ΣΥΝΕΛ. Ξέρω ότι εσείς δεν έχετε βασικές αντιρρήσεις. Θα παρακαλούσα όμως την Κυβέρνηση να δει το θέμα συνολικά. Είναι εργαζόμενοι που έχουν δουλέψει δέκα, δεκαπέντε, είκοσι χρόνια στη ΣΥΝΕΛ. Μπορούν να απασχοληθούν και αυτοί στο Υπουργείο Γεωργίας αν θέλετε ή οπουδήποτε αλλού στον αγροτικό τομέα, γιατί είναι έμπειρα στελέχη σε γεωργικά  θέματα. Να κάνουν, λοιπόν, μια μετάταξη για να μη μείνουν στο δρόμο. Επιβάλλεται τώρα με τη ρύθμιση αυτή, η οποία θα γίνει για τη μονιμοποίηση των συμβασιούχων, να μπουν και αυτοί μέσα, έτσι ώστε να μη μείνουν παραπονούμενοι. Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Σίγουρα οι επισημάνσεις που έκαναν οι συνάδελφοι της Νέας Δημοκρατίας, που κατέθεσαν την επερώτηση, είναι σωστές. Πατάνε θα έλεγα με σιγουριά στα πόδια τους, όπως λέει ο λαός μας.
Πράγματι η κτηνοτροφία μας, ιδιαίτερα σήμερα, βιώνει μια από τις χειρότερες στιγμές της πολύχρονης ιστορίας της. Αν δεν το πιστεύετε αυτό, κύριε Γεωργακόπουλε, δεν έχετε παρά να κατέβετε και σεις από το δικό σας πλανήτη να κάνετε μια επίσκεψη στις κτηνοτροφικές περιοχές και ιδιαίτερα στις μειονεκτικές περιοχές, όπως είναι και η δική μου.
Βέβαια η ευθύνη για τη σημερινή κατάσταση δείχνει ξεκάθαρα την πολιτική που ακολουθείτε, η οποία για εμάς είναι βαθιά αντικτηνοτροφική πολιτική.
'Ομως, απευθυνόμενος στους συναδέλφους της Νέας Δημοκρατίας, θα ήθελα να πω τούτο: Ενώ είναι σωστά τα όσα επισημαίνονται, στερούνται της έξωθεν καλής μαρτυρίας και αυτό δεν αφορά εσάς, αφορά την πολιτική του κόμματός σας. Αυτό γιατί η πολιτική που ακολουθήσατε, όταν ήσασταν κυβέρνηση, δεν είναι άμοιρη ευθυνών, αγαπητοί συνάδελφοι, για τα σημερινά προβλήματα της κτηνοτροφίας μας. Το αντίθετο μάλιστα, αφού στο όνομα του ελεύθερου και υγιούς ανταγωνισμού, όπως ονομάζετε την πολιτική της αγοράς που πρεσβεύετε και πρεσβεύει και σήμερα το κόμμα σας, θυσίασε σε αυτόν τον βωμό, όπως θυσιάζει και σήμερα η σημερινή Κυβέρνηση, αρκετά από τα στηρίγματα που είχε ο κτηνοτρόφος.
Εννοώ εκείνους τους οργανισμούς ή τις συνεταιριστικές οργανώσεις που μπορεί να μη λειτουργούσαν προς την κατεύθυνση εκείνη που θα θέλαμε εμείς, δηλαδή την κατεύθυνση της υπεράσπισης των συμφερόντων του κτηνοτρόφου μας και γενικότερα της αγροτιάς μας, έβαζαν όμως, φραγμούς στην ασυδοσία των ιδιωτών εμπόρων και των βιομηχάνων βέβαια.
'Ετσι, λοιπόν, μέσα στην πορεία αυτής της πολιτικής που ακολουθήσατε, θυσιάσατε τη ΣΥΝΕΡΓΑΛ και σήμερα συμμετέχουν οι συνεταιριστές του κυβερνώντος κόμματος στο ξεπούλημα του "Ολύμπου".
Επίσης ένα άλλο θέμα. Μην ξεχνάμε ότι προχωρήσατε το 1992 στην κατάργηση της επιδότησης των κτηνοτροφικών προιόντων, με αποτέλεσμα να ανέβει η τιμή τους και να παρασύρει και το κόστος παραγωγής. Και εδώ θα ήθελα να πω στον κύριο Υπουργό ότι ενώ σαν κόμμα είσαστε ενάντια σ' αυτήν την κατάργηση, τώρα προς δόξα της συνέπειας, λόγω κέρδους καταργείτε αυτήν τη διάταξη.
Ποιο ήταν το αποτέλεσμα αυτής της πολιτικής του υγιούς ανταγωνισμού της ελεύθερης αγοράς κλπ. που ακολουθήσατε, κύριοι συνάδελφοι; Οι τιμές των κτηνοτροφικών προϊόντων να πέσουν κυριολεκτικά και να εκμηδενιστεί κάθε δυνατότητα κέρδους από μέρος των κτηνοτρόφων που παραδόθηκε, αφού είχαμε μια τέτοια πολιτική στις διαθέσεις του ιδιωτικού εμπορίου.
Αυτή, λοιπόν, η πολιτική του κόμματός σας που ακολουθήσατε όταν ήσασταν στην εξουσία, αφαιρεί εκείνο το στοιχείο, που επιτρέψατε μου να το ονομάσω ειλικρίνεια, όσον αφορά την επερώτηση και τις προτάσεις που κάνατε.
'Επρεπε να υπήρχε συνέπεια σ' αυτά που λέγατε τότε, σ' αυτά που λέτε σήμερα και σ' αυτά που περάσατε όταν ήσασταν κυβέρνηση. Και αυτής της πολιτικής συνέχεια είναι η πολιτική που ακολουθεί σήμερα το κυβερνών κόμμα. Θέλετε να πούμε ότι είναι πιο σκληρή, ότι είναι πιο ανάλγητη; Εγώ δεν έχω καμία αντίρρηση να την χαρακτηρίσω έτσι.  Και έτσι εκφράζεται και πάνω στα προβλήματα που υπάρχουν σήμερα, αλλά και πάνω στα αιτήματα που βάζουν οι κτηνοτρόφοι.
Πρέπει, όμως, να επισημάνω ότι παρόμοια θα ήταν και η δική σας πολιτική αν ήσασταν στην κυβέρνηση. Και γιατί αυτό το πράγμα; Γιατί και οι δυο σας την αντλείτε από την ίδια πηγή. Γιατί υπαγορεύεται από τα ίδια κέντρα. Και οι δυο είστε προσανατολισμένοι σ' αυτά τα κέντρα και με αξιοζήλευτη, θα έλεγα, προσπάθεια την προωθείτε στην αγροτική μας παραγωγή, στην κτηνοτροφία μας. Αυτά τα κέντρα δεν είναι άλλα από εκείνα της Ευρωπαϊκής 'Ενωσης. Είναι η GATT, η CAP, η "Ατζέντα 2000". Είναι κέντρα που με τις πολιτικές που χαράσσουν έχει σαν στόχο η Κυβέρνηση σήμερα τη συρρίκνωση της κτηνοτροφικής μας παραγωγής, όπως και γενικότερα βέβαια της αγροτικής και την καταστροφή των μικρομεσαίων νοικοκυριών της χώρας μας.
Αυτή η πολιτική, που με ευλάβεια, επαναλαμβάνω, ακολουθεί σήμερα η Κυβέρνηση, βάζοντας και το δικό της αντιαγροτικό αλατοπίπερο, είναι που οδήγησε στην καταστροφή, την τελευταία δεκαετία 1987-1997, γύρω στα εκατόν τριάντα χιλιάδες αγροτικά νοικοκυριά, που ανάμεσα σ' αυτά πολλές ήταν οι χιλιάδες των κτηνοτροφικών νοικοκυριών. Αυτή η πολιτική που με τα πλαφόν που δέχεσθε, τις ποσοστώσεις, τις συνυπευθυνότητες και τα πρόστιμα είναι που οδηγεί σε απόγνωση τους κτηνοτρόφους και αποθαρρύνει, ιδιαίτερα τους νέους κατοίκους αυτών των αγροτικών περιοχών, να ασχοληθουν μ' αυτήν, με αποτέλεσμα το βιολογικό μαρασμό της υπαίθρου, για τον οποίο όλοι μιλάμε και με υπαρκτό τον κίνδυνο της ερήμωσής της. Αυτή η πολιτική είναι που άνοιξε τις πόρτες για την εισαγωγή των γαλακτοκομικών προϊόντων από τις χώρες κύρια της Ευρωπαϊκής 'Ενωσης. Και οι κτηνοτρόφοι θυμούνται τα παχιά λόγια που ακούγονταν τότε ότι αποτέλεσμα της ένταξής μας στην Ευρωπαϊκή 'Ενωση θα είναι να γίνουν ανάρπαστα τα αγροτικά μας προϊόντα από τις χώρες αυτές. 'Εγινε όμως το αντίθετο. Το αποτέλεσμα ήταν να εκτιναχθεί το έλλειμμα του εμπορικού αγροτικού μας ισοζυγίου σε πρωτοφανή ύψη και να φθάσει στα τετρακόσια τριάντα δισεκατομμύρια (430.000.000.000) δραχμές.
Και αυτή βέβαια, η βαθιά αντιαγροτική πολιτική, που ακολουθεί η σημερινή Κυβέρνηση, συνοδεύεται και με την έλλειψη εκείνων των έργων υποδομής, που θα μείωναν το κόστος παραγωγής και θα αύξαναν την παραγωγικότητα της κτηνοτροφίας. Τέτοια ιδιαίτερα έργα, λείπουν σε ορισμένες περιοχές, όπως είναι η περιοχή της Λέσβου. Δεν υπάρχουν δρόμοι προσπέλασης για τους κτηνοτρόφους μας, δεν γίνονται βέβαια και άλλα έργα στον τομέα αυτόν, αλλά δεν γίνεται και τίποτα στον τομέα βελτίωσης των βοσκοτόπων. Και αυτό έχει σαν αποτέλεσμα οι κτηνοτρόφοι μας να αναγκάζονται για ένα πάρα πολύ μεγάλο χρονικό διάστημα- που δεν θα υπήρχε, αν υπήρχε βελτίωση των βοσκοτόπων- να ταϊζουν τα πρόβατά τους με έτοιμες ζωοτροφές, με αποτέλεσμα να ανεβαίνει καθημερινά και πιο πολύ το κόστος παραγωγής.
Επίσης, αυτή η αντικτηνοτροφική πολιτική της Κυβέρνησης εκφράζεται και με την έλλειψη επιστημονικής στήριξης που έχει ανάγκη ο κτηνοτρόφος, μια ανάγκη που καταγράφεται και στον τομέα της συμβουλευτικής αρωγής στους κτηνοτρόφους και στον τομέα αποτελεσματικής καταπολέμησης των διάφορων ασθενειών, που κατά καιρούς δέρνουν, κτυπάνε το ζωικό μας κεφάλαιο. Αν υπήρχε μια τέτοια αντιμετώπιση, δεν θα είχαμε σήμερα το πρόβλημα του καταρροϊκού πυρετού, που αποδεκατίζει τα κοπάδια σε διάφορες περιοχές και ιδιαίτερα στη δική μου περιοχή. Αλλά μαζί με τον αποδεκατισμό των κοπαδιών αποδεκατίζεται και το ίδιο το εισόδημα των παραγωγών, γιατί μένουν χωρίς πηγή εισοδήματος.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Επιτέλους, κύριε Υφυπουργέ, πρέπει να αναλάβετε την ευθύνη, αυτής της μεγάλης έλλειψης. Να την αναλάβετε αποζημιώνοντας πραγματικά τους κτηνοτρόφους...
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Τους αποζημιώνουμε.
ΣΤΑΥΡΟΣ ΣΚΟΠΕΛΙΤΗΣ: Τους αποζημιώνετε, κύριε Υφυπουργέ, δίνοντας την εμπορική αξία του ζώου. Μα, το ζώο ο κτηνοτρόφος δεν το είχε για σφαγή.  Το είχε για να αντλεί εισόδημα απ' αυτό. Γι' αυτό και οι κτηνοτρόφοι διεκδικούν η αποζημίωση που θα πάρουν να είναι στο ύψος της παραγωγικής αξίας του ζώου. Κι αυτό πρέπει να γίνει.
Εδώ, κύριε Υπουργέ, θα μου επιτρέψετε να πω και ένα άλλο στοιχείο, που έχει σχέση με την πολυδιαφημισμένη πολιτική της στροφής προς την καλύτερη ποιότητα των αγροτικών προϊόντων.
Εδώ και τέσσερα χρόνια περίπου δημιουργήθηκε στη Μυτιλήνη ένα εργαστήρι ελέγχου ποιότητος του γάλακτος. Ξοδεύτηκαν πολλά εκατομμύρια και για τις κτιριακές εγκαταστάσεις και ακόμα περισσότερα για τον εξοπλισμό. 'Εχουν περάσει τέσσερα χρόνια και το εργαστήρι αυτό μένει ερμητικά κλειστό, χωρίς κανείς να νοιάζεται ή να ενημερώσει για το λόγο που μένει το εργαστήρι κλειστό για τους κτηνοτρόφους, που πληρώνουν μάλιστα γι' αυτό με τον υπαρκτό μεγάλο κίνδυνο να καταστραφεί ο πολύτιμος και ακριβός εξοπλισμός. Και όλα αυτά, επαναλαμβάνω, προς δόξαν μιας πολιτικής που λέγει ότι πρέπει να στρέψουμε την πολιτική και την προσοχή μας προς την καλύτερη ποιότητα των κτηνοτροφικών μας προϊόντων.  Τελειώνοντας, κύριε Πρόεδρε, θα ήθελα να κάνω αναφορά σε ένα θέμα που θίγετε στην επερώτηση και έχει σχέση με τη διαπραγματευτική ικανότητα που δείχνει η Κυβέρνηση.
Εμείς δεν λέμε ότι δεν υπάρχει ένα τέτοιο θέμα. Σίγουρα υπάρχει και εκδηλώθηκε η αδυναμία αυτή αρκετές φορές αρνητικά για τα συμφέροντα των πτηνοτρόφων και γενικότερα των αγροτών μας. Χαρακτηριστικές είναι αυτές οι περιπτώσεις που αναφέρθηκαν εδώ μέσα, που αφορούν τις ποσοστώσεις στο αγελαδινό γάλα κλπ. που δεν είναι ευθύνη εδώ μόνο της Κυβέρνησης, αλλά και της Νέας Δημοκρατίας. Τα καταφέραμε, λοιπόν, εδώ να πετύχουμε μία ποσότητα τέτοια, που ούτε τις δικές μας τις ανάγκες τις καταναλωτικές καλύπτει και να οδηγούμαστε μέσα απ' αυτή τη ποσόστωση στη συρρίκνωση της αγροτικής μας παραγωγής.
Είναι γνωστό ότι σήμερα πολύ λίγο ποσοστό από τις καταναλωτικές μας ανάγκες καλύπτεται από την αγροτική πολιτική. Τα περισσότερα είναι εισαγόμενα προϊόντα.
Σήμερα, λοιπόν, υπάρχει ένα πρόβλημα διαπραγμάτευσης. Αυτό όμως που θέλω να τονίσω εγώ είναι το θέμα της αντιμετώπισης των προβλημάτων που έχει σήμερα η κτηνοτροφία μας. Δεν βρίσκεται απλά και μόνο, αν καλά ή λιγότερο καλά διαπραγματεύεται κάποιος μέσα στα όργανα της Ευρωπαϊκής 'Ενωσης. Για μας το πρόβλημα είναι αν δέχεσαι αυτήν την πολιτική. Γιατί αν τη δέχεσαι, όπως τη δέχεται η Κυβέρνηση και τα άλλα κόμματα, τότε οι διαπραγματεύσεις που κάνεις όσο πετυχημένες και αν είναι, γίνονται στην προοπτική της συρρίκνωσης και όχι της εξόδου της κτηνοτροφίας μας από την κρίση και την ανάπτυξή της. Και αυτό το αντιλαμβάνονται όλο και πιο πολύ οι κτηνοτρόφοι μας και αγωνίζονται για την εφαρμογή μιας άλλης πολιτικής που θα έχει στο κέντρο της προσοχής της το αξιόμαχο της ελληνικής υπαίθρου. Και αυτήν την πολιτική ούτε το ένα κόμμα, ούτε το άλλο, μπορεί να την εφαρμόσει. Γι'αυτό η καλύτερη απάντηση με την ψήφο του, στις εκλογές που όλοι αναφέρθηκαν, είναι η καταδίκη και των δύο και η υπερψήφιση του κόμματος εκείνου που υποστηρίζει τα συμφέροντά των αγροτών. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, πριν μπω στο περιεχόμενο της επερώτησης θέλω να σας υπενθυμίσω ότι έχει δεσμευθεί η Κυβέρνηση να ενημερώσει την Επιτροπή Παραγωγής και Εμπορίου, σχετικά με την πορεία της Α.Τ.Ε., όχι μόνο όσον αφορά την κεφαλαιακή της αναδιάρθρωση, αλλά και την λειτουργική της αναδιάρθρωση. Το λέω αυτό γιατί τουλάχιστον την τελευταία περίοδο βλέπουμε η Α.Τ.Ε. να πρωτοστατεί σε δημοσιεύματα που αφορούν τη χρηματιστηριακή διαχείριση. Και δεν είναι δυνατόν από τη μία μεριά να λέτε ότι η Α.Τ.Ε. αποτελεί το εργαλείο για την άσκηση της αγροτικής πολιτικής και από την άλλη να διαβάζουμε ότι η Α.Τ.Ε. ασχολείται με τα καταστήματα αφορολογήτων ειδών. Τώρα κάπου είδαμε άλλες προοπτικές για επέκταση στον ιδιωτικό τομέα. Επιπλέον υπάρχει το τεράστιο πρόβλημα της λειτουργικής αναδιάρθρωσης.
Γνωρίζω ότι το οργανόγραμμα που ετοιμάζεται, δεν αναφέρει καθόλου τη λέξη "αγρότης", ενώ ταυτόχρονα καταργεί και το γεωτεχνικό κλάδο, που σημαίνει ότι όταν θέλεις να ασκήσεις αγροτική πολιτική με αυτό το εργαλείο, αν δεν έχεις τον εξειδικευμένο επιστήμονα, δεν μπορείς να την ασκήσεις.
Μπαίνοντας στην ουσία της επερώτησης, σε εκείνο που νομίζω ότι όλοι συμφωνούμε είναι ότι η κατάσταση στην κτηνοτροφία εξακολουθεί να είναι από άσχημη έως τραγική. Εμείς πιστεύουμε ότι η κτηνοτροφία είναι ο μοναδικός κλάδος, που έχει τεράστιες δυνατότητες ανάπτυξης, αλλά και ο μόνος κλάδος που μπορεί να διατηρήσει ζωντανό τον εναπομείναντα κοινωνικό ιστό, κυρίως στις μειονεκτικές περιοχές της περιφέρειας.
Απλές διακηρύξεις σαν αυτές που τώρα τελευταία διαβάζουμε και ακούμε για την ανάπτυξη των ορεινών όγκων, χωρίς να λαμβάνουν υπόψη τη σχέση που έχει η κτηνοτροφία με αυτές τις περιοχές δεν αντιμετωπίζουν την κατάσταση.
Σε αυτές τις καθυστερημένες περιοχές, κύριε Υπουργέ, πρέπει να λάβετε υπόψη σας ότι η κτηνοτροφία πέρα από την οικονομική της λειτουργία αποτελεί κυρίως μία παραδοσιακή δραστηριότητα, η οποία έχει επεκτάσεις σε όλη την κοινωνικοοικονομική υποδομή της περιφέρειας και κυρίως βέβαια αποσκοπεί στην παραμονή αυτών των ανθρώπων στην περιφέρεια αλλά και στην προστασία του περιβάλλοντος.
Το ζητούμενο, λοιπόν, είναι σήμερα, όχι τόσο αν η πολιτική, την οποία χαράσσουμε είναι θετική, αλλά κυρίως αν έχει τα αποτελέσματα αυτά που θέλουμε. Εγώ διάβασα και πραγματικά έχω αυτά τα έντυπα που διένειμε το Υπουργείο. Και όσον αφορά τους στόχους, κύριε Υπουργέ, τουλάχιστον από την πλευρά μας δεν έχουμε διαφωνίες. Το θέμα είναι ότι η πραγματικότητα άλλα λέει. Μακάρι να δικαιωθείτε, όσον αφορά τους στόχους, και εμείς δεν έχουμε κανένα λόγο να μην σας χειροκροτήσουμε. Εκείνο, όμως, που θα πρέπει να έχετε υπόψη σας είναι ότι εκτός της οικονομικής σημασίας που σας είπα για τις συγκεκριμένες περιοχές, με την κτηνοτροφία υπάρχει το τεράστιο πρόβλημα του ελλείμματος που υπάρχει στο εμπορικό ισοζύγιο, όσον αφορά τα κτηνοτροφικά προϊόντα, που διαρκώς διογκώνεται. Για μας, κύριε Υπουργέ, πρέπει η πολιτεία να κάνει το παν για να συγκρατηθεί αυτός ο κόσμος σε αυτές τις περιοχές. Και ο κόσμος αυτός στην πλειοψηφία του είναι κτηνοτρόφοι. Τρεις είναι οι κύριοι λόγοι για μας. Ο πρώτος είναι  ότι έχουμε ανάγκη όπως προείπα για την παραγωγή κτηνοτροφικών προϊόντων.  Ο δεύτερος λόγος είναι ότι δεν βλέπουμε να υπάρχουν προοπτικές απασχόλησης στις αστικές περιοχές, δεδομένου ότι η ανεργία διαρκώς διογκώνεται. Και ο τρίτος είναι καθαρά εθνικοί λόγοι. Καθαρά λόγοι εθνικής υπόστασης, θα μπορούσα να πω. Βέβαια η αιγοπροβατοτροφία, ειδικά σε αυτές τις περιοχές είναι παραδοσιακή και μπορεί εύκολα, όπως είπε πριν από λίγο ο κύριος Υπουργός, σχετικά με την παραγωγή βιολογικών προϊόντων, να μετατραπεί σε βιολογική παραγωγή. Εξάλλου δεν νομίζω πως τα χωριάτικα που λέμε κτηνοτροφικά προϊόντα, έχουν και μεγάλη διαφορά από τα βιολογικά προϊόντα. Εκείνο που χρειάζονται είναι στήριξη και ανάδειξη.  Και για να υπάρξει αυτή η στήριξη και η ανάδειξη, κύριε Υπουργέ, θα πρέπει να υπάρχει και το κατάλληλο επιστημονικό προσωπικό. Νομίζω, ότι όλοι μας και εσείς ο ίδιος δέχεστε ότι υπάρχει τεράστια έλλειψη ειδικευμένου γεωτεχνικού προσωπικού στην επαρχία και ειδικά στην ορεινή ύπαιθρο.  Μπορεί να έχετε επαναφέρει το θέμα της φέτας στην αρμόδια επιτροπή, όμως, κύριε Υπουργέ, πρέπει κάποια στιγμή να αναλάβετε και τις ευθύνες σας. Η Κυβέρνηση έχει συνέχεια. Ο χειρισμός του συγκεκριμένου θέματος από την προηγούμενη πολιτική ηγεσία του Υπουργείου Γεωργίας μας οδήγησε στην κατάσταση σήμερα να κινδυνεύουμε να χάσουμε και αυτό το παραδοσιακό προϊόν, την προστασία που του παρέχεται. Βέβαια ανάλογα προβλήματα υπάρχουν και στους άλλους κλάδους της κτηνοτροφίας και ειδικότερα στις μονάδες έντασης κεφαλαίου, έτσι όπως συνηθίζεται να λέμε τη χοιροτροφία και την πτηνοτροφία.
Εκεί, κύριε Υπουργέ, επειδή εγώ εκλέγομαι στην Εύβοια, γνωρίζετε ότι υπάρχει τεράστιο πρόβλημα με τις μονάδες, λειτουργούν μόνο και μόνο χάρη στις παρακρατήσεις αποδοχών δύο και τριών μηνών των εργαζομένων.  'Εγινε από την πλευρά της Αγροτικής Τράπεζας μία παρέμβαση στην επιχείρηση "Μιμίκος". Δεν ξέρουμε τελικά τι έχει συμβεί.
Σε δημοσιεύματα βλέπουμε  ότι έχει συμφωνηθεί η πώληση της συγκεκριμένης επιχείρησης. Περιμένουμε. Εκείνο που είναι σίγουρο ότι έχει συμβεί είναι  ότι οι επιπτώσεις στον κλάδο, ειδικά στην περιοχή από τη συγκεκριμένη παρέμβαση, ήταν αρνητικές.
Δεν θα μπω στο θέμα της υπερχρέωσης. Είναι ο χρόνος λίγος. Θα περιμένουμε εξάλλου την ερχόμενη εβδομάδα, επειδή ανακοινώθηκαν από τον κύριο Υπουργό μέτρα αντιμετώπισης της υπερχρέωσης γενικά, αλλά και όσον αφορά τα πανωτόκια, για να τοποθετηθούμε αναλυτικότερα.
Εκείνο που εγώ θα ήθελα να τονίσω  είναι ότι όντως από την "Ατζέντα 2000" και μέσα στα πλαίσια των μέτρων ανάπτυξης της υπαίθρου, ειδικά για τις ορεινές και μειονεκτικές περιοχές, δίνεται έστω κάποια  μικρή δυνατότητα για την ανάπτυξη της αιγοπροβατοτροφίας και περισσότερο θα έλεγα της βοοτροφίας, αγελαδοτροφίας. Το ζήτημα είναι πώς εμείς, ως χώρα, θα διαχειριστούμε αυτές τις δυνατότητες. Γιατί πραγματικά όλοι νομίζω συμφωνούμε ότι μέχρι τώρα δόθηκαν πολλές δυνατότητες, αλλά ο χειρισμός που υπήρξε τουλάχιστον από τις προηγούμενες πολιτικές ηγεσίες του Υπουργείου Γεωργίας, δεν ήταν αυτός που έπρεπε.
Το θέμα, λοιπόν, είναι ότι σήμερα θα πρέπει να το δούμε όλοι μαζί πολιτεία και εκπρόσωποι των οργανώσεων -γιατί και εκεί πραγματικά υπάρχει ευθύνη- ώστε να υπάρξει μια σωστή διαχείριση  για την αρμονική ανάπτυξη των ορεινών και μειονεκτικών περιοχών, όπου κυρίαρχο ρόλο παίζει η κτηνοτροφία, ενώ παράλληλα έχει και ο τουρισμός δυνατότητες. Αυτά τα δύο με την  παραδοσιακή αγροτική δραστηριότητα μπορούν να συνυπάρξουν.  Τελειώνοντας, εκείνο που θα ήθελα να τονίσω, επειδή  μπήκε το θέμα των βοσκοτόπων, είναι το εξής.  Κύριε Υπουργέ τίποτε δεν σας εμποδίζει σήμερα να προχωρήσετε στην αξιοποίηση των βοσκοτόπων και στη σωστή τους χρήση  στην κτηνοτροφία. Από εκεί και πέρα, αν επιχειρήσετε, πριν ολοκληρωθεί η διαδικασία κατάρτισης του  δασικού κτηματολογίου, παρεμβάσεις, να είστε σίγουρος ότι πάλι  θα έχετε την ίδια αντιμετώπιση, όπως υπήρχε στις προηγούμενες απόπειρες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αράπης έχει το λόγο.
ΙΩΑΝΝΗΣ ΑΡΑΠΗΣ: Κύριε Πρόεδρε, κύριε Υπουργέ, κύριοι συνάδελφοι, βρίσκομαι στην εύκολη θέση να παρεμβαίνω στη συζήτηση μεταξύ των δύο μονομάχων, δηλαδή των συνυπεύθυνων για την αγροτική πολιτική και ειδικά για την πτηνοτροφία μας, να παρεμβαίνω στη διαμάχη μεταξύ της Νέας Δημοκρατίας και του ΠΑ.ΣΟ.Κ.
Η Νέα Δημοκρατία  κάνει μεν σωστή κριτική για σοβαρές ελλείψεις εναντίον της Κυβέρνησης, όμως ξεχνά τη δική της πολιτική. Επί δεκαετίες αντιμετώπιζε την κτηνοτροφική δραστηριότητα  περίπου ως οικοτεχνία. Ναι, κύριοι συνάδελφοι, οικοτεχνία! Γιατί πώς αλλιώς να περιγράψω την πολιτική του 1950 και του 1960  που γέμισε  τα εργοστάσια στη Γερμανία, στην Αμερική, στον Καναδά και έδιωξε όλο το ελληνικό αγροτικό δυναμικό από τις αγροτικές περιοχές και άδειασε γενικά η ύπαιθρος.
Το δε ΠΑ.ΣΟ.Κ.  ψελλίζει  δικές του ατελέσφορες και αντιφατικές πολιτικές  και νομίζει ότι διά της κολυμβήθρας του Συλωάμ που λέγεται ΟΝΕ θα δικαιωθεί.
Για την κολυμβήθρα αυτήν έφτιαξε το περίφημο Μητρώο των Αγροτών,  που θα μειώσει το αγροτικό μας δυναμικό από 18% στο 8% Για την κολυμβήθρα αυτή διέλυσε τους Οργανισμούς Γάλακτος, Βάμβακος και Καπνού. Οργανισμούς, που υποστήριζαν τα αντίστοιχα αγροτικά προϊόντα.  Για την κολυμβήθρα αυτήν δέχεται ποσοστώσεις παραγωγής αγροτικών προϊόντων, που υπολείπονται κατά πολύ της εγχώριας κατανάλωσης.
Και για την κολυμβήθρα αυτή διατηρούνται υπερβολικά ψηλά τα επιτόκια δανεισμού και ιδιαίτερα στην κτηνοτροφία, αυξάνοντας το κόστος παραγωγής.  Νομίζω, κύριοι συνάδελφοι, πως και αυτής της επερώτησης το ζητούμενο δεν είναι το θέμα, αλλά οι εντυπώσεις περί του θέματος. Είναι δηλαδή μια συζήτηση προεκλογικού και όχι ουσιαστικού χαρακτήρα. Γι' αυτό είπα και στην αρχή πως είναι εύκολη η θέση μου να παρέμβω. Διότι πολλά μπορώ να πω για την απαράδεκτη πολιτική που έχουν ασκήσει και η Νέα Δημοκρατία και το ίδιο το ΠΑΣΟΚ.
'Ομως εγώ θα αποφύγω το προεκλογικό κλίμα και αντί για γενική κριτική θα περιορισθώ σε ένα θέμα, στο γάλα, που είναι ένα προϊόν που συμπαρασύρει το κρέας, τις ζωοτροφές και τη μεταποίηση.
Με πλήρη ευθύνη των κυβερνήσεων Νέας Δημοκρατίας και ΠΑΣΟΚ η μεταποίηση και η εμπορία πέρασε μονοπωλιακά στα χέρια δύο μεγάλων εταιρειών της "ΦΑΓΕ" και της "ΔΕΛΤΑ", αφού χτυπήθηκαν και χτυπιούνται  ανελέητα τα συνεταιριστικά εργοστάσια παραγωγής γαλακτοκομικών προϊόντων.  Είναι αξιοσημείωτο ότι όπου λειτουργούν συνεταιριστικά εργοστάσια, οι τιμές γάλακτος στον παραγωγό είναι υψηλότερες, η ποιότητα καλύτερη και οι τιμές καταναλωτού κανονικές.
Η Κυβέρνηση έκλεισε τα μάτια, όταν οι μεγάλες εταιρείες πουλούσαν φθηνότερα το γάλα, μόνο στις περιοχές που λειτουργούσαν συνεταιριστικά εργοστάσια, γεγονός που συνιστά αθέμιτο ανταγωνισμό.
Επίσης με απόφαση του Υπουργείου Γεωργίας επετράπη να κυκλοφορεί γάλα ως νωπό για πέντε μέρες μετά την παστερίωση, ενώ ήταν τέσσερις μέρες, για να μπορούν οι μονοπωλούσες εταιρείες να διαθέτουν το γάλα ως νωπό σε απομακρυσμένες περιοχές, αφαιρώντας ένα ουσιαστικό πλεονέκτημα από τις τοπικές κυρίως συνεταιριστικές βιομηχανίες. Είναι χτυπητό το παράδειγμα της "ΑΓΝΟ".
'Οπως ξέρετε η "ΑΓΝΟ" είναι μια τεράστια συνεταιριστική βιομηχανία, που δραστηριοποιείται κυρίως στη Μακεδονία. Η ζώνη γάλακτος της Μακεδονίας αλλά και η ίδια η "ΑΓΝΟ" ήταν ένα λουκούμι για τους δύο μεγάλους αντιπάλους. Η κυβερνητική πολιτική και των δύο κομμάτων έχει οδηγήσει σε υπερχρέωση της "ΑΓΝΟ" στην Αγροτική Τράπεζα και την έχει καταστήσει προβληματική.
Στη δε ζώνη γάλακτος της Μακεδονίας έχουν μπει για τα καλά η "ΦΑΓΕ" και η "ΔΕΛΤΑ" όπως ήταν πιστεύω, προσχεδιασμένο. Το κερασάκι στην τούρτα, όπως διάβασα στις χθεσινές εφημερίδες. Κατόπιν αιτήσεως της Αγροτικής Τράπεζας η "ΑΓΝΟ" τέθηκε πρωτοδίκως υπό καθεστώς ειδικής εκκαθάρισης, διότι δεν μετετράπη σε ανώνυμη εταιρεία εμπρόθεσμα. Οι συνεταιριστές ζήτησαν παράταση, προτείνοντας στρατηγικό επενδυτή, αλλά η ΑΤΕ αρνήθηκε, διότι η "ΑΓΝΟ" της χρωστάει πολλά, λέει.
Η Κυβέρνηση "έκανε την πάπια" στην πρόθεση, αφήνοντας το παιχνίδι της να το κάνει η Αγροτική Τράπεζα. Το θέμα ασφαλώς είναι και πολιτικό, γιατί αφορά χιλιάδες συνεταιριστές, παραγωγούς και εμπόρους. Αφορά την κτηνοτροφία μιας τεράστιας και καλά οργανωμένης ζώνης.
Ερωτώ την Κυβέρνηση, ώσπου να πάει η υπόθεση στο εφετείο θα εξακολουθήσει η εκσυγχρονιστική μας Κυβέρνηση να κάνει την πάπια; Ερωτώ: Τι όφελος έχει η ελληνική γαλακτοκομία από την αναγκαστική εκκαθάριση της "ΑΓΝΟ"; Ποιος επωφελείται τελικά από τη σκανδαλώδη πολιτική, για την παστερίωση που ακολούθησε το Υπουργείο Γεωργίας; Ποιος έχει την ευθύνη για την ανυπαρξία αντιμονοπωλιακού ελέγχου στις δύο μεγάλες ανταγωνίστριες της "ΑΓΝΟ" στη Μακεδονία; Σ' αυτά τα ολίγα θα ήθελα να μου απαντήσει ο κύριος Υπουργός στην δευτερολογία του.
Τελειώνω με μία ακόμη ερώτηση. Χθες ανακοίνωσε η κ. Παπανδρέου την επικείμενη τροπολογία για τα πανωτόκια. Ξέρετε πολύ καλά την ιστορία. Η επί χρόνια ανεξέλεγκτη τραπεζική τοκογλυφία έχει υποχρεώσει πολλές επιχειρήσεις να πληρώσουν δέκα και δεκαπέντε φορές πάνω από το κεφάλαιο που είχαν δανειστεί. Οι κτηνοτρόφοι καταληστεύτηκαν, γιατί οι ανάγκες δανεισμού τους για αγορές ζωοτροφών ήταν πάντα μεγάλες.
Η εν λόγω τροπολογία μειώνει τις οφειλές στο τετραπλάσιο μόνο του αρχικού δανεισθέντος κεφαλαίου. 'Ομως, αυτό που ίσως δεν ξέρετε, είναι ότι τις οφειλές προς την Αγροτική Τράπεζα, η εν λόγω Τράπεζα τις έστειλε στις τοπικές ΔΟΥ. 'Ετσι τώρα η διαπραγμάτευση δεν γίνεται μεταξύ κτηνοτρόφων και Αγροτικής Τράπεζας, αλλά μεταξύ κτηνοτρόφων και εφορίας, με ό,τι αυτό, συνεπάγεται από πλευράς προστίμων και άλλων εξαναγκασμών.  Προσέξτε το αυτό γιατί θα έχουμε μεγάλες αντιδράσεις από τους ίδιους τους συνεταιριστές που η εφορία θα τους βάλει επιπλέον πρόστιμα.
Ερωτώ πάλι την Κυβέρνηση: Θα επιστραφούν οι απαιτήσεις από τις ΔΟΥ στην Αγροτική Τράπεζα, ώστε να σταματήσουν τα σκληρά μέτρα και τα μεγάλα πρόστιμα ή όχι; Παρακαλώ, κύριοι εκσυγχρονιστές, απαντήστε στην ερώτησή μου. Την απάντησή σας περιμένουν με αγωνία χιλιάδες αγελαδοτρόφοι και κτηνοτρόφοι.
Κύριοι συνάδελφοι, αντί η Κυβέρνηση να πάρει γενναία μέτρα στήριξης της κτηνοτροφίας με στόχο την αυτάρκεια σε κτηνοτροφικά προϊόντα, ακολουθεί πολιτική μείωσης του εισοδήματος των κτηνοτρόφων, που αντί να οδηγήσει στην ανάπτυξη, οδηγεί στη συρρίκνωση της κτηνοτροφίας και στην αύξηση των εισαγωγών.
Αν παρακολουθήσουμε τα στατιστικά στοιχεία των άλλων ευρωπαϊκών χωρών θα δούμε ότι η Ελλάδα παράγει αγροτικά προϊόντα περίπου 50%, ενώ η Δανία κατά 300% και η Ολλανδία επίσης 300%. Γι' αυτό βλέπουμε ότι τα αγροτικά προίόντα που εισάγονται από το εξωτερικό είναι πιο φθηνά.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο πρώτος επερωτών, ο Αντιπρόεδρος της Βουλής κ. Κατσαρός για δέκα λεπτά.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Πρόεδρε, θα προσπαθήσω πολύ σύντομα και επιγραμματικά να απαντήσω σε ορισμένα θέματα που ανέπτυξε ο κύριος Υπουργός και ο Κοινοβουλευτικός Εκπρόσωπος του ΠΑΣΟΚ.
Κατ' αρχήν, ο κύριος Υπουργός είπε πως ό,τι λέγεται, λέγεται διότι είμαστε σε προεκλογική περίοδο. Θα ήθελα να του υπενθυμίσω πως ό,τι λέγεται σήμερα με πολύ μικρές διαφοροποιήσεις υποστηρίχτηκε και σε προηγούμενες επερωτήσεις και ερωτήσεις Βουλευτών της Νέας Δημοκρατίας. Αν επαναλαμβάνεται είναι γιατί, δυστυχώς, η Κυβέρνηση δεν ακούει και δεν συμμορφώνεται με τα σωστά, τα οποία της υποδεικνύονται και τα οποία από τους Βήματος της Βουλής τις περισσότερες φορές παραδέχεται και η ίδια, όπως έγινε και σήμερα. Ο Υπουργός παραδέχθηκε ότι πολλά είναι σωστά και μίλησε για χρόνια προβλήματα και για πολλά άλλα.
Μια δεύτερη παρατήρηση που θέλω να κάνω είναι ότι μου έκανε εντύπωση πως και ο κύριος Υπουργός και ο Κοινοβουλευτικός Εκπρόσωπος του ΠΑΣΟΚ ομολόγησαν, θα έλεγα, σήμερα την αποτυχία της κυβερνητικής πολιτικής και την αδυναμία να την επικαλεστούν για να διεκδικήσουν ξανά την ανανέωση της λαϊκής εντολής. Ούτε λίγο ούτε πολύ φάνηκε καθαρά ότι η ελπίδα του ΠΑΣΟΚ για να κερδίσει τις εκλογές είναι το αν κάνει το "λάθος" η Νέα Δημοκρατία να μην υποστηρίξει τον νυν Πρόεδρο της Δημοκρατίας ή όχι.  Δηλαδή, στηρίζονται σε ξένα κόλλυβα κατά κάποιο τρόπο και εκεί θεμελιώνουν τις ελπίδες τους να μπορέσουν να κερδίσουν αυτές τις εκλογές.  Και δεν το κάνουν μόνο τώρα, αλλά αυτή η τακτική μου θύμισε και την επίσκεψη Κλίντον. Αν είναι κάτι για το οποίο είναι υπερήφανο το ΠΑ.ΣΟ.Κ.  για την επίσκεψη Κλίντον, είναι αυτά που είπε ο Πρόεδρος της Δημοκρατίας.  Για εκείνα καυχήθηκαν. Δεν καυχήθηκαν για το τι είπε ο κ. Σημίτης στον κ. Κλίντον, αλλά για όσα είπε ο ανεύθυνος άρχων, ο Πρόεδρος της Δημοκρατίας.
'Ετσι προσπαθούν να ξεγελάσουν τον ελληνικό λαό, επαναλαμβάνω, με ξένα κόλλυβα.
Μερικές άλλες παρατηρήσεις. Δεν μας είπε τίποτε ο κύριος Υπουργός -ελπίζω να πει ο κύριος Υφυπουργός- για την αδυναμία παρακολούθησης των επιζωοτιών, του καταρροϊκού πυρετού. Σας είπα ότι έφυγε από τον 'Εβρο, ήδη είκοσι οκτώ νομοί έχουν πληγεί και μάλιστα στη Λάρισα υπάρχουν πενήντα οκτώ εστίες. Δεν υπερβάλλω, είναι από υπεύθυνη πηγή η πληροφόρηση αυτή. Και δεν άκουσα τίποτε να μας λέει ο κύριος Υπουργός. Χίλιοι διακόσιοι κτηνίατροι υπηρετούσαν, τώρα όμως υπηρετούν μόνο εξακόσιοι ογδόντα. Και με τις γραφειοκρατικές διαδικασίες, που εν τω μεταξύ αναπτύχθηκαν, οι περισσότεροι από αυτούς είναι μέσα στα γραφεία. Ε, λοιπόν, με αυτόν τον αριθμό θα αντιμετωπίσετε το πρόβλημα; Το ίδιο πρόβλημα υπάρχει και στους δασολόγους και στους γεωπόνους και στους πολιτικούς μηχανικούς, σε όλες τις υπηρεσίες του Υπουργείου Γεωργίας.  'Εχουν δυστυχώς με ένα προσωπικό γηρασμένο.
Δεν ακούσαμε τίποτε για τη βουκέλωση. Σας επεσήμανα ένα συγκεκριμένο παράδειγμα, ότι ναι μεν μπορεί να αυξήθηκε η αποζημίωση από σαράντα χιλιάδες σε εκατό, αλλά η προϋπόθεση που τάχθηκε, δηλαδή το αντικαθιστόμενο ζώο να προέρχεται από άλλο κοπάδι και όχι από μη επιδοτούμενο ζώο του ιδίου κοπαδιού, τινάζει στον αέρα το μέτρο και δεν έχει κανένα απολύτως αποτέλεσμα.
Μου έκανε εντύπωση για τη νόθευση του υγιούς ανταγωνισμού με τους παραγωγούς απομιμήσεως τυριών, μη παραγομένων από νωπό γάλα, που είπατε ότι σας απασχόλησε, ότι είναι ένα πρόβλημα, το οποίο τώρα το εξετάζετε. Μα, αυτό το θέμα το ξέρουμε εδώ και δύο, τρία χρόνια. Είναι ένα από τα αιτήματα του κτηνοτροφικού κόσμου. Τώρα ξυπνήσατε εσείς, τώρα το εξετάζετε; Και από τη δική σας απάντηση που διάβασα, κύριε Υπουργέ, φαίνεται ότι τώρα αρχίσατε να το εξετάζετε, σε συνεργασία με τις νομικές υπηρεσίες του Υπουργείου σας, με την Κομισιόν κλπ. Περιμένατε να συμπληρώσετε τα τέσσερα χρόνια για να κάνετε το καθήκον σας; Επίσης, για το αιγοπρόβειο γάλα και την παραγωγή της φέτας, ο κύριος Υπουργός έκανε μία αποστροφή προς τους 'Ελληνες παραγωγούς φέτας, να παράγουν τη φέτα από αιγοπρόβειο γάλα. Και εδώ υπάρχουν καταγγελίες από τους ίδιους τους κτηνοτρόφους, ότι παράγεται φέτα μαϊμού. Και αναφέρθηκαν και ονόματα. Πέστε μας: 'Εγινε παραπομπή στα δικαστήρια; Ασκήθηκαν ποινικές διώξεις; Καταδικάστηκαν κάποιοι; Εναντίον πόσων υπεβλήθησαν μηνύσεις και πόσοι τελικά καταδικάσθηκαν; Καυχήθηκε ο κύριος Υπουργός λέγοντας ότι ενώ στο αγελαδινό γάλα όλοι πήραν ποσόστωση 1,5%, εμείς πήραμε 11,5%. Βεβαίως. Γιατί να μην πάρουμε 11,5%; Οι περισσότερες ευρωπαϊκές χώρες με την ποσόστωση του αγελαδινού γάλακτος που έχουν, καλύπτουν όλη την παραγωγή τους. Εμείς δεν καλύπτουμε ούτε το ήμισυ της παραγωγής. Και μερικές μάλιστα έχουν και περισσότερη ποσόστωση από την παραγωγή.
Επομένως πρέπει να καυχώμεθα για πράγματα, τα οποία δικαιούμεθα και τα οποία δεν τα πήραμε; Για τους βοσκοτόπους δέχτηκε ότι υπάρχει πρόβλημα ο Υπουργός. 'Ομως είπε ότι τα προβλήματα αυτά υπάρχουν γιατί υπάρχει ο ν. 998/79, ένας νόμος εδώ και είκοσι χρόνια. Δηλαδή δεκαπέντε χρόνια δεν σας φτάνουν για να διορθώσετε ένα νόμο; Γι'αυτό σας κατηγορούμε και λέμε ότι είσαστε αναπολεσματικοί. Δυστυχώς δεν μπορείτε να παράγετε έργο. Στις κουβέντες είστε άριστοι, εδώ μέσα στη Βουλή λύνετε όλα τα προβλήματα με κουβέντες.   Καμιά φορά ψηφίζετε και κάποιους νόμους, τους αφήνετε όμως ανεκτέλεστους.  Δεν εκδίδετε τα διατάγματα και τις υπουργικές αποφάσεις. Λέτε όμως ότι ψηφίσατε νόμο. Βγαίνετε προς τα έξω και λέτε ότι ρυθμίσατε και αυτό το θέμα και επομένως μείνετε ήσυχοι, γιατί σας λύσαμε το πρόβλημα, αφού ψηφίσαμε το νόμο.
Για τις ρυθμίσεις των χρεών τώρα. Μην καυχάσθε γι'αυτές. Απλώς χαρίσατε χρήματα σε ορισμένους, που δεν έπρεπε ίσως να τους χαριστούν και τίποτα παραπάνω. Το ότι ήταν αποτυχημένες όλες αυτές οι ρυθμίσεις αποδεικνύεται από το ότι ήδη εξήγγειλε η Κυβέρνηση καινούρια ρύθμιση για τα πανωτόκια που στην πραγματικότητα είναι ρύθμιση όλων αυτών των χρεών. Αν είχατε επιτύχει, ποιος σας ανάγκασε να αναγγείλετε καινούρια ρύθμιση;  Κύριε Υπουργέ, θα σας παρακαλέσω, το είπα και πριν, το είπε και ο κ.   Τσιτουρίδης, όλοι μιλήσαμε, ότι στις 15 Δεκεμβρίου, την προσεχή Τετάρτη γίνονται περίπου τετρακόσιοι πλειστηριασμοί σε όλη τη χώρα. Δώστε κάποια εντολή να αναβληθούν, εφόσον λέτε ότι μέχρι τέλους του έτους γίνεται αυτή η ρύθμιση.  Είναι κρίμα μέσα σε δεκαπέντε μέρες κάποιοι να χάσουν την περιουσία τους.  Δώστε εντολή στην ΑΤΕ, όπου είναι επισπεύδουσα ή σ' οποιαδήποτε άλλη τράπεζα, να αναβληθούν αυτοί οι πλειστηριασμοί για δύο μήνες τουλάχιστον, για να δούμε τι θα γίνει.
Για το εργοστάσο "ΟΛΥΜΠΟΣ" στη Λάρισα, η 'Ενωση Λαρίσης ζητεί (που δεν σας δημιούργησε ποτέ πρόβλημα και στην οποία δεν χαρίσατε ούτε μία δεκάρα, είναι ίσως η μόνη ένωση στην Ελλάδα που δεν σας δημιούργησε κανένα πρόβλημα) ενάμιση δισεκατομμύριο δάνειο για να διατηρηθεί το εργοστάσιο.  Ξέρετε πολύ καλά πόσα δισεκατομμύρια χαρίσατε στην "Ελαιουργική" ή στην "ΑΓΝΟ" και σε πάρα πολλά άλλα εργοστάσια παραγωγής γαλακτοκομικών προϊόντων. Είναι λογικό και δίκαιο αυτό το αίτημα και νομίζω ότι πρέπει να το αποδεχθείτε.
Τέλος, στον απουσιάζοντα κ. Γεωργακόπουλο θέλω να πω ότι μπορεί να αυξήθηκε το πετρέλαιο επί Νέας Δημοκρατίας, για μία ή δυο το πολύ χρονιές και αυτό για να καλυφθεί μία τρύπα που υπήρχε στον προϋπολογισμό. Σεις τότε αναγγείλατε ότι αυτήν την αύξηση θα την καταργήσετε. Πέρασαν πολλά χρόνια από τότε και έμεινε η υπόσχεση. Μην ξεχνάτε ότι τότε το βαμβάκι είχε τριακόσιες τριάντα (330) δραχμές το κιλό, το γάλα είχε από διακόσιες ογδόντα (280) μέχρι τριακόσιες (300), το δε σκληρό σιτάρι είχε περίπου εβδομήντα (70) δραχμές. Σκεφθείτε πού βρίσκεσθε τώρα και πού ήταν τότε.
Είπε ο κ. Γεωργακόπουλος ότι μειώθηκε η τιμή του ρεύματος με την επιστροφή ενός ποσού στους αγρότες. Στο ένα εκατομμύριο κατανάλωση ηλεκτρικού ρεύματος παίρνει πίσω ο αγρότης χίλιες πεντακόσιες (1500) δραχμές. Αυτή είναι η μείωση των 58%, των 40% κλπ.!! Σωστός εμπαιγμός!! Ως προς το ΦΠΑ του 18% σε 8% υπάρχει απόφαση του ευρωπαϊκου δικαστηρίου με αιτούσα την Ισπανία, που δέχεται ότι έχει δικαίωμα να το μειώσει.
Στον δε απουσιάζοντα κ. Αράπη θέλω να του πω ότι καλό είναι να αποφεύγει να μπαίνει ανάμεσα στους δύο μονομάχους, γιατί είναι πολύ μικρός και αυτός και το κόμμα του και υπάρχει κίνδυνος να συνθλιβεί ανάμεσά τους!!! ΠΡΟΕΔΡΕΥΩΝ (Παναγιώτης Σγουρίδης): Δηλαδή λέτε αυτό που λέει ο λαός "όταν μαλώνουν τα βουβάλια στο βάλτο την πληρώνουν τα βατράχια;" Αυτό λέτε; Δεν νομίζω ότι είναι σωστό.
Ορίστε, κύριε Παπαδόπουλε, έχετε το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Υπουργέ, θα ξεκινήσω απ' αυτό που είπε ο Κοινοβουλευτικός σας Εκπρόσωπος, κάνοντας κριτική, και σ' αυτό που αναφέρθηκε ο κ. Κρητικός. Για τα καύσιμα, ναι, τότε το 1993 υποχρεωθήκαμε να τα αυξήσουμε, αλλά εμείς κάναμε την αυτοκριτική μας επανειλημμένως και λέμε ότι κάναμε ένα λάθος. Δεν πρέπει επιτέλους να διορθώσουμε αυτά τα λάθη μας; 'Ηρθε η ώρα.
Εσείς τότε στηριχθήκατε σ' αυτό το λάθος το δικό μας  κερδίζοντας τις εκλογές εκείνες λέγοντας ότι μόλις έρθουμε εμείς στη Κυβέρνηση θα επαναφέρουμε τα πράγματα στην προτέρα κατάσταση. Από τότε πέρασαν τόσα χρόνια. Γιατί δεν το κάνατε; Και για τα πανωτόκια που συνεπείς στην ασυνέπεια όπως λέει και ο κ.  Βεζδρεβάνης, ρυθμίσατε χρέη. Ρυθμίσατε λέτε τα χρέη αυτά που πραγματικά έφεραν σε απόγνωση όλους τους γεωργοκτηνοτρόφους. Πλην όμως, μέχρι αυτήν τη στιγμή, δεν εφαρμόστηκε σχεδόν τίποτα. Ζω το πρόβλημα έντονα με συγγενείς με δικούς μας ανθρώπους. Και βεβαιώθηκαν ορισμένα απ' αυτά τα χρέη αν θέλετε προς τη ΔΟΥ. Και ποσό έξι (6.000.000) εκατομμυρίων το 1993 υπερβαίνει τα είκοσι τρία (23.000.000) εκατομμύρια.  Και άλλα είκοσι τρία (23.000.000) είναι στην Αγροτική Τράπεζα. Πώς θα τα εξοφλήσουν; Γιατί δεν παίρνετε και αυτά τα χρέη, τα οποία βεβαιώθηκαν στις αρμόδιες εφορίες; Γιατί δεν τα παίρνετε πίσω; Και αυτά από πανωτόκια προέρχονται. 'Αρα στην ουσία δε ρυθμίσατε τίποτα και δεν κάνατε καμιά, μα καμία διευκόλυνση προς αυτόν τον κόσμο, που ταλαιπωρείται όλα αυτά τα χρόνια.
Θέλω να επισημάνω και να πω ότι για τον καταρροϊκό πυρετό και για τις επιζωατίες που αναφέρθηκε και ο κ. Κατσαρός, είναι πράγματι ένα τεράστιο πρόβλημα και αυτήν τη στιγμή έχουν μπει σε καραντίνα πάρα πολλοί νομοί της Ελλάδος. Μέσα σ' αυτούς τους νομούς είναι και η ιδιαίτερη πατρίδα μου.  Δεν δόθηκε καμιά ενίσχυση σ' αυτό το οξύ πρόβλημα που αντιμετωπίζουν αυτοί οι άνθρωποι που δεν μπορούν να μετακινήσουν τα ζώα, που δεν μπορούν αν θέλετε να πουλήσουν τα ζώα κάπου αλλού. 'Αρα, λοιπόν, και σ' αυτόν τον τομέα υπάρχει ολιγωρία από μέρους της δικής σας πλευράς και θα πρέπει σε σύντομο χρονικό διάστημα να δώσετε κάποια λύση για να τους ανακουφίσετε.
Κύριε Πρόεδρε, κυρίες και κύριοι συνάδελφοι, θα το πω για άλλη μια φορά γιατί αυτή είναι η αλήθεια. Ο Θεός μας έπλασε κατ' εικόνα και ομοίωση. Οι κτηνοτρόφοι έχουν μεν την εικόνα του Θεανθρώπου, αλλ' όμως, κύριε Υπουργέ, με την ανάλγητη πολιτική σας όλα αυτά τα χρόνια τους εξομοιώσατε με τα ζώα. Τους καταντήσατε να είναι ανθρωπόμορφα ζώα. Και τα ζώα που εκτρέφουν οι κτηνοτρόφοι ζουν καλύτερα από τους ίδιους τους κτηνοτρόφους. Αυτή είναι η πραγματική κατάσταση.
Αυτό σημαίνει, κύριε Υπουργέ, ότι χάσατε κάθε ίχνος κοινωνικής ευαισθησίας, όπως κάποτε είχε πει και σε μια συνέντευξή του ο Αντιπρόεδρος της Βουλής, ο κ. Κρητικός. 'Ηρθε, λοιπόν, η ώρα να αναλογιστούμε όλοι μέσα σ' αυτήν την Αίθουσα τις ευθύνες που έχουμε απέναντι σ' αυτούς τους ανθρώπους, γιατί πιστεύω- και το τονίζω για άλλη μια φορά -ότι όλοι προερχόμαστε, ή σχεδόν οι περισσότεροι από γεωργοκτηνοτροφικές οικογένειες  και νομίζω ότι βιώσαμε κάποτε τα προβλήματά τους, την αγωνία τους, το μόχθο τους, ιδρώσαμε και εμείς μαζί τους μέσα στα χωράφια και μέσα στο μαντρί.
'Ηρθε, λοιπόν, η ώρα να σκύψουμε πάνω στο πρόβλημα και να δώσουμε πραγματικές λύσεις στα προβλήματα που αντιμετωπίζουν για να μπορέσουν να ζήσουν και αυτοί σαν αληθινοί άνθρωποι.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βεζδρεβάνη.
ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, είμαι υποχρεωμένος -διότι ο κ. Ανωμερίτης αναφέρθηκε με έναν τρόπο αλαζονικό για το τι μπορεί να γίνει στις εκλογές- να πω ότι εμείς έχουμε δύο δεδομένα. Μέσα σε εννέα μήνες η Νέα Δημοκρατία κέρδισε τις νομαρχιακές εκλογές κέρδισε και τις ευρωεκλογές. Ο κ. Ανωμερίτης δεν έχει αυτά τα δεδομένα. Γι' αυτό ας είναι λιγότερο αλαζονικός, γιατί να του το αποκλείσω εντελώς δεν θα το καταφέρω. Ανήκει σ' ένα κόμμα που διακρίνεται για την αλαζονεία του.
Και μια παρατήρηση για τα προεδρικά. Την προεδρολογία, κύριε Υπουργέ, δεν την ανοίξαμε εμείς. Την ανοίξατε εσείς το καλοκαίρι. Εμείς δεν μιλήσαμε ακόμη. Και με την προεδρολογία φέρατε την εκλογολογία. Και η εκλογολογία έφερε την παρατεταμένη προεκλογική περίοδο, η οποία ζημιώνει τη χώρα.
Εμείς ακόμα δεν μιλήσαμε για το θέμα του Προέδρου, γιατί σεβόμαστε τους θεσμούς. Ο Πρόεδρός μας θα μιλήσει το πρώτο δεκαήμερο, δεκαπενθήμερο του Ιανουαρίου, όταν θ'αρχίζουν οι διαδικασίες και όταν θα είναι ο καιρός. Και τούτο, διότι σεβόμαστε τους θεσμούς.
Κύριε Πρόεδρε, ο κύριος Υπουργός Γεωργίας σε όλες του τις άλλες ομιλίες μέχρι σήμερα στην Εθνική Αντιπροσωπεία, επερωτώμενος από τους Βουλευτές της Νέας  Δημοκρατίας, ήταν διαπιστωτικός. 'Ελεγε, ναι είναι αυτό, είναι εκείνο, είναι το άλλο! 'Εκανε διαπιστώσεις. Σήμερα ο κ. Ανωμερίτης ήλθε να πάρει τον τίτλο του υποστηρικτικού ενός έργου ανυπάρκτου. Αν έτσι έχουν τα πράγματα, αν όλα είναι καλά για τους κτηνοτρόφους, όπως εκείνος από του Βήματος εξέθεσε, τότε διερωτώμαι γιατί διαμαρτύρεται όλος ο κτηνοτροφικός κόσμος της χώρας. Αν μπορούσε να μαζέψει τους κτηνοτρόφους όλης της χώρας σ'ένα γήπεδο και να τους πει αυτά, δεν ξέρω αν θα εύρισκε πόρτα για να φύγει.
Η σημερινή συζήτηση, κύριε Υπουργέ, δεν απέδωσε τίποτα γιατί εμείς υποδείξαμε, κάναμε την κριτική μας, κάναμε προτάσεις, αλλά από την πλευρά του κυρίου Υπουργού της Γεωργίας, δεν υπήρξε καμία κατανόηση. Επομένως κύριε Πρόεδρε, περιττεύει η περαιτέρω συζήτηση και την κλείνω εδώ.  Εκείνο που εύχομαι, είναι να είναι ακόμη πιο σύντομος ο βίος αυτής της Κυβερνήσεως, απ'όσο εμείς τον προβλέπουμε τον προσεχή Μάρτιο, για να μπορέσουμε να κάνουμε κάτι για τον 'Ελληνα γεωργό και κτηνοτρόφο και ιδιαίτερα για τον κτηνοτρόφο, ο οποίος, όπως είπα και στην πρωτολογία μου, πνέει τα λοίσθια από την αδιαφορία της σημερινής Κυβερνήσεως, η οποία ενώ βλέπει την κατάσταση, ενώ έχει συγκεκριμένες προτάσεις, δεν κάνει τίποτα. Και ό,τι κάνει, το κάνει, ως κακός αντιγραφέας. Ευχαριστώ.  
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας κ. Φουντάς έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, θα είμαι πολύ σύντομος, γιατί βλέπω εδώ ότι φυλλορροούμε και πρέπει ν'αποδείξω ότι είμαι Λάκωνας.
Θα ήθελα να δώσω μερικές απαντήσεις στους συναδέλφους, γιατί νομίζω ότι ο Υπουργός κάλυψε  πολλά θέματα.
ΗΛΙΑΣ ΒΕΖΔΡΕΒΑΝΗΣ: Την επίλυση των προβλημάτων αν κάλυψε. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Εγώ νομίζω, κύριε Βεζδρεβάνη, ότι κάλυψε πολλές από τις παρατηρήσεις σας. Αν δεν σας καλύπτουν, να το δεχθώ αφού έχουμε διαφορετική προσέγγιση σε πολλά.   'Ομως, δεν είναι ότι δεν απάντησε, απάντησε και έδωσε πλήρεις απαντήσεις. Πολλά προβλήματα έχουν λυθεί, άλλα είναι στην οδό επίλυσης, άλλα παλεύονται κλπ.
'Οσον αφορά τα σφαγεία, που ρωτάτε πιστεύω ότι με τον Κανονισμό 866, που ήδη έληξε τώρα, έχουν ενταχθεί πάρα πολλές περιοχές, έχουν γίνει πολλά σφαγεία. Είμαστε ακόμη πίσω, αλλά πάντως έγινε μια πάρα πολύ σημαντική δουλειά στα επίπεδα όλης της χώρας. Κατασκευάστηκαν πολλά καινούρια, άλλα εκσυγχρονίστηκαν, είμαστε σε καλό δρόμο. Δέχομαι είμαστε πίσω σε σχέση με την Ευρώπη, και πρέπει να το ομολογήσουμε, όμως προχωρήσαμε αρκετά.
'Οσον αφορά τα πανωτόκια, η Κυβέρνηση έχει δεσμευθεί μέχρι τέλος του έτους να εξαγγείλει τα μέτρα που θα καλύπτουν, πιστεύω, το σύνολο εκείνων των πολιτών, που έχουν προβλήματα με τα πανωτόκια κλπ. Τις κατευθύνσεις τις είπε  και πιστεύω ότι θα ικανοποιηθεί ένας σημαντικός αριθμός.
Είπατε για τον ΟΠΕΓΕΠ και προσλήψεις που έγιναν, δεν έχει γίνει καμία πρόσληψη. Απλώς, έχει γίνει μεταφορά υπαλλήλων από άλλους οργανισμούς μέχρι να γίνουν οι προσλήψεις. Μέχρι αυτήν τη στιγμή, πάντως, ουδείς έχει προσληφθεί στον ΟΠΕΓΕΠ.
'Οσον αφορά τους εργαζόμενους στην "ΚΤΗΝΟΤΡΟΦΙΚΗ" και στη "ΣΥΝΕΛ", σ'αυτό το νομοσχέδιο, όπως το χαρακτηρίσαμε, σκούπα, υπάρχει η πρόβλεψη σε συνεννόηση με την κυρία Υπουργό Εσωτερικών, Δημόσιας Διοίκησης και Αποκέντρωσης, να τακτοποιηθεί αυτή η εκκρεμότητα αυτών των εργαζομένων.  Είναι στην "ΚΤΗΝΟΤΡΟΦΙΚΗ", στη "ΣΥΝΕΛ" και σε μερικές άλλες κατηγορίες όπως για παράδειγμα σ' αυτούς που είναι στη μελισοκομία.
Για τους βοσκοτόπους: Είπατε ότι δεν υπάρχουν προγράμματα κλπ. Εγώ θέλω να σας πω ότι συνολικά για τα βοσκοτόπια έχουν διαδοθεί τα προηγούμενα χρόνια πάνω από πενήντα δισεκατομμύρια (50.000.000.000) για τα έργα βελτίωσης και αξιοποίησης αυτών. Φέτος μόνο έχουν διατεθεί διακόσια τριάντα εκατομμύρια (230.000.000) για τα έργα βελτίωσης βοσκοτόπων.
Υπάρχει σοβαρό πρόβλημα με το νόμο 1735 που καταργήθηκε επειδή κρίθηκε αντισυνταγματικός από το Συμβούλιο Επικρατείας. Είχαμε δεσμευθεί να φέρουμε το νόμο. Κατατέθηκε πέρσι το νομοσχέδιο, είχε τη γνωστή υποδοχή από σας και από άλλες πολιτικές δυνάμεις, αποσύρθηκε, έχουμε κάνει σημαντικές βελτιώσεις εκεί που γίνονταν παρατηρήσεις από τη νομοπαρασκευαστική επιτροπή. 'Εχει κατατεθεί, λοιπόν, πάλι, δεν ξέρουμε τι θα γίνει και είναι συνάρτηση και του χρόνου των εκλογών. Εσείς βιάζεστε να τις προκαλέσετε νωρίς και δεν ξέρουμε τι θα γίνει.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Εσείς δεν βιάζεστε! ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Η θέση η δική μας είναι να εξαντλήσουμε την τετραετία και το έχουμε πει κατ' επανάληψη. 'Αρα αν εσείς συναινέσετε στην εκλογή Προέδρου Δημοκρατίας, πιστεύουμε ότι θα φθάσουμε μέχρι το τέλος.
'Οσον αφορά τώρα τον καταρροϊκό πυρετό. Ο καταρροϊκός πυρετός, όπως ξέρετε, μας ήρθε από την Τουρκία και τις άλλες γειτονικές χώρες. 'Εχουμε δυστυχώς ένα τεράστιο πρόβλημα και το αντιμετωπίζουμε κάθε τόσο και αφορά τις ζωονόσους που έρχονται από Τουρκία και από Βουλγαρία. Το καλοκαίρι έγινε μια συνάντηση στη Βάρνα με κτηνιάτρους απ' όλες τις χώρες, από την Ελλάδα, τη Βουλγαρία, η Τουρκία δεν παρέστη, και εκπροσώπους της Ευρωπαϊκής 'Ενωσης. Η  Τουρκία φέρεται ως να μην συμβαίνει τίποτα δεν συμφωνεί με τίποτα ούτε παραδέχεται τίποτε και λέει ότι όλα στη δική τους περιοχή είναι καλά και δεν έχει κανένα πρόβλημα.
Υπήρξε πράγματι μια έξαρση τώρα του καταρροϊκού πυρετού, ιδίως τον Σεπτέμβριο και τον Οκτώβριο, λόγω των υψηλών θερμοκρασιών. 'Οπως ξέρετε μεταδίδεται με τα κουνούπια. Εμείς κάναμε ένα πρόγραμμα καταπολέμησης των κουνουπιών και στη Λάρισα, κύριε Αντιπρόεδρε της Βουλής, με το Νομάρχη τον κ. Φλώρο είχαμε επαφή και στείλαμε φάρμακα για να κάνουν ψεκασμό ιδίως στο Δέλτα του Πηνειού, και πράγματι έγινε. Τώρα αποζημιώνουμε όλους αυτούς για τα ζώα που έπαθαν ζημιές. 'Ηδη στη Λέσβο από την πρώτη στιγμή σε συνεννόηση με το νομάρχη, τον πρώην συνάδελφο τον κ. Βουνάτσο είχαμε συμφωνήσει και έχει καταβάλει όλες τις αποζημιώσεις και έχουμε εξοφλήσει και όλες τις αποζημιώσεις οπου οι κτηνιατρικές υπηρεσίες μας έχουν αναφέρει. Αυτό είναι ένα πρόβλημα, που τώρα είναι σε ύφεση. Δέχομαι ότι υπάρχει έλλειψη προσωπικού. Η έλλειψη προσωπικού για πολλά χρόνια μας ταλανίζει. Υπήρχε το πρόγραμμα του περιορισμού των νέων προσλήψεων όπου πέντε φεύγουν και ένας προσλαμβάνεται. Αυτό είναι πράγματι ένα πρόβλημα και έχουμε ζητήσει έγκριση από το Υπουργικό Συμβούλιο και την έχουμε πάρει. Θα πάρουμε έναν αριθμό, λοιπόν, τεχνικών δηλαδή και γεωπόνων και κτηνιάτρων και δασικών υπαλλήλων. Πιστεύω ότι σύντομα και αυτό το αίτημα που βάλατε θα το ικανοποιήσουμε.
'Οσον αφορά τώρα τις άλλες απαντήσεις για τα θέματα που θέσατε, θα αναφερθώ πρώτα στην απομίμηση των τυριών. Δεν ανακαλύψαμε τώρα το πρόβλημα, όπως λέτε. Εγώ από την πρώτη στιγμή εδώ και ένα χρόνο το έχω αντιμετωπίσει. 'Εχουμε κάνει αλλεπάλληλες συσκέψεις μαζί με τον Υπουργό Ανάπτυξης που είναι υπεύθυνος.
Σίγουρα υπάρχουν απομιμήσεις, φέτες μαϊμούδες κλπ. Υπάρχει ένας σημαντικός συστηματικός έλεγχος που γίνεται. Το πρόβλημα όμως ακόμη δεν έχει λυθεί. Είμαστε σε αναζήτηση της λύσης και πιστεύω ότι κάτι θα μπορέσουμε να κάνουμε.
'Οσον αφορά τώρα τις ρυθμίσεις των χρεών και τον "'Ολυμπο" που αναφέρατε, ήρθαν και σε εμένα την προηγούμενη εβδομάδα εργαζόμενοι στην "'Ολυμπος" και πράγματι εδώ και ένα χρόνο λειτουργεί, έχει ευθύς εξαρχής υπερχρέωση, λόγω δανεισμού. 'Εχει φτιάξει μία σύγχρονη πράγματι, μία πάρα πολύ καλή μονάδα, είναι βιώσιμη, αναζητείται λύση και πιστεύω να βρεθεί. Ο κ. Παπαδόπουλος είπε ότι δεν έγινε καμία ρύθμιση. Πιστεύουμε ότι όταν ανακοινωθούν τώρα οι τελευταίες ρυθμίσεις για τα πανωτόκια, θα ικανοποιηθούν.
Είπε για τους κτηνοτρόφους ότι με αυτόν τον τρόπο που τους συμπεριφερόμαστε, θέλουμε να τους εξομοιώσουμε με ζώα. Μακριά από μας αυτή η σκέψη.  Εμείς θεωρούμε -και έτσι πράγματι είναι- ότι οι κτηνοτρόφοι είναι περήφανοι άνθρωποι. Είναι άνθρωποι της ελληνικής υπαίθρου που μοχθούν και δεν νομίζω ότι χρειάζεται να κάνουμε τίποτε άλλο παρά να πούμε μόνο καλές κουβέντες.
'Οσον αφορά τα εργαστήρια γάλακτος, στα οποία αναφέρθηκε ο κ.  Σκοπελίτης, ο συνάδελφος του Κ.Κ.Ε., αυτά τα νέα εργαστήρια που είχαν όλον τον εξοπλισμό, τώρα έχουν μεταφερθεί στον ΕΛΟΓ, τον Ελληνικό Οργανισμό Γάλακτος και πιστεύω ότι σε λίγο καιρό θα λειτουργήσουν, αφού στελεχωθούν.
Θα ήθελα να πω τελειώνοντας ότι δεν λύσαμε όλα τα προβλήματα της κτηνοτροφίας. Δεν νομίζουμε όμως ότι είναι σε αυτήν την τραγική κατάσταση, που εσείς περιγράφετε. Πάντα υπάρχουν προβλήματα, πάντα θα γεννιούνται. Στόχος μας είναι να ικανοποιούμε, να δίνουμε λύσεις, όπου μπορούμε και πιστεύω ότι έχουμε δώσει λύσεις σε πάρα πολλά προβλήματα και λύσεις ικανοποιητικές.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" πενήντα μαθητές και τέσσερις συνοδοί δάσκαλοι από το 4ο και 19ο Δημοτικό Σχολείο Καλαμάτας.
Η Βουλή τους καλωσορίζει.
(Χειροκροτήματα από όλες τις πτέρυγες) Θα ήθελα να πω στα παιδιά ότι έχουμε κοινοβουλευτικό έλεγχο και γι'αυτό βρίσκονται στην Αίθουσα οι Βουλευτές που ερωτούν και ο Υφυπουργός, ο οποίος απαντά.
'Εχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στα σχέδια νόμων του Υπουργείου Οικονομικών: α) "Κύρωση του Κρατικού Προϋπολογισμού και των προϋπολογισμών ορισμένων ειδικών ταμείων και υπηρεσιών οικονομικού έτους 2000".
β) "Κύρωση του Απολογισμού του Κράτους οικονομικού έτους 1998".
γ) "Κύρωση του Ισολογισμού του Κράτους οικονομικού έτους 1998". Επίσης, θα ήθελα να σας ανακοινώσω ότι ο Βουλευτής Λασηθίου κ.
Νικόλαος Κοκκίνης ζητεί ολιγοήμερη άδεια απουσίας στο εξωτερικό. Εγκρίνει το Σώμα; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε τη ζητηθείσα άδεια.
Ακόμη, έχω την τιμή να ανακοινώσω στο Σώμα ότι οι Υπουργοί Εξωτερικών, Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Πολιτισμού, Δημόσιας Τάξης, Μακεδονίας-Θράκης, Αιγαίου και ο Υφυπουργός Εξωτερικών κατέθεσαν το σχέδιο νόμου: "Αποκατάσταση των Παλιννοστούντων Ομογενών από την τέως Σοβιετική 'Ενωση και άλλες διατάξεις".
Παραπέμπεται στην αρμόδια Διαρκή Επιτροπή.
Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Θα είμαι πολύ σύντομος, κύριε Πρόεδρε, στο μέτρο που στη δευτερολογία της η Κυβέρνηση δεν έδωσε την εντύπωση, πέραν των κάποιων απαντήσεων του κ. Φουντά, ότι κατανοεί ποια είναι τα μεγάλα προβλήματα της ελληνικής κτηνοτροφίας, αφού συμπέρανε για μία ακόμη φορά ότι γίνεται πολλή δουλειά και ότι περίπου όλοι είναι ικανοποιημένοι.
Θα κάνω δύο παρατήρησεις. Δεν θα σχολιάσω τίποτε από αυτά που είπε ο κ. Γεωργακόπουλος. Είχαμε πολλές φορές την ευκαιρία να του επιστήσουμε την προσοχή σε ορισμένα γεγονότα και σε ορισμένα δεδομένα. Ο κ.  Γεωργακόπουλος, συνεπής με τον κομματικό οργανισμό από τον οποίον προέρχεται, συνεχίζει να βλέπει προς τα πίσω.
Αν θέλει το 2000 να δούμε τι δεν έγινε το 1990, να πάμε και στο τι δεν έγινε το 1980  και το 1950 και το 1830 ενδεχομένως, αλλά το πολύ σημαντικό είναι να δούμε τι γίνεται σήμερα και τι θα γίνει κυρίως αύριο για τα μεγάλα ζητήματα της ελληνικής γεωργίας και κτηνοτροφίας.
Σε ό,τι αφορά ένα ζήτημα το οποίο επίσης τέθηκε είναι η λειτουργία του ανταγωνισμού στον τομέα του αγελαδινού γάλακτος. Θα πρέπει να πούμε και το επισημαίνουμε με ιδιαίτερη ευθύνη ως Νέα Δημοκρατία από το Βήμα αυτό ότι ο νόμος  περί προστασίας του ελευθέρου ανταγωνισμού στο χώρο των γαλακτοκομικών εταιρειών καταστρατηγείται, κύριε Υπουργέ. Και καταστρατηγείται διότι οι τιμές  στον παραγωγό είναι καθηλωμένες δραχμικώς στα επίπεδα του 1993, ενώ οι τιμές στον καταναλωτή του γάλακτος και των γαλακτομικών προϊόντων έχουν αυξηθεί πάνω από 50% σε σχέση με το 1993 και από εκεί που στο νωπό αγελαδινό γάλα η σχέση  του παραγωγού καταναλωτή ήταν 1 προς 2,2 έχει φτάσει σήμερα 1 προς 3,7. Αυτή η σχέση είναι μοναδική στην Ευρωπαϊκή 'Ενωση και θα πρέπει επιτέλους να αντιληφθεί η Κυβέρνηση  ότι θα πρέπει να εξετάσει πάρα πολύ σοβαρά και διά της Επιτροπής Ανταγωνισμού  το τι συμβαίνει στον ευαίσθητο αυτόν τομέα.
Δεν μπορεί -επαναλαμβάνω- δραχμικώς οι κτηνοτρόφοι να παίρνουν εκατόν πέντε (105) - εκατόν δέκα (110) δραχμές  για την ποιότητα, για την οποία έπαιρναν το ίδιο ποσό το 1993 και οι καταναλωτές απο διακόσιες σαράντα (240) δραχμές που αγόραζαν το νωπό αγελαδινό γάλα στο σούπερ μάρκετ να πληρώνουν σήμερα τριακόσιες εβδομήντα (370) και τριακόσιες ογδόντα (380) δραχμές.  Νοθεύεται ο ανταγωνισμός και είναι, επιτέλους, ευθύνη της Κυβέρνησής σας.
Σε ό,τι αφορά επίσης μια παρέμβαση του Κοινοβουλευτικού Εκπροσώπου του ΔΗ.Κ.ΚΙ. του κ. Αράπη,  ο οποίος δεν είναι εδώ, θα πω ας μην μπαίνουμε σε τέτοιες ισοπεδωτικές προσεγγίσεις ότι  η Νέα Δημοκρατία και το ΠΑΣΟΚ κτύπησε ανελέητα τα συνεταιριστικά εργοστάσια, γιατί μου δίνεται η αφορμή να επισημάνω το τι συνέβη με ένα πολύ σημαντικό συνεταιριστικό εργοστάσιο, που είναι το "ΑΓΝΟ". Διότι με παρεμβάσεις της Αγροτικής Τράπεζας και της Κυβέρνησης ΠΑΣΟΚ όταν δίδουμε ένα τέτοιο μεγάλο εργοστάσιο σε μία τέτοια ευαίσθητη αγορά να το διοικούν υπάλληλοι της Αγροτικής Τραπέζης ή κομματικά στελέχη του ΠΑΣΟΚ, είναι αναπόφευκτο να φθάσουμε εδώ που φθάσαμε σήμερα, δηλαδή σε ένα απαξιωμένο συνεταιριστικό εργοστάσιο, σε μία απαξιωμένη συνεταιριστική βιομηχανία, η οποία πάει να πουληθεί για ένα κομμάτι ψωμί και εδώ είναι πολύ μεγάλες οι ευθύνες της Κυβέρνησής σας.
Μια και είμαι στην Αγροτική Τράπεζα να πω  ότι επίσης είναι απαράδεκτη η συμπεριφορά εμπορικής κατά τα λοιπά τράπεζας, όπως είναι η Αγροτική Τράπεζα, να αναλαμβάνει το μάνατζμεντ επιχειρήσεων, όπως ήταν η πτηνοτροφική επιχείρηση "ΜΙΜΙΚΟΥ" και σε δυόμισι χρόνια μέσα οι υπάλληλοι της Αγροτικής Τράπεζας -μιλάμε για το τέλος του αιώνα αυτού και για μια Κυβέρνηση που επαγγέλλεται τον εκσυγχρονισμό- ασκούντες το μάνατζμεντ και τη διοίκηση μιας εταιρείας, όπως ήταν αυτή του "ΜΙΜΙΚΟΥ", να έχουν πετύχει τι; Νέα δάνεια σε δυόμισι χρόνια δεκαπέντε δισεκατομμύρια (15.000.000.000) δραχμές. Συσσωρευμένες ζημιές οικονομικής χρήσης των τριών τελευταίων ετών 1997, 1998 και 1999 που ασκούσαν  το μάνατζμεντ οι υπάλληλοι της Αγροτικής Τράπεζας δεκαεπτά δισεκατομμύρια (17.000.000.000) δραχμές. Οι πωλήσεις έπεσαν και οι θέσεις εργασίας από το 1997 που ήταν οκτακόσιες πενήντα πήγαν στις εξακόσιες. 'Αρα όταν ομιλούμε περί εκσυγχρονισμού της Αγροτικής Τραπέζης και της επιτρέπετε της Αγροτικής Τράπεζας να παίζει ακόμα και σήμερα τέτοια παιχνίδια, τότε υπάρχει σοβαρό πρόβλημα.
Σε ό,τι αφορά ένα προτελευταίο ζήτημα που είναι οι βοσκότοποι, εμείς κατανοούμε τις συνταγματικές δυσκολίες που υπήρξαν και υπάρχουν για τη ρύθμιση σημαντικών ζητημάτων. Είχατε όμως την πρωτοβουλία της συνταγματικής αναθεώρησης. Θα περιμέναμε, λοιπόν, για τα σημαντικά αυτά ζητήματα που δημιουργούνται εκ των αδυναμιών του παρόντος Συντάγματος να ρυθμίσουν θέματα βοσκοτόπων, να παίρνατε μία πρωτοβουλία, ώστε στην επόμενη αναθεώρηση οι σχετικές διατάξεις να αναθεωρούντο, κάτι το οποίο θα μας επέτρεπε να λύσουμε τα θέματα των βοσκοτόπων. Δυστυχώς, δεν έγινε και αυτό.
Θα τελειώσω λέγοντας ότι η υπερχρέωση, η οποία υπάρχει στον κτηνοτροφικό κόσμο οδηγεί σε τραγικά αδιέξοδα. Επειδή αναφερθήκατε σε δεκάδες ρυθμίσεις, οι οποίες δεν απέδωσαν και επειδή ήρθαμε να κάνουμε μία πολύ συγκεκριμένη πρόταση, απλή που υπερκεράζει κάθε προηγούμενη ρύθμιση, θα σας παρακαλούσαμε πάρα πολύ και θα σας καλούσαμε να τη μελετήσετε και να την αποδεχθείτε.
Σε κάθε περίπτωση -γιορτές έρχονται- η θέση της Νέας Δημοκρατίας, η πρόταση είναι να σταματήσουν άμεσα όλοι οι πλειστηριασμοί και κάθε άλλο μέτρο και μέσο αναγκαστικής εκτέλεσης, για να μπορείτε πολύ άνετα και με ψυχρό μυαλό να προχωρήσετε και εσείς και οι κτηνοτρόφοι στις απαραίτητες ρυθμίσεις, για να απαλλάξουμε τον κλάδο από το βραχνά της υπερχρέωσης.
Θα καταλήξω λέγοντας ότι εμείς καταθέσαμε την προηγούμενη εβδομάδα μια πολύ συγκεκριμένη πρόταση. Επειδή ο κ. Ανωμερίτης, αναφερόμενος σε αυτή, είπε πως δεν λύνει τα προβλήματα, αλλά κινείται προς την ορθή κατεύθυνση, θα πω ότι εμείς εκτιμούμε ότι θα έλυνε πολλά προβλήματα αυτή η ολοκληρωμένη πρόταση.
Αξιοποιείστε ό,τι κρίνετε εσείς ως θετικό στους λίγους μήνες ακόμη που θα είστε Κυβέρνηση, ώστε να αρχίσει το σταμάτημα της κατηφόρας της ελληνικής κτηνοτροφίας.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Φουντάς έχει το λόγο για τρία λεπτά.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Θα ήθελα να απαντήσω στον κ. Τσιτουρίδη ότι είναι σημαντικό πράγματι το πρόβλημα των πλειστηριασμών. Εγώ θα μεταφέρω και τη δική σας άποψη και θέση.
Πράγματι έρχονται ημέρες γιορτινές, αλλάζουμε και αιώνα και θα πρέπει να δούμε τι θα γίνει με αυτούς τους πλειστηριασμούς.
Θα μπορούσαμε, όσον αφορά τους βοσκοτόπους, αντί να αναθεωρήσουμε το Σύνταγμα, που είπατε να κάνουμε κάτι διαφορετικό, που να καλύπτει αυτό το κενό.
Για την "ΑΓΝΟ", κύριε Τσιτουρίδη, όπως θυμάστε, είχε γίνει μία επερώτηση και είχαμε απαντήσει. Οι ευθύνες δεν είναι μονομερείς και μόνο εκεί που πάτε να τις αποδώσετε. Υπάρχουν πολλά ζητήματα. Ας μην τα πούμε τώρα, ας τα πούμε άλλη φορά.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κύριε Υπουργέ.
Κηρύσσεται περαιωμένη η συζήτηση επί της υπ'αριθμ. 15/12-11-99 επερώτησης των Βουλευτών της Νέας Δημοκρατίας προς τον Υπουργό Γεωργίας, σχετικά με την πολιτική της Κυβέρνησης στον τομέα της κτηνοτροφίας.  Κύριοι συνάδελφοι, έχουν διανεμηθεί τα Πρακτικά της Δευτέρας 22 Νοεμβρίου 1999, της Τετάρτης 24 Νοεμβρίου 1999, της Δευτέρας 29 Νοεμβρίου 1999 και της Τρίτης 30 Νοεμβρίου 1999 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 22 Νοεμβρίου 1999, της Τετάρτης 24 Νοεμβρίου 1999, της Δευτέρας 29 Νοεμβρίου 1999 και της Τρίτης 30 Νοεμβρίου 1999 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα14.20' λύεται η συνεδρίαση για τη Δευτέρα 13 Δεκεμβρίου 1999 και ώρα18.00' με αντικείμενο εργασιών του Σώματος: α) Κοινοβουλευτκό έλεγχο συζήτηση επικαίρων ερωτήσεων και β)νομοθετική εργασία, σύμφωνα με την ημερήσια διάταξη.
Ο ΠΡΟΕΔΡΟΣ                                       ΟΙ ΓΡΑΜΜΑΤΕΙΣ 

