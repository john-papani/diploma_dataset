Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΠΘ'

Τετάρτη 3 Μαρτίου 1999

 

 

Αθήνα, σήμερα στις 3 Μαρτίου 1999, ημέρα Τετάρτη και ώρα 18.45' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2.3.1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΗ' συνεδριάσεώς του, της 2ας Μαρτίου 1999 σε ό,τι αφορά την ψήφιση στο σύνολο των σχεδίων νόμων: 1) "Κύρωση του Διακανονισμού του Λοκάρνο για τη διεθνή ταξινόμηση των βιομηχανικών σχεδίων και υποδειγμάτων", 2) "Σύσταση Διπλωματικών και προξενικών αρχών και σύνθεση του προσωπικού τους" και 3) "Κύρωση της συμφωνίας μεταξύ της Ελληνικής Δημοκρατίας και της Δημοκρατίας της Σλοβενίας για τη διεθνή οδική μεταφορά επιβατών και εμπορευμάτων"). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον Κοσμήτορα της Βουλής κ. Αθανάσιο Αλευρά, Βουλευτή Α' Αθηνών, τα ακόλουθα: 

[Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Σωματείο Εργαζομένων Ελληνικής Αεροπορικής Βιομηχανίας υποβάλλει προτάσεις σχετικά με την αποκρατικοποίηση της ΕΑΒ. 

2) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία το Δημοτικό Συμβούλιο Ξυλοκάστρου Συμπαράστασης στους Λεμονοπαραγωγούς της περιοχής του ζητεί την ικανοποίηση των οικονομικών αιτημάτων των λεμονοπαραγωγών. 

3) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία οι εκπρόσωποι των Οργανισμών Εγγείων Βελτιώσεων ζητούν να παραμείνουν οι ΟΕΒ ως έχουν. 

4) Οι Βουλευτές κύριοι ΝΙΚΟΛΑΟΣ ΑΝΑΣΤΑΣΟΠΟΥΛΟΣ και ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσαν αναφορά με την οποία η Νομαρχιακή Αυτοδιοίκηση Μεσσηνίας ζητεί χρηματοδότηση για να καλυφθούν οι αθλητικές ανάγκες σε κάθε Δήμο του Νομού Μεσσηνίας. 

5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ίδρυση Μελισσοκομικού Κέντρου στην Περιφέρεια Β. Αιγαίου. 

6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για την προστασία των υγροτόπων της Ελλάδας. 

7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται ότι δε λειτουργεί υποκατάστημα της Γενικής Τράπεζας της Ελλάδας στη Δράμα. 

8) Οι Βουλευτές κύριοι ΧΡΗΣΤΟΣ ΡΟΚΟΦΥΛΛΟΣ και ΕΥΤΥΧΙΟΣ ΚΟΝΤΟΜΑΡΗΣ κατέθεσαν αναφορά με την οποία ο Πρόεδρος της Επιτροπής "ΤΟ ΚΡΥΦΟ ΣΧΟΛΕΙΟ" ζητεί να ανακηρυχθεί το 1999, έτος Αγίου Κοσμά του Αιτωλού. 

9) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Σύνδεσμος Αποφοίτων Ορφανοτροφείων Ελλάδος ζητεί να συμμετέχουν δύο μέλη του, ως ισότιμα μέλη στα Διοικητικά Συμβούλια των ορφανοτροφείων. 

10) Ο Βουλευτής Αιτωλ/νίας κ. ΙΩΑΝΝΗΣ ΚΑΡΑΚΩΣΤΑΣ κατέθεσε αναφορά με την οποία ζητεί τη διοργάνωση εκδηλώσεων προς τιμήν του Αγίου Κοσμά του Αιτωλού. 

11) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία Δάσκαλοι του 3ου Δημοτικού Σχολείου Αμπελοκήπων Θεσ/νίκης διαμαρτύρονται για το κήρυγμα του ιερέα του Ναού του Αγ. Παντελεήμονα προς τους μαθητές του σχολείου τους στις 29-1-99. 

12) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία οι Σύλλογοι Γονέων των 114ου, 106ου, 101ου, 74ου και 27ου Δημοτικών Σχολείων περ. Κάτω Μαλακοπής Πυλαίας Ν.Θεσ/νίκης καταγγέλλουν την έλλειψη σχολικών κτιρίων στην περιοχή τους. 

13) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία το Σωματείο Αυτοκινητιστών Δ.Χ.Φ. Πύργου και Περιχώρων "Ο 'Αγιος Χριστόφορος" ζητεί τον επανέλεγχο της νομιμότητας των ΙΧ φορτηγών αυτοκινήτων. 

14) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Πανελλήνια Ομοσπονδία Συνταξιούχων Αυτ/των, ζητεί να μην πληρώσουν οι συνταξιούχοι αυτοκ/στές τα υπέρογκα ποσά που ζητούνται από τις ΔΟΥ για τις προς 10ετίας πωλήσεις των αυτοκινήτων τους. 

15) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η 'Ενωση Βενζινοπωλών Ν.Αττικής ζητεί τη θέσπιση ωραρίου λειτουργίας των πρατηρίων. 

16) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία ο Δήμος Γλυκών Νερών Αττικής ζητεί από την ελληνική κυβέρνηση να λάβει μέτρα ώστε η Τουρκία να μην αγοράσει τους δύο πυρηνικούς αντιδραστήρες και προχωρήσει στην κατασκευή πυρηνικού σταθμού στο Ακούγιου της Τουρκίας. 

17) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η 'Ενωση Προσωπικού Σταθμού Παραγωγής ΔΕΗ ΑΗΣ Λαυρίου καταγγέλλει βλάβη μεγάλου κόστους που παρουσιάσθηκε στο Α-Σ Νο 2 στο Μικρό Λαύριο και ζητεί να παρθούν μέτρα και να αποδοθούν ευθύνες. 

18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων στον περιβάλλοντα χώρο του Νηπιαγωγείου Καλού Αγρού Δράμας. 

19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η στήριξη των επιχειρήσεων του κλάδου ένδυσης του Νομού Δράμας. 

20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο οι Εργαζόμενοι στον ΕΟΤ ζητούν να παραμείνει ο ΕΟΤ με το σημερινό καθεστώς που τον διέπει. 

21) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε προβλήματα που αντιμετωπίζει η 'Ενωση Χειριστών Πολιτικής Αεροπορίας. 

22) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η δημιουργία Ινστιτούτου Μαρμάρου στη Δράμα. 

23) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Αγ.Γεωργίου Τυμφρηστού Φθιώτιδας ζητεί την αναβάθμιση του Αστυνομικού Σταθμού του σε Αστυνομικό Τμήμα. 

24) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Α. Τριτσιμπίδας, δικηγόρος κάτοικος Πάρου, ζητεί να δοθεί περιπολικό αυτοκίνητο στον Αστυνομικό Σταθμό Μάρπησσας Πάρου. 

25) Οι Βουλευτές κύριοι ΙΩΑΝΝΗΣ ΧΩΜΑΤΑΣ και ΑΝΑΣΤΑΣΙΟΣ ΙΝΤΖΕΣ κατέθεσαν αναφορά με την οποία το Σωματείο Νεφροπαθών Κυκλάδων με έδρα τη Σύρο ζητεί την άμεση πρόσληψη νοσηλευτικού προσωπικού στη μονάδα τεχνητού νεφρού στο Νομαρχιακό Νοσοκομείο Σύρου. 

26) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς ζητεί να μην εκδοθούν νέες άδειες λειτουργίας πρακτορείων ΠΡΟ-ΠΟ. 

27) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος των παιδιών στην Ελλάδα και στην Κύπρο ζητεί τη λήψη μέτρων για τη σωστή αντιμετώπιση του θέματος των ανήλικων παιδιών που συλλαμβάνονται στους δρόμους. 

28) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Νομάρχης Εύβοιας ζητεί την αύξηση της επιχορήγησης προς τη ΝΕΛΕ Εύβοιας. 

29) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία η Κίνηση Αρτοποιών Νομού Εύβοιας ζητεί να επιτραπεί στα μέλη της η παρασκευή άρτου και κατά την αργία της Κυριακής. 

30) Ο Βουλευτής Αθηνών κ. ΑΛΕΞΑΝΔΡΟΣ ΠΑΠΑΔΟΓΓΟΝΑΣ κατέθεσε αναφορά με την οποία ο Σύλλογος Αρχαιολόγων Εργαζομένων στον Ιδιωτικό Τομέα και τους Οργανισμούς Τοπικής Αυτοδιοίκησης ζητεί το διορισμό των μελών του στο Δημόσιο Τομέα. 

31) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Επιτροπή Ληστευθέντων ζητεί την άμεση λήψη μέτρων για τη σωστή αστυνόμευση της νήσου Σαλαμίνας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3102/20-10-98 ερώτηση δόθηκε με το υπ' αριθμ. 1697/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3102/20-10-98 του Βουλευτή κ. Σπ. Δανέλλη, σας γνωρίζουμε τα ακόλουθα: 

Στα πλαίσια της εποπτείας που ασκεί το Υπουργείο Εθνικής Παιδείας και Θρησκευμάτων στα Α.Ε.Ι. πραγματοποιήθηκε στο Υπουργείο στις 2.11.98 συνάντησή μου με τις Πρυτανικές Αρχές του Πολυτεχνείου Κρήτης, προκειμένου να συζητηθούν τα θέματα που απασχολούν το 'Ιδρυμα. 

Πέραν της κοινής διαπίστωσης ότι τα Α.Ε.Ι. ως Ν.Π.Δ.Δ. πλήρως αυτοδιοικούμενα, πρέπει να επιδιώκουν την αποτελεσματική αντιμετώπιση των προβλημάτων τους μέσα από τα νόμιμα θεσμοθετημένα όργανα του Ιδρύματος, αποφασίσθηκε ο Πρύτανης να υποβάλει ερώτημα στο Υπουργείο Παιδείας για τα ζητήματα που έχουν τεθεί από μέλη της Πολυτεχνικής Κοινότητας και αφορούν τη συγκρότηση της Συγκλήτου και άλλων οργάνων και την εκπροσώπηση των φορέων σε αυτά, για να επιλυθούν τα όποια νομικά ζητήματα έχουν προκύψει. 

'Οσον αφορά την αποτίμηση της υλοποίησης του θεσμού των Π.Σ.Ε. θα πρέπει να τονισθεί ότι η πορεία της υλοποίησής τους κρίνεται ικανοποιητική, ενώ παράλληλα καταβάλλεται κάθε δυνατή προσπάθεια από το ΥΠ.Ε.Π.Θ. για επίλυση των αναφυομένων προβλημάτων τους κατά τρόπο ταχύ και αποτελεσματικό, όπως άλλωστε συμβαίνει και με την αντιμετώπιση των κάθε λογής λοιπών προβλημάτων που αναφύονται στα Α.Ε.Ι. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

2. Στην με αριθμό 3164/22-10-98 ερώτηση δόθηκε με το υπ' αριθμ. 1719/12-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3164/22-10-1998 του Βουλευτή κ. Σπ. Δανέλλη, σχετικά με την κατάσταση της Π/θμιας Εκπαίδευσης στο Ν Χανίων, σας γνωρίζουμε τα ακόλουθα: 

Στο Ν. Χανίων από την επετηρίδα διορίστηκαν 240 δάσκαλοι, 6 νηπιαγωγοί, 6 εκπαιδευτικοί Φυσικής Αγωγής και 8 εκπαιδευτικοί Αγγλικής Γλώσσας. 

Από τις καταστάσεις των επιτυχόντων του διαγωνισμού του ΑΣΕΠ διορίστηκαν 1Ο δάσκαλοι, 2 νηπιαγωγοί, 1 εκπαιδευτικός Φυσικής Αγωγής και 2 εκπαιδευτικοί Αγγλικής Γλώσσας. 

Επιπλέον χορηγήθηκαν και 38 πιστώσεις για την αναπλήρωση αντίστοιχου αριθμού θέσεων εκπαιδευτικών ήτοι 8 για νηπιαγωγούς, 7 για εκπαιδευτικούς Αγγλικής γλώσσας, 3 για εκπαιδευτικούς Φυσικής Αγωγής, 10 για δασκάλους ολοήμερων Δημοτικών Σχολείων 5 για νηπιαγωγούς για ολοήμερα Νηπιαγωγεία, 4 δασκάλους για Τάξεις Υποδοχής και 1 για τα παιδιά των Τσιγγάνων. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

3. Στην με αριθμό 3147/22-10-98 ερώτηση δόθηκε με το υπ' αριθμ. 1714/12-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3147/22.1Ο 98 που κατέθεσε ο Βουλευτής κ. Ηλίας Γ. Βεζδρεβάνης, σας γνωρίζουμε ότι με σχέδιο κοινής υπουργικής απόφασης το οποίο έχω ήδη υπογράψει και έχει σταλεί προς υπογραφή και από τον Υφυπουργό Οικονομικών ιδρύεται Τ.Ε.Ε. στην πόλη της Παραμυθιάς. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

4. Στην με αριθμό 3151/22-10-98 ερώτηση δόθηκε με το υπ' αριθμ. 42/12-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση του από 22.10.98 εγγράφου σας, σχετικά με την αριθ. 3151/22.10.98 ερώτηση που κατέθεσε ο Βουλευτής κ. Βεζδρεβάνης, αναφορικά με αιτήματα εργαζομένων στην Ελληνική Αστυνομία σας πληροφορούμε ότι στην αρμόδια Δ/νση του Υπουργείου μας δεν εκκρεμεί κανένα μισθολογικό αίτημα των Αστυνομικών της Χώρας. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

5. Στην με αριθμό 2616/28-9-98 ερώτηση δόθηκε με το υπ' αριθμ. 1629/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2616/28-9-98 που κατέθεσε ο Βουλευτής κ. Σπ Σττηλιωτόπουλος, σχετικά με την οικονομική ενίσχυση για την ανέγερση Κέντρου Ενοριακής Διακονίας και Εκκλησίας των Αγίων Ραφαήλ - Νικολάου και Ειρήνης στο Σαραβάλι Πατρών, σας πληροφορούμε ότι σύμφωνα με τις διατάξεις της ισχύουσας νομοθεσίας δεν παρέχεται η δυνατότητα εγγραφής πιστώσεων στον προϋπολογισμό του ΥΠΕΠΘ για την αντιμειώπιση των δαπανών αυτών. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

6. Στην με αριθμό 3257/98 ερώτηση δόθηκε με το υπ' αριθμ. 202/16-11-98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 3257/98 του Βουλευτή κ. Εμμ. Μπεντενιώτη, γνωστοποιούμε, για ό,τι εμπίπτει στην αρμοδιότητά μας, ότι η κρατική τηλεόραση καλύπτει όλα τα σημαντικά και επίκαιρα γεγονότα που ενδιαφέρουν την κοινή γνώμη. Στο πλαίσιο συνεπώς αυτό καλύπτει όταν χρειάζεται και τις όποιες δραστηριότητες των αρμόδιων φορέων για την αναδάσωση των εκτάσεων του Ελληνικού χώρου που έχουν αποψιλωθεί από τις πυρκαγιές. 

Ο Υπουργός 

ΔΗΜΗΤΡΙΟΣ ΡΕΠΠΑΣ" 

7. Στην με αριθμό 3132/22-10-98 ερώτηση δόθηκε με το υπ' αριθμ. 2291/16-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3132/22-10-98 που κατέθεσε στη Βουλή ο Βουλευτής κ. Ν. Παπαφιλύππου, σχετικά με τα θέματα αρμοδιότητάς μας, σας γνωρίζουμε τα ακόλουθα: 

Σύμφωνα με το άρθρο 22 παρ. 4 του Συντάγματος "το κράτος μεριμνά για την κοινωνική ασφάλιση των εργαζομένων, ως νόμος ορίζει". 

Το Σύνταγμα κατοχυρώνει το θεσμό της κοινωνικής ασφάλισης, με την έννοια ότι θεσπίζεται μεν για το νομοθέτη υποχρέωση ασφαλιστικής κάλυψης τσυ εργαζόμενου πληθυσμού της χώρας, πλην όμως κατά τα λοιπά, αφήνεται στον νομοθέτη η δυνατότητα με γνώμονα την προστασία και προαγωγή της κοινωνικής ασφάλισης του πληθυσμού να διαμορφώσει ελεύθερα την μορφή και την έκταση της παρεχόμενης ασφαλιστικής προστασίας, υποκείμενος μόνο σε περιορισμούς επιβαλλόμενους δι' άλλων συνταγματικών διατάξεων (ΣΕ 2253/76, ΣΕ 2286/79). 

Σχετικά με την ευχέρεια του νομοθέτη για τη ρύθμιση των σχέσεων κοινωνικής ασφάλισης, τα δικαστήρια κατά πάγια νομολογία έχουν αναγνωρίσει ευρύτατα περιθώρια στη ρυθμιστική παρέμβασή του. Ειδικότερα: 

α) Οι εκ της κοινωνικής ασφάλισης σχέσεις δύνανται πάντοτε να ρυΘμίζονται ελεύθερα από τον νομοθέτη μη κωλυομένου να ορίζει εκάστοτε προϋποθέσεις διάφορες των προϊσχυουσών και δη αναδρομικώς (ΣτΕ 778/64, Α.Π. 690/1969). 

β) Δεν δεσμεύεται ο νομοθέτης να ρυΘμίσει διαφορετικά για το μέλλον τις καταβλητέες λόγω συντάξεως περιοδικές παροχές (Α.Π 69Ο/1969). 

γ) Εξάλλου δικαιτούται με νέους κανόνες να ρυθμίζει διαφορετικά για το μέλλον δικαιώματα κτηθέντα βάσει προϊσχυόντων νόμων (Πολ Πρωτ. Αθ. 4018/70). 

Η κύρια οικονομική φιλοσοφική αρχή πάνω στην οποία εδραιώνεται κάθε συνταξιοδοτικό σύστημα η διαχρονική αναδιανομή του εισοδήματος. Αυτό σημαίνει ότι μεταβιβάζεται εισόδημα από το ενεργό εργατικό δυναμικό μιας χώρας, που πληρώνει ασφαλιστικές εισφορές, προς τους συνταξιούχους. Η μεταβίβαση αυτή μπορεί να λάβει το χαρακτήρα μιας κοινωνικής σύμβασης μεταξύ των πολιτών που καταβάλλουν εισφορές και του κράτους (ή του ασφαλιστικού φορέα) για την εξασφάλιση στους ηλικιωμένους ενός επεπέδου εισοδήματος, (μπορεί επίσης να λάβει τη μορφή μιας ιδιωτικής σύμβασης μεταξύ ενός ατόμου και μιας ιδιωτικής ασφαλιστικής εταιρείας). 

Σύμφωνα με το άρθρο 22 παρ. 4 του Συντάγματος, για την κοινωνική ασφάλιση των εργαζομένων υπεύθυνο είναι το Κράτος (και επομένως η εκάστοτε δημοκρατικά εκλεγμένη Κυβέρνηση) , που με νόμους ορίζει τα ειδικότερα επί θεμάτων κοτνωνικής ασφάλισης. 

Επιπλέον, χρειάζεται να τονιστεί ότι στη διαδικασία λήψης αποφάσεων επί του κοινωνικοασφαλιστικού συστήματος συμμετέχουν, εκτός από το κράτος, και οι άμεσα ενδιαφερόμενοι ασφαλισμένοι και συνταξιούχοι. Και τούτο υλοποιείται τόσο μέσω της συμμετοχής ασφαλισμένων, συνταξιούχων και εργοδοτών (οσάκις πρόκειται για οργανισμούς κοινωνικής ασφάλισης μισθωτών) στα διοικητικά συμβούλια των ασφαλιστικών οργανισμών, όσο και μέσω του κοινωνικού διαλόγου της Κυβέρνησης με τους κοινωνικούς εταίρους για το ασφαλιστικό. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

8. Στην με αριθμό 3170/23-10-98 ερώτηση δόθηκε με το υπ' αριθμ. 36148/16-11-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της υπ αριθμ. 3170/23-10-98 ερώτησης του Βουλευτή κ. Δ. Ν. Κωστόπουλου, σας γνωρίζουμε τα εξής: 

Με το υπ. αριθμ. 2378Ο/25-5-95 (Αριθμ. Γεν. Πρωτ. του Υπουργείου Εθνικής Οικονομίας) έγγραφο, η Εταιρεία ΕΒΙΟΠ - ΤΕΜΠΟ Α.Ε. προέβη στην αντικατάσταση του μελετητή της οικονομοτεχνικής μελέτης της επενδυτικής της πρότασης, την ύπαρξη του οποίου επικαλέσθηκε ο Διευθυντής της Δ/νσης 'Εγκρισης και Ελέγχου Ιδιωτικών Επενδύσεων κ. Παν. Μπατάγιας κατά την συζήτηση της Κεντρικής Γνωμοδοτικής Επιτροπής της 26-5-1995 για την αίτηση της συγκεκριμένης Εταιρείας για υπαγωγή επένδυσης της στις διατάξεις του Ν. 1892/90. 

Κατά συνέπεια ο Διευθυντής κ. Παν. Μπατάγιας, όχι μόνο δεν είπε ψέματα στα μέλη της Κεντρικής Γνωμοδοτικής Επιτροπής αλλά συμπεριφέρθηκε σύμφωνα με τους κανόνες που αρμόζουν και απορρέουν από την θέση του στην Ιεραρχία του Υπουργείου Εθνικής Οικονομίας, με αποτέλεσμα η μομφή που του αποδίδεται να είναι ανυπόστατη αφού δεν βασίζεται σε πραγματικά στοιχεία. 

Εξάλλου η αλλαγή του υπογράφοντος μελετητή ήταν απόλυτα νόμιμη σύμφωνα με τις γενικές αρχές του δικαίου κατά την άποψη του Νομικού Συμβούλου του ΥΠΕΘΟ κ. π. Κυριαζή, ο οποίος παρίστατο και στην συνεδρίαση της Κεντρικής Γνωμοδοτικής Επιτροπής. 

Επίσης σας επισημαίνουμε ότι τόσο ο Προϊστάμενος της Διεύθυνσης όσο και τα υπόλοιπα στελέχη της Διεύθυνσης Ιδιωτικών Επενδύσεων έχουν βασικό προσανατολισμό τους την τήρηση της αρχής της νομιμότητας των πράξεων τους, κατά την επίλυση των προβλημάτων που ανακύπτουν καθημερινά από την εφαρμογή του πολυσύνθετου αλλά τόσο σημαντικού Νομικού πλαισίου για την οικονομική ανάπτυξη της χώρας. 

'Οσον αφορά το περιεχόμενο της 3ης Ερώτησης σας πληροφορούμε ότι έχει αποσταλεί το έγγραφο σας στο Οικονομικό Επιμελητήριο της Ελλάδος και αναμένεται η απάντηση τους. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

9. Στην με αριθμό 3174/23-10-98 ερώτηση δόθηκε με το υπ' αριθμ. 485/9-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 3174/23-10-98 του Βουλευτή της Νέας Δημοκρατίας κ. Μ. Κεφαλογιάννη σας πληροφορούμε για τα παρακάτω: 

1. Το Υπουργείο Οικονομικών όπως επανειλημμένως έχουμε διατυπώσει έχει δρομολογήσει συγκεκριμένες ενέργειες για την αντιμετώπιση του Προβλήματος στο μέτρο που αυτό το Πρόβλημα επηρεάζει τα Πληροφοριακά Συστήματα του παρελθόντος. 

2. Για τα Ολοκληρωμένα Πληροφοριακά Συστήματα (ΤΑΧΙS - Τελωνεία - Θησαυροφυλάκιο κ.τλ.), τα οποία είτε βρίσκονται σε εξέλιξη είτε πρόκειται να υλοποιηθούν στο προσεχές μέλλον υπάρχει πρόνοια και απαίτηση που έχει συμπεριληφθεί στις προδιαγραφές, ώστε τα έργα αυτά να είναι πλήρως απαλλαγμένα τόσο σε επίπεδο υλικού όσο και σε επίπεδο λογισμικού από τις επιπτώσεις του Προβλήματος του 'Ετους 2000. 

Ο Υφυπουργός 

ΓΕΩΡΓΙΟΣ ΔΡΥΣ" 

10. Στην με αριθμό 3162/22-10-98 ερώτηση δόθηκε με το υπ'αριθμ. 484/9-11-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 3162/22-10-98 που κατατέθηκε από τους Βουλευτές κυρίους Ν. Τσιαρτσιώνη και Γ. Καρασμάνη προς τους κυρίους Υπουργούς Εσωτερικών, Δημόσιας Διοίκησης και Αποκέντρωσης και Οικονομικών, σας πληροφορούμε για τα παρακάτω : 

Με το προηγούμενο έγγραφό μας (αρ. πρωτ. 373/14.9.98) σας είχαμε ενημερωσει για τις ενέργειες που έχουν δρομολογηθεί προκειμένου να αντιμετωπισθεί μεθοδικά και εγκαίρως το πρόβλημα του 2000. Στις πρώτες παραγράφους του εγγράφου μας, είχαμε καταγράψει τις Διεθνείς Συνιστώσες και Επιπτώσεις που αφορούν στο πρόβλημα και δεν εννοούσαμε ασφαλώς ότι απαιτείται για την περίπτωσή μας ολική αντικατάσταση του υπάρχοντος Συστήματος. 

Είναι επομένως προφανές ότι ο αναγνώστης του εγγράφου δεν μπορεί να συνάγει τέτοιο συμπέρασμα για το Υπουργείο Οικονομικών, το οποίο πόρρω απέχει από την πραγματικότητα. 

Επομένως δεν υφίσταται παρόμοιο θέμα για το Υπουργείο μας και ως εκ τούτου ο προγραμματισμός μας κινείται προς τις αρχικές κατευθύνσεις που έχουν με σαφήνεια αποτυπωθεί. 

Ο Υφυπουργός 

Γ. ΔΡΥΣ" 

11. Στην με αριθμό 3147/3-10-98 ερώτηση δόθηκε με το υπ'αριθμ. 36150/16-11-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 3174/3-10-98 του Βουλευτή Ηρακλείου Κρήτης κυρίου Μ. Κεφαλογιάννη, θέλουμε να σας πληροφορήσουμε τα εξής: 

Το ΥΠΕΘΟ στις 17-9-96 προκήρυξε διαγωνισμό για την υλοποίηση έργου "Ανάπτυξη Πληροφορικού Συστήματος του Υπουργείου Εθνικής Οικονομίας, για το Κοινοτικό Πλαίσιο Στήριξης, τις Κοινοτικές Πρωτοβουλίες, το Ταμείο Συνοχής, το Πρόγραμμα Δημοσίων Επενδύσεων και τις Ιδιωτικές Επενδύσεις". 

Στις 24-2-97 κατακυρώθηκε ο διαγωνισμός στην 'Ενωση εταιρειών "Ιntrasoft, 01 Πληροφορική και Planet". 

Στις 8-10-97 υπεγράφη σχετική σύμβαση μεταξύ του ΥΠΕΘΟ και της παραπάνω ένωσης εταιρειών. 

'Ετσι δρομολογήθηκε η διαδικασία αντικατάστασης των υπαρχουσών προβληματικών εφαρμογών για την παρακολούθηση των Δημοσίων και Ιδιωτικών Επενδύσεων καθώς επίσης και των έργων που χρηματοδοτούνται από το Κοινοτικό Πλαίσιο Στήριξης, με σύστημα παρακολούθησης σύγχρονο ως προς τον εξοπλισμό τη λειτουργία, αλλά και την επικοινωνία με τον χρήστη. 

Το σύστημα αυτό έχει ήδη εγκατασταθεί και λειτουργεί σε πιλοτική φάση για ουσιαστικό έλεγχο και διορθώσεις, προβλέπεται δε να τεθεί σε πλήρη και αποκλειστική λειτουργία τον Φεβρουάριο του 1999 αντικαθιστώντας τις υπάρχουσες μηχανογραφικές εφαρμογές. 

'Ετσι καταλήγουμε στο συμπέρασμα ότι το ΥΠΕΘΟ έγκαιρα και με σοβαρότητα (και μάλιστα πολύ νωρίτερα από άλλους Δημόσιους και Ιδιωτικούς Οργανισμούς) αντιμετωπίζει το πραγματικό σοβαρό "Πρόβλημα του 2000". 'Οσον αφορά τις ενέργειες στον Δημόσιο Τομέα γενικότερα υπεύθυνο είναι το ΥΠΕΣΔΔΑ, για δε τον Ιδιωτικό Τομέα πρωτοβουλία έχει αναλάβει το Υπουργείο Ανάπτυξης. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

12. Στην με αριθμό 2789/2-10-98 ερώτηση δόθηκε με το υπ'αριθμ. 36157/16-11-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της με αριθμό 2789/2-10-98 ερώτησης του Βουλευτή κ. Λ. Παπανικολάου σχετικά με τα θέματα του επαναπροσδιορισμού Κοινής Αγροτικής Πολιτικής και των αλλαγών που επίκεινται όπως στο θέμα της επανεθνικοποίησης και άλλων καίριων αλλαγών, οι οποίες συναρτώνται με την αναδιάρθρωση σε παγκόσμια κλίμακα που επιφέρει ο παγκόσμιος οργανισμός εμπορίας, σας γνωρίζουμε ότι το ΥΠΕΘΟ με γνώμονα πάντα το εθνικό συμφέρον θα επιδιώξει την εξεύρεση καλύτερης λύσης και στα πλαίσια αυτά γίνονται συζητήσεις για το σύστημα ιδίων πόρων, της Κοινοτικής Συνδρομής αλλά επί του παρόντος δεν έχει ληφθεί καμία απόφαση. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

13. Στην με αριθμό 3074/98 ερώτηση δόθηκε με το υπ'αριθμ. 169/16-11-98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 3074/98 του Βουλευτή κυρίου Γ. Καρατζαφέρη, σας γνωστοποιούμε στο πλαίσιο της αρμοδιότητάς μας και σύμφωνα με τα σχετικά στοιχεία που έθεσε υπόψη μας η ΕΡΤ-ΑΕ, τα εξής: 

Και ως δίκτυο και ως πρόγραμμα η δορυφορική τηλεόραση της ΕΡΤ-ΑΕ αναπτύσσεται με γρήγορους ρυθμούς. 

Ειδικότερα: 

1. Από το 1990 που υφίσταται δορυφορική τηλεόραση ως το 1997 (Οκτώβριος) μετεδίδετο στην Ευρώπη πρόγραμμα 12 - 14 ωρών από την ΕΤ-1 κυρίως. 

Από τον Οκτώβριο του 1997 (31-10-97) ύστερα από μετακίνηση στον δορυφόρο HOTBIRD III της EUTELSAT μεταδίδεται πρόγραμμα 18 - 19 ωρών σε διευρυμένη γεωγραφική κλίμακα από την Σκανδιναυία ως τη Βόρειο Αφρική και από την Ιβηρική ως τα Ουράλια και τον Περσικό κόλπο). Το πρόγραμμα συντίθεται από εκπομπές της ΕΤ01, της ΝΕΤ και της ΕΤ-3, ενώ προστίθενται και τέσσερις (4) εκπομπές της Διεύθυνσης Διεθνών Τηλεοπτικών Εκπομπών για θέματα Απόδημου. Από 2 Νοεμβρίου 1998 μεταδίδεται και δεκάλεπτο δελτίο ειδήσεων του ΡΙΚ. Οι αναλογίες του προγράμματος είναι ισοβαρείς και εξυπηρετούν ψυχαγωγία, επιμόρφωση και ενημέρωση όπως διαφαίνεται από το ενημερωτικό ντοσιέ, που επισυνάπτεται. 

2. Οι περαιτέρω εξελίξεις είναι: 

Εκπομπή του προγράμματος της ΕΡΤ-ΑΕ SAT στη Νοτιότερη Αφρική, από τον Απρίλιο του '98, μέσω της Multichoice Νοτίου Αφρικής. 

Επέκταση γενικευμένου συνδρομητικού προγράμματος σε ΗΠΑ και Καναδά, μέσω της Αμερικανικής EABC, από το Σεπτέμβριο '98, μετά το πρώτο δοκιμαστικό στάδιο που άρχισε το Δεκέμβριο του '97. 

Σταδιακή εισαγωγή στα καλωδιακά συστήματα Βρυξελλών και Βελγίου από τον Απρίλιο του '98 (TELEDISTRIBUTION). 

Εισαγωγή στα Καλωδιακά Δυτ. Γερμανίας (DEUTCHE TELEKOM, BOSCH TELE KOM) από τον Αύγουστο του '98. 

Εντός του '99, μετά το πέρας του διαγωνισμού, αρχίζει η σύνδεση με Αυστραλία. Ηδη δε από το θέρος του τρέχοντος έτους εκπέμπεται στο κρατικό δίκτυο το ωριαίο εσπερινό δελτίο της ΝΕΤ. 

Ο Υπουργός 

ΔΗΜΗΤΡΙΟΣ ΡΕΠΠΑΣ" 

14. Στην με αριθμό 3424/4-11-98 ερώτηση δόθηκε με το υπ'αριθμ. 204/16-11-98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 3424/4-11-98 του Βουλευτή κ. Δ. Κωστόπουλου, σας γνωστοποιούμε, στο πλαίσιο της αρμοδιότητάς μας και σύμφωνα με τα σχετικά στοιχεία που έθεσαν υπόψη μας οι αρμόδιες ελληνικές Αρχές στην Αίγυπτο, τα εξής: 

Η δημοσίευση ένθετων αφιερωμάτων, με την ευκαιρία εθνικών εορτών, αποτελεί συνήθη πρακτική στην Αίγυπτο. Ειδικότερα, σε ό,τι αφορά τη χώρα μας, οι δύο κυριότερες αιγυπτιακές εφημερίδες (Al Ahram και Αl Akhbar) δημοσιεύουν σχετικά αφεριερώματα, τόσο με την ευκαιρία της 28ης Οκτωβρίου, όσο και με την ευκαιρία της 25ης Μαρτίου. 

Η δημοσίευση των εν λόγω αφιερωμάτων χρηματοδοτείται αποκλειστικά από διαφημιστικές καταχωρήσεις ελληνικών επιχειρήσεων και αιγυπτιακών (κρατικών και ιδιωτικών). 

Η επιλογή της δημοσιεύσιμης ύλης καθορίζεται από τις ίδιες τις εφημερίδες και γενικά συμβάλλει στην ευρύτερη προώθηση των διμερών σχέσεων. 

Στο πλαίσιο που προαναφέρθηκε εμπίπτει και το δημοσίευμα, που αναφέρεται στην ερώτηση, για το οποίο σημειώνεται ότι η Ελληνική Κυβέρνηση - ή οποιοσδήποτε άλλος κυβερνητικός παράγων - δεν είχαν καμιά απολύτως ανάμειξη. Επισημαίνω ιδιαίτερα ότι σε ό,τι μας αφορά όχι μόνο δεν επιδιώξαμε τη σχετική δημοσίευση, αλλά ούτε και γνωρίζαμε ότι επρόκειτο να γίνει. Αυτονόητο είναι ότι το Υπουργείο Τύπου και ΜΜΕ δεν διέθεσε ούτε δραχμή για την εν λόγω δημοσίευση. 

Ο Υπουργός 

ΔΗΜΗΤΡΙΟΣ ΡΕΠΠΑΣ" 

15. Στην με αριθμό 59/98 ερώτηση δόθηκε με το υπ'αριθμ. 2/30-10-98 έγγραφο από τον Υπουργό Tύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερωτήσεως 59/98 των Βουλευτών κυρίων Γ. Καρασμάνη και Ν. Τσιαρτσιώνη, σας γνωστοποιώ τα εξής: 

1. Στα τέλη Σεπτεμβρίου ψηφίστηκε από τη Βουλή και δημοσιεύεται στην Εφημερίδα της Κυβερνήσεως ο ν. 2644 (ΦΕΚ 233 Α' 13-10-98) "Για την παροχή συνδρομητικών ραδιοφωνικών τηλεοπτικών υπηρεσιών και συναφείς διατάξεις" με τον οποίο διαμορφώνεται το θεσμικό πλαίσιο για τη λειτουργία της ψηφιακής τηλεόρασης στην Ελλάδα. Εξάλλου στα κεφάλαια Β', Γ' και Δ' του ίδιου νόμου περιλαμβάνονται ορισμένες τροποποιήσεις του ν. 2328/95 (για την λειτουργία της ιδιωτικής ραδιοφωνίας και τηλεόρασης). 

2. Το νέο οργανόγραμμα του Υπουργείου Τύπου και ΜΜΕ βρίσκεται στην τελική φάση επεξεργασίας του από αρμόδια επιτροπή που έχει συσταθεί για το σκοπό αυτό. 

3. Η Γενική Γραμματεία Ενημέρωσης, που είναι αρμόδια για τα Γραφεία Τύπου Εξωτερικού, έχει προβεί στις ακόλουθες ενέργειες το τελευταίο έτος 1998. 

α) Συνεχής επιμόρφωση με εξειδικευμένα σεμινάρια των Προϊσταμένων και ακολούθων Τύπου. 

β) Στελέχωση των Γραφείων με απόφοιτους της Σχολής Δημόσιας Διοίκησης από το Τμήμα ακολούθως Τύπου. 

γ) Λειτουργία νέων Γραφείων Τύπου σε Ελσίνκι και Βοστώνη και ετοιμάζεται σε λειτουργία στο Τελ Αβίβ. 

δ) Εξοπλισμός τους με σύγχρονα ηλεκτρονικά μέσα ύψους 100.000.000 μόνο μέσα στο 1998. 

ε) Ενίσχυση με πληροφοριακό υλικό (εκδόσεις, έντυπα, έρευνες κλπ.) καθώς επίσης και ενημέρωση των Προϊσταμένων κάθε 6 μήνες από το Υπουργείο Εξωτερικών για τις θέσεις μας στα εθνικά θέματα. 

στ) Αναβάθμιση του Γραφείου Τύπου Νέας Υόρκης σ' ένα από τα πιο σύγχρονα της πόλης αυτής. 

4. Η κωδικοποίηση και η αναμόρφωση της διάσπαρτης νομοθεσίας περί τύπου αποτελεί στόχο του Υπουργείου μας η εκπλήρωση του οποίου θα επιδιωχθεί κατά το επόμενο χρονικό διάστημα. 

5. Η στρατηγική της ελληνικής πολιτείας για την δημόσια ραδιοφωνία και τηλεόραση αποτυπώνεται στο "Συμβόλαιο Διαχείρισης" που υπεγράφη πρόσφατα από τον Πρόεδρο του Διοικητικού Συμβουλίου της ΕΡΤ Α.Ε. και τους Υπουργούς Εθνικής Οικονομίας και Τύπου & ΜΜΕ, σύμφωνα με τις διατάξεις του άρθρου 4 του ν. 2414/1996. Στο κείμενο αυτό καθορίζονται με λεπτομέρεια, και στο πλαίσιο του Στρατηγικού Σχεδίου και του Επιχειρησιακού Σχεδίου που έχουν εγκριθεί από τους ανωτέρω Υπουργούς, οι στόχοι που ο Πρόεδρος του Δ.Σ. της ΕΡΤ Α.Ε. αναλαμβάνει να εκπληρώσει κατά τη διάρκεια της θητείας του. 

6. Το Ινστιτούτο Οπτικοακουστικών Μέσων έχει συντάξει έρευνες σχετικά με τα ακόλουθα θέματα: "Βασική ελληνική βιβλιογραφία για την επικοινωνία", "Φορείς εκπαίδευσης για τα οπτικοακουστικά", "Το θεσμικό πλαίσιο της λειτουργίας της ψηφιακής τηλεόρασης σε κράτη - μέλη της Ευρωπαϊκής Ενωσης", "Κανόνες δεοντολογίας για το ραδιόφωνο και την τηλεόραση. Α' μέρος: Η αυτοδέσμευση των ραδιοτηλεοπτικών οργανισμών στα κράτη - μέλη της Ε.Ε.", "Η προστασία της παιδικής ηλικίας στα ραδιοτηλεοπτικά μέσα, στην Ε.Ε." κ.α. 

Επίσης έχει αναλάβει πρωτοβουλίες όπως: η 1η Ευρωμεσογειακή Διάσκεψη Υψηλού Επιπέδου για τη συνεργασία στα οπτικοακουστικά", Θεσσαλονίκης, 11/97, η 1η Συνάντηση των Φορέων Ερευνας για την οπτικοακουστική επικοινωνία στην Ελλάδα", Ζάππειο, 12/97, πέντε (5) σεμινάρια (η ένταξη της Κύπρου στο Πρόγραμμα MEDIA II/για την πνευματική ιδιοκτησία και την παραγωγή και διανομή οπτικοακουστικών έργων/για τη χρηματοδότηση και παραγωγή πολυμέσων και κινουμένων σχεδίων), δεκατέσσερις (14) Συντονιστικές Συναντήσεις για τον ελληνικό οπτικοακουστικό τομέα, η 1η Συνάντηση των εθνικών εκπροσώπων των "μικρών χωρών" στο Πρόγραμμα ΜΕDIA, συμμετοχή σε τριάντα και πλέον συνέδρια/διασκέψεις με εισήγηση για την προβολή της ελληνικής οπτικοακουστικής βιομηχανίας. 

Ο Υπουργός 

ΔΗΜΗΤΡΗΣ ΡΕΠΠΑΣ" 

16. Στην με αριθμό 3180/23-10-98 ερώτηση δόθηκε με το υπ'αριθμ. 1127975/13-11-98 έγγραφο από τον Υφυπουργό Oικονομικών η ακόλουθη απάντηση:

"Σε απάντηση της ερώτησης 3180/23-10-98 του Βουλευτή κυρίου Γ. Καλαντζή, που κατατέθηκε στη Βουλή των Ελλήνων και αφορά οφειλές κτηνοτρόφων στην περιοχή Καβάλας, σε ό,τι αφορά τη δική μας αρμοδιότητα, θέτουμε υπόψη σας τα κάτωθι: 

Στις Δημόσιες Οικονομικές Υπηρεσίες έχει ανατεθεί μόνο η είσπραξη των εσόδων της Αγροτικής Τράπεζας Ελλάδος, σύμφωνα με αριθμ. 1024851/1713/0016/26-2-97 Απόφαση Υπουργού Οικονομικών. Η βεβαίωση των οφειλών υπέρ της ανωτέρω τράπεζας γίνεται μόνο από αυτήν. 

Οι Δ.Ο.Υ. δεν έχουν καμία αρμοδιότητα, ούτε ως προς τη βεβαίωση, ούτε ως προς τη διαγραφή, ούτε ως προς τη μεταφορά των ανωτέρω χρεών. Οφείλουν να εισπράττουν τις αποστελλόμενες σ' αυτές οφειλές, εφαρμόζοντας την κείμενη νομοθεσία. 

Επίσης, σύμφωνα με το άρθρο 36 του ν. 2648/22-10-98, παρέρχεται η δυνατότητα ρύθμισης των χρεών προς το Δημόσιο που είναι βεβαιωμένα στις Δ.Ο.Υ., σε 18 δίμηνες δόσεις, μαζί με το ογδόντα πέντε τοις εκατό (85%) των προσαυξήσεων εκπρόθεσμης καταβολής που αναλογούν σε αυτά, μέχρι την ημερομηνία καταβολής της πρώτης δόσης και με απαλλαγή του χρέους από το υπόλοιπο 15% των προσαυξήσεων. 

Εφόσον ο οφειλέτης είναι συνεπής στη ρύθμιση και δεν υφίστανται άλλες ληξιπρόθεσμες οφειλές, χορηγείται αποδεικτικό ενημερότητας και δε λαμβάνονται σε βάρος του τα προβλεπόμενα από τη νομοθεσία μέτρα αναγκαστικής είσπραξης, τυχόν δε ληφθέντα αναστέλλονται. 

Ο Υφυπουργός 

ΓΕΩΡΓΙΟΣ ΔΡΥΣ" 

17. Στην με αριθμό 3242/29-10-98 ερώτηση δόθηκε με το υπ'αριθμ. 19653/16-11-98 έγγραφο από την Υπουργό Aνάπτυξης η ακόλουθη απάντηση: 

"Σε απάντηση της υπ' αριθμ. 3242/29-10-98 ερωτήσεως που κατέθεσαν στη Βουλή των Ελλήνων οι Βουλευτές κύριοι Σ. Κόρακας και Μπ. Αγγουράκης και σε ό,τι αφορά θέματα αρμοδιότητας του Υπουργείου Ανάπτυξης σας πληροφορούμε ότι: 

α. Στη θέση "Καρίκα" της Κοινότητας Υστερνίων Τήνου, σε χώρο υφιστάμενου λατομείου, ο νομάρχης Κυκλάδων, δια της υπ' αριθμ. 634/7-7-98 αποφάσεώς του, χορήγησε στην εταιρεία Ν.Γ. ΣΚΟΥΛΟΥΔΗΣ Α.Ε. άδεια εκμεταλλεύσεως λατομείου αδρανών υλικών εξάμηνης διάρκειας προκειμένου τα εξορυσσόμενα υλικά να χρησιμοποιηθούν αποκλειστικά για τις ανάγκες του έργου "Επέκταση εξωτερικού λιμένα Τήνου" του οποίου τυγχάνει ανάδοχος. 

Το Συμβούλιο της Επικρατείας ανέστειλε την εν λόγω άδεια μέχρις εκδικάσεως της αιτήσεως ακυρώσεως, ενώ η Υπουργός Ανάπτυξης δια της υπ' αριθμ. Δ10/Β/Φ29.Γεν/οικ.18126/5-10-98 αποφάσεώς της ακύρωσε αυτεπάγγελτα την υπόψη άδεια. 

β. Το υπ' αριθμ. 2286/19-10-98 έγγραφο του νομάρχη Κυκλάδων δεν αποτελεί άδεια εκμεταλλεύσεως αλλά άδεια αποκομιδής ήδη εξορυγμένων υλικών. 

Η Υπουργός 

ΒΑΣΩ ΠΑΠΑΝΔΡΕΟΥ" 

18. Στην με αριθμό 2421/18-9-98 ερώτηση δόθηκε με το υπ'αριθμ. 66/13-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2421/18-9-98 που κατέθεσε ο Βουλευτής κύρις Η. Βεζδρεβάνης για τα θέματα της αρμοδιότητάς μας, σας πληροφορούμε τα εξής: 

Στα πλαίσια της Κοινοτικής Πρωτοβουλίας LEADER II έχει εγκριθεί πρόγραμμα για τους Νομούς Ιωαννίνων και Θεσπρωτίας, ύψους Δημόσιας Δαπάνης ίσο με 2.420 εκατ. δρχ. από το οποίο το ποσό των 500 εκατ. δρχ. θα διατεθεί στην Επαρχία Κόνιτσας. Το πρόγραμμα υλοποιείται από την Ομάδα Τοπικής Δράσης "Ηπειρος Α.Ε." και αποσκοπεί στην ολοκληρωμένη αγροτική ανάπτυξη με την εφαρμογή δράσεων επαγγελματικής κατάρτισης, ανάπτυξης αγροτουρισμού και εναλλακτικών μορφών τουρισμού, δημιουργίας και βελτίωσης μικρομεσαίων μεταποιητικών επιχειρήσεων, αξιοποίησης γεωργικής παραγωγής, διατήρησης βελτίωσης και ανάδειξης του περιβάλλοντος και διατήρησης πολιτιστικής κληρονομιάς. 

Μέχρι σήμερα η Ομάδα έχει δημοσιοποιήσει το πρόγραμμά της και αφού αξιολόγησε τις υποψήφιες προτάσεις, έχει υπογράψει τη πλειοψηφία των συμβάσεων με τους τελικούς δικαιούχους και έχει ξεκινήσει η υλοποίηση των έργων. Στο Νομό Θεσπρωτίας κατανέμεται ποσό 600 εκατ. δρχ. και μέχρι σήμερα έχει εγκριθεί η υλοποίηση 20 έργων στο Νομό. 'Εχει υπογραφεί η σχετική σύμβαση με 5 από τα έργα αυτά, ενώ αναμένεται η υπογραφή των υπολοίπων μέχρι τέλος του χρόνου. 

Λόγω ύπαρξης αδέσμευτου ποσού ύψους Δημόσιας δαπάνης 155 εκατ. δρχ. η Ομάδα επαναπροκήρυξε το πρόγραμμα για τις Επαρχίες Σουλίου και Φιλιατών του Νομού Θεσπρωτίας και δόθηκε προθεσμία για την υποβολή προτάσεων στα μέτρα 3,4 και 5 μέχρι την 15-12-98. 

Συγκεκριμένα, για το Νομό Θεσπρωτίας έχουν ενταχθεί τα παρακάτω έργα: 

Στα πλαίσια του Μέτρου 3: "Αγροτουρισμός", εντάχθηκαν 3 έργα που αφορούν τη δημιουργία, εκσυγχρονισμό και επέκταση αγροτουριστικών καταλυμάτων, ύψους Δημόσιας Δαπάνης 99 εκατ. δρχ. 

Στα πλαίσια του Μέτρου 4 "Μικρομεσαίες επιχειρήσεις - βιοτεχνίες μικρής κλίμακας", εντάχθηκαν 5 έργα που αφορούν εκσυγχρονισμό - επέκταση βιοτεχνιών - μικρών επιχειρήσεων, ύψους Δημόσιας δαπάνης 136,8 εκατ. δρχ. 

Στα πλαίσια του Μέτρου 5 "Αξιοποίηση επιτόπιου και εμπορία της γεωργικής και δασοκομικής παραγωγής" εντάχθηκαν 5 έργα που αφορούν αξιοποίηση γεωργικής παραγωγής ύψους Δημόσιας δαπάνης 83,5 εκατ. δρχ. 

Στα πλαίσια του Μέτρου 6 "Διατήρηση και βελτίωση του περιβάλλοντος και του περιβάλλοντος χώρου" εντάχθηκαν 7 έργα που αφορούν αξιοποίηση και ανάδειξη τοπίων, παλαιών, κτισμάτων, μοναστηριών και εκκλησιών, ύψους Δημόσιας δαπάνης 65,4 δρχ. 

Ο Υπουργός 

Γ. ΑΝΩΜΕΡΙΤΗΣ" 

19. Στην με αριθμό 3367/2-11-98 ερώτηση δόθηκε με το υπ'αριθμ. 22/16-11-98 έγγραφο από τον Υφυπουργό Oικονομικών η ακόλουθη απάντηση: 

"Σε απάντηση της ερώτησης 3367/2-11-98 που κατέθεσε στη Βουλή των Ελλήνων ο Βουλευτής κ. Η. Βεζδρεβάνης, σας πληροφορούμε, από πλευράς δικής μας αρμοδιότητας, τα εξής: 

Η Κυβέρνηση υλοποιώντας σχετική εξαγγελία της, προέβη στην αναμόρφωση του μισθολογίου των στελεχών των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος, εξαντλώντας όλα τα δυνατά περιθώρια του Κρατικού Προϋπολογισμού. 

Το προαναφερόμενο μισθολόγιο, που θεσπίστηκε με το ν. 2448/96 παρέχει ουσιαστικές αυξήσεις στα εν λόγω στελέχη. Ειδικότερα με το νέο μισθολόγιο αντιμετωπίζονται οι ειδικές συνθήκες εργασίας του στρατιωτικού και αστυνομικού προσωπικού με τη θέσπιση μηνιαίου επιδόματος ειδικής απασχόλησης, το οποίο είναι συνάρτηση του χώρου, των συνθηκών και του τρόπου απασχόλησης του προσωπικού αυτού. 

Εξάλλου, με τις διατάξεις του άρθρου 18 του πρόσφατου συνταξιοδοτικού νόμου 2592/98 "Αναπροσαρμογή συντάξεων πολιτικών συνταξιούχων του δημοσίου, ρύθμιση συνταξιοδοτικών θεμάτων και άλλες διατάξεις" (ΦΕΚ 75 Α), προβλέπονται πρόσθετες βελτιώσεις για το στρατιωτικό και αστυνομικό προσωπικό, από 1-1-98. 

Ο Υφυπουργός 

Ν. ΧΡΙΣΤΟΥΔΟΥΛΑΚΗΣ" 

20. Στην με αριθμό 3180/23-10-98 ερώτηση δόθηκε με το υπ' αριθμ. 41/16-11-98 έγγραφο από τον Υπουργό Γεωργίας η ακόλουθη απάντηση: 

"Aπαντώντας στhν ερώτηση 3180/23-10-98 που κατέθεσε ο Βουλευτής κ Γ. Καλατζής για τα θέματα της αρμοδιότητάς μας, σας πληροφορούμε τα εξής: 

Η ΑΤΕ εφαρμόζοντας τις αποφάσεις 1996/8-2-94 της ΕΤΕ και 32Ο9811/2-3-94 Υπουργική Απόφαση, ρύθμισε τις οφειλές των κτηνοτρόφων που προέρχονταν από μεσοπρόθεσμα επενδυτικά δάνεια, καθώς και βεβαιωμένες οφειλές στις Δ.Ο.Υ. υπό την προϋπόθεση ότι η εξεταζόμενη μονάδα λειτουργεί και είναι οικονομικά βιώσιμη εκμετάλλευση. 

Σύμφωνα με τις αποφάσεις αυτές η Πολιτεία ανέλαβε να καταβάλει στην ΑΤΕ υπέρ των κτηνοτρόφων το σύνολο ή μέρος των τόκων, ανάλογα κατά περίπτωση, των μεσ/σμων δανείων που τους χορηγήθηκαν λήξης μέχρι 31/12/91. 

Το υπόλοιπο των οφειλών τους, που βαρύνει τις εκμεταλλεύσεις, ρυθμίστηκε για να πληρωθεί σε 10 χρόνια με διετή περίοδο χάριτος. 

Πέραν της ρύθμισης αυτής, η ΑΤΕ για να διευκολύνει ακόμα περισσότερο τους κτηνοτρόφους στην εξυπηρέτηση των οφειλών τους και στην ομαλή λειτουργία των εκμεταλλεύσεών τους, αποφάσισε σύμφωνα με το δικαίωμα που της παρέχει η 1620/89 ΠΔ/ΤΕ και ρύθμισε για 10 χρόνια και τις ληξ/σμες μέχρι 31/3/94 οφειλές τους. 

Επιπλέον, η Τράπεζα, σε εφαρμογή της 321551/30-5-96 Υπουργικής Απόφασης έδωσε την δυνατότητα στους κτηνοτρόφους και εξοφλούν τις δόσεις των δανείων τους μέσα σε ένα χρόνο από τη λήξη τους χωρίς να επιβαρύνονται με τόκους ποινής, προκειμένου αυτοί να διευκολυνθούν ακόμη περισσότερο στην ομαλή εξόφληση των οφειλών τους. 

Μετά από συνεχόμενες παρατάσεις για εξόφληση των πρώτων δόσεων 1994 και 1995 η ΑΤΕ έδωσε οδηγίες στα Καταστήματα της για την βεβαίωση των οφειλών αυτών στην Δ.Ο.Υ. αφού εξάντλησε κάθε περιθώριο αναμονής. 

'Οσον αφορά την επαναφορά των βεβαιωμένων χρεών των κτηνοτρόφων από το Δημόσιο Ταμείο στην ΑΤΕ αυτό δεν είνα θέμα της Τράπεζας, διότι με τη βεβαίωσή τους δεν είναι πλέον απαιτήσεις της Τράπεζας αλλά του Ελληνικού Δημοσίου. 

Σημειώνεται επίσης ότι για τη δόση του δανείου της ρύθμισης λήξεως 1996 η Τράπεζα έχει δώσει ευχέρεια πληρωμής της μέχρι 31/12/98. 

Η ΑΤΕ επίσης σε όσους κτηνοτρόφους δεν υπήχθησαν στα παραπάνω ευεργητικά μέτρα παρείχε πιστωτικές διευκολύνσεις για τις ληξιπρόθεσμες οφειλές τους μέχρι 31-12-97, οι οποίες περιλαμβάνουν απαλλαγή από τόκους ποινής για το χρονικό διάστημα από 1/1/94 μέχρι και 31/12/97 και μέρος των συμβατικών τόκων για το διάστημα από 1/1/94 και μέχρι 30/6/96 που φθάνει μέχρι το 50%. 

Το υπόλοιπο των οφειλών τους ρυθμίζεται για να πληρωθεί σε 10 χρόνια. 

Τέλος επισημαίνεται ότι η διάρκεια ισχύος του παραπάνω προγράμματος των πιστωτικών διευκολύνσεων προκειμένου να υπαχθούν σ' αυτές οι τυχόν ενδιαφερόμενοι έληξε στις 30/6/98. 

Ο Υπουργός 

ΓΕΩΡΓΙΟΣ ΑΝΩΜΕΡΙΤΗΣ" 

21. Στην με αριθμό 3221/27-10-98 ερώτηση δόθηκε με το υπ' αριθμ. 3023/5-11-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3221/27-19-98 που κατέθεσαν οι Βουλευτές κύριοι Αλ. Παπαδόγγονας, Σπ. Σπηλιωτόπουλος, Αθ. Κονταξής, Ευγ. Χαϊτίδης, Θεοφ. Δημοσχάκης και Λεων. Λυμπερακίδης στη Βουλή των Ελλήνων με θέμα τη καταστροφή των Στρατιωτικών Αρχείων της περιόδου 194Ο-1944, σας γνωρίζονται τα ακόλουθα: 

Η Πολιτική Ηγεσία του Υπουργείου Εθνικής 'Αμυνας έχει αποδείξει επανειλημμένα το δέοντα σεβασμό της, και έχει αποδώσει τις προσήκουσες τιμές στους Αγωνιστές της Εθνικής Αντίστασης. 

Οι όποιες πληροφορίες περί καταστροφής των ιστορικών αρχείων είναι ανυπόστατες, ψευδείς και δεν ανταποκρίνονται, στη πραγματικότητα. Τα ιστορικά έγγραφα των αρχείων δημοσιεύονται αυτούσια, χωρίς καμία απολύτως παρέμβαση. 

Πρόθεση του ΥΠΕΘΑ, είναι η δημοσίευση αυτούσιων των εγγράφων των αρχείων. Με την έκδοση των αρχείων αυτών θα είναι σε θέση κάθε 'Ελληνας πολίτης να μελετήσει μέσα από τα αρχεία αυτά τη συγκεκριμένη ιστορική περίοδο για τον Ελληνικό λαό. 

'Οσον αφορά στο προσωπικό της Διεύθυνσης Ιστορίας του Στρατού (ΔΙΣ) που είναι αρμόδιο για την επιλογή, παρουσίαση και έχει γενικά την ευθύνη της έκδοσης, στελεχώνεται από άριστο προσωπικό το οποίο και εργάζεται με μοναδικό γνώμονα την αντικειμενική παρουσίαση του έργου, αποφεύγοντας κάθε υποκειμενική και αυθαίρετη κρίση ή επέμβαση στα κείμενα. Είναι ευνόητο, ότι κάθε καλοπροαίρετη κριτική είναι καλοδεχούμενη, αφού όμως πρώτα τα αρχεία αυτά εκδοθούν. 

Η Εθνική αντίσταση των Ελλήνων είναι μία, ενιαία, αχρωμάτιστη, μακριά από μικροπολιτικές αντιπαραθέσεις και ανήκει σε αυτόν που αγωνίστηκε γι' αυτήν, τον Ελληνικό Λαό. Η Ηγεσία του Υπουργείου καταβάλλει διαρκώς προσπάθειες, προκειμένου να αποδοθούν οι προσήκουσες τιμές αλλά και να αποκατασταθούν όλοι όσοι πήραν μέρος στον μεγαλειώδη αυτό αγώνα. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

22. Στην με αριθμό 3257/29-10-98 ερώτηση δόθηκε με το υπ' αριθμ. 3029/10-11-98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3257/29-10-98 που κατέθεσε ο Βουλευτής κ. Μ. Μπετενιώτης στη Βουλή των Ελλήνων σας γνωρίζονται τα ακόλουθα: 

Η Ηγεσία του Υπουργείου Εθνικής 'Αμυνας, έχει υποδείξει επανειλημμένα και έμπρακτα την ανησυχία του για τις φυσικές καταστροφές και την ευαισθησία του για τη διατήρηση του φυσικού πλούτου της Χώρας μας. 

Ειδικότερα το ΥΠΕΘΑ σε άμεση συνεργασία με τα αρμόδια Υπουργεία, θα συμμετάσχει με το σύνολο του έμψυχου δυναμικού και των τριών επιτελείων στο πρόγραμμα αναδάσωσης από το Νοέμβριο του 1998 έως το Μάρτιο του 1999, όταν βέβαια το επιτρέπουν οι επιχειρησιακές ανάγκες. Στις 11 Νοεμβρίου, πραγματοποιήθηκε σύσκεψη στο ΓΕΕΘΑ, προκειμένου να καθορισθούν οι λεπτομέρειες συμμετοχής των Ε.Δ. στην κοινή προσπάθεια. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

23. Στην με αριθμό 3182/23-10-98 ερώτηση δόθηκε με το υπ' αριθμ. 42/16-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3182/23-10-98 που κατέθεσε ο Βουλευτής κ. Η. Βεζδρεβάνης, σας πληροφορούμε τα εξής: 

Σύμφωνα με το ν. 2503/97 το Υπ. Γεωργίας δεν έχει πλέον αρμοδιότητα όσον αφορά στη στελέχωση των κατά τόπους Δασικών Αρχών. Η αρμοδιότητα αυτή ανήκει πλέον στις Περιφέρειες του Κράτους και κατ' επέκταση στο συνερωτώμενο Υπ. Εσωτερικών, Δημόσιας Διοίκησης και Αποκέντρωσης. 

Κατά συνέπεια η φύλαξη των βιοτόπων του έλους Καλοδικίου Θεσπρωτίας ανήκει στη σφαίρα ευθύνης της Περιφέρειας Ηπείρου, η οποία οφείλει να λάβει όλα τα απαραίτητα μέτρα για την προστασία του σημαντικού αυτού υγροτόπου. 

Ο Υφυπουργός 

Π. ΦΟΥΝΤΑΣ" 

24. Στην με αριθμό 3167/23-10-98 ερώτηση δόθηκε με το υπ' αριθμ. 39/16-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3167/23-10-98 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής: 

'Ολα τα μελισσοκομικά προϊόντα τα οποία προορίζονται για ανθρώπινη κατανάλωση και τα οποία παράγονται στα κράτη - μέλη της Ε.Ε. και διακινούνται στη χώρα μας, ελέγχονται κατά τη διακίνηση, την αποθήκευση και τη διάθεσή τους στον τελικό καταναλωτή σύμφωνα με την υπάρχουσα Κοινοτική και Εθνική νομοθεσία. 

Οι παραπάνω κτηνιατρικές επιθεωρήσεις περιλαμβάνουν τον μακροσκοπικό έλεγχο, τον έλεγχο της συσκευασίας των προϊόντων και κατά περίπτωση τον εργαστηριακό έλεγχο του προϊόντος με σκοπό τον έλεγχο της νοθείας και της συνολικής ποιότητας των μελιών. 

Η ίδια διαδικασία ελέγχου εφαρμόζεται και για τα εγχώριας παραγωγής μέλια, τα οποία διατίθενται στην ελληνική αγορά ή εξάγονται σε άλλες χώρες της Ε.Ε. ή σε τρίτες χώρες. 

Ειδικότερα τα προϊόντα τα οποία παράγονται σε Τρίτες χώρες ελέγχονται εργαστηριακά, σύμφωνα με τη νομοθεσία πριν από την αποδέσμευσή τους από τον Σταθμό Υγειονομικού Κτηνιατρικού Ελέγχου (ΣΥΚΕ) και τη διάθεσή τους στην εγχώρια κατανάλωση. 

Στα πλαίσια της κυβερνητικής εξαγγελίας για τη δημιουργία του Ενιαίου φορέα Ελέγχου Τροφίμων λειτούργησε ομάδα εργασίας με συμμετοχή από όλους τους συναρμόδιους φορείς (Υπουργείο Γεωργίας, Υπουργείο Ανάπτυξης, Γενικό Χημείο του Κράτους, Υπουργείο Υγείας, Υπ. Δημόσιας Τάξης) με σκοπό την οριοθέτηση των κατευθυντηρίων γραμμών για τη λειτουργία του Ενιαίου Φορέα Ελέγχου Τροφίμων. 

Ο συντονισμός της ομάδας εργασίας έγινε από το Υπουργείο Ανάπτυξης και πρόκειται να κατατεθεί στη Βουλή προσχέδιο νόμου για συζήτηση, που αφορά στη σύσταση του Ενιαίου Φορέα Ελέγχου Τροφίμων. 

Ο Υφυπουργός 

Π. ΦΟΥΝΤΑΣ" 

25. Στην με αριθμό 2926/8-10-98 ερώτηση δόθηκε με το υπ'αριθμ. 1678/16-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2926/8-10-98 που κατέθεσε ο Βουλευτής κ. Γ. Καρατζαφέρης, σας γνωρίζουμε τα ακόλουθα: 

Η πολιτική του Υπουργείου Εθνικής Παιδείας και Θρησκευμάτων είναι πλήρως ευθυγραμμισμένη με τη συνταγματική επιταγή του άρθρου 3 του Συντάγματος, περί κρατούσας στην Ελλάδα θρησκείας, η οποία εξειδικεύεται στο άρθρο 6 παρ. 2 β του ν.1566/1985, που συγκαταλέγει την καλλιέργεια του ορθόδοξου χριστιανικού ήθους μεταξύ των σκοπών της δευτεροβάθμιας εκπαίδευσης. 

Κατά τη ρητή διάταξη του προαναφερθέντος άρθρου του Συντάγματος, η Εκκλησία της Ελλάδας υπάρχει αναπόσπαστα ενωμένη δογματικά με τη Μεγάλη Εκκλησία της Κωνσταντινούπολης και με κάθε άλλη Ομόδοξη Εκκλησία του Χριστού και τηρεί απαρασάλευτα, όπως εκείνες, τους ιερείς αποστολικούς και συνοδικούς κανόνες και τις ιερές παραδόσεις. Το Υπουργείο Εθνικής Παιδείας ανταποκρίνεται πλήρως στις κατευθύνσεις αυτές. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

26. Στην με αριθμό 3412/3-11-98 ερώτηση δόθηκε με το υπ'αριθμ. 83/13-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3412/3-11-98 που κατέθεσε η Βουλευτής κ. Π. Φουντουκίδου, σας πληροφορούμε τα εξής: 

Από την Κοινότητα του Νομού Πέλλας για τις ζημιές που προξενήθηκαν στις δενδροκαλλιέργειες από τους παγετούς του Μαρτίου, υποβλήθηκαν στον ΕΛΓΑ 368 δηλώσεις ζημιάς που αφορούσαν 205.000 δένδρα. Μετά την κοινοποίηση των πορισμάτων εκτίμησης των ζημιών αυτών υποβλήθηκαν 99 αιτήσεις για επανεκτίμηση που αφορούν 32.000 δένδρα. 

Οι επανεκτιμήσεις των παραπάνω ζημιών θα αρχίσουν μέσα στο δεύτερο δεκαήμερο του μηνός Νοεμβρίου και θα διενεργηθούν με μεγάλη προσοχή από δύο έμπειρους γεωπόνους εκτιμητές και όπου διαπιστωθούν λάθη στα πορίσματα εκτίμησης είτε αυτά αφορούν τα ποσοστά ζημιάς είτε την παραγωγή ανά δένδρο θα διορθωθούν. 

Επισημαίνεται ότι σύμφωνα με τον Κανονισμό του ΕΛΓΑ για την ασφάλιση της φυτικής παραγωγής, οι επανεκτιμητές γεωπόνοι δεν δεσμεύονται από τα πορίσματα της εκτίμησης εκτιμώντας από την αρχή τη ζημιά. 

Ο Υπουργός 

Γ. ΑΝΩΜΕΡΙΤΗΣ" 

27. Στην με αριθμό 3136/22-10-98 ερώτηση δόθηκε με το υπ'αριθμ. 2298/13-11-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Σε απάντηση της ερώτησης 3136/22-10-98 προς τον κύριο Υπουργό και Εργασίας και Κοινωνικών Ασφαλίσεων, που κατατέθηκε στη Βουλή από το Βουλευτή κ. Ηλία Βεζδρεβάνη, σχετικά με τον αριθμό των ασφαλισμένων και των συνταξιούχων του Ταμείου Ασφάλισης Προσωπικού Περιφερειακού Γενικού Νοσοκομείου Αθηνών "Ο ΕΥΑΓΓΕΛΙΣΜΟΣ", θέτουμε υπόψη σας ότι οι ασφαλισμένοι του Ταμείου ανέρχονται σε 252 (δεδομένου ότι όλοι οι προσλαμβανόμενοι στο Θεραπευτήριο μετά την 18-3-87 υπάγονται πλέον στην ασφάλιση του Δημοσίου), οι συνταξιούχοι γήρατος ανέρχονται σε 735 και οι αναπηρίας σε 39. 

Σημειώνουμε ότι με διάταξη που προωθείται από το Υπουργείο Οικονομικών, το Ταμείο αυτό καταργείται και τις υποχρώσεις του τις αναλαμβάνει πλέον το Δημόσιο. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

28. Στην με αριθμό 3181/23.10.98 ερώτηση δόθηκε με το υπ'αριθμ. 2299/13.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Σε απάντηση της 3181/23.10.98 ερώτησης προς τον Υπουργό Εργασίας και Κοινωνικών Ασφαλίσεων, που κατατέθηκε στη Βουλή από το Βουλευτή κ. Η. Βεζδρεβάνη, σχετικά με τον αριθμό των ασφαλισμένων και των συνταξιούχων του Ταμείου Ασφάλισης Προσωπικού της Ασφαλιστικής Εταιρείας "Η ΕΘΝΙΚΗ", θέτουμε υπόψη σας ότι οι ασφαλισμένοι του Ταμείου ανέρχονται σε 1565, οι συν/χοι γήρατος ανέρχονται σε 398 και οι αναπηρίας σε 28. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

29. Στην με αριθμό 3150/22.10.98 ερώτηση δόθηκε με το υπ'αριθμ. 2300/13.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Σε απάντηση της ερώτησης 3150/22.10.98 προς τον κύριο Υπουργό Εργασίας και Κοινωνικών Ασφαλίσεων, που κατατέθηκε στη Βουλή από το Βουλευτή κ. Η. Βεζδρεβάνη, σχετικά με τον αριθμό των ασφαλισεμών και των συνταξιούχων του Ταμείου Συντάξεων και Επικουρικής Ασφάλισης Προσωπικού Γεωργικών Συνεταιριστικών Οργανώσεων, θέτουμ υπόψη σας ότι οι ασφαλισμένοι του Ταμείου ανέρχονται σε 15.000, συν/χοι γήρατος ανέρχονται σε 4.716 και οι αναπηρίας σε 387. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

30. Στην με αριθμό 3290/30-10-98 ερώτηση δόθηκε με το υπ'αριθμ. 1760/16-11-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3290/30-10-98 του Βουλευτή κ. Η. Βεζδρεβάνη, σας γνωρίζουμε ότι στο Νομό Θεσπρωτίας κανένας εκπαιδευτικός δεν έχει προσφύγει σε διοικητικό δικαστήριο για μη επιλογή του σε θέσεις Διευθυντών. 

Ο Υφυπουργός 

Ι. ΑΝΘΟΠΟΥΛΟΣ 

31. Στην με αριθμό 2910/7-10-98 ερώτηση δόθηκε με το υπ'αριθμ. 1676/16-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2910/7-10-98 του Βουλευτή κ. Γ. Σαλαγκούδη, σχετικά με τη λειτουργία των σχολείων Πρωτοβάθμιας και Δευτεροβάθμιας στο Ν. Χανίων, σας γνωρίζουμε τα ακόλουθα: 

α. Με τις αποσπάσεις 3397, εκπ/κών Π/θμιας Εκπ/σης όλων των ειδικοτήτων που έγιναν με κριτήριο κυρίως τη δυνατότητα αποδέσμευσης και υποδοχής που εμφάνιζαν οι περιφέρειες των Νομών ολοκληρώθηκε ο κύκλος των αποσπάσεων για το τρέχον διδακτικό έτος. 

Τις κενές θέσεις σε διδακτικό προσωπικό στην Π/θμια Εκπ/ση το ΥΠΕΠΘ κάλυψε με τη χορήγηση 3792 πιστώσεων, ενώ παράλληλα λειτουργούν τμήματα υποδοχής και ενισχυτικής διδασκαλίας όπου αυτό κρίνεται αναγκαίο. 

β. Στη Δ/θμια Εκπ/ση κατά το σχολικό έτος 1998 - 99 διορίστηκαν από την επετηρίδα και από τον πίνακα επιτυγχόντων του διαγωνισμού του ΑΣΕΠ 3962 εκπαιδευτικοί. Παράλληλα έχουν δοθεί μέχρι 30-10-98 4273 πιστώσεις για πρόσληψη προσωρινών αναπληρωτών. 

Σημειώνεται επίσης ότι δεν εκκρεμεί θέμα απόσπασης εκπαιδευτικών και μέχρι σήμερα έχουν εξετασθεί όλες οι σχετικές αιτήσεις από το αρμόδιο υπηρεσιακό συμβούλιο. 

Τέλος, σας πληροφορούμε ότι παραμένει σε ισχύ η διάταξη του ν. 1566/85 για ανώτατο αριθμό τριανταπέντε (35) μαθητών ανά τάξη ή τμήμα τάξης για τα Γυμνάσια και Λύκεια. Μόνον το 0,3% των τμημάτων Δ.Ε. ανά την Ελλάδα έχουν 35 μαθητές. Δηλαδή σε 23.000 τμήματα μόνον 70 έχουν 35 μαθητές. Αυτή είναι η πραγματικότητα. Ωστόσο, στόχος του ΥΠΕΠΘ αποτελεί η μείωση αυτού του ορίου στο μέλλον και οπωσδήποτε όταν τον επιτρέψουν πανελλαδικά οι συνθήκες. 

Ο Υφυπουργός 

Ι. ΑΝΘΟΠΟΥΛΟΣ" 

32. Στην με αριθμό 2511/23-9-98 ερώτηση δόθηκε με το υπ'αριθμ. 1597α/16-11-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2511/23-9-98 του Βουλευτή κ. Λ. Κουρή, σας γνωρίζουμε ότι η δημοπρασία της προσθήκης των 5 αιθουσών στο Γυμνάσιο - Λύκειο Γλυκών Νερών ήδη διεξήχθη (στις 22-10-98) με συνολική δαπάνη προσφοράς 60.090.000 δρχ. 

Η προθεσμία για την κατασκευή και πλήρη αποπεράτωση του έργου είναι 210 ημερολογιακές ημέρες από την ημερομηνία υπογραφής της σύμβασης, σύμφωνα με τη διακήρυξη της δημοπρασίας. 

Ο Υφυπουργός 

Ι. ΑΝΘΟΠΟΥΛΟΣ" 

33. Στην με αριθμό 1418/98 ερώτηση δόθηκε με το υπ' αριθμ. 27/16-11-98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερωτήσεως 1418/98 του Βουλευτή Προκόπη Παυλόπουλου σας γνωστοποιώ τα εξής: 

Η Δυτική Ελλάδα καθώς και το τμήμα της νότιας Ηπείρου (νομοί Αρτας και Θεσπρωτίας) αποτελούν μια από τις πολλές περιπτώσεις γεωγραφικού διαμερίσματος όπου δεν έχει προβλεφθεί άδεια για σταθμό τοπικής εμβέλειας αλλά δύο θέσεις αδειών σταθμών περιφερειακής εμβέλειας (ΚΥΑ 15587/Ε/26-8-1997, Παράρτημα ΙΙΙ, Χάρτης 22). Η συγκεκριμένη επιλογή έγινε για καθαρώς τεχνικούς λόγους για την ανάλυση των οποίων αρμόδιο είναι το Υπουργείο Μεταφορών και Επικοικωνιών το οποίο έχει απαντήσει πρόσφατα σε ανάλογη ερώτηση του βουλευτή κ. Ηλία Βεζδρεβάνη. Πολύ επιγραμματικά επισημαίνουμε ότι οι ανωτέρω περιοχές μπορούν να εξυπηρετηθούν τηλεοπτικά από το κύριο κέντρο εκπομπής στα Ακαρνανικά. Εάν επιλεγεί οποιαδήποτε άλλη λύση θα μειωθούν ταυτόχρονα οι διαθέσιμες συχνότητες σε ολόκληρη την περιοχή κάτι που δεν ήταν στη βούλησή μας. 

Εξάλλου, σύμφωνα με ειδική διάταξη της προκήρυξης για σταθμούς περιφερειακής εμβέλειας που αναφέρεται στην προγραμματική πληρότητα το υποψηφίου σταθμού (βλέπε απόφαση - προκήρυξη Α.Π. 163Ο8/1/1958 υπό Β, VI, Α (στοιχ. δ' & ε'), Γ (στοιχ. β'), Δ και 2), η προβολή των τοπικών πολιτικών, κοινωνικών και οικονομικών θεμάτων και η ανάπτυξη συγκεκριμένων σχεδίων συνεργασίας με φορείς της περιφέρειας συνιστά υποχρέωση του σταθμού που θα λάβει την τελική άδεια λειτουργίας καθώς και όρο αυτής της άδειας. Κατά συνέπεια, δεν υφίσταται θέμα έλλειψης ενημέρωσης για τα θέματα αυτά. Αντίθετα, η πρόβλεψη μεΘόδων για την πιο άρτια ειδησεογραφική κάλυψη, ολόκληρης της περιφέρειας σε ένα ευρύτερο κύκλο ζητημάτων θα βαρύνει στην κρίση του Εθνικού Συμβουλίου Ραδιοτηλεόρασης τόσο κατά την εξέταση των φακέλων όσο και κατά τη λειτουργία του σταθμού, οπότε και θα ελέγχεται συστηματικά η τήρηση των σχετικών δεσμεύσεων. 

Ο Υπουργός 

ΔΗΜΗΤΡΗΣ ΡΕΠΠΑΣ" 

34. Στην με αριθμό 251/98 ερώτηση δόθηκε με το υπ' αριθμ. 3/16-11-98 έγγραφο από τον Υπουργό Τύπου και Μαζικών Μέσων Ενημέρωσης η ακόλουθη απάντηση: 

"Σε απάντηση της ερωτήσεως 251/98 του Βουλευτή κ. Γ. Καρατζαφέρη σας γνωστοποιώ τα εξής: 

Η συγκρότηση του Τμήματος Διαφάνειας του ΕΣΡ είναι ζήτημα που πρόκειται να λυθεί στο εγγύς, μέλλον. 

'Ηδη, το ΕΣΡ συγκρότησε επιτροπή για να προετοιμάσει εισηγητικά τη διαδικασία και τον τρόπο οργάνωσης του Τμήματος που θα συνδυαστεί και με την πρόληψη 17 ειδικών επιστημόνων που έχει ενεργοποιηθεί από καιρό μέσω Τ0υ ΑΣΕΠ. 

Στα πλαίσια του Τμήματος Διαφάνειας θα πραγματοποιηθεί και ο έλεγχος της οικονομικής διαφάνειας των ιδιοκτητών των σταθμών ελεύθερης λήψης ή συνδρομητικών υπηρεσιών ψηφιακής ή αναλογικής εκπομπής. 

Στοιχεία για τον έλεγχο της διαφάνειας των καναλιών, θα ζητηθούν από τους ιδιοκτήτες και κατά την επικείμενη διαδικασία αδειοδότησης τους, ως ο Νόμος ορίζει. 

Η προστασία της ανΘρώπινης αξιοπρέπειας, καθώς και η προστασία των ανηλίκων, αποτελεί πρώτιστο μέλημα του ΕΣΡ. Το ΕΣΡ έχει πραγματοποιήσει τρεις ανοικτές συνεδριάσεις εντός του τρέχοντος έτους με διεΘνείς ρυθμιστικούς φορείς, την αρμόδια Διεύθυνση της Ε.Ε. και το Πάντειο Πανεπιστήμιο για τα ζητήματα αυτά. 

Σχετικά με τις εντελώς πρόσφατες ενέργειες που στοχεύουν στην αναβάθμιση του ΕΣΡ, αναφέρουμε ενδεικτικά την πρόβλεψη αποκλειστικής απασχόλησης για τον Πρόεδρο του οργάνου, την δυνατότητα πρόσληψης του επιστημονικού προσωπικού απευθείας από το ΕΣΡ κατά παρέκκλιση από τις διατάξεις του Ν. 2190/94, τη δυνατότητα αυτεπάγγελτης κίνησης της διαδικασίας επιβολής κυρώσεων και την εκχώρηση πολλών νέων αρμοδιοτήτων που σχετίζονται με την εφαρμογή του εντελώς πρόσφατου Ν. 2644/98 "για την παροχή συνδρομητικών ραδιοφωνικών και τηλεοπτικών υπηρεσιών και συναφείς διατάξεις" (βλ. συνημ. πίνακα). 

Ο Υπουργός 

ΔΗΜΗΤΡΗΣ ΡΕΠΠΑΣ" 

Σημ.: Tα συνημμένα σχετικά έγγραφα ευρίσκονται στο αρχεί της Δ/νσης Κοινοβουλευτιικού Ελέγχου (Τμήμα Ερωτήσεων). 

35. Στην με αριθμό 3089/20.10.98 ερώτηση δόθηκε με το υπ'αριθμ. 1775/16.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3089/20.10.98 έγγραφό σας που κατατέθηκε στη Βουλη από τον Βουλευτή κ. Δημήτριο Πιπεριά, σχετικα με το χρόνο συνταξιοδότησης του ασφαλισμένου του ΕΤΕΜ κ. Δημητρίου Βαβουλιώτη, σας γνωρίζουμε τα εξής: 

1. 'Εχουμε ενημερώσει επανειλλημμένα την Εθνική Αντιπροσωπεία, τόσο για τις καθυστερήσεις στις συνταξιοδοτήσεις λόγω Οργανισμού (Φ.20/105/104/7.2.97, Φ.20/105/205/19.2.97, Φ.20/105/1805/18.11.97, Φ.20/105/936/4.6.97, Φ.20/1763/7.11.97, Φ.20/105/1994/7.1.98, Φ.20/105/180/5.2.98, Φ.20/105/326/9.3.98 Φ.20/105/335/9.3.98 και Φ.20/105/640/20.5.98 έγγραφά μας). 

Η συσσώρευση χιλιάδων αιτήσεων συνταξιοδότησης καθιστά πλέον πολύ δύσκολη, αν όχι αδύνατη, την τακτοποίησή τους, αφού η πάροδος του χρονου σε συνδυασμό με την έλλειψη πρωτογενών στοιχείων που είναι απαραίτητα γαι τηνυλοποίηση των συνταξιοδοτήσεων, δυσκολεύουν ακόμη περισσότερο το έργο των υπαλλήλων του Ταμείου. Ως συνέπεια της κατάστασης αυτής, εξτάζονται σήμερα αιτήσεις συνταξιοδότησης που είχαν υποβληθεί μέχρι και το έτος 1993. 

Πρέπει να σημειωθεί πάντως, ως πρos τις εκκρεμείς υποθέσεις, ότι μεγάλος αριθμός ασφαλισμένων λαμβάνουν προσωρινή σύνταξη. Ο θεσμός αυτός της προσωρινής συνταξιοδότησης, μειώνει κατά κάποιο τρόπο τις συνέπειες των καθυστερήσεων συνταξιοδότησης του συγκεκριμένου Ταμείου, ιδιαίτερα για τους ασφαλισμένους που έχουν μεγάλο αριθμό ημερομισθίων στην ασφάλιση. 

Η οικονομική κατάσταση του Ταμείου και η εξέλιξή της στο μέλλον επίσης κρίνεται απελπιστική, παρά τις ανεκτέλεστες, όπως ήδη αναφέρθηκε, υποχρεώσεις του. Σε γενικές γραμμές έχουν ρευστοποιηθεί όλατα αποθεματικά του Κλάδου Σύνταξης, ενισχύθηκε επανειλημμένα από τον Λογαριασμό Αλληλεγγύης Φορέων Κοινωνικής Ασφάλισης που λειτουργεί στο Υπουργείο μας, επιχορηγήθηκε από τον Κρατικό Προϋπολογισμό και δανειοδοτήθηκε από τον Κλάδο Πρόνοιας που λειτουργεί στο ίδιο Ταμείο. 

Επισημαίνουμε ότι κατά την τελευταία αναλογιστική μελέτη που συντάχθηκε για το Ταμείο από την ιδιωτική εταιρεία Prudential Ε.Π.Ε. και η οποία έχει εγκριθεί από τη Δ/νση Αναλογιστικών Μελετών του Υπουργείου μας, ο Κλάδος Σύνταξης εμφανίζει αναλογιστικό έλλειμμα ύψους 366.564 εκατομμυρίων δρχ. Για την κάλυψη του εν λόγω ελλείμματος απαιτείται κατά τη μελέτη, η αύξηση των ισχυουσών εισφορών υπέρ του Ταμείου, κατά ποσοστό42,7%, ή η μείωση των συνολικών συντάξεων (παρούσας και μέλλουσας γενιάς, καθώς και των ήδη συνταξιούχων) κατά ποσοστό 31%. Σημειώνεται ότι, ειδικά ως προς την προσεχή 5ετίας, εμφανίζεται πλεόνασμα για κάθε μια χρήση. Το γεγονός όμως αυτός οφείλεται αφενός στον συσσωρευμένο όγκο των εκκρεμών συνταξιοδοτικών υποθέσεων και αφετέρου στη μη χορήγηση αυξήσεων στις συντάξεις του Ταμείου την τελευταία τριετία, καθως και στη μη χορήγηση του ισοδύναμου ποσοστού που χορηγείτο επί σειρά ετών. 

2. Για τους ανωτέρω λόγους, σας πληροφορούμε ότι από το Υπουργείο μας προωθείται νομοθετική ρύθμιση, με την οποία καταργείται ο Κλάδος Σύνταξης του Ταμείου και οι σαφαλισμένοι και συνταξιούχοι που υπάγονται πλέον στον Τομέα Επικουρικής Ασφάλισης Μισθωτών που λειτουργεί στο ΙΚΑ (ΙΚΑ-ΤΕΑΜ). 

Συγκεκριμένα, σας ενημερώνουμε ότι οι σχετικές διατάξεις προβλέπουν τη δημιουργία Τοπικού Υποκαταστήματος του ΙΚΑ με αποκλειστική αρμοδιότητα την εκκαθάριση όλων των εκκρεμών συνταξιοδοτικών περιπτώσεων, καθώς και των ασφαλισμένων που οι αιτήσεις συναξιοδότησης θα υποβληθούν μέχρι την ημερομηνία της συγχώνευσης. Οι αιτήσεις συνταξιοδότησης που θα υποβάλλονται μετά την ανωτέρω ημερομηνία, θα εξετάζονται από τα κατά τόπους αρμόδια Υποκαταστήματα του Ιδρύματος. 

Μετά την έναρξη ισχύος της αναφερόμενης νομοθετικής ρύθμισης, με την ανάληψη του τεράστιου όργκου των εκκρεμών συνταξιοδοτικών περιπτώσεων από τις υπηρεσίες τουΙΚΑ και ιδιαίτερα με την αποκλειστική αρμοδιότητα για την εξέταση των υπαρχουσών εκκρεμτήτων από το Τοπική Υποκατάστημα, προβλέπεται η σταδιακή μείωση του απαιτούμενου χρόνου από την υποβολή της αίτησης συνταξιοδότησης, μέχρι την οριστική καταβολή της επικουρικής σύνταξης και κατά συνέπεια και του οριστικύ εφάπαξ βοηθήματος των ενδιαφερομένων. 

3. Ως προς την συγκεκριμένη περίπτωση σας πληροφορούμε (όπως προκύπτει από το αριθ.Σ3 -10531/13.11.98 έγγραφο του ΕΤΕΜ), ότι ο κ. Δημήτριος Βαβουλιώτης με την από 11.1.93 αίτησή του προς το Ταμείο, ζήτησε να συνταξιοδοτηθεί λόγω γήρατος. 

Από τα στοιχεία του Ταμείου προκύπτει ότι ο ασφαλισμένος έχει πραγματοποιήσει σ'αυτο 4416 ημέρες ασφάλισης από 1.9.47 μέχρι 4.6.65, ενώ παράλληλα είναι συνταξιούχος του ΙΚΑ-ΤΕΑΜ με τις μειωμένες προϋποθέσεις του Ταμείο αυτού (πραγματοποίηση 1457 ημερομισθίων από το έτος 1982 μέχρι και το έτος 1988). 

Σύμφωνα με τις διατάξεις του άρθρου 27 του ν.1902/90, το οποίο ισχύει και για το ΕΤΕΜ "ασφαλισμένοι του Ταμείου που είναι συνταξιούχοι και άλλου επικουρικού φορέα λόγω γήρατος ή αναπηρίας, δικαιούνται αυτοτελούς σύνταξης από το ΕΤΕΜ, εφόσον κατά την ημερομηνία υποβολής της αίτησης έχουν συμπληρώσει οι άνδρρες το 65ο έτος της ηλικίας τους.. και έχουν πραγματοποιήσει 5.100 ημέρες ασφάλισης". 

Σύμφωνα με τις διατάξεις αυτές, ο αιτών δεν συγκεντρώνει τις απαιτούμενες προϋποθέσεις για αυτοτελή σύνταξη από το ΕΤΕΜ, αφού δεν έχει συμπληρώσειμ, ούτε το 65ο έτος της ηλικίας το, ούτε τον απαιτούμενο αριθμό των 5100 ημερών ασφάλισης. 

Κατόπιν προφορικής ενημέρωσής του από το εν λόγω Ταμείο ως προς τα ανωτέρω, υπέβαλε την από 5.4.94 υπεύθυνη δήλωση προς το ΕΤΕΜ, με την οποία ενημέρωσε το Ταμείο αυτό ότι, με άλλη αίτησή του που υπέβαλε την 29.1.94 στο ΙΚΑ-ΤΕΑΜ, ζήτησε να συνυπολογισθεί στην ήδη καταβαλλόμενη σύνταξή του και ο χρόνος ασφάλισης που πραγματοποίησε στο ΕΤΕΜ. 

Με νεώτερη αίτησή του στο ΕΤΕΜ (19.7.94), ζήτησε την προαιρετική συνέιχησ της ασφάλισής του στο Ταμείο αυτό. Σημειώνεται πάντως ότι οι ενδιαφερόμενος δεν έχει τις προϋποθέσεις για την προαιρετική συνέχιση της ασφάλισης του, αφού είναι συνταξιούχος άλλου επικουρικού φορέα, ενώ παράλληλα για τον ίδιο λόγο δεν έχει το δικαίωμα αναγνώρισης του χρόνου στρατιωτικής του υπηρεσίας. 

Κατόπιν των ανωτέρω εκκρεμούν, στα πλαίσια των συνολικών εκκρεμοτήτων του ΕΤΕΜ, οι απαντήσεις του Ταμείου στα υποβληθέντα αιτήματα του ασφαλισμένου. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

36. Στην με αριθμό 3160/22-10-98 ερώτηση δόθηκε με το υπ'αριθμ. 4939/16-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3160/22-10-98 που κατατέθηκε στη Βουλή των Ελλήνων από το Βουλευτή κ. Γ. Καρατζαφέρη, σας γνωρίζουμε τα εξής: 

Με πρωτοβουλία της Υπουργού Ανάπτυξης έχει συσταθεί από το Φθινόπωρο του 1996, Επιτροπή Διυπουργικής Συνεργασίας, ο ρόλος της οποίας είναι η συνεχής επαφή όλων των Κρατικών φορέων αλλά και ιδιωτών που εμπλέκονται στο αντικείμενο έτσι ώστε να αντιμετωπίζονται τα διάφορα προβλήματα προς όφελος του τουρισμού. Η ανωτέρω Επιτροπή συνεδριάζει και πριν τη έναρξη κάθε τουριστικής περιόδου, προκειμένου να συντονιστούν οι ενέργειες των συναρμοδίων φορέων που θα οδηγήσουν στη λήψη κάθε ενδεικνυόμενου μέτρου που θα βελτιώσει το τουριστικό προϊόν. Η συνεδρίαση της εν λόγω Επιτροπής επαναλαμβάνεται και στο τέλος της τουριστικής περιόδου για τον απολογισμό των πεπραγμένων και τη χάραξη νέας στρατηγικής η οποία θα βασίζεται στα στοιχεία που προέκυψαν στην περίοδο που διανύθηκε. 

Ως προς την εφαρμογή του προγράμματος υλοποίησης έργων τουριστικής υποδομής που στόχο έχουν την αναβάθμιση και ανταγωνιστικότητα του τουρισμού μας σας γνωρίζουμε ότι: Στα πλαίσια του Αναπτυξιακού Νόμου 2601/98 προωθούνται τουριστικές εγκαταστάσεις όπως Αξιοποίησης Ιαματικών Πηγών, Κέντρα Θαλασσοθεραπείας, Προπονητικού Αθλητισμού καθώς και Χιονοδρομικά Κέντρα, με ελκυστικά κίνητρα σε οικονομικά μεγέθη και με ένα ευέλικτο συντονισμό εργασιών, μεταξύ των συναρμοδίων φορέων. 

Επίσης, ο ΕΟΤ υλοποιεί τα τελευταία χρόνια έργα τουριστικής υποδομής που έχουν ενταχθεί στο Β' Κοινοτικό Πλαίσιο Στήριξης, και ευρίσκονται σήμερα σε διάφορα στάδια υλοποίησης και συγκεκριμένα: 

1. Δεκαέξι (16) μαρίνες συνολικής δυναμικότητας 3.800 τουριστικών σκαφών και συνολικού προϋπολογισμού 26 δις δρχ. 

2. 'Εντεκα (11) καταφύγια τουριστικών σκαφών συνολικής δυναμικότητας 370 σκαφών και συνολικού προϋπολογισμού 3,3 δις δρχ. 

3. 'Εντεκα (11) έργα άλλων μορφών τουρισμού όπως Υδροθεραπευτήρια, ορεινά καταφύγια και μονοπάτια, Σπήλαια κλπ. συνολικού προϋπολογισμού 10 δις δρχ. 

Ακόμη για την αξιοποίηση των περιουσιακών στοιχείων του ΕΟΤ και Εκσυγχρονισμού αυτών μέσω της ιδιωτικής πρωτοβουλίας, αποφασίσθηκε η εκποίηση ορισμένων Ξενία. 

Για την υλοποίηση του εν λόγω προγράμματος (εκποίηση δια πλειοδοτικού διαγωνισμού) έχουν ληφθεί υπόψη: 

α) Ιδιοκτησιακό καθεστώς για τη δυνατότητα εκποίησης αυτών (νομική έρευνα). 

β) Καθεστώς εκμετάλλευσης αυτών και αποτελέσματα χρήσεως. 

γ) Παλαιότητα εγκαταστάσεων, αναγκαιότητα εκσυγχρονισμού, επέκταση υφισταμένων εγκαταστάσεων, διατήρηση της ξενοδοχειακής εγκατάστασης, ή δυνατότητα αλλαγής χρήσης, σε περίπτωση εκπλήρωσης του σκοπού της ξενοδοχειακής μονάδας (όταν πρόκειται για απαλλοτριωμένο ακίνητο, δωρεά κλπ.) και παράλληλα όλα τα παραπάνω στοιχεία τίθενται υπόψη του Σώματος ορκωτών εκτιμητών προκειμένου να προβεί στην αγοραία εκτίμηση των προς εκποίηση ακινήτων. 

Επιπροσθέτως σημειώνουμε ότι όλη η διαδικασία εκποίησης ακινήτων του ΕΟΤ διενεργείται βάσει της κείμενης νομοθεσίας και για τα περισσότερα εκποιούμενα ακίνητα τίθεται όρος για συνέχιση της τουριστικής αξιοποίησης και εκμετάλλευσης αυτών ως ξενοδοχειακών μονάδων. 

Τέλος σας γνωρίζουμε ότι για τις ρυθμίσεις των οφειλών Ξενοδοχειακών Επιχειρήσεων, αρμόδιο να απαντήσει είναι το Υπουργείο Εθνικής Οικονομίας προς το οποίο διαβιβάζουμε την ερώτηση. 

Η Υπουργός 

ΒΑΣΩ ΠΑΠΑΝΔΡΕΟΥ" 

37. Στις με αριθμό 2938 έως και 2957/1998 και 2971 έως και 2980/1998 ερωτήσεις δόθηκαν με τα υπ'αριθμ. 70-100/16-11-98 έγγραφα από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση των ομοειδών ερωτήσεων 2938, 2939, 2940, 2941, 2942, 2943, 2944, 2945, 2946, 2947, 2948, 2949, 2950, 2951, 2952, 2953, 2954, 2955, 2956, 2957, 2971, 2972, 2973, 2974, 2975, 2976, 2977, 2978, 2979, 2980/1998 του Βουλευτή κ. Π. Σκανδαλάκη που μας διαβίβασε το Υπουργείο Εξωτερικών, σας γνωστοποιούμε, στο πλαίσιο της αρμοδιότητάς μας, τα εξής: 

Σύμφωνα με τα στοιχεία που βρίσκονται καταχωρημένα στο αρχείο του Υπουργείου Τύπου και ΜΜΕ, Ομογενειακά Μέσα Μαζικής Ενημέρωσης υπάρχουν και λειτουργούν στις κάτωθι, αλφαβητικά αναφερόμενες, χώρες: Αγγλία, Αίγυπτος, Αιθιοπία, Αλβανία, Αργεντινή, Αυστραλία, Αυστρία, Βέλγιο, Βενεζουέλα, Βραζιλία, Γαλλία, Γερμανία, Γεωργία, Ελβετία, Ζιμπάμπουε, ΗΠΑ, Ισπανία, Ιταλία, Καναδάς, Κύπρος, Λιθουανία, Νέα Ζηλανδία, Νορβηγία, Νότια Αφρική, Ολλανδία, Ουγγαρία, Ουκρανία, Ουρουγουάη, Παναμάς, Ρουμανία, Ρωσία, Σουηδία, Τουρκία και Χιλή. 

'Ολα αυτά τα στοιχεία περιλαμβάνονται κατά τρόπο ενδελεχή και συστηματικό στην εκδοθείσα, για πρώτη φορά το 1996 από το Υπουργείο Τύπου και ΜΜΕ, επετηρίδα του Ομογενειακού Τύπου, η οποία και επισυνάπτεται. 

Σημειώνεται επίσης, ότι η αρμόδια Διεύθυνση του Υπουργείου μας συγκεντρώνει, αυτήν την περίοδο, νέα επίκαιρα στοιχεία για την, σε σύντομο χρόνο, επανέκδοσή της. 'Αμα τη εκδόσει της, θα σας αποσταλεί αντίτυπο και της νέας επετηρίδας. 

Ο Υπουργός 

ΔΗΜΗΤΡΗΣ ΡΕΠΠΑΣ" 

38. Στην με αριθμό 3187/1998 ερώτηση δόθηκε με το υπ'αριθμ. 200/16-11-98 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερώτησης 3187/1998 του Βουλευτή κ. Γ. Καρατζαφέρη, σας γνωστοποιούμε, στο πλαίσιο της αρμοδιότητάς μας και σύμφωνα με τα σχετικά στοιχεία που έθεσε υπόψη μας η ΕΡΤ-Α.Ε., τα εξής: 

1. Η ΕΡΤ-Α.Ε. μεταδίδει το Πρόγραμμά της προς την Ευρώπη ελεύθερα (όχι συνδρομητικά) και αναλογικά. Συνδρομητική είναι η σχέση μόνο με τις Η.Π.Α. και τη Νοτιότερη Αφρική. 

2. Ως προς τις αθλητικές εκδηλώσεις, η ΕΡΤ-Α.Ε. μεταδίδει: 

α) Αθλητικές συναντήσεις (κυρίως στίβου και θαλάσσιων σπορ), στις οποίες έχει πρόσβαση μέσω ΕURΟVISIΟΝ. 

β) Ποδοσφαιρικές συναντήσεις του πρωταθλήματος Α' Εθνικής (βάσει συμβάσεως ΕΡΤ-ΕΠΑΕ η μετάδοση γίνεται μαγνητοσκοπημένη Σάββατο-Κυριακή βράδυ). 

γ) Αγώνες του Κυπέλλου Ελλάδος. 

δ) 'Εναν αγώνα μπάσκετ Α1, κατόπιν σχετικής συμφωνίας με το FΙLΜΝΕΤ και 

ε) Αγώνες μπάσκετ του Ευρωπαϊκού Κυπέλλου (Κύπελλο SUΡΡΟRΤΑ). 

3. Ειδικώς για τους αγώνες της Εθνικής, σημειώνεται ότι η ΕΠΟ έχει δεσμευθεί με συμφωνία με τη Γερμανική UFΑ (Εταιρεία Διανομής Δικαιωμάτων) μέχρι τις 31.12.1999 και έχει παραχωρήσει σ' αυτήν δικαιώματα τα οποία στη συνέχεια η UFΑ διαπραγματεύεται με κατά τόπους κανάλια στο εξωτερικό. 

Η ΕΡΤ-ΑΕ κατανοεί απόλυτα το διατυπούμενο στην ερώτηση αίτημα των απόδημων Ελλήνων. Γι' αυτό, μετά τη λήξη της δέσμευσης που προαναφέρθηκε -και παρά τις γνωστές δυσκολίες που υπάρχουν, λόγω του γνωστού σκληρού, διεθνώς, ανταγωνισμού στον οπτικο-ακουστικό χώρο- θα καταβληθεί κάθε δυνατή προσπάθεια ώστε να μεταδίδονται στο εξωτερικό και αυτοί οι αγώνες. 

Ο Υπουργός 

ΔΗΜΗΤΡΗΣ ΡΕΠΠΑΣ" 

39. Στην με αριθμό 497/98 ερώτηση δόθηκε με το υπ'αριθμ. 7/16-11-98 έγγραφο από τον Υπουργό Tύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερωτήσεως 497/98 του Βουλευτή κ. Γ. Καρατζαφέρη, σας γνωστοποιώ τα εξής: 

Η κυβέρνηση έχει επιδείξει επανειλημμένως ευαισθησία και αυξημένη μέριμνα για την αντιμετώπιση των προβλημάτων του Τύπου και την ενίσχυση του ρόλου του ως βασικού συντελεστή της εύρυθμης λειτουργίας του ίδιου του δημοκρατικού πολιτεύματος. 

Ειδικά, για τον τρόπο κατανομής της διαφημιστικής δαπάνης του Δημοσίου η σημερινή κυβέρνηση προώθησε την έκδοση δύο Προεδρικών Διαταγμάτων, το υπ' αριθμ. 60/1997 (ΦΕΚ Α' 53) για την καταγραφή της ετήσιας διαφημιστικής δαπάνης και το υπ' αριθμ. 261/1997 (ΦΕΚ Α' 186) για τη διαφάνεια στο τρόπο διενέργειας της διαφημιστικής προβολής του Δημοσίου. 

Με τα Διατάγματα αυτά οργανώθηκε για πρώτη φορά στη χώρα μας, όχι μόνον η εγκαθίδρυση ενός συστήματος διαδικασιών ανάπτυξης της διαφημιστικής προβολής του Δημοσίου το οποίο θα εξασφαλίζει απόλυτα τη διαφάνεια στις σχέσεις μεταξύ κράτους, Μέσων Ενημέρωσης και άλλων οικονομικών φορέων της αγοράς, αλλά και στην εξισορρόπηση της συμμετοχής των διαφόρων κατηγοριών Μέσων Ενημέρωσης στη συνολική διαφημιστική δαπάνη λαμβάνοντας ιδιαίτερα υπ' όψιν την ανάγκη ενίσχυσης των Μέσων Ενημέρωσης της ελληνικής επαρχίας και κυρίως των εντύπων που εκδίδονται σ' αυτήν. 

Η ουσιαστική εφαρμογή των Διαταγμάτων ξεκινά από το επόμενο έτος και για το σκοπό αυτό ο Υπουργός Τύπου και Μ.Μ.Ε. έχει εκδόσει σχετικές εγκυκλίους και έχει αποστείλει υπομνηστικές επιστολές σε όλα τα Υπουργεία (ΑΠ 9593/Ε/1998, Α.Π. 2798/98). 

Ο Υπουργός 

ΔΗΜΗΤΡΗΣ ΡΕΠΠΑΣ" 

40. Στην με αριθμό 698/98 ερώτηση δόθηκε με το υπ'αριθμ. 14/16-11-98 έγγραφο από τον Υπουργό Tύπου και Μέσων Μαζικής Ενημέρωσης η ακόλουθη απάντηση: 

"Σε απάντηση της ερωτήσεως 698/98 του Βουλευτή κ. Η. Βεζδρεβάνη, σας γνωστοποιώ τα εξής: 

Η Δυτική Ελλάδα καθώς και το τμήμα της νότιας Ηπείρου (νομοί 'Αρτας και Θεσπρωτίας) αποτελούν μια από τις πολλές περιπτώσεις γεωγραφικού διαμερίσματος όπου δεν έχει προβλεφθεί άδεια για σταθμό τοπικής εμβέλειας αλλά δύο θέσεις αδειών σταθμών περιφερειακής εμβέλειας (ΚΥΑ 15587/Ε/26-8-97, Παράρτημα ΙΙΙ, Χάρτης 22). Η συγκεκριμένη επιλογή έγινε για καθαρώς τεχνικούς λόγους για την ανάλυση των οποίων αρμόδιο είναι το Υπουργείο Μεταφορών και Επικοινωνιών. 

Εξάλλου, σύμφωνα με ειδική διάταξη της προκήρυξης για σταθμούς περιφερειακής εμβέλειας που αναφέρεται στην προγραμματική πληρότητα του υποψηφίου σταθμού (βλέπε απόφαση - προκήρυξη Α.Π. 16308/Ι/1958 υπό Β, VI, A (στοιχ. δ' & ε'), Γ (στοιχ. β'), Δ και 2), η προβολή των τοπικών πολιτικών, κοινωνικών και οικονομικών θεμάτων και η ανάπτυξη συγκεκριμένων σχεδίων συνεργασίας με φορείς της περιφέρειας συνιστά υποχρέωση του σταθμού που θα λάβει την τελική άδεια λειτουργίας καθώς και όρο αυτής της άδειας. Κατά συνέπεια, δεν υφίσταται θέμα έλλειψης ενημέρωσης για τα θέματα αυτά. Αντίθετα, η πρόβλεψη μεθόδων για την πιο άρτια ειδησεογραφική κάλυψη ολόκληρης της περιφέρειας σε ένα ευρύτερο κύκλο ζητημάτων θα βαρύνει στην κρίση του Εθνικού Συμβουλίου Ραδιοτηλεόρασης τόσο κατά την εξέταση των φακέλων όσο και κατά τη λειτουργία του σταθμού, οπότε και θα ελέγχεται συστηματικά η τήρηση των σχετικών δεσμεύσεων. 

Ο Υπουργός 

ΔΗΜΗΤΡΗΣ ΡΕΠΠΑΣ" 

41. Στην με αριθμό 3075/19-10-98 ερώτηση δόθηκε με το υπ'αριθμ. 2590/12-11-98 έγγραφο από τον Υπουργό Mεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3075/19-10-98 που κατέθεσε στη Βουλή ο Βουλευτής κ. Γ. Καρατζαφέρης σχετικά με μέτρα εξάλειψης των παρεμβολών στις συχνότητες επικοινωνίας των αεροσκαφών με τον πύργο ελέγχου, σας πληροφορούμε τα παρακάτω: 

1. Οι παρεμβολές στο φάσμα των αεροναυτικών συχνοτήτων οφείλονται στη γειτνίασή του με το φάσμα εκπομπής των ραδιοφωνικών σταθμών FM. Για το λόγο αυτό, η Διεθνής Ενωση Τηλεπικοινωνιών (ITU) και ο Διεθνής Οργανισμός Υπηρεσιών Πολιτικής Αεροπορίας (ICAO), έχουν θεσπίσει κριτήρια ηλεκτρομαγνητικής συμβατότητας βάσει των οποίων καθορίζεται ο απαραίτητος γεωγραφικός διαχωρισμός μεταξύ των θέσεων εκπομπής των σταθμών FM και των Αεροναυτικών Σταθμών. Από τα κριτήρια αυτά απορρέουν οι προδιαγραφές λειτουργίας των πομπών των σταθμών FM και των συσκευών των αεροσκαφών αντίστοιχα. 

2. Στη χώρα μας το πρόβλημα είναι ιδιαίτερα έντονο λόγω αυθαίρετων εκπομπών ραδιοφωνικών σταθμών, οι οποίοι δεν τηρούν τις προδιαγραφές που ορίζονται από τους Διεθνείς Οργανισμούς τις οποίες υιοθετεί και εφαρμόζει το ΥΠΜΕ. 

3. Υπάρχει άμεση και στενή συνεργασία της αρμόδιας Υπηρεσίας μας με την Υπηρεσία Πολιτικής Αεροπορίας, στα πλαίσια της οποίας περιλαμβάνεται η συμμετοχή της, αφενός στις μελέτες και το σχεδιασμό για τη θέσπιση νομοθεσίας αναφορικά με τη λειτουργία των ραδιοφωνικών σταθμών FM και αφετέρου στις διαδικασίες καταστολής των παρεμβολών. Παρεμβολές όπως αυτή που παρατηρήθηκε κατά τη διάρκεια της πτήσης 972 της Ολυμπιακής Αεροπορίας, οφείλονται σε φαινόμενα ενδοδιαμορφώσεων στους δέκτες, εν προκειμένω στο δέκτη του αεροσκάφους της Ολυμπιακής, που είναι αποτέλεσμα της συμβολής (κατά κανόνα) δύο ή τριών ραδιοφωνικών σημάτων (εκπομπών ραδιοφωνικών σταθμών) στους εν λόγω δέκτες. Αυτού του είδους οι παρεμβολές, επειδή ακριβώς εμφανίζονται στους δέκτες των αεροσκαφών, είναι δύσκολο, αν όχι αδύνατο, να ανιχνευτούν από το έδαφος ενδεχομένως δε ακόμη, ο ραδιοφωνικός σταθμός ο οποίος φέρεται να παρεμβάλλει (ακούγεται δηλαδή στο δέκτη του αεροσκάφους) να είναι καθ' όλα νόμιμος και να εκπέμπει εντός προδιαγραφών. Συνεπώς η ύπαρξη ραδιογωνιόμετρου - στην προκειμένη περίπτωση - ελάχιστα ή και καθόλου θα ωφελούσε. Στις περιπτώσεις αυτές ένας απλός ραδιοφωνικός δέκτης και η συνεργασία πιλότου - πύργου ελέγχου του αεροδρομίου θα βοηθούσαν πολύ περισσότερο στην εξακρίβωση της ταυτότητας του σταθμού που προκαλεί στην επιβλαβή παρενόχληση. Θα πρέπει εδώ να επισημάνουμε ότι το ραδιογωνιόμετρο είναι αναγκαίο στις περιπτώσεις όπου η πηγή της παρεμβολής είναι άγνωστη. 'Οταν η πηγή της παρεμβολής είναι γνωστή, γνωρίζουν δηλαδή οι παρενοχλούμενοι την ταυτότητα του σταθμού που τους παρεμβάλει, τότε το λόγο έχουν οι διωτικές αρχές (Αστυνομία, Εισαγγελία). 

4. Εξάλλου το Υπουργείο μας έχει προβεί στις παρακάτω ενέργειες: 

α) Στον τομέα της πρόληψης διαμορφώνει τους χάρτες συχνοτήτων για τη ραδιοφωνία μετά από ειδικές μελέτες έτσι ώστε οι συχνότητες με τις οποίες πρόκειται να εκπέμψουν οι ραδιοφωνικοί σταθμοί που θα αδειοδοτηθούν με βάση το ν. 2328/95 να μην προκαλούν φαινόμενα ενδοδιαμορφώσεων στους δέκτες των αεροσκαφών. Τέτοιοι χάρτες συχνοτήτων για παράδειγμα είναι οι χάρτες του νομού Αττικής και Θεσσαλονίκης που έχουν ήδη δημοσιευτεί στην Εφημερίδα της Κυβερνήσεως, αλλά και των υπολοίπων νομών που θα ακολουθήσουν σύντομα. 

β) Στον τομέα της καταστολής οργανώνει επανειλημμένα αποστολές του ραδιογωνιόμετρου σε όσα σημεία της Ελλάδας υπάρχει σοβαρό πρόβλημα. Στις περιοχές όπου σχετικά πρόσφατα απεστάλη το ραδιογωνιόμετρο περιλαμβάνονται η Θάσος, η Θεσσαλονίκη, τα Ακαρνανικά 'Ορη και βεβαίως σε μόνιμη βάση οι κορυφές των βουνών της Αττικής Πάρνηθα, Υμηττός, Αιγάλεω. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

42. Στην με αριθμό 3085/19-10-98 ερώτηση δόθηκε με το υπ'αριθμ. 1685/11-11-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3085/19-10-98 του Βουλευτή κ. Σπ. Δανέλλη, που αφορά το περιεχόμενο των σχολικών εγχειριδίων Ιστορίας σε σχέση με τα αντίστοιχα των άλλων βαλκανικών λαών, σας γνωρίζουμε τα ακόλουθα: 

α) Είναι βαρύς ο χαρακτηρισμός σας ότι, με τα σχολικά βιβλία Ιστορίας επιχειρείται "η αποσπασματική και χρησιμοθηρική προσέγγιση των ιστορικών γεγονότων που έχουν να κάνουν με τους Βαλκάνιους γείτονές μας". Στα σημερινά σχολικά βιβλία Ιστορίας οι συγγραφείς των βιβλίων προσπαθούν να αποδώσουν τα ιστορικά γεγονότα με τον απαιτούμενο σεβασμό προς την ιστορία των άλλων λαών. Το κακό δυστυχώς είναι ότι από τα βιβλία Ιστορίας των γειτόνων μας δεν λείπουν μειωτικοί χαρακτηρισμοί για τη χώρα μας και το λαό μας, και αυτό πράγματι αποτελεί μια αντίφαση σε σχέση με τα δικά μας σχολικά βιβλία Ιστορίας και εκείνα που διδάσκονται στους μαθητές γειτονικών μας χωρών. 

β) Μέχρι σήμερα έχουν γίνει ορισμένες ενέργειες σε διαβαλκανικό επίπεδο προκειμένου να ευρεθεί, από τους συγγραφείς σχολικών βιβλίων Ιστορίας, κάποιος κοινός τρόπος παρουσίασης των γεγονότων χωρίς υπερβολές και ρατσιστικές διακρίσεις. Οι ενέργειες που έχουν γίνει ειδικά από το Υπουργείο Εθνικής Παιδείας και Θρησκευμάτων είναι οι εξής: από τις 15 - 19 Νοεμβρίου 1998 πραγματοποιήθηκε, στην Πάτρα, βαλκανική διάσκεψη εμπειρογνομώνων, όπου συζητήθηκαν θέματα σχετικά με τα σχολικά βιβλία. Από τις 21-23 Μαϊου 1990 πραγματοποιήθηκε στην Αθήνα συνάντηση εμπειρογνωμόνων από την Ελλάδα και τη Βουλγαρία, προκειμένου να μελετηθούν τα σχολικά βιβλία της Ιστορίας και της Γεωγραφίας. Από 1-3 Μαίου 1998 πραγματοποιήθηκε στο Plovdiv (Φιλιππούπολη) της Βουλγαρίας συνάντηση εμπειρογνωμόνων από τη χώρα μας, τη Βουλγαρία, τη Ρουμανία, την Αλβανία, την Τουρκία και τα Σκόπια, όπου συζητήθηκε το θέμα των σχολικών βιβλίων Ιστορίας και Γεωγραφίας στη Δευτεροβάθμια Εκπ/ση. 

Σε όλες αυτές τις συναντήσεις έρχεται και επανέρχεται το θέμα του περιεχομένου των σχολικών βιβλίων Ιστορίας και επισημαίνεται ότι θα πρέπει να υπάρχει ο ανάλογος σεβασμός στην Ιστορία κάθε χώρας, και θα πρέπει να αποφεύγονται υπερβολές και άκριτοι χαρακτηρισμοί προσώπων και γεγονότων που έχουν σχέση με την ιστορία άλλων χωρών. Στην τελευταία διαβαλκανική συνάντηση εμεπιρογνωμόνων, στην οποία πήρε μέρος και ο κ. Περάκης Ιωσήφ ως υπεύθυνος του Τομέα Ιστορίας του Παιδαγωγικού Ινστιτούτου αποφασίστηκε να συνεχισθεί η προσπάθεια ενημέρωσης σχετικά με τον τρόπο προσέγγισης των ιστορικών γεγονότων από τους συγγραφείς των σχολικών βιβλίων Ιστορίας. Η χώρα μας, δεν είναι αντίθετη προς μία τέτοια κατεύθυνση και θα πρέπει να σεβαστούν και οι άλλες χώρες τη δική μας ιστορία και να προσπαθήσουν να εξαλείψουν από τα βιβλία τους όσα μας μειώνουν ως λαό και μας θίγουν ως έθνος. 

Απ' όσα αναφέρθηκαν παραπάνω φαίνεται ότι τα σχολικά βιβλία Ιστορίας της χώρας μας αποφεύγουν τους βαρείς χαρακτηρισμούς και τις ρατσιστικές διακρίσεις κατά την περιγραφή των διαφόρων ιστορικών γεγονότων που έχουν να κάνουν με άλλες χώρες. Η χώρα μας έχει πάρει μέρος σε επανειλημμένες διαβαλκανικές συναντήσεις εμπειρογνωμόνων, σχετικές με τα βιβλία Ιστορίας, έχει εκφράσει την άποψή της, και είναι ανοιχτή σε κάθε προσπάθεια που γίνεται προς τον τομέα αυτόν. 

Το Υπουργείο Εθνικής Παιδείας και Θρησκευμάτων δεν θα είναι αμέτοχο σε οποιαδήποτε προσπάθεια βοηθάει προς την κατεύθυνση συγγραφής σχολικών βιβλίων Ιστορίας και σε οποιεσδήποτε ενέργειες από τις γειτονικές μας χώρες, για τη σωστή και νηφάλια παρουσίαση των ιστορικών γεγονότων. Στην προσπάθεια αυτή μπορεί να εκφράσει τις απόψεις του οποιοσδήποτε πολίτης και πολύ περισσότερο εμείς οι Βουλευτές. Από την άποψη αυτή ευχαριστούμε τον συνάδελφο Βουλευτή κ. Δανέλλη, ο οποίος πράγματι ενδιαφέρεται για την ιστορία που διδάσκονται τα παιδιά μας. 

Ο Υφυπουργός 

ΙΩΑΝ. ΑΝΘΟΠΟΥΛΟΣ"). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα αναγνωστεί το δελτίο των επικαίρων ερωτήσεων της Πέμπτης 4 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 689/24.2.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Περιβάλλοντος, Χωροταξίας και Δημοσίων έργων, σχετικά με την εγκατάσταση και λειτουργία Χώρου Υγειονομικής Ταφής Απορριμμάτων στη θέση Μαυροράχη του Δήμου Βερτίσκου Θεσσαλονίκης κλπ. 

2. Η με αριθμό 692/24.2.99 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την ίδρυση Γυμνασίου στην Ελαφόνησο κλπ. 

3. Η με αριθμό 708/1.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Γεωργίας, σχετικά με τη στήριξη και ανάπτυξη του κλάδου παραγωγής λευκού κρέατος στο Νομό Εύβοιας. 

4. Η με αριθμό 703/1.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων επίλυσης των προβλημάτων στο υποκατάστημα του Ιδρύματος Κοινωνικών Ασφαλίσεων (ΙΚΑ) στη Λάρισα. 

5. H με αριθμό 700/1.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Ανάπτυξης, σχετικά με την επίλυση των προβλημάτων των εργαζομένων στο ξενοδοχειακό συγκρότημα Πόρτο Καρράς της Χαλκιδικής. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής) 

1. Η με αριθμό 691/24.2.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Δικαιοσύνης, σχετικά με τις προθέσεις του Υπουργείου για την ίδρυση και λειτουργία Εφετείου στην Αιτωλοακαρνανία. 

2. Η με αριθμό 697/25.2.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπαγεωργόπουλου προς τους Υπουργούς Εθνικής 'Αμυνας, Δικαιοσύνης, σχετικά με τη διαλεύκανση των αιτίων θανάτου του στρατιώτη Σπύρου Ρωμιόπουλου, την απόδοση των ευθυνών κλπ. 

3. Η με αριθμό 709/1.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου, προς τους Υπουργούς Εθνικής Οικονομίας, Ανάπτυξης, σχετικά με τη διασφάλιση των εργασιακών και ασφαλιστικών δικαιωμάτων των εργαζομένων στην υπό ιδιωτικοποίηση Ιονική Τράπεζα. 

4. Η με αριθμό 704/1.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα μέτρα προστασίας της Μακρονήσου, ανάπλασης των ιστορικών διατηρητέων κτιρίων κλπ. 

5. Η με αριθμό 701/1.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για τη μεταγραφή σε ελληνικά πανεπιστήμια των Ελλήνων φοιτητών στο Πανεπιστήμιο της Πρίστινα, λόγω της κατάστασης στο Κοσσυφοπέδιο. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 710/62/1.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Πρωθυπουργό, σχετικά με τις προθέσεις ως προς την αγροτική πολιτική της Κυβέρνησης, εν όψει της Συνόδου Κορυφής στο Βερολίνο. 

Η επίκαιρη ερώτηση του κ. Βλασσόπουλου έχει ως εξής: 

"Μετά το άτυπο Συμβούλιο Κορυφής στη Βόννη (26/2) και εν όψει της Συνόδου Κορυφής στο Βερολίνο (24 και 25 Μαρτίου), με δεδομένο ότι βρισκόμαστε μπροστά στη δυσκολότερη διαπραγμάτευση κατά τα τελευταία χρόνια εντός της Ε.Ε. για τα κονδύλια του κοινοτικού προϋπολογισμού (Agenda 2000). 

Ερωτάται ο κύριος Πρωθυπουργός: 

1. Εάν θα εξασφαλισθεί τουλάχιστον η σταθεροποίηση των δαπανών της ΚΑΠ στο σημερινό ύψος. Εφόσον συμβεί αυτό, εάν θα υπάρχουν απώλειες για την Ελλάδα και εάν μπορεί να υπολογισθεί το ύψος τους. 

2. Εάν θα επιμείνει η γερμανική Προεδρία και ορισμένες άλλες χώρες στη συγχρηματοδότηση της ΚΑΠ από τους εθνικούς προϋπολογισμούς των κρατών-μελών (επανεθνικοποίηση), γεγονός που θα αποτελούσε κακό προηγούμενο και θα είχε βαρύτατες συνέπειες για την Ελλάδα, η οποία καταβάλλει τεράστιες προσπάθειες για να ενταχθεί στην ΟΝΕ. 

3. Εάν οι περικοπές στην ΚΑΠ θα περιλαμβάνουν τους μικρούς παραγωγούς, που αποτελούν τη μεγάλη πλειοψηφία στη χώρα μας, καθώς και μεσογειακά προϊόντα. 

4. Εάν είναι δυνατό να υπολογισθούν κατά προσέγγιση τα ποσά που θα αναλογούν στην Ελλάδα από τα διαρθρωτικά ταμεία της Ε.Ε. και από το Ταμείο Συνοχής, με ποιους όρους προβλέπεται να δοθούν τα ποσά αυτά και εάν θα αντιστοιχούν στους αναγκαίους πόρους προκειμένου να συνεχισθεί η ανάπτυξη της χώρας στην κατεύθυνση που θέλουμε". 

Κύριε Βλασσόπουλε, τα ερωτήματα είναι μακροσκελή και θέλουν μακρά απάντηση, αλλά μόνο τρία λεπτά δικαιούται ο Πρωθυπουργός. 

Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, στο έκτακτο Συμβούλιο Κορυφής της Βόννης την περασμένη εβδομάδα τα κράτη-μέλη της Ευρωπαϊκής 'Ενωσης παρουσίασαν τις θέσεις τους, θέσεις οι οποίες όπως είναι γνωστό είναι αντικρουόμενες, δεν συμβιβάζονται. 

Η Προεδρία ήθελε να ξεκαθαρίσει το έδαφος, να δει αν μπορούν να υπάρχουν συμπτώσεις ως προς ορισμένες κατευθύνσεις. Αλλά ήταν κοινή πεποίθηση ότι τώρα αρχίζει η διαπραγμάτευση. Και πράγματι υπάρχει επιθυμία να κλείσει ο κύκλος των διαπραγματεύσεων στο τέλος του Μάρτη με τη Σύνοδο Κορυφής στο Βερολίνο. 

Δεν μπορώ, λοιπόν, να παρουσιάσω αποτελέσματα διαπραγματεύσεων, διότι αυτή τη στιγμή είναι σε εξέλιξη η διαπραγμάτευση. 

'Ενα από τα κεντρικά σημεία τα οποία προβάλλουν ορισμένες χώρες είναι το πάγωμα των αγροτικών δαπανών στα 40,5 δισεκατομμύρια ECU το χρόνο. Εμείς θεωρούμε ότι το ποσό αυτό δεν είναι καθόλου ικανοποιητικό. Είναι μία εγκατάλειψη της κατευθυντήριας γραμμής, η οποία ισχύει για τις αγροτικές δαπάνες, κατευθυντήριας γραμμής, η οποία προβλέπει την αύξηση των αγροτικών δαπανών υπό ορισμένες προϋποθέσεις, ώστε να υπάρχει μία ικανοποιητική χρηματοδότηση, να χρηματοδοτούνται νέες δραστηριότητες και προπαντός να χρηματοδοτηθεί μία πολιτική υπαίθρου και η διεύρυνση. 'Ενα σημείο τριβής, λοιπόν, είναι αυτό. 

Υπάρχουν επίσης και διάφορες απόψεις οι οποίες συμπληρώνουν αυτό το σημείο. Παραδείγματος χάριν, η Γαλλία λέει ότι πρέπει να υπάρχουν φθίνουσες ενισχύσεις, να ξεκινήσουμε με το σημερινό επίπεδο, αλλά κάθε χρόνο να μειώνονται οι ενισχύσεις. 

Εμείς, απέναντι σε αυτές τις διάφορες προτάσεις έχουμε την άποψη ότι θα πρέπει να γίνει μία σύνθεση. Εκείνο το οποίο μας ενδιαφέρει είναι το ολικό αποτέλεσμα της διαπραγμάτευσης να είναι ευνοϊκό για τη χώρα. Εάν θα πάρει το αποτέλεσμα τη μία ή την άλλη μορφή, είναι δευτερεύον για μας. Εμείς θέλουμε το σύνολο του αποτελέσματος να δώσει ή να ενισχύσει ακόμα περισσότερο την ελληνική γεωργία. Και εκεί έχουμε τρία κεντρικά σημεία. 

Το πρώτο είναι ότι πρέπει να βοηθηθούν οι μικρές εκμεταλλεύσεις. Στην Ελλάδα έχουμε μικρές αγροτικές εκμεταλλεύσεις, επομένως δεν μπορεί να ισχύσουν για μας αυτά τα οποία θα ισχύσουν για τις μεγάλες εκμεταλλεύσεις του Βορρά, για τις εκμεταλλεύσεις με τις χιλιάδες αγελάδες, με την παραγωγή σιτηρών σε χιλιάδες τόνους κ.ο.κ. 

Το δεύτερο σημείο είναι ότι θεωρούμε ότι για τα μεσογειακά προϊόντα, τα οποία έχουν σταθεροποιήσει τις δαπάνες τους, δεν μπορεί να ισχύσει η αρχή της μείωσης των δαπανών, αλλά θα πρέπει να περιοριστούν ίσως οι αυξήσεις εάν χρειάζεται. Εν πάση περιπτώσει, πρέπει να ισχύσουν διαφορετικοί κανόνες. 

Το τρίτο σημείο είναι ότι θα πρέπει να υπάρξει μια πολιτική υπαίθρου, για να αναπτυχθεί συνολικά η ελληνική ύπαιθρος και η ελληνική περιφέρεια και η πολιτική υπαίθρου να συνδυαστεί με την αγροτική πολιτική. 

Αυτά είναι τα σημεία τα οποία προβάλλουν στις διαπραγματεύσεις και ελπίζουμε ότι κατά τη διάρκεια του μήνα αυτού θα πετύχουμε καλά αποτελέσματα. Θέλω να σημειώσω όμως ότι πρόκειται για μία διαπραγμάτευση εξαιρετικά δύσκολη. 

ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε της Κυβέρνησης, ευχαριστώ πάρα πολύ για τις πειστικές απαντήσεις στα ερωτήματά μου. 

Υπάρχει -είναι αλήθεια- ένας διάχυτος προβληματισμός. 'Οπως είναι γνωστόν η "ΑΤΖΕΝΤΑ" 2000 για μία ισχυρότερη και ευρύτερη Ευρωπαϊκή 'Ενωση", όπως αποκαλείται, κινείται σε βάθος χρόνου 2000-2006 και περιλαμβάνει τέσσερα κεφάλαια άξονες: 

Πρώτο κεφάλαιο, δημόσια οικονομικά και προϋπολογισμός. 

Δεύτερο κεφάλαιο, μεταρρύθμιση της Κοινής Αγροτικής Πολιτικής Κ.Α.Π.. 

Τρίτο κεφάλαιο, διαρθρωτικά ταμεία, κοινωνικό περιφερειακό και ταμείο συνοχής. 

Και τέταρτο κεφάλαιο διεύρυνση: 

Προσπαθεί, ουσιαστικά, η "ΑΤΖΕΝΤΑ 2000" να συνδυάσει και να εξισορροπήσει τις ενταξιακές προοπτικές χωρών που βρίσκονται "εκτός" και θέλουν να μπουν μέσα με τη διατήρηση σε λογικά επίπεδα, των αγροτικών και διαρθρωτικών πόρων γι' αυτούς που βρίσκονται "μέσα". 

Εάν ληφθεί υπόψη ότι: 1. Το 50% των πόρων του κοινοτικού προϋπολογισμού απορροφάται σήμερα από την Κοινή Αγροτική Πολιτική, ενώ η Ελλάδα συμβάλλει στο αγροτικό ισοζύγιο μόνο με 4% και εισπράττει 8%. 

2. Η μερική έστω επανεθνικοποίηση θα οδηγούσε σε ανισότητες και στην ουσιαστική διάσπαση και διάλυση της κοινοτικής αλληλεγγύης. 

3. Η αναμόρφωση των διαρθρωτικών ταμείων και του Ταμείου Συνοχής θα δημιουργούσε ασφυξία στην ελληνική οικονομία, που χρειάζεται πόρους για να πετύχει τη σύγκλιση, για να αναβαθμίσει και να αναζωογονήσει την περιφέρεια και να εξασφαλίσει τη δυνατότητα, να καταστεί η γέφυρα μεταξύ Ανατολής και Δύσης. 

4. Η "αυτομόληση" της Γαλλίας στους ισχυρούς του Βορρά και η αποδυνάμωση του μετώπου του Νότου. Στον άξονα του Νότου έμειναν τρεις χώρες, Ισπανία, Πορτογαλία, Ελλάδα.) 

5. Η πίεση της γερμανικής προεδρίας και του ίδιου του Γερμανού καγκελάριου να μειωθεί η συμμετοχή της Γερμανίας στα κοινοτικά ταμεία. 'Ολα αυτά τα στοιχεία έχουν δημιουρ-γήσει έναν προβληματισμό και μια ανησυχία και γνωρίζουμε πόσο δύσκολη είναι η διαπραγμάτευση και τι δυσκολίες έχετε να αντιμετωπίσετε στη Σύνοδο Κορυφής του Βερολίνου, της 24ης και της 25ης Μαρτίου. 

Και εδώ ακριβώς επικεντρώνεται ο προβληματισμός και η ανησυχία του κάθε 'Ελληνα και εμένα, στις πιέσεις δηλαδή που θα σας ασκηθούν, ίσως ασφυκτικές και στην αποδυνάμωση του άξονα του Νότου μετά την αλλαγή στρατοπέδου της Γαλλίας. 

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ο κύριος Πρόεδρος της Κυβέρνησης έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, να προσθέσω στα όσα είπα πριν, τα εξής δύο σημεία: 'Οπως ανέφερε ο κ. Βλασσόπουλος ένα σημείο το οποίο επεδίωκαν ορισμένες χώρες ήταν η συγχρηματοδότηση από εθνικούς πόρους της Κοινής Αγροτικής Πολιτικής. Αυτή η εξέλιξη θα ήταν καταστροφική για την Ελλάδα. 'Εχουμε υπολογίσει ότι περίπου θα χάναμε πάνω από ένα τρισεκατομμύριο (1.000.000.000.000) δραχμές για το διάστημα από το 2000 μέχρι το 2006. Αυτή η εξέλιξη δεν είναι και απίθανη -μπορούσα να πω ίσως ότι και έχει αποκλειστεί- γιατί με την Ελλάδα και πολλές άλλες χώρες στράφηκαν με σαφήνεια εναντίον αυτής της προσπάθειας και έτσι η γερμανική προεδρία την έχει μάλλον εγκαταλείψει. 

Το δεύτερο σημείο -και γι' αυτό δεν είμαι σε θέση να απαντήσω στο ερώτημα ποιους πόρους περίπου θα εξασφαλίσουμε- είναι ότι η διαπραγμάτευση δεν αφορά μονάχα το ύψος των πόρων. Η διαπραγμάτευση γενικά γίνεται μέσα από την αναπροσαρμογή των κριτηρίων, τον προσδιορισμό νέων κριτηρίων και τα νέα κριτήρια είναι εκείνα τα οποία εφαρμοζόμενα οδηγούν σε αλλαγές του ύψους των πόρων. Παραδείγματος χάριν, η γερμανική προεδρία υποστηρίζει την άποψη ότι δεν θα πρέπει πια να λαμβάνεται υπόψη το κριτήριο του ύψους του ακαθάριστου εγχώριου προϊόντος είτε είναι μία χώρα με χαμηλό ακαθάριστο εγχώριο προϊόν, φτωχή δηλαδή, είτε είναι μία χώρα με υψηλό ακαθάριστο εγχώριο προϊόν, πλούσια δηλαδή. Θα πρέπει σε ορισμένα ταμεία να έχει την ίδια μεταχείριση. 

Εμείς είμαστε ριζικά αντίθετοι με αυτήν την άποψη,διότι θεωρούμε ότι η έννοια της σύγκλισης και η έννοια της αλληλεγγύης επιβάλλει οπωσδήποτε τη χρησιμοποίηση αυτού του κριτηρίου. Μαζί με εμάς είναι και οι Ισπανοί και οι Πορτογάλοι και ελπίζω ότι τελικά θα εγκαταλειφθούν αυτές οι προσπάθειες, οι οποίες αν καρποφορήσουν, που δεν θα καρποφορήσουν, θα σημάνουν μια σημαντική μείωση των πόρων για την Ελλάδα. 

Ευελπιστώ ότι με την διαπραγμάτευση θα εξασφαλίσουμε πόρους, αν όχι ίσους, πάντως υψηλότερους από εκείνους τους οποίους είχαμε στο δεύτερο Κοινοτικό Πλαίσιο Στήριξης. 

ΠΡΟΕΔΡΟΣ (Απόστολος Κακλαμάνης): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εβδομήντα ένας μαθητές και τέσσερις συνοδοί-καθηγητές από το 2ο Γυμνάσιο Αγίας Βαρβάρας. 

Αυτή είναι η δική μου περιφέρεια και του κ. Βαρβιτσιώτη και παρακαλώ πιο θερμό το χειροκρότημα. 

(Χειροκροτήματα από όλες τις πτέρυγες της Βουλής) 

Παίρνει κάτι ψιλά και ο κ. Γιαννόπουλος εκεί, αλλά είναι εδώ και ο κ. Γείτονας και ο κ. Χαραλάμπους, αλλά και κάποιοι άλλοι. Είμαστε τριάντα οκτώ όλοι, ζωή να έχουμε, της Β' περιφέρειας. 

Η τέταρτη με αριθμό 702/60/1.3.99 επίκαιρη ερώτηση είναι του Βουλευτή του Συνασπισμού της Αριστεράς και της Πρόδου κ. Ευάγγελου Αποστόλου προς τον κύριο Πρωθυπουργό, σχετικά με τη νομιμοποίηση της απόφασης της Κυβέρνησης για ρύθμιση, από την Αγροτική Τράπεζα, των αγροτικών χρεών. 

Η επίκαιρη ερώτηση του κ. Αποστόλου έχει ως εξής: 

"Είναι γνωστό ότι το σοβαρότερο πρόβλημα του αγροτικού χώρου είναι η υπερχρέωση και η καταδυνάστευσή του από το πιστωτικό σύστημα, ένα πρόβλημα που ήταν σημείο αιχμής των πρόσφατων αγροτικών κινητοποιήσεων. 

Δυστυχώς λίγο μετά την ανακοίνωση από τους Υπουργούς Εθνικής Οικονομίας και Γεωργίας της κυβερνητικής απόφασης για τη ρύθμιση των αγροτικών χρεών μεθοδεύεται σχέδιο καταστρατήγησής της.'Ετσι σύμφωνα με το πλαίσιο ρύθμισης που έχει ετοιμάσει η Αγροτικής Τράπεζα παρά τις εξαγγελίες, α.δεν ρυθμίζονται οι οφειλές για τις οποίες έχει δοθεί η εγγύηση του Ελληνικού Δημοσίου, καθώς και τα δάνεια που ρυθμίστηκαν με τις Εγκύκλιες Δ/γες της ΑΤΕ 50/94, 50/96 και τις ειδικές ρυθμίσεις και 

β. δεν δικαιούνται της ρύθμισης οι επιχειρήσεις του πρωτογενούς τομέα με κύκλο εργασιών άνω των 500 εκατομμυρίων δραχμών. 

Εάν αυτά εφαρμοστούν θα αποτελέσουν εμπαιγμό και θα αποκαλύπτουν την κυβερνητική αξιοπιστία, πολλαπλασιάζοντας ταυτόχρονα τα ερωτηματικά για την πολιτική φερεγγυότητα των κυβερνητικών εξαγγελιών και υποσχέσεων. 

Επειδή ο αγροτικός κόσμος που περιμένει με μεγάλη αγωνία με τη ρύθμιση των χρεών του δοκιμάζεται σκληρά με την ανεξέλεγκτη και αναξιόπιστη αυτή συμπεριφορά και η οργή του μπορεί να αποτελέσει τη θρυαλλίδα μεγάλης κοινωνικής έκρηξης 

Ερωτάται ο κύριος Πρωθυπουργός: 

1. Θα ισχύσει η ρύθμιση για όλους ή θα υπάρξουν αποκλεισμοί και 

2. Θα ληφθούν τα απαραίτητα μέτρα, ώστε η Αγροτική Τράπεζα να αποτελεί εργαλείο στήριξης του αγροτικού κόσμου ή θα συνεχιστεί η αφαίμαξή του από το πιστωτικό σύστημα". 

Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, είναι γνωστό ότι τα επιτόκια των αγροτικών δανείων είναι ιδιαιτέρως υψηλά. 'Οταν γίνεται αυτή, η συζήτηση ξεχνάμε ότι τα επιτόκια γενικά στην Ελλαδα ήταν ιδιαιτέρως υψηλά και παραμένουν υψηλά σε σχέση με τα επιτόκια άλλων χωρών. Η αιτία είναι απλή. Ο πληθωρισμός ήταν πολύ υψηλότερος στην Ελλάδα από άλλες χώρες και το ύψος του πληθωρισμού καθορίζει το ύψος των επιτοκίων. 

Γι' αυτό ήταν συνειδητή η προσπάθεια της Κυβέρνησης να μειώσει τον πληθωρισμό. Με τη μείωση του πληθωρισμού μειώθηκαν τα επιτόκια σε όλους τους τομείς της οικονομικής δραστηριότητας και στον αγροτικό τομέα. Το 1993 τα επιτόκια στον αγροτικό τομέα κυμαίνονταν γύρω στο 23%-25% . Αυτήν τη στιγμή, με την εξέλιξη την οποία είχε ο πληθωρισμός, έχουν πέσει στο 13%-15%, για τους νέους αγρότες στο 8,5% και είναι προβλεπόμενο ότι μέσα στους επόμενους μήνες του 1999 θα πέσουν ακόμα περισσότερο, γιατί θα πέσει ο πληθωρισμός. Αυτό είναι το γενικό πλαίσιο. 

Επειδή τα επιτόκια ήταν υψηλά, επειδή οι αγρότες είχαν δυσκολίες με την εμπορία των προϊόντων τους και τη διάθεση των προϊόντων τους, υπήρχαν πράγματι στον αγροτικό χώρο δυσκολίες αποπληρωμής των δανείων. Η Αγροτική Τράπεζα και η Κυβέρνηση έκαναν από το 1993 μέχρι σήμερα είκοσι μια ρυθμίσεις για τα αγροτικά δάνεια είτε των εκμεταλλεύσεων είτε των συνεταιρισμών. Θέλω να θυμίσω την τελευταία ρύθμιση, η οποία αφορούσε εκατόν εξήντα δισεκατομμύρια (160.000.000.000) για τις συνεταιριστικές οργανώσεις, η οποία εγκρίθηκε ομόφωνα από το Συμβούλιο Υπουργών Γεωργίας της Ευρωπαϊκής 'Ενωσης. 

Εμείς έχουμε εξαγγείλει τώρα, όπως σας είναι γνωστό, μια νέα ρύθμιση, η οποία θα βασίζεται στην αναχρηματοδότηση των δανείων, τα οποία έχουν λάβει οι αγρότες. Δηλαδή θα λάβουν δάνεια οι αγρότες, με τα οποία θα εξοφλήσουν τα παλιά και θα χρωστάνε τα καινούρια, τα οποία θα έχουν ευνοϊκότερους όρους. 

Αυτή είναι η σκέψη και η σχετική εγκύκλιος ετοιμάζεται από την Αγροτική Τράπεζα της Ελλάδος, το Υπουργείο Εθνικής Οικονομίας και το Υπουργείο Γεωργίας και θα δημοσιευθεί και θα δούμε τις λεπτομέρειες. 

Αλλά θέλω να παρατηρήσω, επειδή γίνεται κριτική σε μία εγκύκλιο, η οποία δεν έχει ακόμα εκδοθεί και της οποίας το περιεχόμενο δεν είναι γνωστό στον ερωτώντα, ότι ο ερωτών μιλάει για επιχειρήσεις με τζίρο πεντακόσια εκατομμύρια (500.000.000). Οι επιχειρήσεις με τζίρο πεντακόσια εκατομμύρια (500.000.000) αποτελούν την εξαίρεση στον αγροτικό τομέα. 

Περίπου το 93% των αγροτών που έχουν χρέη, έχουν χρέη ύψους δεκαπέντε εκατομμυρίων (15.000.000). Λοιπόν, έχω την απορία: Για ποιους ενδιαφέρεται ο ερωτών συνάδελφος; Για το 93% των αγροτών ή για τους λίγους μεγάλους επιχειρηματίες, μεγαλοαγρότες επιχειρηματίες, οι οποίοι έχουν υψηλότερα χρέη, επειδή έχουν υψηλότερες παραγωγές; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για τη γεωργική παραγωγή ενδιαφέρεται. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν πρόκειται, λοιπόν, για εμπαιγμό, όπως αφήνει να εννοηθεί. Εμπαιγμός είναι να μιλάμε για τα πεντακόσια εκατομμύρια (500.000.000), εννοώντας ότι δεν γίνεται τίποτε. 

ΠΡΟΕΔΡΟΣ (Απόστολος Κακλαμάνης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρωθυπουργέ, γνωρίζοντας ότι το σημείο αιχμής των αγροτικών κινητοποιήσεων ήταν το πρόβλημα υπερχρέωσης, εξαγγείλατε ρυθμίσεις. Τις είχε υποσχεθεί παλαιότερα ο Υπουργός Εθνικής Οικονομίας. Τις λεπτομέρειες εξήγγειλε πριν από μέρες στη Βουλή ο κ. Ανωμερίτης. Θα σας καταθέσω σχετικά πρακτικά, έχοντας ως στόχο τις κινητοποιήσεις, να σταματήσουν τα μπλόκα. 

(Στο σημείο αυτό ο Βουλευτής κ. Ε. Αποστόλου καταθέτει για τα Πρακτικά τα προαναφερθέντα πρακτικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 

Και αυτό, κύριε Πρωθπουργέ, φάνηκε γιατί όταν ήλθε η ώρα της υλοποίησης από την Αγροτική Τράπεζα, που δεν γνώριζε το πλαίσιο της ρύθμισης, το σχέδιο που ετοίμασε το αρχικό, το οποίο θα σας το καταθέσω, δεν είναι υπογεγραμμένο και έχει δημοσιευθεί και στην "ΚΑΘΗΜΕΡΙΝΗ" του περασμένου Σαββάτου, δεν είχε καμία σχέση με αυτά που εξήγγειλαν οι Υπουργοί. 

Γιατί, κύριε Πρωθυπουργέ, ούτε σήμερα κανένας δεν γνωρίζει το ποσόν που αφορά η συγκεκριμένη ρύθμιση. Εμείς ζητάμε αυτές τις ρυθμίσεις, όχι μόνο γιατί τις εξαγγείλατε εσείς, αλλά γιατί η θηλιά, κύριε Πρωθυπουργέ, της υπερχρέωσης πνίγει τον αγροτικό κόσμο. Σήμερα ούτε φορολογική ενημερότητα δεν μπορούν να πάρουν πολλές επιχειρήσεις του αγροτικού τομέα. 

Και ξέρουμε ότι αυτού του είδους τις ρυθμίσεις αύριο θα τις βρούμε πάλι με ισχυρότερη θηλιά, γιατί αυτό που κάνουν τέτοιες ρυθμίσεις, κύριε Πρωθυπουργέ, είναι απλά ότι μετατοπίζουν, διογκώνοντας το πρόβλημα και πάλι, γιατί αναφέρατε είκοσι δύο ρυθμίσεις. Και αυτή στα ίδια πλαίσια κινείται και θύματα θα έχει και τους αγρότες και την Αγροτική Τράπεζα. 

Και επειδή συζητάμε για ρυθμίσεις, εμείς λέμε, κύριε Πρωθυπουργέ, ότι οι ρυθμίσεις για να είναι αποτελεσματικές, πρέπει πρώτον, να αντιμετωπίζουν το πρόβλημα στη ρίζα του και αυτό προϋποθέτει ύπαρξη κλαδικών πολιτικών, που σήμερα δεν υπάρχουν. 

Δεύτερον, πρέπει να είναι δίκαιες, γιατί υπάρχουν και αγρότες οι οποίοι μετά από αναγκαστικές εκτελέσεις εκποίησαν περιουσιακά τους στοιχεία, για να πληρώσουν και γι' αυτό πρέπει να εδραιωθεί δίκαιη πιστωτική αντίληψη. 

Τρίτον, κύριε Πρωθυπουργέ, αν οι ρυθμίσεις αυτές δεν συνοδεύονται με μελέτες βιωσιμότητας, που να ανταποκρίνονται σε πραγματικά περιστατικά για να μπορούν οι πιστούχοι να ανταποκρίνονται στις υποχρεώσεις των υπόλοιπων οφειλών, δεν πρόκειται να συμβεί τίποτα. 

Σας έθεσα ένα ερώτημα, κύριε Πρόεδρε, σχετικά με την Αγροτική Τράπεζα. Η Αγροτική Τράπεζα πρέπει να είναι εργαλείο στήριξης του αγροτικού τομέα. Απ'ό,τι γνωρίζω όμως, θέλετε να αναδιαρθρώσετε τα κεφάλαιά της. Αν αυτή η αναδιάρθρωση καλύψει το κόστος της ρύθμισης, κύριε Πρωθυπουργέ, δεν θα αντέξει η Αγροτική Τράπεζα, γιατί πρέπει εν όψει του 2000 να έχει και άλλες προβλέψεις και να έχει δείκτη φερεγγυότητας που να ξεπερνάει το 8%, όπως την έχει υποχρεώσει η Τράπεζα Ελλάδας. 

Επιτέλους θα πρέπει να στηρίξετε και την Αγροτική Τράπεζα, γιατί όπως είπατε πριν από λίγο, έρχονται δύσκολες μέρες και το εργαλείο στήριξης του αγροτικού τομέα θέλει και κυβερνητική στήριξη. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ασκήθηκε κριτική πάνω σε μια ρύθμιση, η οποία ακόμη δεν έχει ολοκληρωθεί, δεν έχει εμφανιστεί. 

Είπα ότι η εγκύκλιος πρόκειται είτε αυτήν την εβδομάδα είτε την επόμενη το αργότερο -ελπίζω αυτήν την εβδομάδα- να δημοσιευθεί. Η εγκύκλιος αυτή θα αφορά την τεράστια πλειοψηφία των αγροτών και θα αντιμετωπίζει τα προβλήματα της τεράστιας αυτής πλειοψηφίας. 

Η ρύθμιση την οποία ανήγγειλε ο Υπουργός Γεωργίας, είναι μια ρύθμιση η οποία έγινε δεκτή από την τεράστια πλειοψηφία των αγροτών με ανακούφιση και διαπιστώθηκε ότι λύνει τα προβλήματά τους. 

Εάν υπάρχει τώρα η μία ή η άλλη εκμετάλλευση -μεγάλη θέλω να τονίσω- με ιδιαιτερότητες, η οποία δεν περιέχεται σ'αυτήν τη ρύθμιση, δεν σημαίνει ότι δεν ρυθμίζονται τα αγροτικά χρέη. Είναι παραποίηση της πραγματικότητας. Θέλω να επαναλάβω ότι το 93% των αγροτών δεν έχει χρέη πάνω από δεκαπέντε εκατομμύρια (15.000.000) δραχμές. 

'Οσον αφορά την Αγροτική Τράπεζα, συμφωνώ με τον κ. Αποστόλου και η Κυβέρνηση το έχει δηλώσει επανειλημμένα ότι είναι ένα εργαλείο, ένα μέσο, ένας οργανισμός, για την άσκηση αγροτικής πολιτικής. Γι'αυτό θα μείνει κρατική και αν ακόμη γίνει πολυμετοχική, με συμμετοχή συνεταιρισμών, αγροτών κλπ., θα συνεχίσει να είναι ένα μέσο για να μπορούμε να βοηθάμε τους αγρότες. 

'Ηδη έχουμε αναθέσει σε μια επιχείρηση να εξετάσει την όλη αναδιοργάνωση της Αγροτικής Τράπεζας και η Τράπεζα της Ελλάδος με την Αγροτική Τράπεζα και με το Υπουργείο Εθνικής Οικονομίας έχουν αναλάβει να δουν όλα τα θέματα τα οποία έχουν σχέση με την κεφαλαιακή σύνθεση της Αγροτικής Τράπεζας και την ενίσχυση του κεφαλαίου της. 

Για μας, είναι ένα απαραίτητο εργαλείο και θα συνεχίσουμε να βελτιώνουμε τη λειτουργία της, για να μπορέσει να βοηθήσει πραγματικά, αποτελεσματικά, τον αγρότη. 

ΠΡΟΕΔΡΟΣ (Απόστολος Κακλαμάνης): Ακολουθεί η δεύτερη με αριθμό 693/24.2.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου, προς την Υπουργό Εσωτερικών, Δημόσιας Διοίκησης και Αποκέντρωσης, σχετικώς με τα συμπεράσματα έρευνας του Πανεπιστημίου του Γκέτιγκεν για κρούσματα διαφθοράς στη Δημόσια Διοίκησης. 

Η επίκαιρη ερώτηση του κ. Παπανικολάου έχει ως εξής: 

"Στα χέρια της Ευρωπαϊκής Επιτροπής βρίσκεται πρόσφατη έρευνα που πραγματοποίησε το Πανεπιστήμιο του Γκέτιγκεν σε συνεργασία με το διεθνή οργανισμό Transparency Internation, τα αποτελέσματα της οποίας είναι απογοητευτικά, αφού η χώρα μας κατατάσσεται στη δεύτερη θέση με τη μεγαλύτερη έκταση στην κρατική διαφθορά. 

Παρόμοια έρευνα που πραγματοποίησε ο ειδικός επιστήμονας του Υπουργείου Δημόσιας Διοίκησης Δρ. Παναγιώτης Καρκατσούλης σε δεκαοκτώ διαφορετικές συναλλαγές πολιτών με το δημόσιο δείχνει ότι το 94% αυτών των υποθέσεων διεκπεραιώνονται με διαδικασίες κάτω από το τραπέζι. 

Στην Ελλάδα του "εκσυγχρονισμού" του κ. Σημίτη, τη σημερινή εικόνα της χώρας συνθέτουν επίορκοι κρατικοί λειτουργοί που δεν ελέγχονται (το σύνολό τους είναι και κομματικά στελέχη του ΠΑ.ΣΟ.Κ.), το εύκολο χρήμα, το "ξέπλυμα μαύρου" χρήματος και η συνολική διάλυση του κρατικού μηχανισμού. 

Τα φαινόμενα της διαφθοράς καταστρέφουν τον κοινωνικό ιστό και δημιουργούν αρνητικά πρότυπα για τη νεολαία μας. 

Ιδιαίτερα σήμερα με τα τόσα προβλήματα που αντιμετωπίζει η νεολαία μας, την ανεργία, τον κοινωνικό αποκλεισμό και τα ναρκωτικά, είναι ανάγκη να τη βοηθήσουμε δίνοντας σωστά πρότυπα και όχι την εικόνα ενός διεφθαρμένου κράτους. "Οι καιροί ου μενετοί". 

Ερωτάται η αρμόδια Υπουργός: 

1. Είναι σε γνώση της η έρευνα και πως σκοπεύει να αξιοποιήσει τα αποτελέσματά της; 

2. Θα υπάρξει ουσιαστικός έλεγχος και παραδειγματική τιμωρία των "διεφθαρμένων", έτσι ώστε να αποτελούν πρότυπα προς αποφυγήν;" 

Ο Υφυπουργός Εσωτερικών, Δημόσιας Διοίκησης και Αποκέντρωσης, κ. Λεωνίδας Τζανής -σιδεροκέφαλος κιόλας- έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε και για την ευχή. 

Δεν θα αμφισβητήσουμε ασφαλώς, αγαπητοί συνάδελφοι, την ύπαρξη διαφθοράς στο δημόσιο τομέα. Θα ήταν λάθος να ξεκινήσουμε με ένα τέτοιο επιχείρημα. 

'Εχω την αίσθηση όμως ότι η διαφθορά είναι ένα σύνθετο φαινόμενο και η εμφάνισή της δεν έγινε επί των ημερών του ΠΑΣΟΚ, όπως θα έλεγα ότι ο κ. Παπανικολάου υποστηρίζει ούτε βέβαια είναι χθεσινό, σημερινό ή αυριανό φαινόμενο. Η διαφθορά είναι ένα σύνθετο λίγο πολύ διαχρονικό φαινόμενο και ως τέτοιο δεν επιδέχεται απλουστεύσεις. 

Πρέπει να σας πω μάλιστα -και να καταθέσω την προσωπική μου εμπειρία- ότι πρόσφατα αυτό το θέμα απασχόλησε και το Ευρωπαϊκό Κοινοβούλιο σε μια συνδιάσκεψη που έγινε μεταξύ των κρατών-μελών, όπου μετείχε και η χώρα μας και εκεί τα κράτη-μέλη έσκυψαν με ιδιαίτερο άγχος, θα έλεγα, πάνω από την ιδιαίτερη επέκταση που παίρνει το φαινόμενο του οικονομικού εγκλήματος, ιδιαίτερα σε ό,τι αφορά τα κονδύλια του κοινοτικού προϋπολογισμού και γενικά τα κράτη-μέλη αναζητούν αυτήν τη στιγμή ένα corpus juris, δηλαδή τη δυνατότητα να συντάξουν ένα ενιαίο κείμενο όμοιων διατάξεων, που να ισχύουν σε όλα τα κράτη-μέλη, αναφορικά με το αντικείμενο της διαφθοράς, της δωροδοκίας και του οικονομικού εγκλήματος. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Ασφαλώς και η χώρα μας συμμετέχει σ' αυτήν την προσπάθεια. Πρέπει να σας πω δε ότι ομάδα υπό τον καθηγητή κ. Σπινέλη έχει συντάξει ένα σχέδιο τέτοιων διατάξεων που αποβλέπει, επαναλαμβάνω, στην ενιαία αντιμετώπιση των οικονομικών αδικημάτων σε όλα τα κράτη-μέλη της Ευρωπαϊκής 'Ενωσης. 

Η ερώτηση του κυρίου συναδέλφου ασφαλώς είναι ενδιαφέρουσα και εγώ δέχομαι ότι κινείται από ιδιαίτερα καλά κίνητρα. Θα πρέπει να είμαστε ειλικρινείς και να πούμε ότι σε ό,τι αφορά την έκθεση του πανεπιστημίου Γκέτιγκεν το Υπουργείο Εσωτερικών δεν έχει καμία γνώση αυτής της έκθεσης, δεν έχει υποβληθεί σ' αυτήν και ασφαλώς τα όποια πορίσματά της παρουσιάζουν ενδιαφέρον ευχαρίστως να τεθούν υπόψη του Υπουργείου. Από πληροφορίες όμως που έχουμε -και αυτές από τον Τύπο- οι διαπιστώσεις της έκθεσης αυτής δεν είναι τόσο οδυνηρές, σε σχέση με τις γενικότερες διαπιστώσεις που γίνονται σε επίπεδο κρατών-μελών της Ευρωπαϊκής 'Ενωσης. 

Από την άλλη πλευρά πρέπει να πούμε ότι η έρευνα στην οποία αναφέρεται ο κ. Παπανικολάου έγινε, υπό τον κ. Καρκατσούλη, από σπουδαστές της Εθνικής Σχολής Δημόσιας Διοίκησης. Ευχαρίστως όμως, κύριε Παπανικολάου, να θέσω υπόψη σας τον πυρήνα αυτών των διαπιστώσεων. Είναι διαφορετικός απ' αυτά στα οποία εσείς αναφέρεσθε και που σίγουρα δεν αποδίδουν ορθά τις διαπιστώσεις του κ. Καρκατσούλη. 

Πρέπει να πω σε ό,τι αφορά την πολιτική της Κυβέρνησης ότι με μια σειρά θεσμικών μέτρων προσπαθεί να αντιμετωπίσει το φαινόμενο. Σας θυμίζω ενδεικτικά: την καθιέρωση της Επιτροπής Θεσμών και Διαφάνειας που δραστηριοποιείται κυρίως στην κατεύθυνση της μελέτης μέτρων και της επεξεργασίας προτάσεων για την ενίσχυση της διαφάνειας στην πολιτική ζωή του τόπου, την Επιτροπή Δημοσίων Επιχειρήσεων Τραπεζών και Οργανισμών Κοινής Ωφέλειας, η οποία διερευνά την καταλληλότητα και επάρκεια των προτεινόμενων προσώπων, το άρθρο 28 του νέου υπαλληλικού κώδικα που καθιερώνει το "πόθεν έσχες" στο χώρο των δημοσίων υπαλλήλων, το άρθρο 24 του ν. 2429/96 που καθιερώνει το "πόθεν έσχες" για τους δημόσιους λειτουργούς που είναι μέλη επιτροπών κρατικών προμηθειών για προμήθειες ύψους άνω των είκοσι εκατομμυρίων δραχμών κλπ. 

Είναι πολλά αυτά που θα μπορούσαμε να πούμε. Θα μπορούσαμε να αναφερθούμε στη σύσταση του Σώματος Δίωξης Οικονομικού Εγκλήματος, στη σύσταση του Σώματος Ελεγκτών Δημόσιας Διοίκησης. 

Πολύ ευχαρίστως θα είμαι στη διάθεσή σας για μια εξειδικευμένη ερώτηση, ώστε να υπάρξει και εξειδικευμένη απάντηση σε ένα τέτοιο ερώτημα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, σαν 'Ελληνας Βουλευτής ειλικρινά θλίβομαι από τα αποτελέσματα της ερεύνης του πανεπιστημίου του Γκέτιγκεν, η οποία δημοσιοποιήθηκε στον ελληνικό Τύπο πριν από μία εβδομάδα -την έχει υπόψη του ο κ. Υπουργός- και που σε συνεργασία με τον Οργανισμό Transparency Internation αναδεικνύει την πατρίδα μας πρωταθλήτρια της μίζας, της βίζας, της αρπαχτής, της διαφθοράς και της ανίερης πολιτικοοικονομικής διαπλοκής. 

Δυστυχώς η έρευνα του πανεπιστημίου του Γκέτιγκεν έρχεται να επιβεβαιώσει, άλλη έρευνα που πραγματοποιήθηκε από τον ειδικό επιστήμονα του Υπουργείου Δημοσίας Διοικήσεως κ. Καρκατσούλη. 

Η έρευνα έδειξε πάρα πολλά και διάφορα που δεν τιμούν κανέναν μας, τόσο μέσα όσο και έξω από την Αίθουσα. Εγώ θα σταθώ μόνο σε ένα που αναφέρεται στον πίνακα που έδειξε ο κύριος Υπουργός, εκεί που λέει για το 94%. 

Λέει χαρακτηριστικά ότι στο 94% των πολιτών οι συναλλαγές με τα αρμόδια Υπουργεία, γίνονται κάτω από το τραπέζι. Αναμφισβήτητα η διαφθορά έχει καταρρακώσει τον κοινωνικό ιστό και δημιουργεί αρνητικά πρότυπα για την κοινωνία μας. Οδηγεί στην περιθωριοποίηση και το θανατηφόρο μονόδρομο των ναρκωτικών. 

Τα λεχθέντα και οι έρευνες τεκμηριώνονται με καθημερινά δημοσιεύματα, όπως του τελευταίου διημέρου, και έχω πάμπολλα δημοσιεύματα εδώ που μιλάνε για παρανομίες, για διαφθορά, για σωρεία παρανομιών, για ρουσφέτια στο ασφαλιστικό και για στοιχεία σοκ σε πορίσματα που έβγαλαν αρμόδιες επιτροπές. 

Τα στοιχεία είναι συγκλονιστικά και αδιάψευστα. Αγανακτεί και απελπίζεται κάθε πολίτης γιατί την ώρα που αυτός αφαιμάζεται από τη σκληρή φοροληστρική επιδρομή της Κυβερνήσεως, βλέπει το υστέρημά του να γίνεται μίζα και χλιδή στα χέρια των επιτηδείων. 

Η αγανάκτηση της κοινής γνώμης γίνεται μεγαλύτερη, γιατί καμία απ' αυτές τις όζουσες υποθέσεις δεν εξιχνιάζεται. Κανένας δεν τιμωρείται και δεν υποχρεώνεται να επιστρέψει τουλάχιστον τα κλεμμένα. 'Ετσι αποθρασύνονται τα τρωκτικά και συνεχίζουν, αφού κανένα μέτρο δεν λαμβάνεται για να μπει φρένο στη λεηλασία και τη διαφθορά. 

Ο 'Ελληνας πολίτης που δεν βλέπει κάποια αντίδραση αποτελεσματική φθάνει στο σημείο να απαξιώνει πολιτική και πολιτικούς, γεγονός που συνιστά έγκλημα για τη δημόσια ζωή μας και τη δημοκρατία. 

Οι καιροί ου μενετοί. Κύριε Υπουργέ, τολμήστε, αναλάβετε δράση. Είναι ανάγκη να καθαρίσει η κόπρος του Αυγείου προς παραδειγματισμό για να βρει η κοινωνία μας τα λησμονημένα μονοπότια της ηθικής και της αξιοπρέπειας που τόσο χρειάζεται σήμερα. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός κ. Τζανής έχει το λόγο για να δευτερολογήσει. Και εκ μέρους μου καλορίζικος και καλό έργο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ. 

Θα ήθελα να διαβεβαιώσω και τον κ. Παπανικολάου και κάθε συνάδελφο ότι η ίδια ευαισθησία που τον χαρακτηρίζει σε σχέση με τα φαινόμενα της διαφθοράς, χαρακτηρίζει και το σύνολο του πολιτικού κόσμου. Αυτό είναι κάτι που πρέπει να ακούγεται από τα έδρανα της Βουλής, διότι διαφορετικά δίνουμε τροφή σ' εκείνους οι οποίοι θέλουν να υποστηρίζουν ότι αυτοί είναι οι τιμητές και οι κήνσορες και ότι οι πολιτικοί είναι διεφθαρμένοι, ώστε να καλλιεργείται συνεχώς αυτή η επιχειρηματολογία που είναι προς βλάβη του πολιτικού κόσμου. Αυτό είναι το πρώτο. 

Το δεύτερο που θέλω να επισημάνω είναι ότι τα επιχειρήματα του κ. Παπανικολάου στηρίζονται σε πορίσματα του Σώματος Ελεγκτών Δημόσιας Διοίκησης. Το Σώμα Ελεγκτών Δημόσιας Διοίκησης είναι ένας θεσμός που αυτή η Κυβέρνηση καθιέρωσε ακριβώς για να υπάρχει ουσιαστικός έλεγχος στον τρόπο λειτουργίας της Δημόσιας Διοίκησης και για να χύνεται άπλετο φως γενικότερα στη λειτουργία της. 

Το τρίτο είναι ότι θα είμαστε υπερβολικά άδικοι, εάν χαρακτηρίζουμε αβασάνιστα το σύνολο της Δημόσιας Διοίκησης από τα όποια φαινόμενα διαφθοράς καταλογίζονται, λόγω μυστικότητας των σχετικών συναλλαγών. 'Οπως αντιλαμβάνεστε αυτές οι συναλλαγές, οι όποιες συναλλαγές δεν γίνονται υπό το φως του ήλιου, γίνονται κάτω από συνθήκες που δεν μπορεί κανείς να γνωρίζει και επομένως είναι άδικο αυτήν τη στιγμή το σύνολο των υπηρετούντων τη Δημόσια Διοίκηση να χαρακτηρίζεται από τους κακούς λειτουργούς της Δημόσιας Διοίκησης. 

Για την ιστορία απλά θέλω να τονίσω στον κ. Παπανικολάου ότι με τον πρόσφατο Δημοσιοϋπαλληλικό Κώδικα, σε συνδυασμό με τον κώδικα διοικητικής διαδικασίας, αυτό που η Κυβέρνηση θέλει να πετύχει το προσπαθεί μέσα από τη δραστική μείωση του χρόνου των πειθαρχικών διαδικασιών που ακολουθούνται όταν διαπιστώνονται πειθαρχικά αδικήματα στο χώρο των δημοσίων υπαλλήλων. 

Πρέπει να σας πω -και το γνωρίζετε αυτό- ότι υπάρχουν μέχρι τώρα πειθαρχικές διαδικασίες, που κρατούν επτά και οκτώ χρόνια. Οι υπόλογοι, θα έλεγα, δημόσιοι υπάλληλοι διατηρούνται στις θέσεις τους και αυτό δεν είναι ένα φαινόμενο που τιμά το χώρο της Δημόσιας Διοίκησης. Με τον πρόσφατο δημοσιουπαλληλικό κώδικα, περιορίζεται δραστικά ο χρόνος διάρκειας της πειθαρχικής διαδικασίας. Σας θυμίζω και πάλι την παράλληλη λειτουργία του Σώματος Δίωξης Οικονομικού Εγκλήματος, του οποίου τα αποτελέσματα της λειτουργίας είναι εντυπωσιακά. Σας θυμίζω τη λειτουργία του Σώματος Ελεγκτών Δημόσιας Διοίκησης για να τονίσω ότι από την πλευρά της Κυβέρνησης υπάρχει ιδιαίτερη ευαισθησία και δραστηριοποίηση στον τομέα της πάταξης του φαινομένου της διαφθοράς και είμαι βέβαιος ότι βρίσκει αλληλέγγυες όλες τις πολιτικές δυνάμεις. 

ΠΡΟΕΔΡΕΥΩΝ (Παναγιώτης Ν. Κρητικός): Ακολουθεί η με αριθμό 707/1-3-99 επίκαιρη ερώτηση του Βουλευτού του Κομμουνιστικού Κόμματος Ελλάδας κ. Δ. Κωστόπουλου προς τους Υπουργούς Ανάπτυξης Περιβάλλοντος, Χωροταξίας και Δημοσίων 'Εργων, σχετικά με την πρόσφατη πυρκαγιά στο διυλιστήριο της ΕΚΟ στη Θεσσαλονίκη. 

Η επίκαιρη ερώτηση του κ. Κωστόπουλου έχει ως εξής: 

"Η μεγάλη πυρκαγιά που εκδηλώθηκε πρόσφατα στο διυλιστήριο της ΕΚΟ Θεσσαλονίκης, ο σοβαρότατος τραυματισμός ενός εργαζόμενου και οι κίνδυνοι που διέτρεξαν δεκάδες άλλοι, αλλά και οι γύρω κατοικημένες περιοχές, έφεραν ξανά στην επιφάνεια το μεγάλο πρόβλημα ασφάλειας που υπάρχει για ολόκληρη τη δυτική Θεσσαλονίκη και όχι μόνο και την έλλειψη ενός συντονισμένου σχεδίου για την αντιμετώπιση μεγάλων βιομηχανικών ατυχημάτων στην πόλη. 

Να σημειωθεί ότι λίγες μέρες πριν το προχθεσινό ατύχημα οι εργαζόμενοι του συγκροτήματος είχαν προχωρήσει σε απεργία και ένα από τα αιτήματά τους ήταν η κάλυψη των εκατόν πενήντα κενών θέσεων εργασίας για να εξασφαλιστεί η ομαλή και ασφαλής λειτουργία του εργοστασίου. 

Ερωτώνται οι κύριοι Υπουργοί: 

Αν υπάρχει σχέδιο συντονισμένης αντιμετώπισης μεγάλων βιομηχανικών ατυχημάτων στη Θεσσαλονίκη και ποιο είναι αυτό το σχέδιο. Σε περίπτωση που δεν υπάρχει αν σκέπτεται η Κυβέρνηση και πότε να ασχοληθεί σοβαρά με αυτό το πρόβλημα που αφορά τη ζωή και την ασφάλεια ενός εκατομμυρίου κατοίκων της πόλης και του νομού. 

Αν θα προχωρήσει στις αναγκαίες προσλήψεις, ώστε να καλυφθούν τα κενά και να αντιμετωπισθούν οι κίνδυνοι ατυχημάτων που προκαλούνται από την "τραγική έλλειψη προσωπικού" και τη συνεπαγόμενη εντατικοποίηση της εργασίας, όπως καταγγέλλει το σωματείο εργαζόμενων". 

Ο Υφυπουργός Ανάπτυξης κ. Χαραλάμπους έχει το λόγο στον οποίο ευχόμαστε καλορίζικος και καλό έργο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Να είσθε καλά, κύριε Πρόεδρε. 

Κύριοι συνάδελφοι, οι επικίνδυνες βιομηχανικές εγκαταστάσεις όλης της χώρας και στη Θεσσαλονίκη και στην Αθήνα και στο Θριάσιο, φυσικά και η ΕΚΟ, υπάγονται στις υποχρεώσεις της οδηγίας του Σεβέζο, με την οποία υποχρεώνονται να υποβάλουν στα συναρμόδια Υπουργεία μελέτες ασφαλείας με ανάλυση των κινδύνων και των τρόπων της αντιμετώπισής τους. 

Ειδικά για τα διυλιστήρια της ΕΚΟ, έχουν υποβάλει μελέτη ασφαλείας η οποία αξιολογήθηκε τόσο από το Υ.ΠΕ.ΧΩ.Δ.Ε., αλλά και το Αριστοτέλειο Πανεπιστήμιο και πέρσι αυτή η μελέτη ασφαλείας που υπέβαλε η ΕΚΟ, κατακυρώθηκε με απόφαση του Υπουργείου Ανάπτυξης. 

'Ομως, πέρα από αυτές τις υποχρεώσεις, στα πλαίσια του δεύτερου Κοινοτικού Προγράμματος Στήριξης, ειδικά για την περιοχή Θεσσαλονίκης αλλά και με εφαρμογή τόσο στο Λεκανοπέδιο, όσο και στο Θριάσιο όπου είναι οι μεγάλες βιομηχανικές εγκαταστάσεις, διετέθησαν χρήματα και καταρτίσθηκε μελέτη από το Εθνικό Μετσόβιο Πολυτεχνείο, που αφορά τη δημιουργία ενός επιχειρησιακού κέντρου που μελετά και συντονίζει τις προσπάθειες για αντιμετώπιση μεγάλων ατυχημάτων στις βιομηχανικές περιοχές. 

Ακόμη, δόθηκαν διακόσια εκατομμύρια (200.000.000) δραχμές στη Γενική Γραμματεία Πολιτικής Προστασίας για την αγορά δύο κινητών επιχειρησιακών κέντρων, ένα για τη Θεσσαλονίκη και ένα για την Αττική. Αυτές οι κινητές μονάδες είναι αερομεταφερόμενες και έτσι υπάρχει η δυνατότητα να μεταφερθούν και σε άλλες βιομηχανικές περιοχές, όπου με τα μηχανικά και ηλεκτρονικά μέσα και τα προγράμματα (software) που διατίθενται αντιμετωπίζονται οι περιπτώσεις έκτακτης ανάγκης σε τέτοια βιομηχανικά ατυχήματα. 

Στη Θεσσαλονίκη ακόμη δόθηκε χρηματοδότηση στη Νομαρχιακή Αυτοδιοίκηση του Νομού Θεσσαλονίκης, για το σχέδιο έκτακτης ανάγκης για την περιοχή της Θεσσαλονίκης για την αντιμετώπιση και συντονισμό ενεργειών για προβλήματα και βιομηχανικά ατυχήματα. 

Ας πάμε τώρα στην πυρκαγιά που σημειώθηκε στην ΕΚΟ στις 19 του μηνός. Είναι μία πυρκαγιά, η οποία χάρις στα μέτρα και στη μελέτη που υπήρχε δεν πήρε ευρύτερες διαστάσεις. Πριν από την πυρκαγιά οι ενδείξεις δεν είχαν παρουσιάσει καμία μη φυσιολογική τιμή. Αυτήν τη στιγμή γίνεται μία εσωτερική έρευνα, μία έρευνα της Πυροσβεστικής Υπηρεσίας και μία έρευνα από τις ασφαλιστικές εταιρείες. 

Ο εργαζόμενος, ο οποίος υπέστη το ατύχημα, με χρήματα της εταιρείας έχει σταλεί στο Παρίσι για αποκατάσταση της υγείας του. 

Και όσον αφορά τις προσλήψεις στην ΕΚΟ θα ήθελα να σας πω ότι έχουν προγραμματιστεί εβδομήντα πέντε προσλήψεις και κάλυψη του υπόλοιπου προσωπικού από μετατάξεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος έχει το λόγο. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, εάν οι Θεσσαλονικείς αλλά και όλοι μας στο κάτω-κάτω παρακολουθούσαμε τον αρμόδιο Υφυπουργό στις απαντήσεις που δίνει στα ερωτήματα της επίκαιρης ερώτησης, θα προέκυπτε το συμπέρασμα ότι δεν πρέπει να ανησυχούμε. 

Ανέφερε αρκετά στοιχεία. Είναι γεγονός, μας είπε, ότι υλοποιείται ή εφαρμόζεται στην πράξη η οδηγία Σεβέζο, ότι έχουν γίνει μελέτες για την προστασία από ατυχήματα, όπως του Εθνικού Μετσόβιου Πολυτεχνείου κλπ. 'Εχουν δοθεί διακόσια εκατομμύρια (200.000.000) δραχμές για κινητές μονάδες ταχυκίνητες για την αντιμετώπιση των προβλημάτων. 

Αλλά υπάρχουν δύο γεγονότα τα οποία δεν μπορούν να φύγουν από την ψυχολογία του κάτοικου της ευρύτερης περιοχής της Θεσσαλονίκης. Το ένα γεγονός είναι το ατύχημα που έγινε το 1997 και είχαμε νεκρό και το δεύτερο είναι το προχθεσινό. 

Το κύριο ζήτημα που τίθεται και στην ερώτηση, αλλά και από το σωματείο των εργαζομένων και άλλους φορείς, είναι η ανάγκη για πρόσληψη εκατόν πενήντα εργαζομένων, ώστε να τηρηθούν αυτά τα μέτρα που η Κυβέρνηση λέει ότι πήρε και να εξασφαλιστούν οι εγγυήσεις, ώστε να περιοριστούν στο ελάχιστο βαθμό οι κίνδυνοι από ένα μεγάλο ατύχημα. Και όλοι μπορούμε να καταλάβουμε τι θα σημάνει μια γενικευμένη πυρκαγιά στο χώρο. 

Ο κύριος Υπουργός σ' αυτό το ζήτημα των προσλήψεων είπε ότι υπάρχει μία μέριμνα για κάποιες προσλήψεις. Επιμένουμε, κύριε Υφυπουργέ, να δείτε αυτό το ζήτημα, ας επιτραπεί η έκφραση, όχι με την μπακαλίστικη λογική -λέγω ας επιτραπεί η έκφραση γιατί μιλάμε για πολύ σοβαρά ζητήματα- αλλά με μία πιο ανοιχτή προσέγγιση στο ζήτημα. Γιατί; Δεν είναι μόνο η επιχείρηση που θέλεις να προστατεύσεις, δεν είναι μόνο οι εργαζόμενοι στο χώρο που θέλεις να προστατεύσεις, δεν είναι ότι πρόκειται για μία επιχείρηση που τροφοδοτεί με ένα απαραίτητο υλικό όλους μας, αλλά είναι και ένα εκατομμύριο άνθρωποι οι οποίοι ανησυχούν. Και από την άποψη αυτή δείξτε κατανόηση. Πρέπει να πάρετε υπόψη τις προτάσεις που γίνονται για τις προσλήψεις των εργαζομένων. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Ανάπτυξης κ. Χαραλάμπους έχει το λόγο. 

ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε συνάδελφε, ασφαλώς και δείχνουμε κατανόηση στο ενδιαφέρον σας. Αντιλαμβάνεσθε και εσείς όμως, ότι και εμείς προσπαθούμε να αντιμετωπίσουμε το ζήτημα μέσα στις συνθήκες που υπάρχουν. Δεν υπάρχει η δυνατότητα αποβιομηχάνησης των αστικών κέντρων. Υπάρχει η οδός της εξασφάλισης των παραγόντων ασφαλείας στα αστικά κέντρα βεβαίως με στόχο όχι μονάχα τη χωρική ασφάλεια των εργαζομένων, αλλά και του περιβάλλοντα χώρου είτε λέγεται Θριάσιο Πεδίο είτε λέγεται Θεσσαλονίκη είτε Αττική. 

Από αυτά που σας είπα είναι φανερό ότι έχει ληφθεί μέριμνα σε σχέση και με από τον τρόπο που καταρτίζονται οι μελέτες. Και ειδικά για την ΕΚΟ πρόκειται για μελέτη η οποία έχει ελεγχθεί από το Αριστοτέλειο Πανεπιστήμιο, συν το γεγονός ότι έχουν ληφθεί και πρόσθετα μέτρα, ώστε να αποκλείσουμε κάθε δυνατότητα τέτοιων γενικευμένων επικίνδυνων καταστάσεων που θα προκαλούσαν κίνδυνο στη ζωή τόσο των εργαζόμενων όσο και των γύρω περιοχών. Το γεγονός ότι αυτό που συνέβη στην ΕΚΟ, μια μεγάλη έκρηξη σε κεντρική μονάδα, περιορίστηκε τόσο αποτελεσματικά, δεν είναι συνέπεια τύχης, είναι συνέπεια των μέτρων ασφαλείας που ίσχυαν στα διϋλιστήρια έτσι που αντιμετωπίστηκε αποτελεσματικά ο κίνδυνος και δεν δόθηκε καμιά δυνατότητα να επεκταθεί αυτός ο κίνδυνος και να απειλήσει τις γύρω περιοχές του διυλιστηρίου. 

Βεβαίως πρέπει να υπάρξει το προσωπικό εκείνο που θα εξασφαλίζει τους όρους ασφαλείας και γι' αυτόν το λόγο έχει εγκριθεί και ο αριθμός των εβδομήντα πέντε ατόμων και συμπληρωματικά μετατάξεις, ώστε να υπάρχει το προσωπικό που με αξιοπιστία θα μπορεί να διασφαλίζει αυτούς τους όρους ασφαλείας τόσο στο διϋλιστήριο της Θεσσαλονίκης, αλλά και σε άλλες βιομηχανικές εγκαταστάσεις οι οποίες ενέχουν το στοιχείο της επικινδυνότητας για τον περιβάλλοντα χώρο. 

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 699/1.3.99 επίκαιρη ερώτηση του Βουλευτή του ΔΗ.Κ.ΚΙ. κ. Αναστασίου Ιντζέ προς τον Υπουργό Υγείας και Πρόνοιας σχετικά με την πρόσληψη του απαραίτητου προσωπικού για τη λειτουργία του Κέντρου Υγείας Στρυμονικού Σερρών. 

Η επίκαιρη ερώτηση του κ. Ιντζέ έχει ως εξής: 

"Το Κέντρο Υγείας του Δήμου Στρυμονικού Σερρών, αν και προ πολλού εξοπλισμένο με τα απαραίτητα ιατρικά και άλλα μηχανήματα, δεν λειτουργεί λόγω της ολιγωρίας των αρμοδίων στην προκήρυξη θέσεων για την πρόσληψη ιατρικού, νοσηλευτικού και λοιπού προσωπικού. 

Αποτέλεσμα αυτής της αδράνειας και αδιαφορίας, είναι να στερούνται οι κάτοικοι του Στρυμονικού και των όμορων περιοχών, της απαραίτητης ιατρικής φροντίδας και περίθαλψης, ενώ παράλληλα απαξιώνεται ένα κεφάλαιο που έχει ήδη επενδυθεί, για την κατασκευή και τον εξοπλισμό του Κέντρου Υγείας. 

Ερωτάται ο κύριος Υπουργός 

Σε ποιες ενέργειες προτίθεται να προβεί άμεσα, για την προκήρυξη θέσεων πρόσληψης ιατρικού, νοσηλευτικού και λοιπού προσωπικού, προκειμένου να αρχίσει να λειτουργεί το Κέντρο Υγείας Στρυμονικού Σερρών και να μη στερούνται οι κάτοικοι της περιοχής της απαραίτητης ιατρικής φροντίδας και περίθαλψης.] 

O Υφυπουργός Υγείας και Πρόνοιας, κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, το Κέντρο Υγείας Στρυμονικού ανήκει σε μία ομάδα κέντρων υγείας, πάνω από είκοσι που αποφασίστηκε η ίδρυσή τους το 1993. Μετά την κυβερνητική μεταβολή που έγινε τον Οκτώβριο του 1993 αλλά πολύ αργότερα από τις εκλογές, περί το τέλος του 1994, επανεξετάσθηκε στο Υπουργείο Υγείας -ήμουνα και τότε Υφυπουργός- η σκοπιμότητα του να προχωρήσει η ανέγερση και η λειτουργία αυτών των κέντρων υγείας. Για τα περισσότερα αποφασίστηκε να μην προχωρήσει η ανάπτυξη της υποδομής και η λειτουργία. Για ελάχιστα, μεταξύ των οποίων και το Κέντρο Υγείας Στρυμονικού -τα περισσότερα ήταν της νησιώτικης χώρας- αποφασίστηκε να προχωρήσουν. 'Εκτοτε εξασφαλίστηκαν οι απαραίτητες πιστώσεις, προχώρησε η ανέγερση και η προμήθεια του εξοπλισμού ολοκληρώθηκε το 1998. Ενώ η σύσταση θέσεων είχε γίνει το 1996, του ιατρικού και λοιπού προσωπικού, το νοσοκομείο στο οποίο ανήκει το κέντρο υγείας, πρότεινε μόλις το δεύτερο εξάμηνο, στην αρχή του δευτέρου εξαμήνου του 1998, την πλήρωση αυτών των θέσεων, ίσως γιατί είχε άλλες προτεραιότητες. 'Οταν δηλαδή η κατανομή του προσωπικού που είχε στη διάθεσή του το Υπουργείο Υγείας είχε συντελεστεί και οι προκηρύξεις είχαν γίνει για το έτος 1998. 

Θέλω να πληροφορήσω, λοιπόν, τον κύριο συνάδελφο ότι μόλις έρθει στο Υπουργείο η πράξη του Υπουργικού Συμβουλίου για την έγκριση του συνόλου των θέσεων ιατρικού και λοιπού προσωπικού, που έχουμε προτείνει το 1999, θα προβλέψουμε θέσεις, ώστε να προκηρυχθούν και να μπορέσει, τώρα που έχει ολοκληρωθεί η υποδομή και ο εξοπλισμός, το Κέντρο Υγείας Στρυμονικού. Εύχομαι να μην έχει την τύχη των περισσοτέρων κέντρων υγείας αυτής της χώρας, που λειτουργούν δεκατρία-δεκατέσσερα χρόνια τώρα εκείνα που άρχισαν πολύ νωρίς και δυστυχώς παρά τις επανειλημμένες προκηρύξεις δεν υπάρχει προθυμία ιατρών να τα στελεχώσουν, κυρίως ιατρών ειδικοτήτων. 

Εύχομαι σε αυτό το κέντρο υγείας να προσέλθουν οι γιατροί. Γιατί φοβούμαι ότι θα ερωτηθούμε και πάλι στο μέλλον από τον κύριο συνάδελφο γιατί δεν στελεχώνεται το κέντρο υγείας και τότε η απάντηση δεν θα είναι διότι κάποιος ολιγώρησε, αλλά διότι δεν προσέρχονται οι 'Ελληνες γιατροί να καταλάβουν τις θέσεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, είμαι ικανοποιημένος από την απάντηση του κυρίου Υφυπουργού. Πιστεύω ότι δεν θα επαληθευθεί αυτή η απαισιοδοξία του ότι δεν θα υπάρξουν υποψήφιοι γιατροί να καλύψουν τις θέσεις διότι είναι μία καλή περιοχή στην καρδιά του κάμπου των Σερρών, δίπλα είναι και η Θεσσαλονίκη και οι Σέρρες. Νομίζω δεν θα υπάρξει πρόβλημα. 

Το θέμα είναι, κύριε Πρόεδρε, ότι το κέντρο αυτό καλύπτει πολλά χωριά πολυπληθή και ότι σε σχέση με το σχέδιο "Καποδίστριας" πρέπει και αυτός ο θεσμός με τη λειτουργία κέντρων να εμπεδωθεί και να λειτουργήσει. 

Εγώ, κύριε Υφυπουργέ και πάλι σας ευχαριστώ, πιστεύω να γίνει το ταχύτερο η προκήρυξη των θέσεων όπως είπατε και μέσα στο τρέχον έτος να λειτουργήσει το εν λόγω κέντρο υγείας. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υφυπουργέ, έχετε το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν έχω ακριβώς υπόψη μου την περιοχή. Μακάρι να είναι μια περιοχή η οποία θα προσελκύσει γιατρούς. Είναι βέβαιο ότι έτσι εκτιμήθηκε και το 1994 και γι' αυτό προχώρησε η ανέγερση των εγκαταστάσεων και η δημιουργία αυτού του κέντρου υγείας, σε αντίθεση με άλλα που αποφασίστηκε να μην αναπτυχθούν. Και βέβαια είναι πολύ σωστή η παρατήρησή σας, θέλω να το σημειώσω, ότι ο "Καποδίστριας" και η λειτουργία της Τοπικής Αυτοδιοίκησης σύμφωνα με το νέο της χάρτη, ας το πούμε έτσι, καθιστά αναγκαία και την αναδιάταξη των υγειονομικών μονάδων στην πρωτοβάθμια φροντίδα σε όλη τη χώρα. Είναι ένα θέμα που απασχολεί επιπλέον το Υπουργείο μας. Ελπίζω να ολοκληρωθεί η διαδικασία προκηρύξεων κρίσεων κλπ. και να λειτουργήσει πράγματι μέσα στο 1999 το Κέντρο Υγείας Στρυμονικού. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επικαίρων ερωτήσεων δευτέρου κύκλου. 

Η πρώτη επίκαιρη ερώτηση με αριθμό 687/24/2/1999 είναι του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς τον Υπουργό Εμπορικής Ναυτιλίας, σχετικά με τις προθέσεις του Υπουργείου για την ίδρυση σταθμού υπολιμεναρχείου στο λιμάνι Αγίου Γεωργίου Λιχάδας Ευβοίας. 

Η επίκαιρη ερώτηση του κυρίου συναδέλφου σε περίληψη έχει ως εξής: 

"Υπήρχε από παλιά (1983-1984) αίτημα της Κοινότητας Λιχάδας για ίδρυση σταθμού υπολιμεναρχείου στο λιμάνι Αγίου Γεωργίου Λιχάδας. 

Σήμερα, η συνεχώς αυξανόμενη τουριστική κίνηση, η διαρκής αύξηση του αριθμού και του μεγέθους των σκαφών μέσης και παράκτιας αλιείας, η παρουσία μεγάλου αριθμού αλλοδαπών πληρωμάτων, η αυξανόμενη προσέγγιση ταχυπλόων σκαφών είναι μια σειρά παραμέτρων που δημιουργούν σοβαρά προβλήματα εύρυθμης λειτουργίας του λιμανιού. 

Η λιμενική αστυνόμευση του λιμανιού εξυπηρετείται από το Λιμεναρχείο Λουτρών Αιδηψού. 'Ομως, λόγω του μεγάλου φόρτου εργασίας, της έλλειψης ικανής δύναμης ανδρών και της απόστασης των τριάντα χιλιομέτρων, που απέχει το λιμάνι από τα Λουτρά Αιδηψού, παρ' όλη την επαγγελματική επάρκεια και το φιλότιμο των ανδρών του Λιμεναρχείου Αιδηψού, έχει δημιουργηθεί μία χαωτική κατάσταση και ένα κλίμα ασυδοσίας και απείθειας, όπου επικαρατεί το δίκαιο του εκάστοτε ισχυρότερου. 

Στην περίπωση δε που δεν καταστεί δυνατό να λειτουργήσει από φέτος πλήρως ο σταθμός, καλό θα ήταν να λειτουργεί λιγότερες ημέρες (από Παρασκευή έως Δευτέρα), αφού η κοινότητα είναι διατεθειμένη να αναλάβει τα έξοδα μετακίνησης του προσωπικού. 

Ερωτάται ο κύριος Υπουργός εάν, συνεκτιμώντας τις συνθήκες που επικρατούν στο λιμάνι Αγίου Γεωργίου Λιχάδας, καθώς και τις διευκολύνσεις που προσφέρει η κοινότητα, πρόκειται να προχωρήσει στην ίδρυση υπολιμεναρχείου στο λιμάνι Αγίου Γεωργιου Λιχάδας, δίοντας λύση στα σοβαρά προβήματα που αντιμετωπίζει αυτό στη λειτουργία του". 

Ο Υπουργός Εμπορικής Ναυτιλίας κ. Σταύρος Σουμάκης έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε. 

Κυρίες και κύριοι συνάδελφοι, η χώρα μας έχει το μεγάλο πλεονέκτημα να έχει δέκα επτά χιλιάδες περίπου χιλιόμετρα ακτών. Αντιλαμβάνεσθε ότι ο χώρος, που είμαστε υποχρεωμένοι να προστατεύσουμε και να διαφυλάξουμε, χρειάζεται πολλές δυνάμεις και μέσα. Οι ανάγκες, δηλαδή, παρουσιάζονται πάρα πολύ αυξημένες. 

Παράλληλα, λόγω ακριβώς αυτής της ιδιαιτερότητας της γεωγραφικής, αντιλαμβάνεσθε ότι έχουν δημιουργηθεί μικρές και μεγάλες λιμενικές υποδομές σε όλη την Ελλάδα και στα νησιά και στην ηπειρωτική περιοχή. 

Μία κάλυψη από το Λ.Σ. -και το λέω ως κατ' αρχήν προσέγγιση, πριν έρθω στο συγκεκριμένο ερώτημα του αγαπητού συναδέλφου- στη λογική, όπου υπάρχει λιμενική υποδομή ή κάποια δραστηριότητα είτε από ψαράδες είτε από μιας μορφής επαγγελματικών σκαφών αναψυχής ή ακόμη και ιδιωτικών, αντιλαμβάνεσθε ότι απαιτεί ένα Λιμενικό Σώμα, που ίσως να ξεπερνάει και αυτό το Αστυνομίας. Και αν λάβετε υπόψη ότι το Λιμενικό Σώμα έχει γύρω στους τέσσερις χιλιάδες πεντακόσιους άνδρες και η Αστυνομία γύρω στους πενήντα χιλιάδες, τα μεγέθη είναι ασύλληπτα. Και δεν ξέρω, κατά πόσο πράγματι θα πρέπει να πάμε σε μια τέτοια ανάπτυξη του Λιμενικού Σώματος, δηλαδή όπου υπάρχουν κάποιες υποδομές ή υπάρχουν κάποιες δραστηριότητες είτε επαγγελματικές, είτε ιδιωτικές, να δημιουργείται και ένας σταθμός. 

Γιατί δεν είναι απλά οι κτιριακές υποδομές, αλλά χρειάζεται και ένα ανθρώπινο δυναμικό. Και δεν είναι να βάλεις έναν ή δύο λιμενοφύλακες, έναν αξιωματικό, αλλά πρέπει να έχει μία λειτουργία, πράγμα που σημαίνει ότι στη χειρότερη των περιπτώσεων θα έχει τουλάχιστον πέντε ανθρώπους. 

Στη συγκεκριμένη περίπτωση, απ'ό,τι είδα, στη γύρω περιοχή υπάρχουν αρκετές λιμενικές αρχές. Και εγώ πιστεύω, αγαπητέ συνάδελφε, ότι με τις προϋποθέσεις που σήμερα προχωρούμε, με το να ενισχύουμε σε ανθρώπινο δυναμικό, με εξοπλισμό τέτοιο που μπορούν να ανταποκρίνονται σε μεγαλύτερες αποστάσεις που σήμερα τα σκάφη έχουν και με τα αεροπλάνα ναυτικής περιπολίας, που πρόκειται να προμηθευθούμε, με μια σειρά τέτοιων μέτρων, μπορούμε να υποκαταστήσουμε την παρουσία ανθρώπων σε επί μέρους περιοχές. 

Πρέπει να σας πω επίσης ότι αυτήν την περίοδο τελειώνει και μία μελέτη ανασυγκρότησης του Λιμενικού Σώματος, που έχει ξεκινήσει εδώ και ένα χρόνο περίπου. Είναι μια πολύ σοβαρή δουλειά. Και βέβαια, με κάποιες παραμέτρους και προϋποθέσεις που λαμβάνουν υπόψη τους, ανακατατάσσουν τα λιμεναρχεία, τα υπολιμεναρχεία, των λιμενικούς σταθμούς και θα προκύψουν προτάσεις για το πού πρέπει να ιδρυθούν καινούριοι λιμενικοί σταθμοί ή λιμεναρχεία, εφόσον οι πραγματικές ανάγκες το απαιτούν, πάντα βέβαια μέσα στα πλαίσια των δυνατοτήτων μας, όπως επίσης που πρέπει να καταργηθούν υφιστάμενες Λιμενικές Αρχές. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, η Kοινότητα Αγίου Γεωργίου Λιχάδας με το σχέδιο "Καποδίστρια" παρέμεινε αυτοτελής κοινότητα, παρά τον αρχικό σχεδιασμό να ενσωματωθεί στο Δήμο Λουτρών Αιδηψού. 

Αυτό έγινε γιατί αυτή η περιοχή παρουσιάζει μια ιδιορρυθμία. Είναι τελείως αποκομμένη από το χώρο όπου υπάρχουν οι σχετικές υπηρεσίες, όπως είναι τα Λουτρά της Αιδηψού. Είναι το οδικό δίκτυο που δεν διευκολύνει και η μεγάλη απόσταση. 'Ολα αυτά συνετέλεσαν, ώστε να παραμείνει αυτή η κοινότητα ως αυτοτελής. 

Είναι επίσης βέβαιο, κύριε Υπουργέ, ότι αυτή η περιοχή η οποία αποτελεί το τελευταίο άκρο της βόρειας Εύβοιας, που πλησιάζει τους Νομούς Μαγνησίας και Φθιώτιδας παρουσιάζει τρομερή κίνηση τουριστική και αλιευτική, αλλά υποδέχεται και σκάφη ανασκαφής. 

Αυτή, λοιπόν, η περιοχή έχει ανάγκη κάποιας αστυνόμευσης, η οποία δεν μπορεί να γίνει από το λιμεναρχείο των Λουτρών Αιδηψού για τους λόγους που σας προανέφερα. 

Νομίζω ότι αν δεν είναι αυτό εφικτό, τουλάχιστον κατά τις ημέρες από Παρασκευή ως Δευτέρα να υπάρχει αυτή η δυνατότητα, δεδομένου ότι η κοινότητα προσφέρεται, όχι μόνο να παραδώσει ένα επιπλωμένο κτίριο με όλες τις ανέσεις που έχει ένα δημόσιο κατάστημα, αλλά να αναλάβει και τα έξοδα μετακινήσεων και όλα γενικώς τα έξοδα. 

Γι' αυτό απ' αυτό το Βήμα θέλω να συγχαρώ τους ανθρώπους της περιοχής εκείνης και ιδίως τον Πρόεδρο και το Κοινοτικό Συμβούλιο που πήραν αυτή την απόφαση. Νομίζω ότι στην εποχή μας σπανίζουν τέτοιες προσπάθειες, να διευκολύνουν, δηλαδή, τη Δημόσια Διοίκηση και να της δώσουν τα μέσα εκείνα για να διευκολύνουν κάποιες περιοχές. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, με την ευκαιρία αυτού που ανέφερε ο κ. Καλαμακίδης, θα ήθελα να πω ότι υπάρχουν και άλλες κοινότητες, ευτυχώς, σε όλη την Ελλάδα με την ίδια προσφορά. 

Εμείς είχαμε την τύχη να ιδρύσουμε νέους λιμενικούς σταθμούς στους Λειψούς, στους Οθωνούς, στα 'Αβδηρα με καταστήματα και χώρους τα οποία προσεφέραν οι κοινότητες. Τα κτίρια αυτά είναι κοσμήματα. 

Πραγματικά εδώ η Τοπική Αυτοδιοίκηση, ειλικρινά σας μιλάω, έφερε όλους τους άλλους θεσμούς σε πολύ άσχημη θέση. Είναι πραγματικά κοσμήματα. 'Εχουμε στους Οθωνούς που είναι το πλέον βορειοδυτικό σημείο, στους Λειψούς, απέναντι από τη Λέρο, στα 'Αβδηρα και ετοιμάζουν και στα Ψαρά. 

Αντιλαμβάνεσθε ότι είναι πάρα πολύ θετική η προσπάθεια των κοινοτήτων, αλλά πρέπει πάντα να συνεκτιμούμε και την ανάγκη στελέχωσης ή ίδρυσης αν θέλετε ενός λιμενικού σταθμού, ή οποιασδήποτε άλλης λιμενικής αρχής. 

Πρέπει να πω, για τη συγκρεκριμένη περίπτωση ότι τουλάχιστον από τα στοιχεία που μου έχει δώσει η υπηρεσία ότι μόνο για το καλοκαίρι υπάρχει ένα δρομολογημένο σκάφος μεταξύ του Αγίου Γεωργίου και του Αγίου Κωνσταντίνου Φθιώτιδας και ότι χρησιμοποιείται κυρίως ως αλιευτικό καταφύγιο. Για το αγκυροβόλιο αλιευτικών σκαφών ότι είναι επτά γρι γρι και εννέα μηχανότρατες. Αυτά τα στοιχεία μου έχει δώσει η υπηρεσία, ως κίνηση, η οποία υπάρχει στο συγκεκριμένο λιμανάκι. 

Παράλληλα πρέπει να πω -δεν θυμάμαι όλες τις περιοχές- ότι κάποιες περιοχές όπως ο 'Αγιος Κωνσταντίνος και η Στυλίδα είναι σε μια ακτίνα πάρα πολύ μικρή. Επαναλαμβάνω ότι με την ανθρώπινη στελέχωση, αλλά και με την ενίσχυση, σε μέσα, του κολπίσκου γύρω από τον 'Αγιο Γεώργιο, θα υπάρχει πολύ καλύτερη αστυνόμευση, αλλά και αντιμετώπιση των όποιων προβλημάτων υπάρχουν είτε σε εποχιακό επίπεδο είτε γενικότερα. 

Κλείνοντας, κύριε συνάδελφε, θα ήθελα να σας πω ότι εμείς όλα αυτά που κατέθεσε η κοινότητα, αλλά και εσείς, θα τα συνεκτιμήσουμε και αν συντρέχουν οι λόγοι τότε σαφέστατα κάτι θα γίνει. Εάν δεν συντρέχουν οι λόγοι, δεν θα πρέπει οι πολιτικοί να μοιράζουμε υποσχέσεις ανάλογα από το που καταγόμεθα -το λέω με την καλή έννοια του όρου- ότι θα ιδρύσουμε λιμενικούς σταθμούς και λιμεναρχεία, τα οποία δεν προσφέρουν τίποτα. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η υπ'αριθμόν 696/25.2.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με την καθυστέρηση καταβολής των αποζημιώσεων, από τον Οργανισμό των Ελληνικών Γεωργικών Ασφαλίσεων (ΕΛΓΑ), στους πληγέντες από τον πάγο δενδροκαλλιεργητές της Κεντρικής Μακεδονίας. 

Η επίκαιρη ερώτηση του κ. Καρασμάνη έχει ως εξής: 

"Κλίμα οργής και αγανάκτησης επικρατεί σε όλες τις παγόπληκτες περιοχές της κεντρικής Μακεδονίας και ιδιαίτερα στο Νομό Πέλλας. 'Εχουν περάσει δέκα μήνες από την ανοιξιάτικη θεομηνία που κατέστρεψε σχεδόν ολοκληρωτικά τις δενδροκαλλιέργειες και οι πληγέντες παραγωγοί -με εξαίρεση τους καλλιεργητές τριών χωριών- περιμένουν ακόμα τις αποζημιώσεις τους. 

Σαν να μην έφτανε το βαρύ πλήγμα που δέχθηκαν από τον ΕΛΓΑ, που με "αλχημείες και μαγειρέματα συντελεστών" υποβάθμισε την πραγματική έκταση των ζημιών, προσδιορίζοντας παράλληλα τιμές αποζημιώσεων εξευτελιστικές, οι άνθρωποι αυτοί εμπαίζονται όλο αυτό το διάστημα και από την προηγούμενη και από τη σημερινή ηγεσία του Υπουργείου που κάθε τόσο ανακοινώνει την "εντός των ημερών εξόφλησή τους". 

Ζητείται από τον κύριο Υπουργό να ενημερώσει το Σώμα: 

Πρώτον, αν έχουν βρεθεί τα αναγκαία κονδύλια και πότε ακριβώς θα αποσταλούν τα εντάλματα πληρωμών για τους δικαιούχους παραγωγούς. Αν και πότε οι αρμόδιες υπηρεσίες θα εκδώσουν ανακοίνωση πληρωμών για όλες τις κοινότητες και για όλους τους δικαιούχους καλλιεργητές, για να μην επαναληφθεί το φαινόμενο -που θυμίζει άλλες εποχές- να εκδίδονται ανακοινώσεις από τοπικούς φορείς για μεμονωμένες περιοχές, σαν να πρόκειται για "ρουσφετολογική εξυπηρέτηση". 

Δεύτερον, αν -όπως έχει δεσμευτεί και ο ίδιος ο Πρωθυπουργός- πρόκειται επιτέλους να ενισχυθεί από τον κρατικό προϋπολογισμό ο ΕΛΓΑ επαρκώς, ώστε να μπορεί να εκπληρώνει άμεσα και στο ακέραιο την αποστολή του. Αν στα πλαίσια της ισονομίας και της ισοπολιτείας έχει δοθεί εντολή στην ΑΤΕ να παγώσει όλα τα δάνεια των πληγέντων παραγωγών της κεντρικής Μακεδονίας όπως έχει γίνει σε άλλες περιπτώσεις δανειοληπτών άλλων περιοχών που έχουν πληγεί από θεομηνίες". 

Ο Υφυπουργός Γεωργίας κ. Κωνσταντίνος Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ,κύριε Πρόεδρε. 

Οι ζημιές που προξενήθησαν το 1998 είναι αρκετά σημαντικές σε ολόκληρη τη χώρα και αγγίζουν τα πενήντα πέντε δισεκατομμύρια (55.000.000.000) δραχμές. Δυστυχώς, είναι η τρίτη χρονιά που έχουμε μεγάλες ζημιές. Αυτές που προκαλούνται από ανοιξιάτικους παγετούς φτάνουν στο ύψος των τριάντα πέντε δισεκατομμυρίων (35.000.000.000) δραχμών για ολόκληρη τη χώρα και ιδιαίτερα στους Νομούς Ημαθίας και Πέλλας ανέρχονται στο επίπεδο των είκοσι δύο δισεκατομμυρίων (22.000.000.000) δραχμών. 

'Εγινε έγκαιρη εκτίμηση των ζημιών από έμπειρους γεωπόνους. Με βάση τον καινούριο κανονισμό -ο οποίος δίνει περισσότερα χρήματα για περιπτώσεις ζημιών στην περίοδο της ανθοφορίας- για το 100% της ζημιάς, (ενώ πρώτα πληρώνονταν το 48%, τώρα φθάνει το 61,5%), έχουν αρχίσει να πληρώνονται οι δικαιούχοι από το Δεκέμβριο του 1998 και συνεχίζονται οι πληρωμές. 

Ιδιαίτερα για την περιοχή της Πέλλας στην οποία αναφέρεται η ερώτηση, έχει καλυφθεί το 70% των ζημιών και είμαστε σε μία τέτοια πρόοδο, που πιστεύω ότι γρήγορα θα πληρωθούν όλες οι αποζημιώσεις. 

'Οσον αφορά το σκέλος της ερώτησης που αφορά τον ΕΛΓΑ γενικότερα, ήθελα να επισημάνω ότι δεν θα υπάρξει ούτε μία δραχμή που να μην πληρωθεί από τον ΕΛΓΑ είτε αυτά προέρχονται απευθείας από το ταμείο του είτε προέρχονται από κρατική ενίσχυση. 

Το άλλο σκέλος αφορά τις ειδικές ρυθμίσεις της Αγροτικής Τράπεζας. Πράγματι, με τις καινούριες ρυθμίσεις στις οποίες αναφέρθηκε πριν από μισή ώρα ο κύριος Πρωθυπουργός, γίνεται ιδιαίτερη μεταχείριση για παραγωγούς των Νομών Πέλλας και Ημαθίας, οι οποίοι έχουν υποστεί ζημιές. Υπάρχει πρόβλεψη δηλαδή και αυτό θα γραφεί στην ειδική εγκύκλιο την οποία προετοιμάζει η Αγροτική Τράπεζα. 

'Εχω εδώ έγγραφο της Αγροτικής Τράπεζας. Σας το διαβάζω: "Στα πλαίσια της πρόσφατης κυβερνητικής εξαγγελίας για ρύθμιση των αγροτικών χρεών συμπεριλαμβάνονται κατ' εξαίρεση και οι πληγέντες ροδακινοπαραγωγοί των Νομών Πέλλας, Ημαθίας και Πιερίας για τις ανεξόφλητες κατά την 1.1.1999 οφειλές τους, λήξεως 1997 και προγενέστερα, εξαιτίας των σημαντικών ζημιών που υπέστησαν οι καλλιέργειές τους από δυσμενείς καιρικές συνθήκες. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός) Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, είναι γεγονός ότι για τρίτη συνεχή χρονιά οι δενδροκαλλιέργειες της κεντρικής Μακεδονίας παθαίνουν ζημιά από τους ανοιξιάτικους παγετούς. Μιλάμε για παγετούς βιβλικής καταστροφής. Ο ΕΛΓΑ τους εμπαίζει με την υποεκτίμηση των ζημιών. Για δένδρα παραγωγικά της τάξης των εκατόν πενήντα κιλών δίνονται από τον ΕΛΓΑ τριάντα και σαράντα κιλά. Ανακοινώνει τιμές εξευτελιστικές. Το κυριότερο είναι ότι τους εμπαίζει, δεν τους πληρώνει. Κάθε φορά ανακοινώνεται ότι εντός των ημερών θα υπάρξει εξόφληση και εξόφληση δεν υπάρχει. 

Ο κύριος Υπουργός είπε ότι από το Δεκέμβριο ξεκίνησε η πληρωμή. Ξεχνάτε, κύριε Υπουργέ, ότι δώσατε μόνο σε τρείς κοινότητες το Δεκέμβριο μήνα για να δημιουργήσετε την ελπίδα ότι έρχεται και η σειρά των άλλων κοινοτήτων. Και μέχρι στιγμής δεν έχουν πληρωθεί παραπάνω από δεκαπέντε - με είκοσι κοινότητες, όταν ξέρετε ότι αυτές οι αποζημιώσεις γι' αυτούς τους ανθρώπους και για τις οικογένειές τους αποτελούν τη μοναδική ελπίδα για να επιβιώσουν, για να μπορέσουν να προγραμματίσουν την παραγωγή τους τη μελλοντική και για να μπορέσουν να αντεπεξέλθουν στα δυσβάστακτα χρέη της ΑΤΕ. Αυτές οι αποζημιώσεις αποτελούν το οικονομικό οξυγόνο για ολόκληρες τοπικές κοινωνίες που στηρίζουν την οικονομία τους στις δενδροκαλλιέργειες. 

Δεν τους έχετε πληρώσει μέχρι στιγμής και το σημαντικότερο είναι ότι δεν απαντάτε στα καίρια ερωτήματα που σας θέτω, αν βρέθηκαν τα κονδύλια, αν δόθηκαν στον ΕΛΓΑ και αν ο ΕΛΓΑ επιτέλους θα βγάλει μια ανακοίνωση που να λέει τις ημερομηνίες πληρωμής των κοινοτήτων. Και αυτό για να μην παρουσιάζεται το φαινόμενο κάθε λίγο και λιγάκι, κάποιος τοπικός φορέας να βγάζει μια ανακοίνωση "σήμερα θα πληρωθούν οι τρείς κοινότητες, μετά από πέντε μέρες οι άλλες πέντε" λες και υπάρχει ρουσφετολογική εξυπηρέτηση. Αυτό δεν το έχετε κάνει. 

Ακόμη σας ρωτώ αν θα δοθεί οικονομική ενίσχυση από τον κρατικό προϋπολογισμό, διότι το πρόβλημα του ταμείου είναι αυτό. Αν θυμάσθε πέρσι ο Πρωθυπουργός είχε υποσχεθεί, είχε δεσμευθεί ότι θα δώσει είκοσι δισεκατομμύρια (20.000.000.000). Ερωτώ ειλικρινά και καλόπιστα: Τι έγινε αυτή η υπόσχεση; Κάποτε πρέπει να μετράμε σ' αυτήν την Αίθουσα την αξιοπιστία της Κυβέρνησης. Κάποτε πρέπει να μετράμε στην Αίθουσα αυτή τις πρωθυπουργικές δεσμεύσεις και εμείς και οι ενδιαφερόμενοι αγρότες. 

Σας παρακαλώ στα καίρια ερωτήματα που θέτω στην ερώτησή μου αν έχουν εξασφαλιστεί τα κονδύλια για ενίσχυση του ΕΛΓΑ, αν ο κρατικός προϋπολογισμός θα δώσει χρήματα για να ενισχύσει το ταμείο του ΕΛΓΑ, να πάρω μια απάντηση. Πρέπει να ξέρουν οι αγρότες τι συμβαίνει. Γιατί αυτά που λέτε "πήραμε κάποια δισεκατομμύρια από τον κρατικό προϋπολογισμό" δεν είναι η πραγματικότητα. Πήρατε μια προκαταβολή σε δέσμευση των εισφορών που θα εισπράττει ο ΕΛΓΑ. Δηλαδή ότι εισφορές από εδώ και πέρα που θα εισπράττει ο ΕΛΓΑ θα πηγαίνουν να κλείνουν αυτό τον κωδικό λογαριασμό. Αμέσως δημιουργείται πάλι πρόβλημα στο ταμείο. 

Θα υπάρξει πρόβλημα με τις ενστάσεις, δεν θα μπορείτε να τις πληρώσετε, όπως και τις άλλες υποχρεώσεις του ΕΛΓΑ. Για το θέμα του αρνητικού ταμείου θέλω απάντηση. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, σας είπα ότι δεν θα υπάρξουν υποχρεώσεις του ΕΛΓΑ οι οποίες δεν θα ικανοποιηθούν. Αυτό νομίζω ότι πρέπει να ικανοποιεί και εσάς. 

ΓΕΩΡΓΙΟΣ ΚΑΡΑΣΜΑΝΗΣ: Αυτά τα χρήματα υπάρχουν; 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ μη διακόπτετε. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Για να ικανοποιούνται οι υποχρεώσεις σημαίνει ότι υπάρχουν τα χρήματα. Πώς θα ικανοποιηθούν; Τα χρήματα έχουν προέλθει από ειδικές εντολές του κ. Χριστοδουλάκη. Είναι δίπλα μου και γι' αυτό τον αναφέρω. Οκτώ δισεκατομμύρια (8.000.000.000) έχουν πάει για το Νομό Πέλλας. 

ΓΕΩΡΓΙΟΣ ΚΑΡΑΣΜΑΝΗΣ: 'Οχι για την Πέλλα, για ολόκληρη την Ελλάδα. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Με συγχωρείτε, οκτώ δισεκατομμύρια (8.000.000.000) έχουν πάει για την Πέλλα. Επιτρέψτε μου να είμαι κατηγορηματικός σ' αυτό το σημείο. 

ΓΕΩΡΓΙΟΣ ΚΑΡΑΣΜΑΝΗΣ: Ως προκαταβολή, σε δέσμευση των εισφορών. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αφορούν περίπου το 70% των αποζημιώσεων. Συνεχίζονται οι αποζημιώσεις. Δεν πρόκειται να αφήσουμε απλήρωτους τους πληγέντες στην περιοχή αυτή. Συνεπώς δεν νομίζω ότι θα πρέπει να υψώνετε τον τόνο της φωνής σας σε αυτήν την περίπτωση που υπάρχει όλη η καλή διάθεση για να είμαστε συνεπείς σ' αυτούς τους ανθρώπους. 

ΓΕΩΡΓΙΟΣ ΚΑΡΑΣΜΑΝΗΣ: Δεν μετράμε την πρόθεση, αλλά το αποτέλεσμα. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Μιλάω για το αποτέλεσμα, δεν είναι μόνο πρόθεση. 

ΓΕΩΡΓΙΟΣ ΚΑΡΑΣΜΑΝΗΣ: 'Οχι οι προθέσεις, το αποτέλεσμα μετράει, κύριε Υπουργέ. Μίληστε με συγκεκριμένες ημερομηνίες πότε θα εξοφλήσετε τους παραγωγούς; 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Εγώ μιλάω για το αποτέλεσμα. Δεν είναι μόνο προθέσεις. Πράγματι, το ταμείο του ΕΛΓΑ μπορεί να μην έχει χρήματα σήμερα. Τα πήραμε όμως από τον κρατικό προϋπολογισμό. Δεν σας ικανοποιεί αυτό, κύριε συνάδελφε; Κανονικά, εάν ήμουν στη θέση σας, θα έλεγα και ευχαριστώ, με την έννοια ότι ο κρατικός φορέας ευαισθητοποιείται και ανταποκρίνεται στις υποχρεώσεις του. 

ΠΡΟΕΔΡΕΥΩΝ (Παναγιώτης Ν. Κρητικός): H τρίτη με αριθμό 694/24.2.99 επίκαιρη ερώτηση του ανεξάρτητου Βουλευτή κ. Βασίλειου Κοντογιαννόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εθνικής Οικονομίας, Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων αντιμετώπισης των ζημιών σε έργα υποδομής του Νομού Ηλείας από την κακοκαιρία των τελευταίων ημερών διαγράφεται, λόγω κωλύματος του κυρίου Υπουργού. 

Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Αναπροσαρμογή συντάξεων, συνταξιούχων μελών ΔΕΠ, των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Χθες ψηφίσθηκε η αρχή του νομοσχεδίου. 

Απομένει η συζήτηση των άρθρων, τα οποία θα συζητηθούν σε ενότητες. 

Προτείνω η πρώτη ενότητα να είναι από το άρθρο 1 έως το άρθρο 12, η επόμενη ενότητα από το άρθρο 13 έως το άρθρο 18 και η τρίτη ενότητα τα υπόλοιπα άρθρα. 

Ο Κοινοβουλευτικός Εκπρόσωπος της Νέας Δημοκρατίας έχει ζητήσει το λόγο. 

Ορίστε, κύριε Σιούφα, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: 'Εχουμε αντίρρηση με αυτήν τη διανομή των άρθρων. Ο κορμός του νομοσχεδίου είναι το άρθρο 1, το οποίο πρέπει να συζητηθεί ξεχωριστά, όπως ακριβώς έγινε και στη Διαρκή Επιτροπή. Τα υπόλοιπα άρθρα, μέχρι και το 12 να συζητηθούν στη σημερινή συνεδρίαση είτε κατά μόνας είτε όλα μαζί. Αύριο να συζητηθούν τα υπόλοιπα άρθρα του νομοσχεδίου και την Τρίτη, τέταρτη ημέρα συζήτησης του νομοσχεδίου, όπως έχουμε συμφωνήσει, να συζητηθούν όλες οι τροπολογίες. Υπάρχουν περίπου δώδεκα τροπολογίες από την πλευρά της Κυβέρνησης, δηλαδή αυτές που είχαν κατατεθεί μέχρι χθες. Εκτιμώ ότι ίσως δεν θα μας φθάσει και ολόκληρη η συνεδρίαση, γιατί τα θέματα τα οποία... 

ΠΡΟΕΔΡΕΥΩΝ (Παναγιώτης Ν. Κρητικός): Είναι ενσωματωμένες στο νομοσχέδιο οι τροπολογίες, εκτός από τρεις. 

ΑΔΑΜ ΡΕΓΚΟΥΖΑΣ: Εκτός απ' αυτές υπάρχουν κι άλλες. 

ΠΡΟΕΔΡΕΥΩΝ (Παναγιώτης Ν. Κρητικός): Υπάρχουν δύο και όχι δώδεκα, όπως είπε ο κ. Σιούφας. Δεν πρέπει να δημιουργούμε εσφαλμένες εντυπώσεις. 

ΔΗΜΗΤΡΙΟΣ ΣΙΟΥΦΑΣ: Με συγχωρείτε, κύριε Πρόεδρε. Γνωρίζετε ότι ο ομιλών δεν το κάνει ποτέ αυτό για λόγους εντυπώσεων. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είπα τέτοιο πράγμα. Εξ αντικειμένου δημιουργείται η εντύπωση. 

ΔΗΜΗΤΡΙΟΣ ΣΙΟΥΦΑΣ: Σας παρακαλώ. Τα θέματα τα οποία θίγονται και στις ξεχωριστές τροπολογίες, αυτές που αναφέρατε, είναι εξ ίσου σοβαρά. 

ΠΡΟΕΔΡΕΥΩΝ (Παναγιώτης Ν. Κρητικός): Δεν σας καταλόγισα πρόθεση. Το είπα για να μη δημιουργηθεί παρεξήγηση. Εξ αντικειμένου δημιουργείται κάποια εντύπωση όταν αναφέρεται ένας μεγάλος αριθμός. 

ΔΗΜΗΤΡΙΟΣ ΣΙΟΥΦΑΣ: Καλώς, το παίρνω πίσω. 

Σημειώνω δε, κύριε Πρόεδρε, ότι αυτή η τακτική που έχει ακολουθηθεί τον τελευταίο καιρό, δηλαδή οι τροπολογίες των Βουλευτών να αποτελούν την ουρά της συζήτησης, κάποτε επιτέλους πρέπει να σταματήσει. 'Η πρέπει να πει ευθέως η Κυβέρνηση "μην καταθέτετε τροπολογίες και εκτίθεσθε" ή να μη συζητούνται. Είναι ευθύνη του Προεδρείου η ίδια σημασία που δίδεται στις κυβερνητικές τροπολογίες να δίδεται και στις τροπολογίες των Βουλευτών, έστω και αν αυτές δεν γίνονται δεκτές. 

Κατόπιν αυτού η Αξιωματική Αντιπολίτευση προτείνει τη διανομή των άρθρων στη συζήτηση, όπως σας την περιέγραψα προηγουμένως. 

ΠΡΟΕΔΡΕΥΩΝ (Παναγιώτης Ν. Κρητικός): Θα ακουστούν και οι άλλοι συνάδελφοι και κάπου θα καταλήξουμε. 

Πρέπει όμως να σας πω, κύριε Σιούφα, ότι δεν έχει αποκλεισθεί η συζήτηση τροπολογιών συναδέλφων. Συζητούνται σε κάθε περίπτωση που επιδεικνύουν οι ίδιοι ενδιαφέρον να τις συζητήσουν. Το Προεδρείο δεν έχει αρνηθεί να συζητηθούν. Αυτό γίνεται πάντοτε. Αλλά γεγονός είναι ότι προς το τέλος των συνεδριάσεων συνήθως εξανεμίζεται το ενδιαφέρον και συζητούνται ελάχιστες τροπολογίες ή καθόλου. 

Ο Κοινοβουλευτικός Εκπρόσωπος του ΠΑ.ΣΟ.Κ., κ. Σφυρίου, έχει το λόγο. 

ΚΟΣΜΑΣ ΣΦΥΡΙΟΥ: Θυμίζω στους συναδέλφους που είναι μέλη της Διαρκούς Επιτροπής Οικονομικών Υποθέσεων ότι ειδικά σ' αυτό το νομοσχέδιο οι τροπολογίες των Βουλευτών συζητήθηκαν μία προς μία στην Διαρκή Επιτροπή. 'Οσοι συνάδελφοι ήσαν παρόντες εκλήθησαν να αναπτύξουν την τροπολογία τους. 

Πιστεύω, λοιπόν, ότι προκειμένου να συζητηθούν κι αυτές οι τροπολογίες, καλό θα είναι να δοθεί άνεση χρόνου στο πρώτο άρθρο, στο οποίο εξέφρασε τις επιφυλάξεις της η Αξιωματική Αντιπολίτευση. Ιδιαίτερα οι εισηγητές να έχουν απεριόριστο χρόνο... 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι και απεριόριστο, χρόνο, προς Θεού! Τον προβλέπει ο Κανονισμός το χρόνο. Αλλά φυσικά με σχετική άνεση που συνήθως δίνεται. 

ΚΟΣΜΑΣ ΣΦΥΡΙΟΥ: Τρόπος του λέγειν, όταν λέμε απεριόριστο! 'Ανετο χρόνο να αναπτύξουν τις απόψεις τους, ώστε να συζητηθεί σήμερα ως μία ενότητα από το άρθρο 1 μέχρι και το άρθρο 12. 'Ετσι από τη μία πλευρά θα διασφαλίσουμε περισσότερο χρόνο για το τέλος του νομοσχεδίου και από την άλλη νομίζω ότι θα έχουμε μία ομαλή εξέλιξη της νομοθετικής εργασίας επί των άρθρων. 

Αυτή είναι η άποψή μας. Το ίδιο πράγμα λέει ο κύριος συνάδελφος, επομένως καλό θα είναι να συνομολογήσουμε ότι συμφωνούμε σε αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Αυτή ήταν και η πρόταση του Προεδρείου, να πάμε μέχρι το άρθρο 12 με την άνεση ... 

ΔΗΜΗΤΡΙΟΣ ΣΙΟΥΦΑΣ: Με ξεχωριστή συζήτηση του άρθρου 1! Είναι το ίδιο πράγμα, κύριε Πρόεδρε! Αφού συμφωνούμε όλοι να συζητηθούν δώδεκα άρθρα. 

ΠΡΟΕΔΡΕΥΩΝ (Παναγιώτης Ν. Κρητικός): Θα υπάρξει σχετική άνεση για όλη την ενότητα. Συμφωνήσαμε! 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, με συγχωρείτε, δεν είναι το ίδιο! Διαφωνούμε! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, με συγχωρείτε.... 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Να ακουστεί και ο κ. Κανταρτζής. 

Κύριε Υπουργέ, να ακουστούν πρώτα οι πτέρυγες της Αιθούσης. 

Ορίστε, κύριε Κανταρτζή, έχετε το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Στο νομοσχέδιο αυτό υπάρχουν άρθρα τα οποία περιέχουν πολύ διαφορετικά θέματα από μισθολογικά μέχρι συνταξιοδοτικά. Το αναφέρω αυτό, γιατί η σωστή διαδικασία θα ήταν να πηγαίναμε άρθρο προς άρθρο. Εν πάση περιπτώσει, παίρνοντας υπόψη τα χρονικά περιθώρια τα οποία υπάρχουν, αλλά και τα θέματα τα οποία ρυθμίζουν τα επιμέρους άρθρα, θα συμφωνήσουμε να ακολουθηθεί η τακτική που ακολουθήθηκε στη Διαρκή Επιτροπή της Βουλής, δηλαδή να γίνει ξεχωριστά συζήτηση για το άρθρο 1, να συζητήσουμε σήμερα σε μία ενότητα μέχρι και το άρθρο 12 και οι υπόλοιπες ενότητες να τελειώσουν αύριο, όπως αναφέρθηκε, για να μείνει η Τρίτη για τις τροπολογίες. 

Νομίζω ότι ειδικά στο άρθρο 1, επειδή υπάρχουν πολύ περισσότερα θέματα, θα πρέπει να υπάρχει και περισσότερη συζήτηση. 

ΚΟΣΜΑΣ ΣΦΥΡΙΟΥ: Κύριε Πρόεδρε, σας παρακαλώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Θα πάρετε το λόγο αμέσως μετά τον κύριο Υπουργό. Να ακουστεί και ο κύριος Υπουργός. 

ΚΟΣΜΑΣ ΣΦΥΡΙΟΥ: Μία διευκρίνηση, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σφυρίου, κάντε τη διευκρίνιση. Αλλά να τελειώνουμε με το διαδικαστικό θέμα. 

ΚΟΣΜΑΣ ΣΦΥΡΙΟΥ: Απλά θυμίζω ότι το άρθρο 1 στην επιτροπή συζητήθηκε ξεχωριστά. Ξέρετε γιατί; Για λόγους ανάγκης, διότι τελείωνε η προηγούμενη συνεδρίαση, έλειπε μισή ώρα για να κλείσει η προηγούμενη συνεδρίαση και συμφωνήσαμε με πρόταση του Προέδρου να βάλουμε το άρθρο 1 σε εκείνη τη μισή ώρα που έμενε. Μάλιστα το αφήσαμε να συνεχιστεί στην επόμενη συνεδρίαση. 

ΠΡΟΕΔΡΕΥΩΝ (Παναγιώτης Ν. Κρητικός): Δικονομικοί ήταν οι λόγοι! 

ΚΟΣΜΑΣ ΣΦΥΡΙΟΥ: 'Ηταν επομένως, για τις ανάγκες της λειτουργίας της επιτροπής. Η ενότητα είναι από το άρθρο 1 έως και το άρθρο 12. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, καλύφθηκα. 

ΠΡΟΕΔΡΕΥΩΝ (Παναγιώτης Ν. Κρητικός): Επομένως, κύριοι συνάδελφοι, δεν νομίζω ότι υπάρχει πρόβλημα όταν θα έχουν δεκαπέντε λεπτά οι εισηγητές και ειδικοί αγορητές, δηλαδή, λίγο λιγότερο από το δικαίωμα της πρωτολογίας επί της αρχής και δέκα λεπτά οι άλλοι συνάδελφοι, τον ίδιο δηλαδή χρόνο που έχουν στην πρωτολογία, επίσης επί της αρχής. 'Ετσι θα έχουμε άνεση χρόνου να συζητήσουμε αυτήν την ενότητα από το άρθρο 1 έως και το άρθρο 12. Για το Θεό! 

ΑΔΑΜ ΡΕΓΚΟΥΖΑΣ: Πώς είπατε, κύριε Πρόεδρε; Το άρθρο 1 πάει μόνο του; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Ρεγκούζα. Μία ενότητα μέχρι και το άρθρο 12, με άνεση χρόνου. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ουσία μόνο του! 

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι, αλλά ενιαία η συζήτηση. Αυτό λέω. 'Εχουν δεκαπέντε λεπτά οι εισηγητές επί της ενότητος. Εάν πηγαίναμε άρθρο άρθρο, τότε θα πηγαίναμε στο πεντάλεπτο. 

ΑΔΑΜ ΡΕΓΚΟΥΖΑΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Ρεγκούζα. 

ΑΔΑΜ ΡΕΓΚΟΥΖΑΣ: Κύριε Πρόεδρε, ειπώθηκε ότι στην επιτροπή για την οικονομία του χρόνου πήγαμε στο άρθρο 1 την πρώτη μέρα μετά τον τερματισμό της συζήτησης επί της αρχής. Το γεγονός ότι μπορέσαμε και τελειώσαμε το άρθρο 1, ήταν γιατί πραγματικά δεν υπήρχαν συνάδελφοι στην επιτροπή, είχαν φύγει, γιατί ήταν πολύ αργά το μεσημέρι. 

Τα περισσότερα προβλήματα που υπάρχουν στο νομοσχέδιο, χωρίς να υποβαθμίζεται κανένα από τα υπόλοιπα άρθρα, είναι στο άρθρο 1. Εγώ δεν έχω αντίρρηση... 

ΠΡΟΕΔΡΕΥΩΝ (Παναγιώτης Ν. Κρητικός): Εκεί θα ρίξετε το κύριο βάρος της ομιλίας σας μέσα στο χρόνο των δεκαπέντε λεπτών που θα έχετε. 

ΑΔΑΜ ΡΕΓΚΟΥΖΑΣ: Να σας πω και κάτι ακόμα: Χθες, επειδή η συζήτηση για τον κοινοβουλευτικό έλεγχο έληξε νωρίς, αρχίσαμε οι εισηγητές νωρίς τη συζήτηση επί της αρχής του νομοσχεδίου και πολλοί συνάδελφοι δεν είχαν έρθει ακόμα. Θα έχουν την ευκαιρία, λοιπόν, σήμερα πολλοί συνάδελφοι να μιλήσουν επί των άρθρων, αναφερόμενοι ουσιαστικά και επί της αρχής. Επομένως η συζήτηση στο άρθρο 1 θα μας πάρει πολλή ώρα. 

Εκτός αυτού τα θέματα που αναφέρονται στο άρθρο 1 με τα υπόλοιπα είναι ασύνδετα, δεν συνδέονται μεταξύ τους. Η πρόταση, λοιπόν, που κάνει η Νέα Δημοκρατία, αλλά και η συζήτηση που έγινε στην επιτροπή, έδειξε ότι πράγματι η συζήτηση θα είναι καλύτερα οργανωμένη έτσι. Δεν δημιουργούμε πρόβλημα εάν θα έχει ο εισηγητής περισσότερο χρόνο να μιλήσει. Οι Βουλευτές θα μπορέσουν να ανταποκριθούν στις ανάγκες του νομοσχεδίου και στα άρθρα; 

ΠΡΟΕΔΡΕΥΩΝ (Παναγιώτης Ν. Κρητικός): 'Εχουν το δικαίωμα να μιλήσουν οι συνάδελφοι. 

ΑΔΑΜ ΡΕΓΚΟΥΖΑΣ: Θα έπρεπε να έχουν επιπλέον χρόνο και εκείνοι; 

ΠΡΟΕΔΡΕΥΩΝ (Παναγιώτης Ν. Κρητικός): Θα έχουν το χρόνο που έχουν επί της ενότητος οι άλλοι, δηλαδή το δεκάλεπτο.'Ολοι οι Βουλευτές, εφόσον αν πάμε στην ενότητα των άρθρων αυτών, θα έχουν το δεκάλεπτο και εσείς το δεκαπεντάλεπτο. Δηλαδή σχεδόν το χρόνο που έχετε στην πρωτολογία και όλο το χρόνο που έχουν στη πρωτολογία οι απλοί ομιλητές. 

ΑΔΑΜ ΡΕΓΚΟΥΖΑΣ: Εκ προοιμίου σας λέω ότι εμένα δεν μου φτάνουν δεκαπέντε λεπτά αν πάμε μέχρι το άρθρο 12. 

ΠΡΟΕΔΡΕΥΩΝ (Παναγιώτης Ν. Κρητικός): Μα, είχατε είκοσι λεπτά επί της αρχής. 

ΑΔΑΜ ΡΕΓΚΟΥΖΑΣ: Κύριε Πρόεδρε, γνωρίζετε ότι επί της αρχής είναι γενικές πολιτικές παρατηρήσεις. Στα άρθρα είναι και τεχνικές παρεμβάσεις των Βουλευτών. 

ΠΡΟΕΔΡΕΥΩΝ (Παναγιώτης Ν. Κρητικός): Να υπάρξει άνεση και πέραν του δεκαπενταλέπτου όταν θέλετε να πείτε πέντε κουβέντες παραπάνω. 

Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, κύριοι συνάδελφοι, νομίζω ότι στην εισήγησή μου ανέπτυξα επαρκώς τη φιλοσοφία και του μισθολογίου αλλά και του νομοσχεδίου που πρέπει να επανακαθορίσει τα νομοσχέδια εκείνα που αναφέρονταν στις μισθολογικές διατάξεις του ν. 2530/1997 και του ν. 2606/1998. 

Ο ανακαθορισμός αυτός γίνεται από τις αρμόδιες διευθύνσεις συντάξεων του Γενικού Λογιστηρίου του Κράτους μετά την έκδοση πράξεων κατάταξής στις μισθολογικές βαθμίδες των ανωτέρω νόμων και την κοινοποίηση της πράξης αυτής στις εν λόγω διευθύνσεις. 

Ειδικά για τον ανακαθορισμό των συντάξεων των μελών ΔΕΠ, των ΑΕΙ και ΤΕΙ ελήφθη υπόψη η σταδιακή καταβολή του ενδιαφερόμενου που προκύπτει με την εφαρμογή του νέου μισθολογίου. Ορίζεται ακόμη ότι τα οικονομικά αποτελέσματα από τον ανακαθορισμό των συντάξεων της πραγράφου αυτής αρχίζουν από την ημερομηνία έναρξης της σύνταξης αυτής. 

Νομίζω ότι ως έχει το άρθρο 1, εφόσον οι διατάξεις αυτές είναι τεχνικού χαρακτήρα και δεν πρόκειται για ένα νέο μισθολόγιο, αλλά για επανακαθορισμό των ήδη ψηφισθεισών διατάξεων όπως είπαμε με τους νόμους 2530/1997 και 2606/1998, δεν μπορούμε να μιλήσουμε αν θέλετε για τη φιλοσοφία τόσο των μισθολογίων όσο και για νέες συντάξεις. Διότι αυτές καθορίζονται με ενιαίο τρόπο, όπως έχουμε αναπτύξει στην πρωτολογία μας. 

Και βεβαίως επεκτείνονται τα νέα μισθολογία των μελών των ΑΕΙ και ΤΕΙ, των γιατρών του ΕΣΥ και διπλωματών και στους ήδη συνταξιούχους. 

Δεύτερον, ολοκληρώνεται το συνταξιοδοτικό ασφαλιστικό καθεστώς των οργάνων που συγκροτούν το νέο θεσμό της Νομαρχιακής Αυτοδιοίκησης. Ρυθμίζονται συνταξιοδοτικά θέματα ορισμένων κατηγοριών υπαλλήλων συνταξιούχων, όπως των μελών των ανεξάρτητων διοικητικών αρχών, των τέως δημάρχων και κοινοταρχών του προσωπικού που ασφαλίζει το Ταμείο Ασφάλισης Προσωπικού Θεραπευτηρίου "ΕΥΑΓΓΕΛΙΣΜΟΣ". Επέρχονται και οι αναγκαίες τροποποιήσεις στον κώδικα πολιτικών ή στρατιωτικών συντάξεων, ώστε να ρυθμισθούν διάφορα θέματα που έχουν τεθεί από τα Υπουργεία και στις αρμόδιες διευθύνσεις συντάξεων του Γενικού Λογιστηρίου. 

Εγώ προσωπικά όσον αφορά το άρθρο 1, κύριε Πρόεδρε, δεν έχω να κάνω ιδιαίτερες παρατηρήσεις, γιατί πιστεύω ότι οι διατάξεις αυτές, όπως είπα προηγουμένως, είναι τεχνικού χαρακτήρα και επανακαθορίζουν, βάσει των κανόνων που ισχύουν, τόσο στο συνταξιοδοτικό θα έλεγα κώδικα όσο και είναι παγιωμένες από την παράδοση μέχρι τώρα νομίζω ότι δεν μπορούμε να προτείνουμε κάτι που να φέρει στην ουσία αν θέλετε ή του μισθολογίου ή των συντάξεων. Απλά είναι ο τεχνικός τρόπος εφαρμογής των ήδη ψηφισμένων νόμων. 

'Οσον αφορά το άρθρο 2 είμαι υποχρεωμένος να αναφερθώ σε κάποιες, αν θέλετε, παρατηρήσεις που έχουν εκφράσει κάποιοι φορείς και μεταξύ αυτών είναι και η ΚΕΔΚΕ και η ΕΝΑΕ, οι οποίοι λένε ότι με το άρθρο 10 του νομοσχεδίου αλλάζει ο τρόπος υπολογισμού της μηνιαίας χορηγίας, δηλαδή η σύνταξη των δημάρχων, ο οποίος ισχύει και εφαρμόζεται επί πολλές δεκαετίες. Με το σημερινό σύστημα η χορηγία ορίζεται ανάλογα με τα χρόνια υπηρεσίες σε ποσοστό των εκάστοτε εξόδων παράστασης, δηλαδή του μισθού, που καταβάλλονται στο δήμαρχο. Ως γνωστό τα έξοδα αυτά παράστασης αναπροσαρμόζονται κάθε χρόνο. 

Με το νομοσχέδιο οι χορηγίες δεν θα ορίζονται πλέον με βάση τα αναπροσαρμοζόμενα έξοδα παράστασης του δημάρχου, αλλά με σταθερή βάση των εξόδων παράστασης που ίσχυαν στο χρόνο αποχώρησης του συνταξιοδοτούμενου δημάρχου. 'Ετσι ο δήμαρχος αυτός μετά από δέκα, δεκαπέντε, είκοσι χρόνια από την αποχώρησή του θα παίρνει χορηγία με βάση όσα ίσχυαν προ δεκαετίας, δεκαπενταετίας, εικοσαετίας. 

Κύριε Υφυπουργέ, θα ήθελα λίγο την προσοχή σας σ' αυτό. Για τους παλιούς δημάρχους, έχω ένα χαρτί μπροστά μου του κ. Μπέη που λέει ότι, εφόσον λαβαίνουμε υπόψη σαν βάση τα έξοδα παράστασης, τότε που αποχώρησε ο δήμαρχος, άρα ερχόμαστε τώρα, μετά από δεκαπέντε χρόνια, να λάβουμε σαν βάση τα έξοδα παράστασης. Νομίζω ότι εδώ έχουν δίκιο. Βεβαίως οι εκδοχές τις οποίες υποστηρίζουν οι ενδιαφερόμενοι παλιοί δήμαρχοι λένε ότι το νομοσχέδιο αυτό οδήγησε σε κάποιες στρεβλώσεις, που και παράτυπες είναι και αντισυνταγματικές. Γι' αυτό ζητούν, κύριε Υφυπουργέ, να εξαιρεθούν από την εφαρμογή του νομοσχεδίου οι ήδη συνταξιοδοτούμενοι πρώην δήμαρχοι. 'Αλλως να οριστεί και για τους ήδη συνταξιοδοτούμενους δημάρχους η χορηγία να προσδιορίζεται με βάση τα έξοδα παράστασης που καταβάλλονται την 1.1.99 και όχι αυτά που καταβάλλονταν πριν από δεκαπέντε και είκοσι χρόνια. Αυτό είναι πέρα για πέρα εύλογο και σωστό. 

Νομίζω ότι αυτή η πρόταση πρέπει να γίνει αποδεκτή, ή να αναφερθεί σαφώς στο νομοσχέδιο ότι δεν αφορά τους παλιούς δημάρχους ή αν αφορά τους δημάρχους ότι ορίζονται σαν έξοδα παράστασης αυτά που καταβάλλονται την 1.1.99. Δεν μπορεί δηλαδή κάποιος να λαμβάνει τα έξοδα παράστασης μιας δεκαπενταετίας πριν. Αυτό σαν μια πρώτη παρατήρηση η οποία πρέπει, νομίζω, να γίνει δεκτή, διότι στο κάτω-κάτω και παράτυπη είναι και αντισυνταγματική. 

ΓΕΩΡΓΙΟΣ ΚΑΡΑΣΜΑΝΗΣ: Και δεν προέρχεται από εξαρτημένη εργασία. 

ΓΕΩΡΓΙΟΣ ΑΔΑΜΟΠΟΥΛΟΣ: Ακριβώς. 

Δεν ξέρω αν μεικτή εφημερία είναι μέχρι το άρθρο 10 που συζητάμε. Μου λένε ότι παλαιότερα είχε δημιουργηθεί ένα πρόβλημα, όσον αφορά για τους οδοντίατρους των Κέντρων Υγείας. Οι υπάλληλοι του ιατρικού συνεδρίου στην περιφέρεια -όπου δεν αναφέρεται σαφώς στο νόμο οι λέξεις "Κέντρων Υγείας", είχαν προβλήματα- λένε ότι θα πρέπει η διάταξη του άρθρου 7 του ν.2606/98 να διαμορφωθεί ως εξής: "Καθιερώνεται για τους γιατρούς και οδοντιάτρους νοσοκομείων και κέντρων υγείας του Ε.Σ.Υ., όπως αναφέρεται στην παράγραφο 1 του άρθρου 7 του ν. 2606/98, μεικτή εφημερία αποτελούμενη από ενεργό εξάωρη εφημερία μετά το πέρας του ειδικού ωραρίου που συνεχίζεται η εφημερία ετοιμότητας μέχρι τη συμπλήρωση του δεκαεξαώρου". Είναι τεχνικού χαρακτήρα η βελτίωση, την οποία ζητώ, για να μην υπάρχουν προβλήματα που υπήρξαν στο παρελθόν. 

Στο άρθρο 7 υπάρχουν τα ασφαλιστικά και συνταξιοδοτικά δικαιώματα των εργαζομένων στα νομικά πρόσωπα δημοσίου δικαίου, ανώνυμες εταιρείες, μεταξύ των οποίων και το ΟΔΔΥ. Οι υπάλληλοι του ΟΔΔΥ προσκομίζουν ορισμένες αποφάσεις, αλλά και ορισμένους νόμους που ψήφισε η Βουλή, οι οποίοι είχαν μια διαφορετική αντιμετώπιση. 

Αναφερόμαστε σε ένα πρόσφατο νόμο που έγινε πρόσφατα με τροπολογία και αναφέρεται στο μόνιμο προσωπικό που υπηρετεί κατά τη δημοσίευση του παρόντος νόμου στον Οργανισμό Λιμένος Πειραιώς και Θεσσαλονίκης, όπου οι υπάλληλοι ηδύναντο εντός ένος έτους από την έναρξη της ισχύος του παρόντος, να ζητήσουν τη μετάταξή τους σε δημόσια υπηρεσία, σε νομικό πρόσωπο δημοσίου δικαίου ή ΟΤΑ, αλλά και σε ορισμένες κενές οργανικές θέσεις κατά την εφαρμογή των ισχυουσών κατά την υποβολή της αίτησής τους διατάξεων. Το ένα είναι αυτό. 

Επίσης προσκομίζω ένα ακόμα για τους υπαλλήλους του θεάτρου, όπου και εδώ πάλι υπάρχει νόμος που τους έδινε το δικαίωμα να μετατάσσονται ή να μεταφέρονται με κοινή απόφαση των Υπουργών Προεδρίας της Κυβέρνησης, Οικονομικών και Πολιτισμού και τον κατά περίπτωση αρμόδιο Υπουργό, που δημοσιεύεται στην Εφημερίδα της Κυβερνήσεως. Αυτή είναι άλλη περίπτωση πρόσφατη. 

Το ίδιο ισχύει και για τους υπαλλήλους του Χρηματιστηρίου, αλλά και της Διεθνούς 'Εκθεσης Θεσσαλονίκης. Ο νόμος που αφορά το Χρηματιστήριο, στο άρθρο 6 λέει ότι, το μόνιμο προσωπικό ή το προσωπικό με σύμβαση αορίστου χρόνου που υπηρετεί στο Χρηματιστήριο Αξιών Αθηνών, κατά τη δημοσίευση του παρόντος νόμου, δύναται να μεταταγεί ύστερα από απόφαση του Υπουργείου Εθνικής Οικονομίας, χωρίς να απαιτείται μάλιστα προς τούτο η σύμφωνη γνώμη των υπηρεσιακών συμβουλίων. 

Κύριοι συνάδελφοι, μην απασχολείτε σας παρακαλώ τον Υπουργό. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, σας παρακαλώ. Κάνει προτάσεις ο κύριος συνάδελφος και πρέπει να ακούγεται από τον κύριο Υπουργό. 

ΓΕΩΡΓΙΟΣ ΑΔΑΜΟΠΟΥΛΟΣ: Αναφέρθηκα στα νομοθετήματα τα οποία τώρα η Κυβέρνηση και η παρούσα Βουλή ψήφισε και μίλησα για τη Διεθνή 'Εκθεση Θεσσαλονίκης, για το Χρηματιστήριο, για τους υπαλλήλους θεάτρων, για τον Οργανισμό Λιμένος Πειραιώς, όπου εκεί εδίδετο η δυνατότητα στο προσωπικό να μετατάσσεται όπου εκείνο ήθελε. Γι' αυτό τώρα ο ΟΔΔΥ ζητάει την εξής προσθήκη που λέει: "Το ανωτέρω προσωπικό δύναται εντός ενός έτους από τη δημοσίευση του παρόντος νόμου, να ζητήσει με αίτησή του τη μετάταξή του με την ίδια σχέση σε κενές ή σε προσωρινές προσωποπαγείς θέσεις αντίστοιχων των δικών του προσόντων, στο εποπτεύον υπουργείο, με ή χωρίς τη διάθεσή του στην ανώνυμη εταιρεία που υπηρετεί. Η ανωτέρω μετάταξη ή διάθεση διενεργούνται με απόφαση του οικείου Υπουργού, χωρίς τη γνώμη του υπηρεσιακού συμβουλίου. Το μετατασσόμενο προσωπικό διατηρεί δικαίωμα της επιλογής του προηγούμενου ή του νέου ασφαλιστικού φορέα". 

Είναι ακριβώς οι διατάξεις που έχουν τηρηθεί στα νομοσχέδια για όλα τα άλλα νομικά πρόσωπα, τα οποία έχουν μετοχοποιηθεί. 

Κατά συνέπεια δεν μπορεί να παραμένει η εκκρεμότητα αυτή για τους υπαλλήλους του ΟΔΔΥ. 

Επίσης έχω ένα υπόμνημα του συλλόγου του μονίμου προσωπικού του Οργανισμού Σχολικών Κτιρίων, οι οποίοι ζητούν να προστεθεί μία διάταξη που να λέει ότι, "όλες οι ρυθμίσεις για την κύρια ή επικουρική ασφάλιση... πρόνοιας εφάπαξ υγειονομικής περίθαλψης ισχύει για το προσωπικό των νομικών προσώπων δημοσίου δικαίου της ΑΕ, σε περίπτωση διάθεσης της ΑΕ". Νομίζω ότι είναι αυτονόητο. Εφόσον διαλύονται τα νομικά πρόσωπα, άρα λοιπόν, ισχύει το αυτό καθεστώς και γι' αυτούς. Ζητάμε δηλαδή να επανέλθει η ρύθμιση, η οποία, όπως πληροφορήθηκαμε, ήταν στο νομοσχέδιο και απεσύρθη με τον νέο υπολογισμό των συντάξεων με βάση τα εξηκοστά πέμπτα και όχι τα πεντηκοστά και να νομοθετηθεί η διατύπωση για τους υπαλλήλους των μετατρεπομένων νομικών προσώπων σε ΑΕ, της παροχής δηλαδή εθελουσίας εξόδου σε όσους εκ των υπαλλήλων επιθυμούν να βρίσκονται πλησίον των ορίων συνταξιοδότησης με τη χορήγηση συμπληρωματικών ετών για την κάλυψη της εξηκονταπενταετίας και της πεντηκονταετίας αντίστοιχα. 

Εν πάση περιπτώσει, νομίζω ότι πρέπει να λάβουν σοβαρά υπόψη τους οι συνεργάτες σας αυτά τα θέματα και θα δούμε σε κάθε άρθρο τις προσθήκες τις οποίες εγώ τουλάχιστον πρότεινα. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Εμπορικής Ναυτιλίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα". 

Επίσης ο Α' Αντιπρόεδρος της Βουλής, κ. Παναγιώτης Κρητικός και οι Βουλευτές, κύριοι Ηλίας Παπαηλίας, Αλέξανδρος Δαμιανίδης και Δημήτριος Αλαμπάνος κατέθεσαν πρόταση νόμου: "Για την προστασία των μνημείων". 

Παραπέμπεται στην αρμόδια Διαρκή Επιτροπή. 

Κύριοι συνάδελφοι, ο Βουλευτής κ. Πέτρος Μολυβιάτης ζητεί ολιγοήμερη άδεια απουσίας στο εξωτερικό. 

Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς παρεσχέθη η ζητηθείσα άδεια. 

Επίσης, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εβδομήντα μαθητές και τέσσερις συνοδοί καθηγητές από το 2ο Γυμνάσιο της Αγίας Βαρβάρας Αττικής. 

Τους καλωσορίζουμε στο Κοινοβούλιο και εγώ μάλιστα με ιδιαίτερη χαρά, διότι είναι και γειτονόπουλα. Γειτονεύουν με τον Κορυδαλλό και με εσάς, κύριε Καψή. 

(Χειροκροτήματα από όλες τις πτέρυγες) 

ΓΕΡΑΣΙΜΟΣ ΓΙΑΚΟΥΜΑΤΟΣ: Β' Αθηνών είναι, κύριε Πρόεδρε, δεν είναι Β' Πειραιά. 

ΠΡΟΕΔΡΕΥΩΝ (Παναγιώτης Ν. Κρητικός): Γι' αυτό είπα, γειτονόπουλα. 

ΑΛΕΞΑΝΔΡΟΣ ΚΑΛΑΦΑΤΗΣ: Τα παιδιά από την επαρχία όμως, τα βάζετε μεσημέρι και δεν βλέπουν τις συνεδριάσεις. 

ΠΡΟΕΔΡΕΥΩΝ (Παναγιώτης Ν. Κρητικός): Πρέπει να φύγουν νωρίς για την επαρχία, κύριε συνάδελφε. 

Ο κ. Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κύριε Πρόεδρε, πιστεύω να έχω μια ανοχή χρόνου. 

ΠΡΟΕΔΡΕΥΩΝ (Παναγιώτης Ν. Κρητικός): Θα την έχετε, κύριε συνάδελφε. 

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, όπως είπα και χθες στη συζήτηση επί της αρχής, η Κυβέρνηση με τρόπο μικρόψυχο, κοντόφθαλμο, μικρολογιστικό, σε πολλές περιπτώσεις εκδικητικό και ανάλγητο, αλλά αδιαφορώντας και για τις συνταγματικές παραβιάσεις, προσπαθεί να λύσει το πρόβλημα της οικονομίας και βεβαίως, να πετύχει τους στόχους που έχουμε για την Ο.Ν.Ε. 

Ασφαλώς ο τρόπος αυτός, ούτε αποτελεσματικός είναι ούτε δίκαιος ούτε κοινωνικά παραδεκτός. Από τις παρατηρήσεις που θα ακούσετε στη συνέχεια βγαίνει αυτό μόνο του. 

Μπαίνω κατευθείαν στη συζήτηση του άρθρου 1. Εδώ ο κύριος Υφυπουργός πιστεύει ότι αν κόψει τα αναδρομικά κάποιων συνταξιούχων είτε αυτοί είχαν συνταξιοδοτηθεί πριν τις 31.8.1997 είτε μετά τις 31.8.1997, θα λύσει το πρόβλημα της οικονομίας. Δυστυχώς όμως το πρόβλημα της οικονομίας δε λύνεται. 

Βέβαια, εδώ μπαίνει ένα θέμα: 'Εγιναν κάποιες νομοθετικές παρεμβάσεις από την Κυβέρνηση για τις αποδοχές των εν ενεργεία υπαλλήλων των διαφόρων κλάδων και έρχεται βεβαίως κατά συνταγματική επιταγή να φέρει το συνταξιοδοτικό νομοσχέδιο, όπως το φέρνει, αλλά με καθυστέρηση σε πολλές περιπτώσεις δεκαέξι μηνών. 

Ποτέ στο παρελθόν, κύριε Υφυπουργέ, δεν έγινε αυτό και μη μου πείτε ότι δεν ευθύνεσθε εσείς ή ότι ευθύνεται το Ελεγκτικό Συνέδριο που άργησε να δώσει τη γνωμοδότηση. Μπορούσατε να την είχατε πάρει. Δεν νομιμοποιείσθε να επικαλείσθε αυτήν την καθυστέρηση του Ελεγκτικού Συνεδρίου. Και οι προηγούμενοι συνάδελφοί σας Υπουργοί που έκαναν τέτοιου είδους νομοθετικές παρεμβάσεις καθυστερούσαν δύο και τρεις μήνες. Εσείς έχετε καθυστερήσει δεκαέξι μήνες. Το κάνετε κατά σύστημα αυτό σε όλα τα νομοσχέδια τα μισθολογικά και τα συνταξιοδοτικά και έτσι πιστεύετε, ότι θα λύσετε το πρόβλημα της οικονομίας. 

Εν ονόματι της εκλογίκευσης λέγατε για τα μισθολόγια των εν ενεργεία, εν ονόματι της εξοικονόμησης χρημάτων λέτε τώρα. Χρησιμοποιείτε βέβαια και το περιτύλιγμα ότι δεν μπορούν κάποιοι άνθρωποι, εννοώντας τους δικαστικούς υπαλλήλους, να προσδιορίζουν την εισοδηματική πολιτική της Κυβέρνησης κάθε φορά. 

Σ'αυτό βεβαίως εμείς θα συμφωνήσουμε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Προς τιμήν σας. 

ΑΔΑΜ ΡΕΓΚΟΥΖΑΣ: Θα συμφωνήσουμε όμως με μία διαφορά, κύριε Υφυπουργέ. Δεν μπορείτε να θεσμοθετείτε παραβιάζοντας το Σύνταγμα, δημιουργώντας αναδρομική ισχύ στους νόμους. Βεβαίως, δεν έχει κανείς αντίρρηση να ισχύσουν από εδώ και πέρα, αλλά η αναδρομικότητα των νόμων δεν εφευρίσκεται, δεν ανευρίσκεται, μόνο όταν παραβιάζονται τα δικαιώματα του δημοσίου. 'Οταν παραβιάζονται κυρίως τα δικαιώματα του πολίτη, τότε πρέπει εμείς εδώ στην Εθνική Αντιπροσωπεία να προστατεύουμε αυτούς τους πολίτες από τη συνταγματική παραβίαση. 

Βέβαια, την παρέμβαση που κάνετε, την ασπίδα που δημιουργείτε στο άρθρο 2 για τους συνταξιούχους δικαστικούς δεν μπορείτε να την εφαρμόζετε με αναδρομικό τρόπο. 

Διότι εν ονόματι των δικαστικών, ενδεχομένως παίρνετε μπάλα, όπως λέει ο λαός μας, και τους συνταξιούχους των υπολοίπων κλάδων. Παίρνετε τους καθηγητές πανεπιστημίου, παίρνετε τους γενικούς διευθυντές, παίρνετε τους αναπληρωτές γενικούς διευθυντές, παίρνετε τους γενικούς διευθυντές της εκπαίδευσης κ.λπ., θα τα πω αναλυτικά. 

Αυτοί, λοιπόν, έρχονται σήμερα και διαμαρτύρονται -και σωστά διαμαρτύρονται- και εμείς δεν υιοθετούμε τα αιτήματά τους, όχι από καμία διάθεση λαϊκισμού, αλλά από διάθεση πραγματικά δικαίου και συνταγματικής νομιμότητας. Δεν σας βάζω το κοινωνικό στοιχείο ότι όλοι αυτοί στην εν ενεργεία υπηρεσία τους ήταν σχετικά υψηλόβαθμοι, αλλά με τα κουτσουρέματα που έχουν γίνει με τους διάφορους νόμους τους συνταξιοδοτικούς, έχει ανατραπεί η σχέση του 80% των αποδοχών των εν ενεργεία και το γνωρίζετε πολύ καλά. 'Εχει φθάσει περίπου στο 55%. Δεν συγκινούμαστε κατ' αρχήν. 'Οπως είπε χθες ο κ. Μητσοτάκης έχει ανατραπεί η εφαρμογή αυτού του κώδικα του '55. Δεν κάνετε τίποτε να αλλάξετε τον κώδικα συντάξεων και έρχεσθε τώρα και κάνετε περικοπές με τρόπο αυθαίρετο. 

Εμείς φυσικά δεν πρόκειται να συμφωνήσουμε σ' αυτό και θα σας πω και συγκεκριμένα παραδείγματα. 'Ερχεσθε και κάνετε εξίσωση. Με προηγούμενη νομοθετική παρέμβαση είχατε κάνει το συνταξιοδοτικό των γενικών διευθυντών των κεντρικών υπηρεσιών των Υπουργείων και οργανισμών, αλλά με επιλεκτικό τρόπο. Μέσα στους οργανισμούς βάλατε το ΙΚΑ, τον ΟΑΕΔ. Και το ΙΚΑ το βάλατε, σας είπα και χθες, το επαναλαμβάνω και το καταγγέλλω και σήμερα, κύριε Υπουργέ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό δεν πρέπει να το λέτε, είναι συκοφαντία αυτό που λέτε. 

ΑΔΑΜ ΡΕΓΚΟΥΖΑΣ: Αν είναι συκοφαντία, κρίνεται ο καθένας εδώ από αυτό το Βήμα, απέναντι στον ελληνικό λαό. 

Βάλατε, λοιπόν, μέσα στους οργανισμούς το ΙΚΑ, για να περιλάβετε ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Απόντος του Υπουργού ... 

ΑΔΑΜ ΡΕΓΚΟΥΖΑΣ: Εγώ δεν βρίζω κανέναν, κύριε Υπουργέ, καταθέτω στοιχεία. Να με αντικρούσετε, λοιπόν, με επιχειρήματα και με στοιχεία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αυτό έκανα και χθες. 

ΑΔΑΜ ΡΕΓΚΟΥΖΑΣ: Χθες δεν το πράξατε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κάνετε λάθος. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Και χθες είπαμε να μην αναφερόμαστε σε προσωπικά θέματα. Δεν είναι πρέπον. 

ΑΔΑΜ ΡΕΓΚΟΥΖΑΣ: Βάλατε, λοιπόν, μέσα στις ρυθμίσεις των γενικών διευθυντών και το ΙΚΑ και συμπεριλάβατε και τον ΟΑΕΔ. Το ΙΚΑ, όμως, το βάλατε, γιατί εκεί ακριβώς υπήρχε η μητέρα του Υπουργού Οικονομικών και Εθνικής Οικονομίας του κ. Παπαντωνίου, η οποία υπηρετούσε, ως γενική διευθύντρια στα κεντρικά του ΙΚΑ στην Αθήνα. 

ΠΡΟΕΔΡΕΥΩΝ (Παναγιώτης Ν. Κρητικός): Πάλι τα ίδια, κύριε Ρεγκούζα; Είναι ανάγκη να προσωποποιούμε αυτά τα θέματα και απόντος του κυρίου Υπουργού; Ε, για το Θεό! 

ΑΔΑΜ ΡΕΓΚΟΥΖΑΣ: Αφήνετε, όμως, επιλεκτικά το γενικό διευθυντή του ΟΣΚ απέξω. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μπορώ να σας διακόψω; 

ΑΔΑΜ ΡΕΓΚΟΥΖΑΣ: 'Οχι, δεν μπορείτε να με διακόψετε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, τώρα παρακαλώ. Δεν μπορείτε να τον διακόψετε τώρα. Μετά θα πάρετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μπορεί να επιτίθεται εναντίον του Υπουργού Εθνικής Οικονομίας; 

ΑΔΑΜ ΡΕΓΚΟΥΖΑΣ: Κύριε Υπουργέ, δεν μπορείτε να με διακόψετε. Να με αντικρούσετε με επιχειρήματα. Είναι σοβαρή η καταγγελία που κάνω. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι επιχειρήματα αυτά που λέτε εσείς; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

ΑΔΑΜ ΡΕΓΚΟΥΖΑΣ: Είναι. Σας προειδοποίησα και στην επιτροπή. Να έχετε υπομονή, κύριε Υφυπουργέ, και να σέβεσθε τους κοινοβουλευτικούς, όταν μιλούν. Είναι ένα ελάχιστο δείγμα σεβασμού και αυτό. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και σεις να σέβεσθε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ!. 

ΑΔΑΜ ΡΕΓΚΟΥΖΑΣ: Αναφέρομαι στον Υπουργό Εθνικής Οικονομίας. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ρεγκούζα, μην οξύνετε τη συζήτηση. Αναφερθήκατε και χθες και είναι ως εκ περισσού και σήμερα να το επαναλάβετε. Δεν είναι και τόσο ευχάριστο να αναφέρουμε προσωπικά ζητήματα. 

ΑΔΑΜ ΡΕΓΚΟΥΖΑΣ: Ο Υφυπουργός Οικονομικών είναι αιρετός, με όλο το σεβασμό απέναντί του, στο αξίωμά του και στον τίτλο του. Λέω με επιχειρήματα ότι αυτή η παραβίαση έγινε τότε για να συμπεριληφθεί η μητέρα του κυρίου Υπουργού. 

ΧΡΗΣΤΟΣ ΡΟΚΟΦΥΛΛΟΣ: Δεν μπορείτε να κατηγορείτε, χωρίς στοιχεία. 

ΑΔΑΜ ΡΕΓΚΟΥΖΑΣ: Ωστόσο, όμως, εξαιρέθηκε ο γενικός διευθυντής του Οργανισμού Σχολικών Κτιρίων. 'Εχετε χρέος να απαντήσετε στην Εθνική Αντιπροσωπεία γιατί κάνετε αυτήν την εξαίρεση και κυρίως έχετε ευθύνη γιατί αυτήν την εξαίρεση δεν την διορθώνετε μ' αυτό το νομοσχέδιο. Γιατί δεν τη διορθώνετε να τελειώνει η ιστορία; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μπορώ να σας διακόψω, για να λάβετε απάντηση; 

ΑΔΑΜ ΡΕΓΚΟΥΖΑΣ: 'Οχι, δεν επιτρέπω να με διακόψετε. 

ΧΡΗΣΤΟΣ ΡΟΚΟΦΥΛΛΟΣ: Γιατί, δεν έχετε εμπιστοσύνη στα επιχειρήματά σας; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ μη διακόπτετε. 

Παρακαλώ, κύριε Ρεγκούζα, ελάτε στο αντικείμενο της συζήτησης. Γι' αυτό θέλατε πολύ χρόνο, για να αναπτύξετε ένα προσωπικό θέμα; 

ΑΔΑΜ ΡΕΓΚΟΥΖΑΣ: Κύριοι συνάδελφοι, αυτό το παρόν νομοσχέδιο δεν διορθώνει κάποιες παραλείψεις του παρελθόντος που έγιναν πράγματι κατά άκομψο και εκδικητικό τρόπο ή σκοπίμως. 

Τους αναπληρωτές γενικούς διευθυντές, που μισθολογικά διαφέραν κατά 5% από τους γενικούς διευθυντές, ασκούσαν τα ίδια καθήκοντα και ήταν στις κεντρικές υπηρεσίες, έρχεσθε τώρα και τους εξομοιώνετε με τους υπαλλήλους γενικών κατηγοριών, με αποτέλεσμα -επειδή αυτοί οι άνθρωποι δεν μπορούν και να αντιδράσουν, συνταξιούχοι είναι- να τους μειώνετε τις αποδοχές κατά εκατόν δεκαπέντε χιλιάδες (115.000) δραχμές μεικτά το μήνα, 

σε αντίθεση με τους γενικούς διευθυντές που έχετε χρέος να τους εξισώσετε και στα καθήκοντα και στις αποδοχές και στα πάντα. Και για του λόγου το αληθές, ότι δεν μιλάμε στον αέρα, θα καταθέσω ένα φύλλο υπολογισμού της σύνταξης με το νόμο 1202/90 που η βασική σύνταξη του γενικού διευθυντού, ο βασικός μισθός όχι τα υπόλοιπα επιδόματα ήταν ενενήντα εννέα χιλιάδες οκτακόσιες σαράντα (99.840) δραχμές, ο μισθός του αναπληρωτού γενικού διευθυντή ήταν ενενήντα τρεις χιλιάδες εκατόν ενενήντα (93.190) δραχμές, μια διαφορά δηλαδή έξι χιλιάδων εξακοσίων πενήντα (6.650) δραχμών, ήτοι ποσοστό διαφοράς γενικού διευθυντού και αναπληρωτού γενικού διευθυντού 6,66. 

Διαβάζω και ένα ακόμη με τον τελευταίο ν. 599/68 με τη ρύθμιση που έγινε για τις συντάξεις με τις παρεμβάσεις που κάνατε. Γενικός διευθυντής τετρακόσιες είκοσι πέντε χιλιάδες διακόσιες ογδόντα (425.280) δραχμές. Αναπληρωτής γενικός διευθυντής: τριακόσιες δέκα χιλιάδες εννιακόσιες ογδόντα (310.980) δραχμές, διαφορά εκατόν δέκα τέσσερις χιλιάδες τριακόσιες (114.300) δραχμές. Ποσοστό διαφοράς 7% είχαμε πριν, τώρα 27%. 

Τα καταθέτω για τα Πρακτικά ακριβώς για να μη μιλάει ο κύριος Υπουργός ότι είναι έωλα τα επιχειρήματα που χρησιμοποιούμε. 

(Στο σημείο αυτό ο Βουλευτής κ. Αδάμ Ρεγκούζας καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

Ενώ και από το σκεπτικό ακόμη της προηγούμενης νομοθετικής παρέμβασης για τα συνταξιοδοτικά έλεγε ο Υπουργός που υποστήριζε τότε το νομοσχέδιο: "Η απόφαση εκδίκασης στους ανωτάτους δικαστικούς λειτουργούς που συνεβάδιζαν παλαιότερα μισθολογικά με τους καθηγητές των ΑΕΙ στους αυξημένους βασικούς των τελευταίων, είναι βέβαιο με βάση τα σαφή και μη επιδεχόμενα αμφισβήτηση νομολογιακά δεδομένα ότι αν τα παλαιά αυτά στελέχη της διοικήσεως προσφύγουν στα δικαστήρια θα δικαιωθούν". 

Και με την παρέμβαση που κάνετε τώρα υπάρχει αντισυνταγματικότητα. 'Ολοι αυτοί οι άνθρωποι αν προσφύγουν στα δικαστήρια θα τα κερδίσουν. Αλλά είναι πραγματικά λογικό ανθρώπους απόμαχους της εργασίας να τους στέλνουμε στα δικαστήρια για να βρουν το δίκιο τους; Ασφαλώς κατά τη δική μας εκτίμηση, όχι. 

Επίσης, για τους διπλωματικούς υπαλλήλους, τους υπαλλήλους του Υπουργείου Εξωτερικών, οι οποίοι εξελίσσονται μισθολογικά και βαθμολογικά πέρα της αντιστοιχία του βαθμού του γενικού διευθυντού στο πρώτο μισθολογικό κλιμάκιο με το ν. 2470/97 σας είπα και χθες δεν πρέπει να ισχύουν οι περιορισμοί των άρθρων 3, παράγραφος 2 και 6, παράγραφος 2 του ν. 95/73 όπως αυτά τροποποιήθηκαν με το νόμο 253/76. Ενώ εσείς κάνετε αυτήν τη διαφορά, δημιουργείτε μια αδικία -είμαι βέβαιος περισσότερη ανάλυση θα κάνουν και άλλοι ομιλητές- μια μείωση των αποδοχών σε σχέση με τα προηγούμενα της τάξης του 20%. 

Με τους αναπληρωτές γενικούς διευθυντές ολοκλήρωσα. 

Επίσης υπάρχει μία άλλη κατηγορία των καθηγητών πανεπιστημίων. Ενώ ρυθμίζετε όλα τα μισθολογικά των καθηγητών πανεπιστημίων, αφήνετε απέξω -το αφήσαμε και στο παρελθόν, είχε γίνει δηλαδή ένα λάθος τότε, συνεχίζει και σήμερα- το διδακτικό και ερευνητικό προσωπικό των ΑΕΙ, που με το νόμο 815/78, άρθρο 6, παράγραφος 1, εντάχθηκε στα μέλη του ειδικού διδακτικού προσωπικού. Είχαν όλοι διδακτορικό δίπλωμα αυτοί. Τους αφήσατε απέξω για τα έτη 1979-1982 και μέχρι την έναρξη της ισχύος του ν. 1268/82, άρθρο 13 που εξήλθαν από την υπηρεσία, ενώ όλοι οι άλλοι παρέμειναν στα ΑΕΙ με τα προσόντα των διδακτόρων. 'Ολοι εντάχθηκαν στα μέλη του ΔΕΠ ως λέκτορες με τους νόμους 1262/82, άρθρο 13 και 1404/93, άρθρο 15. Γιατί τους αφήνετε αυτούς απέξω; Δεν λέτε ότι κάνετε εκλογίκευση του μισθολογίου; Και πόσα κερδίζετε από αυτούς; Ξέρετε πόσοι είναι; Επτά-οκτώ άτομα. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ)

'Ερχομαι τώρα στους γιατρούς του ΕΣΥ: Τι κάνετε με τους γιατρούς του ΕΣΥ; Τους αφήνετε πάλι έξω. Υπάρχουν κάποιοι άνθρωποι, που με τα κίνητρα που είχαν δοθεί τα προηγούμενα χρόνια, πέραν της τριακονταπενταετίας έπρεπε να προσαυξάνεται ο μισθός τους κατά 1/50. Αυτοί είναι επτά έως οκτώ άνθρωποι. Σας έχω καταθέσει και σχετική τροπολογία, σας το είπα και στην επιτροπή. Πρέπει να τους εντάξετε στη λογική της ίσης αντιμετώπισης όλων των πολιτών απέναντι στο νόμο και απέναντι στην εκτελεστική εξουσία. Δεν νοείται να τους έχετε απ' έξω και αυτούς. 

Για την εργατική κατοικία σας τα είπα. 'Εχω καταθέσει και σχετική τροπολογία. 

Θα ήθελα να πω και κάτι ακόμη για το άρθρο 2. Υπάρχει μία πρόσφατη απόφαση της Ολομέλειας του Συμβουλίου της Επικρατείας με ημερομηνία 12 Φεβρουαρίου, που λέει ότι όλα αυτά που κάνετε εσείς τώρα, που αρνιόσαστε να κάνετε την αναπροσαρμογή των μισθών, όλα ανατρέπονται. Θα το εφαρμόσετε πριν την εφαρμογή αυτού του νόμου, γιατί η αναδρομικότητα του νόμου δεν μπορεί να υπάρξει. Υπάρχει αντισυνταγματικότητα. Θα εφαρμόσετε αυτήν την απόφαση της ολομέλειας του Αρείου Πάγου; Ναι ή όχι; 

Επίσης, όσον αφορά τους καθηγητές Πανεπιστημίου, τίθεται το όριο των δέκα ετών για τη συνταξιοδότηση. Για πρώτη φορά μπαίνει αυτός ο περιορισμός, όταν είναι η πρώτη φορά. Μετά όμως παράλληλα παρακόπτεται η αναγνώριση προϋπηρεσιών, που ήταν προϋπηρεσίες στο εξωτερικό. Τώρα κάνετε κάποια ρύθμιση. Πολλοί καθηγητές Πανεπιστημίου δεν είχαν διδακτορικά διπλώματα, όπως μηχανικοί κλπ. Αυτοί δεν εντάσσονται σε αυτή την κατηγορία. 

Δεύτερον, για τις προϋπηρεσίες που είχαν αναγνωρισθεί με τη διαδικασία της διαδοχικής ασφάλισης που είχαν γίνει στο εξωτερικό, τώρα έρχεστε και δεν τις αναγνωρίζετε. Γιατί; Γιατί λέτε ότι πρέπει να είναι μετά την απόκτηση του διδακτορικού διπλώματος. Μέχρι τώρα η πολιτεία εισέπραξε. Τώρα αρνείται να δώσει. Αυτή είναι η λογική που διακατέχει το Υπουργείο Οικονομικών. 

Επίσης κάνετε και κάποιες θετικές ρυθμίσεις για τα θετά τέκνα, για τα άγαμα αγόρια και φυσικά έρχεστε εδώ και αναζητείτε και αναδρομικά από κάποιους ανθρώπους, για τους οποίους με δικές σας προηγούμενες παρεμβάσεις είχατε ορίσει, ότι θα εκδοθούν καταλογιστκές πράξεις κ.λπ. για να επιστραφούν κάποια χρήματα, όταν κάνατε τους περιορισμούς των συνταξιούχων, όταν εργάζονται με το 70% των αποδοχών τους. 

Κάποιοι από αυτούς, έντιμοι και ειλικρινείς και καθώς πρέπει πολίτες, πήγαν και κατέβαλαν αυτήν τη διαφορά. 'Ερχεστε τώρα με αυτό το νόμο και λέτε ότι όσες καταλογιστικές πράξεις δεν εξεδόθησαν μέχρι εφαρμογής αυτού του νόμου, δεν εκδίδονται. 'Οσες έχουν εκδοθεί, καταργούνται. 'Οσοι πλήρωσαν, δεν αναζητούνται. Μα είναι λογική αυτή που διακατέχει σήμερα την Κυβέρνηση; Και με ποια λογική και με ποιο ηθικό έρεισμα το λέει η Κυβέρνηση αυτό σε ανθρώπους, οι οποίοι κατέβαλαν τρία εκατομμύρια (3.000.000); 

Και το δημοσιονομικό κόστος πόσο είναι, κύριε Υπουργέ, για να δούμε δηλαδή και τι κάνετε; Πραγματικά λύνεται το πρόβλημα της οικονομίας; Μπορούμε να σας πούμε "δεν πειράζει, έστω ότι είναι παραδεκτή και αυτή η θυσία". Μα, δεν το λύνετε το πρόβλημα. 

Επίσης, όσον αφορά κάποιες προϋπηρεσίες, έρχομαι στην Τράπεζα της Ελλάδος. Αναγνωρίζεται προϋπηρεσία για υπαλλήλους της Τραπέζης της Ελλάδος ως δημόσια υπηρεσία και δεν το κάνετε για τις άλλες τράπεζες του ευρύτερου δημόσιου τομέα; Γιατί δεν το κάνετε; Και σας ρώτησα και στην επιτροπή. Το είπα και χθες στην Ολομέλεια πάλι: ποιοι καλύπτονται πίσω από αυτήν τη ρύθμιση. Να μας τους πείτε, να ξέρουμε και μεις ποιοι είναι. 

Επίσης αναγνωρίζεται τη θαλάσσια προϋπηρεσία γι' αυτούς που διορίστηκαν στο ΣΔΟΕ και ειδικότερα στην υπηρεσία δίωξης του λαθρεμπορίου. Γιατί το κάνετε; Τι ειδικά προσόντα είχαν αυτοί και γιατί το κάνετε επιλεκτικά για τη θαλάσσια προϋπηρεσία; Δηλαδή, ήταν ένας ναυτικός, στη συνέχεια πήγε κι έγινε υπάλληλος του ΣΔΟΕ και του αναγνωρίζετε οκτώ χρόνια προϋπηρεσία; 

Επίσης για τους καθηγητές, ορίζεται ότι για να θεμελιωθεί η δεύτερη σύνταξη, πρέπει να έχει πέντε χρόνια και αγνοείτε αυτά που σας είπα προηγούμενα για τις προϋπηρεσίες. 

Θετική είναι η ρύθμιση για την ιθαγένεια που κάνατε και η προσαρμογή στην Ευρωπαϊκή 'Ενωση, ότι και για τους κατοίκους της Ευρωπαϊκής 'Ενωσης δεν τίθεται θέμα ιθαγένειας, όταν πρόκειται να διεκδικήσουν συνταξιοδότηση από το ελληνικό κράτος. 

'Ερχομαι στο άρθρο 4, Εθνική Αντίσταση: Σας τα είπαν και χθες, σας τα είπα κι εγώ. Προσπαθείτε να αναβιώσετε διαχωριστικές γραμμές. Ατυχήσατε και αυτήν τη φορά. Δεν πρόκειται να σας παρακολουθήσει η ελληνική κοινωνία πρώτα από όλα και όχι τα κόμματα. Τα κόμματα αρνούνται αυτήν τη νομοθετική ρύθμιση, που ουσιαστικά οδηγεί εκεί, αλλά εσείς τη χρησιμοποιείτε για προεκλογικές ανάγκες εν όψει των ευρωεκλογών, δεν ξέρω αν θα είναι και των εθνικών εκλογών. 

Και βεβαίως, εδώ δίνετε δυνατότητες μέσω νομοθετικών ρυθμίσεων για ανέγερση ανδριάντων. Και ποιος σας είπε ότι χρειάζονται τέτοιες νομοθετικές ρυθμίσεις; Και γιατί δε λέτε τίποτα, γιατί το κάνετε; 

Επίσης, δίνετε παράταση στην προθεσμία. Εμείς σας είπαμε ότι κακώς δίνετε παράταση προθεσμίας διότι ακριβώς εκεί έχει παραβιασθεί κάθε έννοια λογικής και δικαίου αλλά αυτό το καταλαβαίνει και ο κάθε απλός πολίτης. 'Ομως, αφού δίνετε αυτήν την παράταση της προθεσμίας, γιατί βάζετε περιορισμούς; Γιατί βάζετε μόνο γι'αυτούς που είχαν υποβάλει αιτήσεις; 

Σας είπε χθες ο κ. Μητσοτάκης ότι όταν ήταν Πρωθυπουργός με προφορική εντολή είπε να μην παραλαμβάνονται αυτές οι αιτήσεις. 'Αρα, αυτοί οι άνθρωποι δεν εντάσσονται σ'αυτήν την κατηγορία. Γιατί το κάνετε; 

Στο άρθρο 5 τώρα. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Ρεγκούζα, θα πρέπει να ολοκληρώσετε. 

ΑΔΑΜ ΡΕΓΚΟΥΖΑΣ: Κύριε Πρόεδρε, είχα διαφωνήσει με τη διαδικασία που εφαρμόζεται. Τελειώνω όμως δεν πρόκειται να καθυστερήσω πολύ. 

Ερχόμαστε στο άρθρο 5: Ρυθμίζετε τις ασφαλιστικές εισφορές των καθηγητών πανεπιστημίων και καλά κάνετε. Επιβαρύνετε το δημόσιο και όλα αυτά. Οι γιατροί, οι δικηγόροι, οι μηχανικοί όταν εκλέγονται Βουλευτές έχουν τη δυνατότητα να πληρώνουν στο ασφαλιστικό τους ταμείο και να παίρνουν σύνταξη. Οι δημόσιοι υπάλληλοι και οι υπάλληλοι του ευρύτερου δημόσιου τομέα, γιατί δεν έχουν αυτήν τη δυνατότητα να πληρώνουν από την τσέπη τους -όχι από το κράτος- για να συνεχίζεται η ασφαλιστική τους κάλυψη; Γιατί το κάνετε αυτό; 'Εχετε αναλογιστεί ποτέ, ένας δημόσιος υπάλληλος που παραιτείται για να γίνει Βουλευτής εάν δεν ξαναβγεί Βουλευτής τι δουλειά θα πρέπει να πάει να κάνει; Αυτό είναι ισότητα απέναντι στους Βουλευτές ή είναι λαϊκισμός σε βάρος των Βουλευτών; 

ΧΡΗΣΤΟΣ ΡΟΚΟΦΥΛΛΟΣ: Αυτά τα ορίζει το Σύνταγμα. 

ΚΥΡΙΑΚΟΣ ΣΠΥΡΙΟΥΝΗΣ: Ξαναγυρίζει στη θέση του. 

ΠΡΟΕΔΡΕΥΩΝ (Δημήτριος Β. Κωστόπουλος): Τελειώστε, κύριε Ρεγκούζα. 

ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε. Τις επισημάνσεις που κάνω εγώ δε νομιζω ότι θα τις κάνει άλλος συνάδελφος και θέλω την ανοχή σας. 

ΠΡΟΕΔΡΕΥΩΝ (Δημήτριος Β. Κωστόπουλος): Πώς δεν θα τις κάνει; Ολοκληρώστε, παρακαλώ. 

ΑΔΑΜ ΡΕΓΚΟΥΖΑΣ: Τελειώνω, κύριε Πρόεδρε. 'Ερχομαι στο άρθρο 7. Από την παράγραφο 1 να φύγει η λέξη "τακτικούς" για να συμπεριλαμβάνονται και οι συνταξιούχοι. Από την παράγραφο 3 να σβήσει η λέξη "τακτικό" για τον ίδιο λόγο. Το ίδιο και από την παράγραφο 7α. 

Στην πέμπτη σειρά εκεί που λέγει "διατηρεί το υφιστάμενο μισθολογικό καθεστώς όπως ισχύει κάθε φορά" ή να διαγραφεί όλη η φράση ή να προστεθεί η λέξη "τουλάχιστον". 

Στην παράγραφο 8β στο καθεστώς πρόνοιας να διαγραφεί επίσης. 

Στην παράγραφο 8γ να συμπεριληφθούν και οι "Γενικές Αποθήκες Α.Ε.". Από τη στιγμή που δίνετε τη δυνατότητα σε κάποιους να πάρουν αποζημιώσεις, γιατί εξαιρείτε αυτήν την ανώνυμη εταιρεία; Την εξαιρέσατε τότε. Και γιατί δεν διορθώνετε σήμερα το πρόβλημα; Σας έχω καταθέσει και σχετική ερώτηση γι'αυτό το θέμα. 

'Ερχομαι στο άρθρο 8 που είναι πολύ σημαντικό. Υπάρχουν αυτοί οι άνθρωποι, δηλαδή, το μη ιατρικό προσωπικό του νοσοκομείου "Ευαγγελισμός" που με το ν.1803 μπορούσε με δήλωσή του να υπαχθεί στο συνταξιοδοτικό καθεστώς του δημοσίου ή να παραμείνει στο συνταξιοδοτικό καθεστώς του Ταμείου Επικουρικής Ασφάλισής τους. Κάποιοι από τους υπαλλήλους προτίμησαν το δημόσιο, κάποιοι άλλοι παρέμειναν πίσω. 'Ομως, πληρώνουν όλα αυτά τα χρόνια εισφορές επί του συνόλου των αποδοχών τους. Τώρα, έρχεσθε με υποχρεωτικό τρόπο και βάρβαρο θα έλεγα, να τους βγάλετε από τη μέση και να τους πείτε ότι εντάσσεσθε σ'αυτό που οι συνάδελφοί σας πριν από μερικά χρόνια είχαν επιλέξει και οι ασφαλιστικές σας εισφορές χάνονται. 

Προτείνω λοιπόν να απαλείψετε αυτήν τη διάταξη ή τουλάχιστον να παρατείνετε το χρόνο παραμονής στο ταμείο επικουρικής ασφάλισης μέχρι το 2001 για να μπορέσουν κάποιοι από αυτούς να συνταξιοδοτηθούν. 

'Ερχομαι τώρα στο άρθρο 9 που αφορά τους νομάρχες. Είναι πολλα τα προβλήματα και με τους νομάρχες. Θα σας επισημάνω, όμως, μερικά που τα επεσήμαναν και οι ίδιοι οι νομάρχες. 

Στο νομοσχέδιο πρέπει να γίνει πρόβλεψη για τη θεμελίωση του δικαιώματος χορηγίας αναλογικά με ό,τι ισχύει για τους δημάρχους, λαμβάνοντας υπόψη ότι τα τέσσερα χρόνια του νομαρχιακού συμβούλου πρέπει να μετράνε ως ένας χρόνος νομάρχη, όπως γίνεται και στους δημάρχους. Να υπάρχει θεμελίωση στα έξι χρόνια του νομάρχη και όχι στα οκτώ όπως έχετε, ώστε εάν ένας εκλεγεί και έχει έξι χρόνια νομάρχης και οκτώ χρόνια νομαρχιακός σύμβουλος να μπορεί να θεμελιώσει συνταξιοδοτικό δικαίωμα. 

Μηνιαία χορηγία. Ενώ ο νομάρχης έχει τη δυνατότητα να εκλεγεί μόνο δύο τετραετίες, οκτώ χρόνια δηλαδή, βάζετε τα 20/25 που έχετε στους δημάρχους που είναι απεριόριστα. Να μειώσετε τον παρανομαστή και να τον κάνετε δεκαέξι. 

Επίσης, εάν κάποιος έχει εκλεγεί σε δυο ή τρεις θέσεις αιρετές, τρία χρόνια Βουλευτής, τέσσερα χρόνια δήμαρχος και άλλα τέσσερα χρόνια νομάρχης, αυτά χάνονται. Γιατί δεν τα συμψηφίζετε; Γιατί δεν συμψηφίζετε τη βουλευτία σ'αυτήν εδώ την προϋπηρεσία; 

Στα προηγούμενα με το άρθρο 2 δίνατε συντάξεις στους γενικούς γραμματείς και τους ειδικούς γραμματείς. Καλά κάνετε. Βάζετε και τον Γενικό Γραμματέα της Βουλής, δεν βάζετε όμως τους γενικούς γραμματείς των δήμων που έχουν πληθυσμό πάνω από εκατό χιλιάδες. Γιατί εγώ, δεν σας είπα να το κάνετε γενικό το μέτρο, γιατί θα υπάρξουν προβλήματα. 

Τέλος, σε ό,τι αφορά το όριο ηλικίας: Σε όλους τους άλλους αιρετούς έχετε το 60ο έτος, ενώ σ'αυτούς τους ανθρώπους βάζετε το 65ο έτος. Γιατί αυτή η διάκριση; Από πού υπαγορεύεται αυτό; Από ποια λογική και από ποια ηθική υπαγορεύεται αυτή η ρύθμιση; Προτείνω, λοιπόν, αυτές τις ρυθμίσεις για το νομάρχη. 

Και έρχομαι στους κοινοτάρχες. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριε Ρεγκούζα, πριν έρθετε στους κοινοτάρχες, να συνεννοηθούμε, πότε λογαριάζετε να τελειώσετε, για να ξέρω και εγώ να κάνω το κουμάντο μου. Γιατί βλέπω, με αγριοκοιτάνε από κάτω! 

ΑΔΑΜ ΡΕΓΚΟΥΖΑΣ: Είναι η τελευταία μου παρατήρηση που κάνω, κύριε Πρόεδρε, και αν χρειαστεί στη δεύτερη ενότητα θα κάνω μικρότερη χρήση του χρόνου. 

Στο άρθρο 10 που αναφέρονται οι κοινοτάρχες, πραγματικά υπάρχει μια κατάφωρη αδικία εις βάρος των κοινοταρχών, δημιουργούνται ανισότητες για τους ήδη συνταξιοδοτηθέντες δημάρχους και κοινοτάρχες. Σας είπε και ο εισηγητής της Πλειοψηφίας ότι πραγματικά δημιουργείται πρόβλημα για τους δημάρχους που έχουν συνταξιοδοτηθεί παλιά, που ήταν μειωμένη βάσει υπολογισμού. Να κάνετε δύο πράγματα. 'Η πρέπει να αναπροσαρμόσετε με τα δεδομένα της 1-1-88 δεδομένα τις συντάξεις αυτών των ανθρώπων ή θα πρέπει να συνεχιστεί το παλαιό καθεστώς με τις χορηγίες κατ'έτος, την αναπροσαρμογή, δηλαδή, κατ'έτος. Δεν έχει λογική αυτή η καθήλωση. 

Για τους κοινοτάρχες, όμως, που είναι το σημαντικότερο τι κάνετε; Παίρνετε ως βάση υπολογισμού τη χορηγία του 1997, μειωμένες οι χορηγίες αυτές ως γνωστόν για λόγους δημοσιονομικούς κατά 30%. 'Ερχεσθε δε, τους δίνετε τα απολογιστικά στοιχεία του 1998 για να υπολογίσετε τη βάση υπολογισμού, με αποτέλεσμα να μειώνονται οι συντάξεις τους κατά 30%. 

Σας προτείνουμε, λοιπόν, εμείς, 30% αύξηση της βασης υπολογισμου και βεβαίως στη συνέχεια να συμβαδίζουν με τη διαδικασία της εισοδηματικής πολιτικής. 

Τέλος, εάν δεν το θέλετε αυτό και επειδή αδικούνται πάρα πολλοί μικροί κοινοτάρχες, ορίστε η κατωτάτη σύνταξη του δημοσίου υπαλλήλου θα ισχύει και για τους κοινοτάρχες αυτής της κατηγορίας. Διαφορετικά, ουσιαστικά ασελγείτε ενάντια σε μια κατηγορία ανθρώπων που έχουν δώσει τη ζωή τους για τα κοινά, εκλέγονται και δεν διορίζονται. 

Ευχαριστώ για την ανοχή σας, κύριε Πρόεδρε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Δημήτριος Β. Κωστόπουλος): Ανοχή ήταν αυτή! 

Ζήτησε το λόγο ο Υφυπουργός Οικονομικών κ. Χριστοδουλάκης, για δυο λεπτά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι ένα προσωπικό θέμα, κύριε Πρόεδρε, και σας ευχαριστώ, το οποίο ανέφερε για δεύτερη φορά ο κ. Ρεγκούζας σήμερα και λυπάμαι γι'αυτό. 'Εκανε επανειλημμένες αναφορές περί δήθεν χαριστικής διάταξης προκειμένου να ευνοηθεί η μητέρα του Υπουργού. Σας το λέω με απόλυτη καθαρότητα, όπως σας το είπα και στη Διαρκή Επιτροπή. 'Εχουν γίνει διατάξεις έτσι ώστε ο μισθός των γενικών διευθυντών των μεγάλων ασφαλιστικών οργανισμών, να συμβαδίζει με το μισθό των γενικών διευθυντών των κεντρικών υπηρεσιών. Αυτό έχει ψηφιστεί τον περασμένο χρόνο και εφαρμόζεται. Και αν θυμάμαι καλά είχε συναντήσει την αποδοχή και τη συναίνεση σχεδόν όλων. 

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: 'Ετσι είναι. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Κωστόπουλε. 

Είναι απολύτως φυσικό, εάν έχει γίνει η εξομοίωση για το μισθό των γενικών διευθυντών των μεγάλων ασφαλιστικών οργανισμών, να περάσει η ίδια εξομοίωση και όσον αφορά τη σύνταξή τους. Είναι τόσο απλό, κύριε Ρεγκούζα, και λυπάμαι πραγματικά που αναγκαζόμαι να σας διαψεύσω τόσο έντονα που το επαναλάβατε, το αφήσατε ως υπονοοούμενο στη Διαρκή Επιτροπή, το είπατε χθες, αντέδρασα και το επαναλαμβάνετε και σήμερα και μάλιστα επί μακρόν. Λυπάμαι πάρα πολύ γι'αυτά που είπατε. Και μάλιστα απόντος του Υπουργού εξακολουθείτε να κάνετε προσωπικές επιθέσεις. 

ΑΔΑΜ ΡΕΓΚΟΥΖΑΣ: Λέω ψέματα; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας απήντησα. Ούτε τώρα το κατανοήσατε; 

Δεύτερον, σε άλλα θέματα και σε άλλες παρατηρήσεις που κάνατε, αρκετές από τις οποίες είναι αξιόλογες θα σας απαντήσω μετά τους εισηγητές. Αλλά θέλω να σας πω... 

ΙΩΑΝΝΗΣ ΒΑΡΒΙΤΣΙΩΤΗΣ: Να ακούσετε και εμάς τους απλούς Βουλευτές. 'Οχι μόνο τους εισηγητές. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα απαντήσω και σε σας. Είπα εγώ ότι δεν θα απαντήσω σε σας, κύριε Βαρβιτσιώτη; Είναι δυνατόν; Προφανώς και θα απαντήσω. 

Αναφερθήκατε σε θέματα τα οποία, κύριε Ρεγκούζα, θα μου επιτρέψετε να σας πω, ότι η Κυβέρνηση τα είχε επιλύσει από μακρού χρόνου. 

Αναφέρατε, ως παράδειγμα μη σωστής μεταχείρισης ότι ένας δημόσιος υπάλληλος, ο οποίος κατεβαίνει για Βουλευτής, θα μείνει άνεργος και ανασυνταξιοδότητος σε όλη την υπόλοιπη ζωή του. Θέλω να σας ενημερώσω ότι πέρσι η Κυβέρνηση πέρασε ένα νόμο τον 2592 -και αν θυμάμαι καλά, εσείς είσαστε εισηγητής και πάλι αν θυμάμαι καλά, είχατε συμφωνήσει- που έλεγε, ότι οι δημόσιοι υπάλληλοι που παραιτούνται από την υπηρεσία τους για να ανακηρυχθούν ως υποψήφιοι κλπ., δύνανται να αναγνωρίσουν ως συντάξιμο από το δημόσιο το χρόνο από την υποχρεωτική παραίτησή τους μέχρι την επάνοδό τους. Είναι λυμένα τα προβλήματα αυτά. Και εσείς επενέρχεσθε σήμερα και κάνετε κριτική στο νομοσχέδιο με ανύπαρκτα πράγματα. 

ΑΔΑΜ ΡΕΓΚΟΥΖΑΣ: Επανέρχονται; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Αμα θέλουν επανέρχονται, άμα δεν θέλουν δεν επανέρχονται. Αυτό είναι δικαίωμά τους. Εμείς θα τους επιβάλουμε την επάνοδο; Θα τους στερήσουμε τα δικαιώματα που έχουν; Με συγχωρείτε. Καλή είναι η κριτική, αλλά όταν στηρίζεται σε κάποια στοιχειωδώς εστιασμένα και πραγματικά περιστατικά, είναι ακόμη καλύτερη. 

Σας ευχαριστώ πολύ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο εισηγητής του Κομμουνιστικού Κόμματος Ελλάδας κ. Αχιλλέας Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι Βουλευτές, είναι βέβαια πολλά τα άρθρα που συζητούμε στην ενότητα αυτήν. 

Θα ξεκινήσω από το άρθρο 1. Το άρθρο 1 αναφέρεται στην αναπροσαρμογή των συντάξεων του διδακτικού επιστημονικού προσωπικού των Α.Ε.Ι., του επιστημονικού προσωπικού των Τ.Ε.Ι., των διπλωματικών υπαλληλων, του Ε.Σ.Υ. Το ζήτημα βέβαια δεν είναι, αν πρέπει ή δεν πρέπει, να γίνει αναπροσαρμογή των συντάξεων. Και βέβαια πρέπει να γίνει αναπροσαρμογή των συντάξεων. 'Αλλο είναι το ζήτημα. Πώς υπολογίζεται η σύνταξη για τα στρώματα αυτά. Και εδώ αναφερθήκαμε χθες με συγκεκριμένα στοιχεία. 

Με αυτόν τον τρόπο υπολογισμού και μέσα από την επιδοματική πολιτική την οποία ακολουθεί η Κυβέρνηση, αφήνοντας ένα μεγάλο μέρος των συνολικών αποδοχών έξω από τις συντάξιμες αποδοχές, καταλήγουμε στο τελικό αποτέλεσμα η σύνταξη να μη ξεπερνάει σε ορισμένες περιπτώσεις το 40% των συνολικών αποδοχών. 'Αλλωστε αυτό ειπώθηκε και στην επιτροπή από εκπροσώπους των καθηγητών και δεν αντικρούστηκε. 

'Ενα δεύτερο ζήτημα: Γιατί αυτή η ψαλίδα, ανάλογα με τα χρόνια υπηρεσίας, στην αύξηση των συντάξεων; Αναφέρθηκε χθες ο κύριος Υπουργός στα ποσοστά των αυξήσεων οι οποίες δίνονται με το νομοσχέδιο στις κατηγορίες αυτές στις οποίες αναφερθήκαμε, παρουσιάζοντας μια ψαλίδα του 10% και του 20%. Γιατί αυτό; Βέβαια, παίρνει ο καθένας ανάλογα με τα χρόνια υπηρεσίας που έχει. Γιατί όμως αυτή η ψαλίδα στις αυξήσεις; Δεν το καταλαβαίνουμε. 'Εχει βέβαια την εξήγησή της, στα πλαίσια της γενικότερης πολιτικής που ακολουθεί η Κυβέρνηση, του περιορισμού των παροχών στους εργαζόμενους, στην οποία αναφερθήκαμε χθες πιο συγκεκριμένα. 

Υπάρχει ένα ακόμη σημαντικό ζήτημα όσον αφορά το άρθρο 1. Τα ειδικά μισθολόγια ψηφίστηκαν εδώ και δεκαέξι μήνες. Και εκείνοι που είχαν συνταξιοδοτηθεί πριν από τη ρύθμιση αυτήν, χάνουν ουσιαστικά την αύξηση που θα έπαιρναν γι' αυτό το χρονικό διάστημα, αφού σαν ημερομηνία καταβολής της αύξησης που δικαιούνται ορίζεται η 1.1.1999. 

Αναφέρθηκε ο κύριος Υπουργός στην τακτική των προηγούμενων κυβερνήσεων. Και βέβαια δεν αποτελεί άλλοθι το γεγονός, ότι έγινε κατ' επανάληψη το έγκλημα σε βάρος των αποδοχών των εργαζομένων. Δεν μπορεί να απαλλάσσεται η σημερινή Κυβέρνηση με την τακτική αυτήν. Είναι όμως ολοφάνερο γιατί επιλέχθηκε αυτός ο δρόμος. Είναι στα πλαίσια της ίδιας περιοριστικής πολιτικής. Και δεν είναι απλά ότι δεν τους δίνετε την αύξηση για δεκαέξι μήνες, ότι τους στερείτε ένα μέρος του εισοδήματός τους, ότι το παρακρατάτε αυθαίρετα, αλλά έρχεσθε και με την παράγραφο 11 του άρθρου 1 και λέτε ότι, η αύξηση που θα προκύψει μπορεί να μην καταβληθεί εφάπαξ, αλλά να αποδοθεί και τμηματικά. 

Δηλαδή, οι δεκαέξι μήνες να γίνουν είκοσι, τριάντα ή σαράντα και δεν ξέρω και εγώ που μπορείτε να τους φθάσετε με τις αποφάσεις σας τις οποίες μπορείτε να πάρετε με βάση την εξουσιοδοτική διάταξη η οποία υπάρχει. Εμείς καταψηφίζουμε το άρθρο 1. 

Στο άρθρο 2 υπάρχουν μέσα ορισμένες ρυθμίσεις για τις οποίες δεν θα μπορούσε κανένας να έχει αντίρρηση. Για παράδειγμα αναφέρομαι στο δικαίωμα σύνταξης των παιδιών τα οποία σπουδάζουν στα ΙΕΚ, των παιδιών των θανόντων δημοσίων υπαλλήλων. 

'Εχουμε όμως τη γνώμη ότι το όριο των είκοσι τεσσάρων χρόνων αυτό το οποίο επαναλαμβάνεται για μια ακόμη φορά στην αναδιατύπωση της διάταξης, είναι υπερβολικά αυστηρό, αφού ορίζεται σαν ανώτατο όριο στο οποίο μπορούν να συνταξιοδοτούνται τα παιδιά των θανόντων το εικοστό τέταρτο έτος. 

Είναι γνωστό σε όλους, κύριε Υπουργέ, ότι κάποιοι δεν θα περάσουν με την πρώτη φορά στο πανεπιστήμιο, θα περάσουν με τη δεύτερη ή την τρίτη. Αν πάρουμε υπόψη μας ότι υπάρχουν και σχολές με έξι χρόνια φοίτησης, τότε φθάνουμε στο εικοστό έκτο και στο εικοστό έβδομο έτος, εάν δεν υπάρχει απώλεια και μιας χρονιάς μέσα. Γιατί επιμένετε σ' αυτό τον αυστηρό περιορισμό, το αυστηρό όριο των είκοσι τεσσάρων χρόνων όταν είναι έξω από τα πράγματα, όταν με τον τρόπο αυτό αποστερείτε από τα άτομα αυτά τη σύνταξη την οποία δικαιούνται; 

Συμφωνούμε με τη ρύθμιση η οποία υπάρχει για το προσωπικό των ΟΤΑ. Δεν διαφωνούμε επίσης και με τη συνταξιοδότηση των υπηκόων των άλλων κρατών της Ευρωπαϊκής 'Ενωσης που απασχολούνται στο δημόσιο. Το ζήτημα είναι, γιατί θα πρέπει να απασχολούνται στο δημόσιο οι υπήκοοι άλλων κρατών μελών της Ευρωπαϊκής 'Ενωσης. Βεβαίως, από τη στιγμή που απασχολούνται, δεν θα έχει κανένας αντίρρηση να πάρουν και τη σύνταξη τους. 

Είμαστε αντίθετοι -και το επαναλαμβάνω αυτό- στη συνταξιοδότηση των γενικών γραμματέων των Υπουργείων, των περιφερειών, των γενικών γραμματέων των διευθύνσεων. Μάλιστα, ο κύριος Υπουργός λέει ότι μελετάει και τη συνταξιοδότηση των διορισμένων νομαρχών. Σας ξαναρωτάμε, που θα το πάτε; Είναι φανερή η ρύθμιση, η οποία υπάρχει. Θέλετε να βολέψετε τους ημετέρους. Και εδώ πέρα πρέπει και οι άλλοι εν πάση περιπτώσει, να πάρουν θέση. Για ποιο λόγο θα πρέπει αυτοί να συνταξιοδοτηθούν; Να υπολογίζονται τα χρόνια που υπηρετούν στις θέσεις αυτές, σαν συντάξιμη θητεία στους ασφαλιστικούς οργανισμούς, στους οποίους ήταν ασφαλισμένοι, είναι άλλο ζήτημα. Αλλά, γιατί να πάρουν σύνταξη; Ποιος τους έβαλε σ' αυτήν τη θέση; Είναι καθαρά ανταπόδοση των υπηρεσιών, είναι καθαρά βόλεμα των ημετέρων. 

Στο άρθρο 1 έχουμε την επαναδιατύπωση της γενικής διάταξης, η οποία αναφέρεται στις συντάξιμες αποδοχές, των δημοσίων υπαλλήλων, η οποία αποτελεί τη βάση για την καθήλωση των συντάξεων στο 80%, στο 60% και κάτω. 

Είναι φανερό ότι από τις συντάξιμες αποδοχές αφήνετε ένα μεγάλο μέρος απ' έξω. Χθες κατά τη συζήτηση επί της αρχής, αναφερθήκαμε στις θέσεις μας και παρουσιάσαμε και τις προτάσεις μας. Εμείς βεβαίως, δεν μπορούμε να συμφωνήσουμε με μια τέτοια ρύθμιση και καταψηφίζουμε το άρθρο 2. 

Στο άρθρο 3 επαναλαμβάνονται ξανά οι ρυθμίσεις για όσους σπουδάζουν στα ΙΕΚ και στις άλλες ανώτατες σχολές. Δεν έχουμε αντίρρηση, να μην επαναλάβω αυτά τα οποία ανέφερα προηγουμένως. Αναφέρεται η αλλαγή στον τρόπο υπολογισμού της πολεμικής σύνταξης. Το ζήτημα δεν είναι ο τρόπος υπολογισμού. Τρόποι μπορεί να υπάρχουν πολλοί και αυτός, ενδεχομένως και πολλοί ακόμη τρόποι. Το ζήτημα είναι άλλο. Θα αλλάξει το αποτέλεσμα; Θα δοθούν αξιοπρεπείς συντάξεις σ' αυτούς τους ανθρώπους, ικανές να τα βγάλουν πέρα με τις δυσκολίες της ζωής; 

'Ετσι όπως έχουν τα πράγματα, ένας άνθρωπος με 70% αναπηρία που είναι ανίκανος να κάνει οποιαδήποτε άλλη εργασία τι θα πάρει; Θα πάρει γύρω στις εκατόν είκοσι με εκατόν σαράντα χιλιάδες (120.000-140.000) δραχμές. Μπορεί με αυτήν τη σύνταξη ένας ανάπηρος να ανταποκριθεί στις σημερινές ανάγκες της ζωής; Εκεί είναι το ζήτημα. Δεν είναι το ζήτημα ο τρόπος υπολογισμού των αναπηρικών συντάξεων. 

'Ερχομαι στο κεφάλαιο της Εθνικής Αντίστασης: 

Είπαμε πολλά χθες. Θα τα ξαναπούμε και πάλι σήμερα, γιατί δεν παίρνουμε απάντηση από την Κυβέρνηση ή μάλλον διαπιστώνουμε μια εμμονή της Κυβέρνησης στη ρύθμιση την οποία έχει καταθέσει με το νομοσχέδιο. Δεν θα αναφερθώ στα μνημεία, τα είπαμε άλλωστε στη συζήτηση επί της αρχής. Το βασικό είναι, γιατί αφήνετε αγωνιστές της Εθνικής Αντίστασης έξω από τη δυνατότητα συνταξιοδότησης; Ας μην προσπαθούν κάποιοι να δημαγωγήσουν πάνω στο ζήτημα ποιοι είναι και πόσοι είναι οι αγωνιστές της Εθνικής Αντίστασης οι οποίοι ζουν. Γνωρίζετε ότι υπάρχουν αγωνιστές της Εθνικής Αντίστασης. Μπορεί ο βιολογικός κύκλος της ζωής να κλείνει σε κάποια φάση, αλλά υπάρχουν ακόμα άνθρωποι που περιμένουν τη δικαίωση, μια δικαίωση που είναι το ελάχιστο από την πολιτεία. Δεν πήγαν βέβαια να πολεμήσουν τον κατακτητή και δεν έβαλαν "το κεφάλι στο ντουρβά" με αντάλλαγμα κάποιες οικονομικές παροχές. Αλλά είναι το ελάχιστο που πρέπει να κάνει η πολιτεία μετά από ένα καθεστώς διώξεων που ακολούθησε για πολλές δεκαετίες, που τους δημιούργησε τα γνωστά προβλήματα στην προσωπική και οικογενειακή τους ζωή. 

Γιατί επιμένετε να τους κρατάτε απ' έξω; Είναι γνωστό ότι κάποιοι άνθρωποι δεν πρόλαβαν να κάνουν την αίτηση για συνταξιοδότηση το 1991-1992, όταν ψηφίσθηκε ο νόμος της Νέας Δημοκρατίας, γιατί δεν είχαν συμπληρώσει το 65ο έτος της ηλικίας τους, ενώ είχαν τις άλλες προϋποθέσεις ή για διάφορους άλλους λόγους. Τους στερείτε αυτό το δικαίωμα. 

Επιμένουμε και πάλι -έχουμε καταθέσει σχετική τροπολογία- ότι η Κυβέρνηση πρέπει να τροποποιήσει αυτήν τη διάταξη και να γενικεύσει σε όλους όσους έχουν τις υπόλοιπες προϋποθέσεις, που ορίζει ο νόμος τη δυνατότητα για συνταξιοδότηση με αυτήν την πενιχρή σύνταξη των είκοσι ή τριάντα χιλιάδων δραχμών. 

Στο άρθρο 5, πέρα από κάποιες ρυθμίσεις που επαναλαμβάνονται όσον αφορά τα παιδιά των θανόντων που φοιτούν σε ανώτερες σχολές, εδώ υπάρχει και μία άλλη διάταξη, χαρακτηριστική της νοοτροπίας την οποία ακολουθεί η Κυβέρνηση με το συγκεκριμένο νομοσχέδιο. Αναφέρομαι στην παράγραφο 7. Τι συμβαίνει με τους υπαλλήλους του ΤΣΜΕΔΕ; Λέτε, στην αιτιολογική έκθεση φυσικά "κόψαμε το δικαίωμα της αναγνώρισης προϋπηρεσίας για όσους υπηρετούσαν στα νομικά πρόσωπα δημοσίου δικαίου και αφού το κόψαμε σ' αυτούς, για λόγους ισότητας, να το κόψουμε και στους άλλους". Να, ποια είναι η λογική σας. Κάνετε την αρχή από τον έναν και στη συνέχεια το επεκτείνετε και στους υπόλοιπους, εφαρμόζοντας κατά τα άλλα την αρχή της ισότητας και της αναλογικότητας. Για ποια ισότητα μιλάτε; Για την ισότητα προς τα κάτω. 

Δεν έχουμε αντίρρηση γι' αυτά τα οποία αναφέρονται στο συνταξιοδοτικό καθεστώς των ανεξάρτητων διοικητικών αρχών. 

Στο άρθρο 7 όμως θα ήθελα να σταθώ ιδιαίτερα, το οποίο αναφέρεται στο προσωπικό των οργανισμών που μετατρέπονται σε ανώνυμες εταιρείες. Εν μέρει θα μπορούσε να πει κανείς ότι οι ρυθμίσεις που περιέχονται στο άρθρο αυτό έρχονται να ικανοποιήσουν ένα δίκαιο και εύλογο αίτημα, αφού με την αλλαγή του καθεστώτος, με τη μετατροπή των οργανισμών αυτών σε ανώνυμες εταιρείες ή των νομικών προσώπων δημοσίου δικαίου σε νομικά πρόσωπα ιδιωτικού δικαίου οι εργαζόμενοι τινάζονταν στον αέρα. 'Ομως και πάλι θα το ξαναπούμε, ότι η ρύθμιση την οποία προωθείτε, είναι "κολοβή", δεν καλύπτει όλους τους εργαζόμενους. Γιατί, για παράδειγμα, αναφέρεται μόνο στο τακτικό προσωπικό του Οργανισμού Σχολικών Κτιρίων, ΟΔΔΥ κλπ; Γιατί αφήνετε απ' έξω τους άλλους εργαζόμενους από το να συνεχίσουν στους ίδιους ασφαλιστικούς οργανισμούς, στους οποίους υπηρετούσαν; 

Αυτές οι ρυθμίσεις βέβαια δεν μπορούν σε καμία περίπτωση να αναιρέσουν τις γενικότερες ανησυχίες που υπάρχουν και πρέπει να υπάρχουν, για το πού οδηγεί η αλλαγή του καθεστώτος των οργανισμών αυτών. Στην ουσία τινάζονται στον αέρα. Τι θα γίνει, για παράδειγμα, αν αύριο, μεθαύριο οδηγηθούν στο "λουκέτο" οι ανώνυμες αυτές εταιρείες οι οποίες ιδρύονται; Οι εργαζόμενοι μένουν ακάλυπτοι. Είναι φανερό συνεπώς ότι δεν μπορεί να υπάρχει κανένας εφησυχασμός από τη ρύθμιση αυτή. 

Και ακόμη, πολύ περισσότερο -θα το πούμε και πάλι- όταν αλλάζει η σχέση μεταξύ ασφαλισμένων, εργαζομένων και συνταξιούχων και αύριο μεθαύριο με πρόσχημα την αλλαγή αυτή, θα γυρίσετε και θα μας πείτε, όπως λέτε και για το Ταμείο Προσωπικού του Ευαγγελισμού, ότι δεν μπορούν να επιβιώσουν αυτά τα ταμεία, άρα θα πρέπει να υπάρξει παραπέρα περικοπή των ασφαλιστικών εισφορών. 

Για το Ταμείο Ασφαλίσεων Προσωπικού του Θεραπευτηρίου, υπάρχει ένα ζήτημα. Πέραν αυτών που ανέφερα προηγουμένως, όσον αφορά την αλλαγή σχέσης ασφαλισμένων προς συνταξιούχους, στην οποία οδηγήθηκαν με προηγούμενες ρυθμίσεις, για τους συνταξιούχους για τους οποίους θα γίνει η αναπροσαρμογή των συντάξεων, έχετε μία ασφαλιστική δικλίδα με την οποία λέτε πως αν προκύψει διαφορά με το νέο καθεστώς, δεν θα πάρουν μικρότερη σύνταξη, πλην όμως η σύνταξή τους θα είναι προσωπική και αμεταβίβαστη. Και βεβαίως ξέρουμε τι σημαίνει προσωπική και αμεταβίβαστη σύνταξη. Φαίνεται να ικανοποιεί ένα δίκαιο αίτημα, αλλά "προσωπική και αμεταβίβαστη" σημαίνει ότι η σύνταξη αυτή καθηλώνεται, δεν θα συνυπολογίζονται οι αυξήσεις που θα δίδονται, όπως και σε περίπτωση θανάτου δεν θα μεταβιβάζεται στα δικαιούχα πρόσωπα. 

Τι θα γίνει με τους άλλους εργαζόμενους που υπάγονται πλέον στο νέο φορέα της ασφάλισης; Εδώ αναφέρεται συγκεκριμένα με υπολογισμούς που έχουν γίνει, ότι θα πάρουν μικρότερες συνταξεις. Μένουν στην ουσία ξεκρέμαστοι. 

Δεν έχουμε αντίρρηση όσον αφορά το άρθρο 9. 

Στο άρθρο 10, θα ήθελα να επισημάνω δύο ζητήματα. Το ένα είναι ότι βάζετε αφετηρία της νέας ρύθμισης την 1.1.98. 'Ετσι όμως αφήνετε έξω τους συνταξιούχους, αυτούς που έπαιρναν μέχρι σήμερα σύνταξη. Αυτοί δεν θα μπορέσουν να πάρουν την αύξηση που προκύπτει από τις αποζημιώσεις των δημάρχων για την περίοδο 1998. Γιατί βάζετε αυτήν την αναδρομική εφαρμογή και αδικείτε αυτήν τη συγκεκριμένη κατηγορία; Θέλετε να κάνετε τη νέα ρύθμιση; Κάντε την από δω και στο εξής. Γιατί δίνετε αναδρομική ισχύ και έτσι αποστερείτε από τους ανθρώπους αυτούς την αύξηση που δικαιούνται. 

ΑΔΑΜ ΡΕΓΚΟΥΖΑΣ: Το τίμημα του "Καποδίστρια". 

ΑΧΙΛΛΕΥΣ ΚΑΝΤΑΡΤΖΗΣ: Υπάρχει και ένα άλλο ζήτημα σε σχέση με τις χορηγίες των δημάρχων. Οι μεν δημόσιοι υπάλληλοι που εκλεγονται δήμαρχοι, συνεχίζουν την ασφάλισή τους στον ασφαλιστικό τους φορέα και οι ασφαλιστικές τους εισφορές καλύπτονται από τις υπηρεσίες τους. Και έτσι θα πάρουν τη σύνταξή τους και ως δημόσιοι υπάλληλοι αλλά και τη χορηγία. 

Οι άλλοι εργαζόμενοι στον ιδιωτικό τομέα, οι αυτοαπασχολούμενοι, οι εργάτες, τι θα γίνουν; Δεν δημιουργείτε κατ'αυτό τον τρόπο ένα δυσμενές καθεστώς γι'αυτούς τους εργαζόμενους; 'Ενας εργάτης για παράδειγμα μπορεί να εκλεγεί δήμαρχος για μία τετραετία. Δεν θα πάρει τη σύνταξη του δημάρχου με βάση την υφιστάμενη νομοθεσία. 'Εχει όμως τη δυνατότητα να καλύψει με δικές του δαπάνες τις ασφαλιστικές του εισφορές στον ασφαλιστικό φορέα της κύριας ασφάλισης; Δεν θα πρέπει να δοθεί μία λύση στο ζήτημα αυτό; 

Τελειώνω με το άρθρο 11, το τελευταίο άρθρο της ενότητας που συζητάμε σήμερα. Στο άρθρο 11 επεκτείνει το καθεστώς των ειδικών ρυθμίσεων που αναφέρονται στο συγκεκριμένο νομοσχέδιο και στα άλλα τμήματα των εργαζομένων στους ΟΤΑ και στα ΝΠΔΔ. Ουσιαστικά έρχεται να γενικεύσει περιοριστικές ρυθμίσεις, ώστε να διασφαλιστεί πως όπου υπάρχουν αντίθετες θα ακυρώνονται, αφού θα πρέπει να προσαρμοστούν στις διατάξεις των άρθρων που αναφέραμε. 

Εμείς καταψηφίζουμε φυσικά και το άρθρο 11. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ.Ευάγγελος Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, επειδή πρόκειται για νομοσχέδιο με πανσπερμία διατάξεων -αλλού συμφωνούμε, αλλού διαφωνούμε- θα σταθώ σε μερικά σημεία, κυρίως τονίζοντας τις περιπτώσεις όπου διαφωνούμε ριζικά. 

Αρχίζω από το άρθρο 1. Δεν συμφωνούμε με το χρόνο έναρξης των αποτελεσμάτων της αναπροσαρμογής των συντάξεων. 'Επρεπε να δοθούν οι αυξήσεις από το χρόνο έναρξης των γενικών αυξήσεων του μισθολογίου. Το μισθολόγιο άρχισε να εφαρμόζεται την 1.7.1997. Οι συζητούμενες ρυθμίσεις θα έπρεπε να έχουν αναδρομική ισχύ. 

'Ερχομαι στο άρθρο 2, στην παράγραφο 4. Είναι σωστή η επέκταση του δικαιώματος σύνταξης και σε όσους φοιτούν στα δημόσια ΙΕΚ. 'Ομως, δεν πρέπει αυτό να ισχύσει μόνο για τα άγαμα αγόρια, αλλά και για τα κορίτσια, κάτι που τονίζεται και στην έκθεση της Επιστημονικής Επιτροπής της Βουλής. Δηλαδή, να αντικατασταθούν οι λέξεις "άγαμα αγόρια" με τη λέξη "τέκνα". Και δεύτερον, δεν είναι σωστό και αρκετό να ισχύει αυτό μόνο για τα δημόσια ΙΕΚ. Πρέπει να ισχύσει και για τα ιδιωτικά με δεδομένο τον περιορισμό των θέσεων που υπάρχουν στα δημόσια ΙΕΚ. 'Αλλωστε και η φοίτηση στα ιδιωτικά ΙΕΚ λαμβάνεται υπόψη για την παροχή οικογενειακού επιδόματος. Νομίζουμε ότι θα πρέπει να λαμβάνεται υπόψη και για την παροχή σύνταξης λόγω θανάτου του γονέα. 

'Ερχομαι στην παράγραφο 5, του άρθρου 2. Κατανοούμε γιατί και ποιους πάει να καλύψει η συγκεκριμένη διάταξη. Είναι γνωστά τα προβλήματα που έχουν δημιουργηθεί από την έκδοση δικαστικών αποφάσεων, που αφορούν μισθολογικά ή συνταξιοδοτικά ζητήματα των δικαστικών. 'Ομως δεν μπορούμε να δεχθούμε τη διάταξη της παραγράφου 5γ', διότι θεωρούμε ότι η γενίκευση που επιχειρεί είναι επικίνδυνη. Πέραν της πιθανής αντισυνταγματικότητας της διάταξης ενέχει και τον κίνδυνο να μην αναγνωρίζονται οι δικαστικές αποφάσεις και να μην υποχρεούται το δημόσιο να τις εκτελέσει. 'Αλλωστε, έτσι όπως είναι διατυπωμένο έχει και την αρνητική γνωμοδότηση του Ελεγκτικού Συνεδρίου. 

'Ερχομαι στην παράγραφο 12 επαναλαμβάνοντας ότι πρόκειται για φωτογραφική διάταξη. Ούτε στην εισηγητική έκθεση ούτε από την πλευρά του κυρίου Υπουργού υπήρξε πειστική εξήγηση, γιατί η οποιαδήποτε θαλάσσια προϋπηρεσία για κάποια μέλη του ΣΔΟΕ θα πρέπει να αναγνωρίζεται ως πραγματική δημόσια υπηρεσία, ενώ οι υπόλοιποι δημόσιοι υπάλληλοι θα πρέπει να πληρώσουν για να αναγνωρίσουν ως συντάξιμη την οποιαδήποτε προϋπηρεσία τους στον ιδιωτικό τομέα. Αν θέλει η Κυβέρνηση ας ρυθμίσει το θέμα για όλους τους υπαλλήλους που έχουν μία σχετική προϋπηρεσία στον ιδιωτικό τομέα. 

Στην παράγραφο 14 του άρθρου 2, ορίζεται με έναν πιο απλό τρόπο πως θα υπολογίζεται ο συντάξιμος χρόνος, δηλαδή, ποια θα είναι η αρχή και ποιο το τέλος της υπηρεσιακής καριέρας. Νομίζουμε ότι το πιο καλό σύστημα είναι να μετράται ως αρχή του συνταξίμου χρόνου η ημερομηνία ανάληψης της υπηρεσίας και ως τέλος η τελευταία ημέρα παροχής υπηρεσιών. Είναι ένα δίκαιο σύστημα, το οποίο παράλληλα μας γλιτώνει από γραφειοκρατικές διαδικασίες. 

'Ερχομαι στο άρθρο 3 που αναφέρεται στον τρόπο υπολογισμού των πολεμικών συντάξεων ως ποσοστού επί του βασικού μισθού του λοχαγού, όπως αυτός ισχύει κάθε φορά με 1,2% για κάθε εκατοστό αναπηρίας. Εφαρμόζεται ένας ορθολογικότερος τρόπος υπολογισμού των συντάξεων, οι οποίες θα μπορούν να αναπροσαρμόζονται αυτόματα. Νομίζουμε ότι αυτό το μέτρο πρέπει να επεκταθεί σε όλες τι συντάξεις. 

'Ερχομαι στο άρθρο 4, που αναφέρεται στην Εθνική Αντίσταση. Θεωρούμε άξιο απορίας γιατί πρέπει να νομοθετήσουμε την ανέγερση μνημείου Εθνικής Αντίστασης. 

Μια υποχρέωση την πολιτείας, της Τοπικής Αυτοδιοίκησης, της Νομαρχιακής Αυτοδιοίκησης, ερχόμαστε και τη νομοθετούμε. Δεν μας δόθηκε καμία εξήγηση από πλευράς του κυρίου Υπουργού για τη συγκεκριμένη ρύθμιση. 

'Οσον αφορά την παράγραφο 4 του συγκεκριμένου άρθρου, νομίζω ότι η επανεξέταση μόνο των αιτήσεων που είχαν υποβληθεί μέχρι την έναρξη ισχύος του ν.1976/91 δημιουργεί ανισότητες σε βάρος όσων δεν είχαν υποβάλει την αίτηση το 1991, αλλά είχαν τις προϋποθέσεις του άρθρου 27 του ν.1813/88. Βέβαια, αυτά τα είπαμε επί της αρχής. 

Αυτήν τη στιγμή βρίσκεται στα κυβερνητικά έδρανα και εκπροσωπεί την Κυβέρνηση ο Υπουργός Δικαιοσύνης, ο κ. Γιαννόπουλος. 

Κύριε Υπουργέ, δεν ξέρω αν έχετε υπόψη σας, αλλά επιχειρείται μία κατάφωρη αδικία εναντίον ορισμένων γερόντων αγωνιστών της Εθνικής Αντίστασης, οι οποίοι δεν πρόφθασαν -είτε γιατί δεν ειδοποιήθηκαν είτε γιατί όντως δεν πρόφθασαν- να συμπληρώσουν τις αιτήσεις τη συγκεκριμένη εκείνη περίοδο. Και αυτοί είναι αγρότες αγωνιστές με σύνταξη τριάντα χιλιάδες (30.000) δραχμές. Σήμερα η Κυβέρνηση τους αποκλείει της παροχής ενός στοιχειώδους, ενός επιδόματος ελεημοσύνης ουσιαστικά -γιατί πρόκειται για χαμηλοσυνταξιούχους- αρνούμενη να δεχθεί τη συγκεκριμένη ρύθμιση. 

Θα τα πούμε, γιατί έχει κατατεθεί από πλευράς μας τροπολογία σχετική. Θα ήθελα, όμως, εάν μπορούσατε, να μας πείτε τη δική σας θέση για το συγκεκριμένο θέμα. 

'Ερχομαι στο άρθρο 5, στην παράγραφο 13, όσον αφορά τις πράξεις που έχουν καταλογισθεί, ότι σε όσους έχουν καταλογισθεί δεν επιστρέφονται, αγνοώντας τι έχει συμβεί με αυτούς οι οποίοι έχουν επιστρέψει τα χρήματα. Δεν μπορούμε να το καταλάβουμε! Δηλαδή, γιατί να θεσπίζεται αυτή η αδικία; Τι θα γίνει με αυτούς τους ανθρώπους οι οποίοι έχουν επιστρέψει τα χρήματα; 

'Ερχομαι στο άρθρο 7, που ρυθμίζει ασφαλιστικά και συνταξιοδοτικά ζητήματα των εργαζομένων στα υπό μετατροπή νομικά πρόσωπα δημοσίου δικαίου σε ανώνυμες εταιρείες. 'Εχει θετικές ρυθμίσεις. 

Θέλω, όμως, να σταθώ μόνο στην παράγραφο α', κάνοντας μία παρατήρηση. Αναφέρεται: "Το προσωπικό του Οργανισμού Σχολικών Κτιρίων του (Ο.Δ.Δ.Υ)... κλπ., διατηρεί το υφιστάμενο μισθολογικό καθεστώς όπως ισχύει κάθε φορά." 

Εδώ πρέπει να προστεθεί ένα τουλάχιστο, για να μην υπάρχουν παρεξηγήσεις, αλλά κυρίως για να μην επέλθει σε καμία περίπτωση μείωση των αποδοχών των συγκεκριμένων εργαζομένων. 

'Ερχομαι, αγαπητοί συνάδελφοι, στο άρθρο 8, που αφορά το Ταμείο Ασφάλισης των Εργαζόμενων του Θεραπευτηρίου "Ευαγγελισμός". Είναι σωστή η κατάργηση του Ταμείου, όμως δημιουργείται ένα σοβαρό πρόβλημα. 

Το 1988 με το ν.1803 είχε δοθεί το δικαίωμα στους εργαζόμενους αυτούς να επιλέξουν καθεστώς συνταξιοδοτικό και επικουρικού ταμείου ανάμεσα στο δημόσιο και το ταμείο τους. Περίπου τριακόσια άτομα, τα οποία είχαν πάνω από είκοσι χρόνια προϋπηρεσία, επέλεξαν το καθεστώς του ταμείου τους, ενώ οι περισσότεροι και κυρίως οι νεότεροι επέλεξαν το καθεστώς του δημοσίου. Στα τριακόσια άτομα που επέλεξαν το ταμείο τους γινόνταν κρατήσεις επί του συνόλου των αποδοχών τους. 

Με τη διάταξη του άρθρου 8 τώρα, καταργείται το ταμείο, τα άτομα αυτά εντάσσονται στο καθεστώς του δημοσίου όπου η σύνταξη υπολογίζεται επί του βασικού μισθού και του χρονοεπιδόματος και όχι επί του συνόλου των αποδοχών επί των οποίων γινόντουσαν προηγουμένως οι κρατήσεις. 

Νομίζουμε ότι το Υπουργείο πρέπει να δώσει λύση στο συγκεκριμένο πρόβλημα. Εμείς θα προτείνουμε και συμφωνούν σ'αυτό και οι εργαζόμενοι -γιατί έχουμε κάνει μια σχετική συζήτηση μαζί τους- να υπολογιστεί επιμεριστικά η σύνταξη, όπως περίπου συμβαίνει με τη διαδοχική ασφάλιση. Δηλαδή, για το χρόνο που θα διανύσουν στην υπηρεσία μετά την κατάργηση του ταμείου, η σύνταξη να υπολογιστεί επί των συνταξίμων αποδοχών εξόδου όπως υπολογίζεται και για τους υπολοίπους δημοσίους υπαλλήλους. Για τα προηγούμενα χρόνια η σύνταξη να υπολογιστεί επί του συνόλου των αποδοχών εξόδου. 

Τέλος το ίδιο να ισχύσει και για την επικουρική ασφάλιση Ι.Κ.Α.- Ε.Τ.Ε.Μ. και δημοσίου διότι και σ'αυτήν δημιουργούνται αντίστοιχα προβλήματα. 

Για τα υπόλοιπα άρθρα δεν έχουμε βασικές διαφωνίες αν και υπάρχουν 

ορισμένες ρυθμίσεις με τις οποίες διαφωνούμε. 

Επανέρχομαι, όμως, σε ένα θέμα που θεωρείται από πλευράς μας τουλάχιστον δείγμα έλλειψης κοινωνικής ευαισθησίας απέναντι σε ελάχιστους γέροντες συνταξιούχους των τριακοσίων χιλιάδων (300.000) δραχμών. Και είναι η περίπτωση των ανθρώπων αυτών που αποκλείονται με τις ρυθμίσεις που εισάγονται στο άρθρο 4. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ.Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, θα αρχίσω από το άρθρο 4 γιατί θα εκμεταλλευτώ την ευκαιρία της παρουσίας του κ. Γιαννόπουλου του Υπουργού Δικαιοσύνης. 

Πρώτον, θεωρώ περιττή τη διάταξη του άρθρου 4 παράγραφος 2, για την ανέγερση μνημείου με νομοθετική ρύθμιση. Αλήθεια για τη Επανάσταση του 1821 γνωρίζει κανείς να έγινε καμία διάταξη, για να ανεγερθεί μνημείο, αν έχει ανεγερθεί ή εάν θελήσει κάποια αρχή, η Κυβέρνηση, κάποιος δήμος, κάποια κοινότητα να ανεγείρει μνημείο για την Επανάσταση του 1821, ποιος θα το απαγορεύσει; Σε τέτοιες περιπτώσεις δεν χρειάζεται ρύθμιση. 'Ο,τι δεν ρυθμίζεται επιτρέπεται, πολύ περισσότερο μάλιστα όταν αυτό αναφέρεται στην απονομή τιμής, για μια εθνική πράξη υψίστης σημασίας. Προτείνουμε να απαλειφθεί. 

Με την παράγραφο 3 του άρθρου 4, κυρίες και κύριοι συνάδελφοι, παρατείνεται η προθεσμία αναγνώρισης της ιδιότητας του αγωνιστού της Εθνικής Αντίστασης και πολύ καλά γίνεται. 'Ομως εάν αυτός ο αγωνιστής με αυτήν την παράταση αναγνωριστεί και μαζί με αυτήν την ηθική απονομή πληροί και τις προϋποθέσεις υλικής αμοιβής, δηλαδή, σύνταξης, το θεωρεί λογικό ο παριστάμενος Υπουργός ο κ. Γιαννόπουλος, που γνωρίζει τα της αντιστάσεως, να του αφαιρείται αυτό το δικαίωμα; 'Απαξ και διαπιστώνεται η ανάγκη να παραταθεί ο χρόνος αναγνώρισης της ιδιότητας του αγωνιστού της Εθνικής Αντίστασης πρέπει ταυτοχρόνως να συνεπάγονται και όλα τα δικαιώματα και απορρέουν απ'αυτήν την αναγνώριση, δηλαδή, και το δικαίωμα υποβολής και λήψης σύνταξης εάν συντρέχουν και οι υπόλοιπες προϋποθέσεις. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Και εγώ θα πρότεινα κάτι παραπάνω: Nα μην υπάρχει προθεσμία ούτε χρόνος αναγνώρισης, ούτε χρόνος υποβολής αίτησης για λήψη σύνταξης, αν πληροί τις προϋποθέσεις. Μέχρις ότου πεθάνει να έχει αυτό το δικαίωμα. 

Αν δεν γίνουν αυτά που είπα, η διάταξη της παραγράφου 4 του άρθρου 4 έχει εκλογικούς σκοπούς, είναι ύποπτη, είναι ρουσφετολογική. 

Στο άρθρο 1 θα κάνω την παρατήρηση που έκανα και επί της αρχής, ότι η έναρξη αναπροσαρμογής, ή ανακαθορισμού της σύνταξης από διαφορετικό χρόνο, εν σχέση με την ψήφιση του νέου μισθολογίου στις κατηγορίες που αναφέρεται είναι και πολιτικά απαράδεκτη, αλλά νομίζω και νομικά παράνομη. Γιατί; Διότι πάντοτε οι συντάξεις ήταν συνάρτηση του μισθολογίου και πάντοτε όταν άλλαζε το μισθολόγιο αναπροσορμόζοντο και οι συντάξεις. Υπάρχει πράγματι ένα κενό, το οποίο έγινε στη δεκαετία του 1980 και το επικαλέσθηκε ο κύριος Υφυπουργός Οικονομικών. Και το είπε αυτό για να αντικρούσει εμένα, ότι και όταν ήταν Υπουργός ο Πρόεδρός μας κ. Τσοβόλας μετά από ένα χρόνο, λέει, έγινε η αναπροσαρμογή των συντάξεων, εν σχέση με το τότε νέο μισθολόγιο. Ναι. Ποια είναι η απάντηση όμως. Τότε ίσχυε ο θεσμός της ΑΤΑ και ο διαδραμών χρόνος δεν συνεπήγετο απώλεια εισοδημάτων ή τα όσα είχαν απωλεσθεί ήσαν πολύ λίγα. Ενώ τώρα από έξι έως δεκαοκτώ μήνες οι συνταξιούχοι, με τη ρύθμιση αυτή, έχουν απώλεια εισοδήματος. 

Η δεύτερη παρατήρηση που έχω να κάνω έχει σχέση και με τη συνταγματικότητα του νόμου της ρύθμισης του άρθρου 1, όπως την επισημαίνει και η έκθεση της Επιστημονικής Επιτροπής της Βουλής. Δεν θα επιμείνω περισσότερο. 

Στο άρθρο 2 θα ήθελα να επισημάνω πρώτα ότι διαπιστώνεται και στην έκθεση της Επιστημονικής Επιτροπής της Βουλής, ότι η διάκριση αγοριών και κοριτσιών είναι παράνομη. Αντιτίθεται και στην αρχή της ισότητας του ισχύοντος Συντάγματος, αλλά και στο πρόσθετο πρωτόκολλο της Ευρωπαϊκής 'Ενωσης. Αυτό έχει επισημανθεί και με πολλές αποφάσεις και του Ελεγκτικού Συνεδρίου και του Συμβουλίου της Επικρατείας. 

Θα ήθελα λίγο να σταθώ στο άρθρο 5: Το άρθρο 5 ρυθμίζει στην παράγραφο 6 ένα αμάρτημα που συνέβη στη διάρκεια του 1990-1993. Ορισμένοι υπάλληλοι είχαν υποβάλει παραιτήσεις. Δεν θα αξιολογήσω τους λόγους. Οι λόγοι, όμως, ήταν πολιτικοί. Οι παραιτήσεις τους δεν έγιναν δεκτές και έτσι εξακολουθούσαν να προσφέρουν υπηρεσίες και αμείβονταν. Προσέφυγαν στα δικαστήρια, έγιναν δεκτές οι προσφυγές και αναγνωρίστηκε αναδρομικά η παραίτησή τους. Οπότε πράγματι παρουσιάζεται το φαινόμενο να είχαν εισοδήματα και από την προσφερομένη εργασία ως υπάλληλοι, αλλά ταυτόχρονα συνέτρεχε και το δικαίωμα συνταξιοδότησης. Και πράγματι είναι μία ανωμαλία δημοσιονομική. Από δύο πηγές είχε εισοδήματα ο υπάλληλος που είχε παραιτηθεί και ηργάζετο και είναι λογικό να επιστραφούν όσα δεν εδικαιούντο. 

Τι κάνει η ρύθμιση του άρθρου 5, παράγραφος 6. Λέει ότι αυτή η κατηγορία των υπαλλήλων πρέπει να επιστρέψει όσα εισέπραξαν ως σύνταξη με τις ισχύουσες διατάξεις. Το θέμα είναι ερμηνευτικό. Τι εννοεί "ισχύουσες;" Τις θεσπιζόμενες με το υπό συζήτηση σχέδιο νόμου ή τις τότε; Χρήζει, λοιπόν, μία διευκρίνιση που να λέει "που καταβλήθηκαν στον υπάλληλο σύμφωνα με τις τότε ισχύουσες διατάξεις". Και περαιτέρω προχωρεί, ο χρόνος των προηγουμένων εδαφίων αναγνωρίζεται και ως χρόνος ασφάλισης στα ταμεία επικουρικής ασφάλισης και προνοίας με την καταβολή των προβλεπομένων εισφορών από τους ενδιαφερομένους με τις τότε ισχύουσες διατάξεις. Διότι εάν καταβληθούν με τις υπό το συζητούμενο σχέδιο νόμου ρυθμίσεις, τότε θα έχουμε διπλάσια καταβολή συντάξεων. 

Και το τρίτο. Τα οικονομικά αποτελέσματα από την εφαρμογή των διατάξεων της παρούσας παραγράφου αρχίζουν από την πρώτη του επόμενου της έναρξης ισχύος του παρόντος νόμου μήνα, ενώ θα έπρεπε να πει "αρχίζουν αναδρομικά". Δηλαδή, από τότε που αναγνωρίστηκε ότι, με την υποβληθείσα αίτηση παραίτησης είχε γίνει δεκτή η αίτηση παραίτησης. 

Νομίζω ότι είναι επουσιώδεις αυτές οι διευκρινίσεις που ζητάμε, αλλά έχουν μεγάλη σημασία για τους ενδιαφερομένους, που είναι καμιά σαρανταριά άτομα και η δαπάνη είναι ελαχίστη. 

Και τώρα έρχομαι στο άρθρο 10. Με το άρθρο 10 ρυθμίζονται οι χορηγίες των δημάρχων και των προέδρων κοινοτήτων. Αλλά και εδώ έχουμε διαφορετικές ρυθμίσεις, ανάλογα με την περίοδο που κανείς θεμελίωσε και έλαβε δικαίωμα χορηγίας, για να συνεννοούμεθα, σύνταξης. 

Κυρίες και κύριοι συνάδελφοι, θέλω να κάνω μία διευκρίνιση. 'Οταν ο νομοθέτης κρίνει αναγκαίο να δίδει ένα επίδομα, μία σύνταξη σε κάποιο αιρετό άρχοντα, δημάρχους και κοινοτάρχες -και τονίζω τους κοινοτάρχες, που ήταν αυτοί που προσέφεραν υπηρεσίες στην ύπαιθρο και βεβαίως στις ακριτικές και νησιωτικές περιοχές και άγονες και ορεινές και αντί αυτούς να τους επιβραβεύουμε που αναλάμβαναν την ευθύνη να παρέχουν υπηρεσίες που προβλέπει το κράτος, δηλαδή, ως αιρετοί τοπικοί άρχοντες- με τις ρυθμίσεις που έγιναν με το νόμο "Καποδίστριας" τους αφήνει τη σύνταξη στα επίπεδα, είτε όποτε την έλαβαν και υπάρχουν τέτοιοι συνταξιούχοι εδώ και είκοσι χρόνια. Δηλαδή σήμερα η σύνταξη ενός κοινοτάρχη που συνταξιοδοτήθηκε το 1970 είναι ούτε ένα πακέτο τσιγάρα και δεν γίνεται αναπροσαρμογή. 'Αρα, η σύνταξη του κοινοτάρχη ή του δημάρχου, με την αντίληψη του παρισταμένου Υφυπουργού και του νομοσχεδίου είναι ελεημοσύνη. Εδώ είναι λάθος. Είναι χρέος της πολιτείας να του εξασφαλίζει ένα ελάχιστο ποσό επιβίωσης. Γιατί όταν ασχολείται κανείς στις κοινότητες και στους μικρούς δήμους με τα κοινά, παραμελεί το επάγγελμά του. Γι'αυτό και η Κυβέρνηση, το κράτος, η πολιτεία, διαπιστώνει αυτήν την ανάγκη, συν την προσφορά που έχει κάνει και του εξασφαλίζει ένα ελάχιστο του εισοδήματος επιβίωσης. 'Οταν κύριε Υφυπουργέ, το αφήνετε στο χρόνο που έλαβε τη χορηγία, μετά από παρέλευση πέντε, δέκα ετών, αυτή η χορηγία είναι γελοία και υποτιμά και προσωπικά το λαβόντα αυτήν τη σύνταξη. 

Η πρότασή μας είναι ότι πρέπει αυτές οι χορηγίες στους δημάρχους και στους κοινοτάρχες να αναπροσαρμόζονται ανάλογα με τη χορηγία που παίρνει εκάστοτε ο εν ενεργεία δήμαρχος και κοινοτάρχης -που είναι πολύ λίγοι- ή ποσοστό επί αυτού, δηλαδή 80%, 70%. Θα το βρούμε αυτό. 

Πρέπει να τεθεί μία αρχή, γιατί αν μείνει όπως έχει σήμερα το άρθρο 10, είναι κοροϊδία και αυτοί που την παίρνουν θα ντρέπονται να την πάρουν, γιατί είπα, ότι δεν θα παίρνουν μερικοί κοινοτάρχες ούτε ένα πακέτο τσιγάρα. 

Σήμερα μου τηλεφώνησαν μερικοί δήμαρχοι και μεγάλων πόλεων, τέως δήμαρχοι της Αθήνας, της Θεσσαλονίκης και άλλων πόλεων και μου είπαν ότι με τις ρυθμίσεις που γίνονται, η σύνταξή τους μειώνεται έως και 30% και 40%. Και αυτή η ρύθμιση συνεπώς είναι απαράδεκτη και υποτιμά και το λόγο για τον οποίο παρέχεται. 

Αυτές ήταν οι παρατηρήσεις που είχα να κάνω και θέλω να δηλώσω πως υπάρχουν αρκετές θετικές ρυθμίσεις, οι οποίες όμως περιλαμβάνονται σ' ένα άρθρο με υποπεριπτώσεις. Καίτοι, λοιπόν, διαπιστώνουμε και τέτοιες θετικές ρυθμίσεις σε ορισμένα άρθρα, σε παραγράφους ορισμένων άρθρων, θα καταψηφίσω όλη την ενότητα και των δώδεκα άρθρων, που συζητούμε αυτήν τη στιγμή. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός Δικαιοσύνης έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι, σχετικά με το άρθρο 4 θα μιλήσω. Είναι γραμμένο με τα χέρια μου και με τη συνεργασία των εκπροσώπων όλων των αντιστασιακών οργανώσεων. 

Το άρθρο 4 διαλαμβάνει τα εξής: "Καθιερώνεται η 9η Μαϊου ως ημέρα Πανελλαδικού Εορτασμού των Εθνικών Αγώνων και της Εθνικής Αντίστασης κατά του ναζισμού και του φασισμού. Οι διατάξεις της παραγράφου 1 του άρθρου 10 του ν. 1285/1982 (ΦΕΚ 115 Α') εξακολουθούν να ισχύουν". Αφορά το Γοργοπόταμο. Δε θίγονται οι διατάξεις, που αφορούν το Γοργοπόταμο. 

Θα παρακαλέσω μεταξύ του "φασισμού" και "Οι διατάξεις" να μπει "Ημέρα λήξης του Β' Παγκοσμίου Πολέμου". Γιορτάζεται η ημέρα λήξης του Β' Παγκοσμίου Πολέμου παγκοσμίως ή μεταξύ των κρατών εκείνων που πήραν μέρος στο Β' Παγκόσμιο Πόλεμο και ακολουθεί και η Ελλάς. 

ΔΗΜΗΤΡΙΟΣ ΣΙΟΥΦΑΣ: Χρήσιμη διόρθωση αυτή. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα, είναι στην αιτιολογική έκθεση. Θα αναφερθεί, λοιπόν, "Καθιερώνεται η 9η Μαϊου ως ημέρα Πανελλαδικού Εορτασμού των Εθνικών Αγώνων και της Εθνικής Αντίστασης κατά του ναζισμού και του φασισμού. Ημέρα λήξης του Β' Παγκοσμίου Πολέμου". Αυτό είναι αίτημα των αντιστασιακών οργανώσεων. 

Τι έγινε με τα πενηντάχρονα της λήξης του Παγκοσμίου Πολέμου; Η Ελλάδα η οποία έδωσε τα περισσότερα θύματα ανάλογα με τον πληθυσμό της, τετρακόσιοι πενήντα χιλιάδες νεκροί στην κατοχή, με καταστροφή της οικονομίας της, με καταστροφή των πάντων -δεν έμεινε γεφύρι, δεν έμεινε λιμάνι, δεν έμεινε σιδηροδρομικός σταθμός, δεν έμεινε απολύτως τίποτε- ετέθη τελευταία στη σειρά των κρατών εκείνων, που πολέμησαν, δηλαδή, μετά από όλα τα κράτη της Ευρώπης, τα οποία προσεχώρησαν την τελευταία στιγμή. 

Ετέθη τελευταία η Ελλάδα με αντίσταση για όλο τον κόσμο σε όλο τον κόσμο, όταν όλη η Ευρώπη έκειτο χαμαί, δηλαδή είχε παραδοθεί όλη ή ακόμη η υπόλοιπη ήταν σύμμαχη με το Χίτλερ. Και μόνο η Ελλάδα είπε "όχι" στο Μουσολίνι, "όχι" στο Χίτλερ, "ναι" στη Μάχη της Κρήτης, "ναι" στην Αντίσταση. 

Τώρα όσον αφορά τα μνημεία, άκουσα το φίλο μου τον κ. Τάσο Ιντζέ, που είναι όλο γκρίνια και διαμαρτυρία. Αν δεν βρει κάτι να πει, να γκρινιάξει, δεν βγαίνει πέρα, ενώ είναι καθόλα ενήμερος, εντιμότατος, ηθικότατος. Κάτι θα βρει όμως να πει, όταν το γράφει το ΠΑΣΟΚ. 

Λέτε "χρειάζεται νόμος;". Βέβαια δεν χρειάζεται νόμος, αγαπητέ κύριε Ιντζέ. Είδατε τι πάθαμε με το Βελουχιώτη; Αν δεν είμαστε Κυβέρνηση και αν δεν ανέβαινα στη Λαμία, είχαν απειλήσει ότι θα έρχονταν δεκαπέντε λεωφορεία από την Καλαμάτα για να σπάσουν το μνημείο. Και είπαμε "ελάτε", αλλά δεν ήλθαν. 'Ενα λένε ότι ξεκίνησε, αλλά έσπασε το λάστιχο κάπου εκεί κοντά στην Τρίπολη και γύρισε πίσω. 

Απειλεί ακόμη ο συνάδελφος ο γιατρός -το ξέρετε- να το γκρεμίσει. Και μου λέτε εσείς ότι δεν χρειάζεται νόμος; Βέβαια δεν χρειάζεται νόμος. Αλλά όπου φτιάχνουμε μνημεία, απειλούν να τα καταστρέψουν. 

Βεβαίως είπαμε, οι Υπουργοί να είναι εκείνοι οι οποίοι θα επιμεληθούν του θέματος, διότι πρέπει να γίνονται και προτομές για αγάλματα των στρατιωτικών ηγητόρων. Του Ζέρβα έχει γίνει. 'Εμαθα ότι η προτομή του Ψαρρού έγινε. Πρέπει να γίνει και του Σαράφη. Πρέπει να είναι όλες οι οργανώσεις της Εθνικής Αντιστάσεως. 

Εμείς θα φύγουμε τώρα, θα φύγετε και σεις ύστερα από σαράντα, πενήντα χρόνια -εγώ μέχρι δέκα, όχι παραπάνω- αυτά όμως μένουν. 

'Ακουσα τον κ. Μητσοτάκη -και παραπονούμαι κατά του κ. Μητσοτάκη- ο οποίος λέει: "'Υστερα από πενήντα χρόνια, μισό αιώνα"; 

Κύριοι συνάδελφοι, ξεχάσατε πότε αναγνωρίσθηκε η Εθνική Αντίσταση και τι έγινε μέχρι τότε; 'Υστερα από τριάντα οκτώ ολόκληρα χρόνια. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: Γιατί καθυστέρησε τόσο πολύ; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Καθυστέρησε γιατί υπήρξαν διωγμοί, υπήρξαν εκτελέσεις, υπήρξαν φυλακές, υπήρξαν εξορίες, υπήρξαν απολύσεις, τα πάντα, γιατί ήταν στην Κυβέρνηση ο φασισμός και ο ναζισμός, αν το θέλετε έτσι. 

ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Ηταν μια λεπτομέρεια και μια ιστορία πεντακοσίων πενήντα χιλιάδων νεκρών. Γι' αυτό καθυστέρησε. 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριοι συνάδελφοι, μη διακόπτετε. 

ΔΗΜΗΤΡΙΟΣ ΣΙΟΥΦΑΣ: Φασισμός και ναζισμός δεν ήταν ποτέ κυβέρνηση στην Ελλάδα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα, τι θέλετε να απαντήσω στον κ. Ανδρεουλάκο, κύριε Σιούφα; 

ΔΗΜΗΤΡΙΟΣ ΣΙΟΥΦΑΣ: Να προσέχετε, κύριε Υπουργέ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι περιμένετε να απαντήσω στον κ. Ανδρεουλάκο; 

ΔΗΜΗΤΡΙΟΣ ΣΙΟΥΦΑΣ: Να προσέχετε, κύριε Υπουργέ. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε Υπουργέ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι να του πω δηλαδή; Δηλαδή το χαζό κάνει; 

ΠΡΟΕΔΡΕΥΩΝ (Νικόλαος Κατσαρός): Μην διακόπτετε για να μην δημιουργούνται προβλήματα. Σας παρακαλώ πολύ. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τότε υπήρχαν διώξεις και δεν ανεγνωρίζετο. 

Ακούστε κι αυτό: Είχαμε ένα μεσοδιάστημα, το οποίο ήταν η ανάληψη της κυβερνήσεως της χώρας από τη Νέα Δημοκρατία με τις εκλογές του Απριλίου του 1990. 'Ελεγε ο νόμος ότι καταθέσεις στεφάνων θα κάνει ο δήμαρχος, για όλες τις οργανώσεις αντίστασης. Δεν κατέθεταν οι δήμαρχοι, οι οποίοι προσέκειντο στο κόμμα της Νέας Δημοκρατίας και όταν πήγαν οι οργανώσεις να καταθέσουν τους έλεγαν "δεν το λέει ο νόμος" και τους πέταγε ο νομάρχης έξω". Τα λέω αυτά για να δείτε τι γινόταν. 

Τι να πω, δηλαδή, μετά από αυτό; Ενώ είπαμε ότι θα σβήσουν οι λέξεις "συμμοριτοπόλεμος", "συμμορίτης", υπάρχουν πρόεδροι κοινοτήτων οι οποίοι λένε "δεν δίνω πιστοποιητικό σε αυτόν". 

Τα έχω δημοσιεύσει στο βιβλίο μου και το έχω στείλει σε όλους σας. Λυπάμαι γιατί από λάθος της γραμματείας μου δεν πήγε το βιβλίο σε όλους τους Βουλευτές της Νέας Δημοκρατίας. Σε όλους τους άλλους Βουλευτές πήγαν και σε καμιά εικοσαριά από τη Νέα Δημοκρατία. Το έχω πει και δημοσίως ότι όποιος δεν πήρε το βιβλίο της Εθνικής Αντίστασης να του το στείλω. Κάνει πράγματι μια πατριωτική καταγραφή αυτό το βιβλίο, λέει τις αλήθειες, λέει που έκανε λάθος και ο ΕΛΑΣ. Είχα πάρει βέβαια θέση εναντίον της δολοφονίας του Ψαρρού, εναντίον της εκτέλεσης των Βαλτεσινιωτών, που τους πήραν και τους εκτέλεσαν σε κάποιο χωράφι. Υπάρχουν δεκαπέντε περιπτώσεις, οι οποίες πράγματι ήταν άδικες και αυτές τις αναγνώρισε το ίδιο το ΕΑΜ ότι πράγματι δεν ήταν σωστή συμπεριφορά. 

'Ερχομαι τώρα στο γιατί η γιορτή γίνεται στην Αθήνα. Γίνεται στην ΑΘήνα, γιατί είναι η πρωτεύουσα του κράτους. Μάλιστα έχω παράπονα, γιατί δεν ερωτηθήκαμε τότε. Και λέω πως έγινε το νομοσχέδιο. Το είχαμε έτοιμο, το πήρε ο αείμνηστος Γεννηματάς και περιλαμβανει και την αναγνώριση και την αποκατάσταση. Το έκοψε στη μέση, μόνο για την αναγνώριση. Και του λέω: "Γιατί Γιώργο το έκοψες; Το άλλο για την αποκατάσταση;". Μου λέει: "γιατί δεν θα το ψηφίσει η Νέα Δημοκρατία". Και τον ρωτώ: "Και έχεις τη γνώμη ότι θα το ψηφίσει η Νέα Δημοκρατία;". 

Τι έγινε τότε; Θα σας θυμίσω, κύριοι συνάδελφοι, για να μην με προκαλείτε. Ο μακαρίτης ο Αβέρωφ, συνηγουμένου και του κ. Μητσοτάκη τότε, είπανε ότι όταν θα έρθει αυτός ο νόμος αυτοί θα τον καταργήσουν. 

Δεν μπορείτε να βάζετε στο ίδιο τσουβάλι, όπως έχει λεχθεί, τους θύτες με τα θύματα. Και έφυγαν. Και είπα στο Γεννηματά τότε: "Το βλέπεις; Δεν το έφερνες να το βάλουμε μαζί;". Είναι γραμμένη όλη η ιστορία αυτή. Είναι γραμμένα όλα με τα χέρια μου. 

'Εχω να κάνω μερικές παρατηρήσεις σχετικά με διάφορες ομιλίες που βλέπω γραμμένες. Λέει ο κ. Μητσοτάκης: "Δηλαδή θα αναγνωρίσετε τώρα αντιστασιακούς μετά μισό αιώνα; Δεν ντρέπεται η Κυβέρνησή σας;". Απήντησα γιατί. 

"Στα αναφερόμενα στο άρθρο 4 του νομοσχεδίου για την καθιέρωση, της 9ης Μαίου ως ημέρας εορτασμού της Εθνικής Αντίστασης, ερωτάμε τι εξυπηρετεί αυτό". Απήντησα. 'Ηταν αξίωση όλων των αντιστασιακών οργανώσεων -και εκείνων ακόμη που δεν είναι στις λεγόμενες ΕΑΜικές οργανώσεις, αλλά είναι στις οργανώσεις, της Θεσσαλονίκης, του ΠΑΟ κλπ.- να είναι η ημέρα της λήξεως του Β' Παγκοσμίου Πολέμου εθνική εορτή. 

"Αυτή η ταλαίπωρη Εθνική Αντίσταση στην Ελλάδα έχει γίνει, "λέει", μία διελκυστίνδα, έχει γίνει μια σκύλευση της Εθνικής Αντίστασης από πολλές κυβερνήσεις κυρίως του ΠΑΣΟΚ, αλλά και της Νέας Δημοκρατίας". Δεν ξέρω ποιος είναι ο ομιλητής. Φαντάζομαι να μην είναι ο κ. Ιντζές. 

ΑΝΑΣΤΑΣΙΟΣ ΙΝΤΖΕΣ: Εγώ έθεσα τα θέματα της παραγράφου 4. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ναι, είπες ότι: "Και η παράταξη της Νέας Δημοκρατίας που δεν έπαιξε πατριωτικό ρόλο στην Κατοχή και στην Εθνική Αντίσταση...". Δεν είναι ακριβές. 

ΑΝΑΣΤΑΣΙΟΣ ΙΝΤΖΕΣ: Εγώ δεν είπα αυτό. Εγώ είπα για την παράγραφο 4. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ετσι λέει εδώ, δεν ξέρω αν είναι σωστό. "Αναστάσιος Ιντζές: Κοντά στα ξερά κάηκαν και τα χλωρά. Η παράταξη της Νέας Δημοκρατίας που δεν έπαιξε πατριωτικό ρόλο στην κατοχή και στην Εθνική Αντίσταση, αισθάνεται ενοχές". 'Ετσι λέει, κύριε Ιντζέ, εδώ. Να το διορθώσετε. 

Εγώ τα έζησα αυτά. 'Ηταν οι συνεργασθέντες με τον κατακτητή, ήταν οι γερμανόφιλοι, ήταν και οι Κουίνστιφ, αλλά ήταν και ο Γεώργιος Ράλλης, ήταν και ο Παπαληγούρας, ήταν και οι άλλοι συνομήλικοι της εποχής εκείνης, οι οποίοι πράγματι ήταν αντίθετοι με όλη αυτήν τη συνεργασία ορισμένων. 'Ηταν ο Λογοθετόπουλος.'Ηταν οι γερμανόφιλοι, ήταν η λεγόμενη πέμπτη φάλαγγα. Η πέμπτη φάλαγγα, που λέγαμε τότε, ήταν οι γερμανόφιλοι οι οποίοι ήταν στο Επιτελείο κατά πλειοψηφία. 'Ηταν εκείνοι που πράγματι έλεγαν να έχουμε γραμμή αμύνης στο Αχελώο.'Ομως "όχι" είπε ο Κατσιμήτρος, ο Τσακαλώτος και οι άλλοι που ήταν στην πρώτη γραμμή και αντεπετέθησαν κατά των Ιταλών. 

'Ημουν στο χαράκωμα, κύριοι συνάδελφοι, μπροστά στη Φλώρινα, ήμουν στην Πρέσπα την εποχή εκείνη. Ναι, υπήρχαν συνεργάτες, αλλά υπήρχαν και πατριώτες. Υπήρχαν πατριώτες στην ΠΕΑΝ, σ' αυτές τις οργανώσεις οι οποίες έχουν αναγνωρισθεί, οι οποίοι εκτελέστηκαν, κρεμάστηκαν, βασανίστηκαν, όπως η Καραγιάννη και άλλες αντιστασιακές γυναίκες που δεν ήταν στο ΕΑΜ. Αντιθέτως μπορώ να πω ότι για την εποχή εκείνη αντετίθεντο και στο ΕΑΜ. Να μην τα παίρνουμε όλα και τα βάζουμε στο ίδιο τσουβάλι. 

Ο κ. Μητσοτάκης βεβαίως έχει ορισμένες απόψεις, δεν πρόκειται να αντιδικήσω. Αυτή είναι η θέση. 

Τώρα, αυτοί οι οποίοι παίρνουν αυτό το βοήθημα είναι οι αγρότες, οι οποίοι αγρότες- αγωνιστές, που ήταν στον ΕΑΜ, στον ΕΛΑΣ, στην ΕΠΟΝ, στο ΕΛΑΝ, όταν γύρισαν στα σπίτια τους κύριοι συνάδελφοι -τα ζήσαμε- τα βρήκανε ρημαδιό, διότι είχε μεσολαβήσει ο Δεκέμβρης, ο ΕΛΑΣ παρέδωσε τα όπλα, η κατάσταση εκείνη ανεβίωσε και εκεί δυστυχώς άφησαν οι Εγγλέζοι όλες τις συμμορίες να δράσουν και έκαναν τα σπίτια τους και τα υποστατικά τους, ρημαδιό. Ούτε βόδι βρήκανε, ούτε μουλάρι βρήκανε ούτε καλύβα ούτε σπίτι ούτε τίποτα. 

Είχαν, λοιπόν, ένα παράπονο και σε κάποια φάση του δημόσιου βίου το ΠΑΣΟΚ είπε: ναι, να δoθεί ένα βοήθημα, ήταν δέκα οχτώ χιλιάδες (18.000) δραχμές, για τους αγρότες-αγωνιστές. 'Οχι για τους άλλους. Βέβαια ούτε οι ανάπηροι είχαν πάρει ούτε οι τραυματίες είχαν πάρει ούτε οι χήρες των θανόντων είχαν πάρει. Διότι οι χήρες των θανόντων είχαν οδηγηθεί στα ξερονήσια αργότερα, μετά το Δεκέμβρη. Και έγινε έτσι μία αποκατάσταση. 

Εγώ δεν θα ήθελα να πω τίποτα άλλο πάνω σ' αυτό το θέμα. Θέλω όμως να διαβάσω από το δικό μου το κείμενο, γιατί εμείς ζητήσαμε να γίνεται η γιορτή στην Αθήνα. Στο Γοργοπόταμο, ναι έχει την έκφραση της εθνικής ομοψυχίας, της εθνικής συνεργασίας -ΕΛΑΣ, ΕΔΕΣ, 'Αγλλοι σαμποτέρ- με τη μεγάλη για την εποχή εκείνη ιστορική μάχη της καταστροφής της γέφυρας του Γοργοποτάμου, η οποία δόξασε την Ελλάδα. 

Τότε ήταν που είπαν στη Βουλή των Κοινοτήτων: "οι 'Ελληνες πολεμούν σαν ήρωες, ή οι ήρωες πολεμούν σαν 'Ελληνες"; Δεν το περίμεναν. Τι συνέπεια είχε η καταστροφή της γέφυρας του Γοργοποτάμου; Ανέκοψε την τροφοδοσία των στρατευμάτων της Μέσης Ανατολής, το Τομπρούκ στην Αλεξάνδρεια κάτω στο Κάιρο, όπου προχωρούσε ο Ρόμελ ραγδαίως να το καταλάβει. Χάριν της ελλείψεως των πολεμοφοδίων, τροφών και άλλων μέσων ανακόπηκε αυτή η ενίσχυση, θα έλεγε κανείς, με την καταστροφή της γέφυρας του Γοργοποτάμου μέσω της οποίας όλα αυτά με το τραίνο φορτώνονταν στα καράβια. Τώρα αυτά αναφέρονται απ' όλους τους ιστορικούς, τον Λήντερ Χαρτ κλπ. 

Κύριοι συνάδελφοι, εδώ στην Αθήνα ήταν η έδρα του Ε.Α.Μ. Εδώ ήταν η έδρα του A' σώματος στρατού του ΕΛΑΣ. Εδώ γινόντουσαν εκείνες οι διαδηλώσεις του λαού που ανέκοψαν την επέκταση της βουλγαρικής κατοχής στην υπόλοιπη Μακεδονία. Εδώ ήταν που ανεκόπη η φόρα του να πάνε 'Ελληνες εργάτες στα εργοστάσια της Γερμανίας. Εδώ ήταν η αποτροπή της επιστράτευσης, όταν κατέλαβαν το Υπουργείο Εργασίας και έκαψαν όλα τα χαρτιά για την επιστράτευση. Εδώ ήταν οι διαμαρτυρίες για τα συσσίτια, γιατί πέθαναν διακόσιοι πενήντα εννέα χιλιάδες άνθρωποι στην Αθήνα και στον Πειραιά από την πείνα. Η Αθήνα είχε το κέντρο, η Αθήνα είχε το βάρος, η Αθήνα είχε και το στράτευμα και την καθοδήγηση του αγώνα. 

Κύριοι συνάδελφοι, θα σας το στείλω το βιβλίο. Διαβάστε το, έχει κάνει τεράστια επιτυχία. Πουλήθηκαν πέντε χιλιάδες οκτακόσια αντίτυπα και πουλήθηκαν πολύ ακριβά δωδεκάμισι χιλιάδες (12.500) δραχμές. Η δεύτερη έκδοση θα είναι μόνο πεντέμισι χιλιάδες για να την πάρουν και άλλοι που δεν μπόρεσαν να την πάρουν. Εδώ μέσα βρίσκεται η ιστορική αλήθεια. 

Τελειώνω με τούτο. Ας κτυπάει το Κ.Κ.Ε., ας βαράει το Γιαννόπουλο. Ο Γιαννόπουλος μέσα στη Βουλή είπε, αν δεν υπήρχε Κ.Κ.Ε., δεν θα υπήρχε Ε.Α.Μ. και αν δεν υπήρχε Ε.Α.Μ. δεν θα υπήρχε Εθνική Αντίσταση, γιατί οι Εγγλέζοι μας ήθελαν για δολιοφθορές, για πληροφορίες περί του εχθρού και για πράξεις σαμποτάζ. 'Οχι να κάνουμε λαϊκό στρατό, να κάνουμε λαϊκή δικαιοσύνη, να κάνουμε λαϊκή πολιτοφυλακή, να κάνουμε λαϊκή παιδεία και να βγάλουμε ένα Γλυνό ο οποίος με το βιβλιαράκι του "Τι είναι και τι θέλει το Ε.Α.Μ." δίδαξε τότε το καθήκον των Ελλήνων. Αυτά και ευχαριστώ. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θέλω να κάνω μια ερώτηση στον κύριο Υπουργό αν μου επιτρέπετε, αλλά όχι γι'αυτό το θέμα. 

ΠΡΟΕΔΡΕΥΩΝ (Νικόλαος Κατσαρός): Μόνο αν σας επιτρέπει ο κ. Γιαννόπουλος. 

ΔΗΜΗΤΡΙΟΣ ΣΙΟΥΦΑΣ: Βεβαίως αν επιτρέπει. 

Επιτρέπετε, κύριε Υπουργέ; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Επιτρέπω. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Σιούφα, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, πριν κατεβείτε από το Βήμα, θα ήθελα να σας πω ότι όπως ξέρετε σ'αυτό το νομοσχέδιο υπάρχει μία διάταξη με την οποία καταργούνται αποφάσεις δικαστηρίου σε ρύθμιση θεμάτων, που αναφέρονται σε μισθολογικά και σε συνταξιοδοτικά θέματα. 

Είσθε ο επί της Δικαιοσύνης Υπουργός και θα θέλαμε μια και παρευρίσκεσθε εδώ, παρά το γεγονός ότι φαίνεται ότι υπογράφετε το νομοσχέδιο, να μας πείτε εάν συμφωνείτε και σήμερα να ψηφίζει το ελληνικό Κοινοβούλιο μια τέτοια διάταξη που είναι καθαρά αντισυνταγματική... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το κόμμα σας είπε ότι συμφωνεί με αυτήν τη διάταξη. Γιατί το επαναφέρετε; 

ΔΗΜΗΤΡΙΟΣ ΣΙΟΥΦΑΣ: Τη Νέα Δημοκρατία στο Κοινοβούλιο την εκφράζει ο Κοινοβουλευτικός σας Εκπρόσωπος. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ετσι είπατε χθες, ότι το κόμμα σας υποστηρίζει τη διάταξη αυτή. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, τον κ. Γιαννόπουλο ρωτάει ο κ. Σιούφας. 

Κύριε Σιούφα, ακούστε την απάντηση του κ. Γιαννόπουλου που σας ενδιαφέρει. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριοι συνάδελφοι, ήρθα να μιλήσω για το θέμα του άρθρου 4 που είμαι ο συντάκτης του. Το πληροφορήθηκα, έχω υπογράψει, είμαι ένας πειθαρχικός Βουλευτής. Πειθαρχώ στον Πρωθυπουργό. 

ΕΥΑΓΓΕΛΟΣ ΑΠΟΣΤΟΛΟΥ: Μια διακοπή για το άρθρο 4. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για το άρθρο 4 ευχαρίστως εάν ο Πρόεδρος το επιτρέπει. 

ΠΡΟΕΔΡΕΥΩΝ (Νικόλαος Κατσαρός): 'Οχι, κύριε Υπουργέ. 

ΔΗΜΗΤΡΙΟΣ ΣΙΟΥΦΑΣ: Συμφωνείτε; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Αμα φέρει την υπογραφή μου, τι να κάνουμε; Να πω το διάβασα; 

ΔΗΜΗΤΡΙΟΣ ΣΙΟΥΦΑΣ: Καλώς, επειδή είσθε Υπουργός Δικαιοσύνης. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Σιούφα, εγώ δεν ήρθα σήμερα για το δικό μου νομοσχέδιο του Υπουργείου Δικαιοσύνης για το ΚΤΕΕ κλπ., το οποίο θα μπει στην επιτροπή την ερχόμενη βδομάδα. 

ΑΝΑΣΤΑΣΙΟΣ ΙΝΤΖΕΣ: Κατετέθη; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κατετέθη, για να οριστεί και κάποιος εισηγητής από εμάς. 

Πληροφορήθηκα ότι είναι αυτό το νομοσχέδιο και είχα παρακαλέσει τον κύριο Υφυπουργό, ο οποίος είναι σφικτός πρέπει να πω. Τι να κάνουμε; Πήρα τα πρακτικά, είδα και τον κ. Μητσοτάκη, παρήγγειλα να μου φέρουν και το βιβλίο από το σπίτι και ήρθα να μιλήσω για το άρθρο 4. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, σας ρώτησα πριν από λίγο τι θα γίνει με τους αγωνιστές γέροντες αγρότες, οι οποίοι δεν πρόφθασαν μέχρι την ημερομηνία που προβλέπει το άρθρο 4, να υποβάλουν την αίτηση. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχω μία υπόσχεση από τον κ.Χριστοδουλάκη ότι θα το εξετάσει. Το βλέπω επιεικώς να εξετάζεται. Είναι εκείνοι που δεν είχαν γίνει εξήντα πέντε χρονών για να πάρουν από τον ΟΓΑ, πήραν από τον ΟΓΑ, θα πάρουν και τη σύνταξη. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

Κύριοι συνάδελφοι, έχετε δέκα λεπτά ο καθένας, παρακαλώ να μην υπερβαίνετε το χρόνο. 

ΙΩΑΝΝΗΣ ΒΑΡΒΙΤΣΙΩΤΗΣ: 'Εγιναν τόσες παρεκκλίσεις στους προηγούμενους ομιλητές και τώρα σε εμάς θα εξαντληθεί η αυστηρότητα του Κανονισμού; 

ΠΡΟΕΔΡΕΥΩΝ (Νικόλαος Κατσαρός): Τώρα μπαίνουμε, κύριε Βαρβιτσιώτη, στον κατάλογο. Οι ομιλήσαντες ήταν οι εισηγητές, οι ειδικοί αγορητές και οι Υπουργοί. 

ΙΩΑΝΝΗΣ ΒΑΡΒΙΤΣΙΩΤΗΣ: Και αυτοί έχουν χρόνο. 

ΠΡΟΕΔΡΕΥΩΝ (Νικόλαος Κατσαρός): Γι'αυτούς ήταν ο χρόνος δέκα πέντε λεπτά και πιστεύω ότι οι συνάδελφοι που ήταν στην έδρα τον τήρησαν. 

ΙΩΑΝΝΗΣ ΒΑΡΒΙΤΣΙΩΤΗΣ: Δέστε πόσο μίλησε ο καθένας. 

ΠΡΟΕΔΡΕΥΩΝ (Νικόλαος Κατσαρός): Εγώ έχω υποχρέωση να σας υπομνήσω την υποχρέωσή σας να τελειώνετε σε δέκα λεπτά. 

ΙΩΑΝΝΗΣ ΒΑΡΒΙΤΣΙΩΤΗΣ: Να υπάρξει η ίδια ανοχή που υπήρξε και στους προηγούμενους, κύριε Πρόεδρε. Δεν υπάρχουν καλά παιδιά και αποπαίδια εδώ μέσα. 

ΠΡΟΕΔΡΕΥΩΝ (Νικόλαος Κατσαρός): Υπάρχουν παιδιά που έχουν κάποιες ιδιότητες και υπάρχουν κάποια άλλα που δεν τις έχουν. 

Ορίστε, κύριε Βεζδρεβάνη. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, βέβαια από αρκετών ετών έχει καθιερωθεί η διάκριση μεταξύ πατρικίων και πληβείων εδώ μέσα, αλλά κάποιοι αντιστεκόμαστε σε αυτήν τη διάκριση και δεν εννοούμε να την καθιερώσουμε. Οι Βουλευτές και οι τριακόσιοι είναι ίσοι μεταξύ των και επομένως αυτές οι διακρίσεις, κύριε Πρόεδρε, τουλάχιστον δεν γίνονται αποδεκτές. Να το αφήσουμε παρακαταθήκη στους επομένους, γιατί για μας ήδη συνέβη αυτά τα χρόνια και είναι απαράδεκτο. 

Εν πάση περιπτώσει έρχομαι στη συζήτηση επί των άρθρων. Ο τρόπος κατά τον οποίο γίνεται η συζήτηση των άρθρων δεν δίνει τη δυνατότητα πραγματικής επεξεργασίας και συμβολής των Βουλευτών στο έργο. Και τούτο γιατί μέσα σε αυτό το χρόνο που μας δίνεται, κύριε Πρόεδρε, αντιλαμβάνεστε ότι προσπαθούμε να πιάσουμε κάποια σημεία. Εδώ η ορθή τακτική -και ο Κανονισμός το προβλέπει- είναι να γίνεται η συζήτηση κατ'άρθρον. Και μάλιστα να υπάρχει και δικαίωμα δευτερολογίας, για να υπάρξει πραγματικός διάλογος μέσα σε αυτήν την Αίθουσα. Δυστυχώς αυτά δεν γίνονται. Και ενώ ο Κανονισμός τα λέει, τον έχουμε καταργήσει στην πράξη. 

Γι'αυτό επιλεκτικά σε κάποια σημεία θα αναφερθώ. Θα παρακαλέσω τους συναδέλφους να επιτρέψουν στον κύριο Υπουργό να μας παρακολουθήσει μήπως θελήσει να διορθώσει κάτι από αυτά που θα ακούσει. 

Κύριε Υπουργέ, επιμένουμε ότι το άρθρο 1 είναι απαράδεκτο. Και είναι απαράδεκτο διότι στην προσπάθεια σας να περιμαζέψετε τα ασυμμάζευτα της ελληνικής οικονομίας, προσπαθείτε να βγάλετε κατά την λαϊκή έκφραση από τη μύγα ξύγκι και καταργείτε ουσιαστικά δικαιώματα αναδρομικών. 

Κύριε Πρόεδρε, θα παρακαλέσω να επιβάλετε την τάξη έτσι ώστε ο κύριος Υπουργός να μπορεί να παρακολουθεί τους Βουλευτές. Εγώ τουλάχιστον, όταν ομιλω έχω την αξίωση ο παριστάμενος Υπουργός να με παρακολουθεί. 'Αλλως πως, μπορεί να απέλθει και να γίνεται η συζήτηση ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας παρακολουθώ και τα σημειώνω. Και να είσθε βέβαιος ότι θα λάβετε απάντηση. 

ΠΡΟΕΔΡΕΥΩΝ (Νικόλαος Κατσαρός): Είμαι βέβαιος ότι σας άκουσε ο κύριος Υπουργός. Εγώ δεν έχω κανένα δικαίωμα να υποδείξω τίποτε. 

ΗΛΙΑΣ ΒΕΖΔΡΕΒΑΝΗΣ: Δεν είναι αδικία, κύριε Υπουργέ, ότι ψηφίσατε το νέο νόμο για το μισθολόγιο εδώ και δεκαέξι μήνες και σήμερα τους λέτε ότι δεν έχουν το δικαίωμα να αναζητήσουν αυτά τα χρήματα οι προς ους απευθύνεται διάταξη; Με ποιο ηθικό έρισμα το κάνετε αυτό; Στη συνέχεια έρχεσθε παρακάτω και λέτε ότι δεν έχουν το δικαίωμα να πάνε και στα δικαστήρια. 

'Εστω και αν ο ελληνικός νόμος αυτό ορίζει, αύριο όλοι αυτοί αν καταφύγουν στα ευρωπαϊκά δικαστήρια, θα εξευτελιστεί η χώρα. Δεν ακούτε. Θα τα υποστούμε, λοιπόν, αύριο, όπως συνέβη και άλλοτε, όπου, ενώ σας τα είπαμε πάρα πολλές φορές τα βρήκαμε από την Ευρωπαϊκή 'Ενωση στέλνοντάς μας διάφορες αποφάσεις της με τις οποίες εξευτελίζεται η χώρα μας. 

Είπα πως επιλεκτικά θα αναφερθώ διότι ο χρονος δεν υπάρχει. Πάμε στο άρθρο 2 παράγραφος 10α... 

Κύριε Πρόεδρε, θα γίνει συζήτηση; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εγώ σας ακούω, κύριε συνάδελφε. 

ΗΛΙΑΣ ΒΕΖΔΡΕΒΑΝΗΣ: Δεν μπορείτε να με ακούτε, κύριε Υφυπουργέ. Σας αναγνωρίζω ικανότητες, όχι όμως αυτές τις ικανότητες να ακούτε και τον κ. Σφυρίου και τους συνεργάτες και εμάς. Χρειάζεται και κάποιο τακτ. 

ΙΩΑΝΝΗΣ ΒΑΡΒΙΤΣΙΩΤΗΣ: 'Ισως έχει τις ικανότητες του Ναπολέοντα! 

ΠΡΟΕΔΡΕΥΩΝ (Νικόλαος Κατσαρός): 'Ισως ο κύριος Υφυπουργός να έχει ικανότητες Πυθαγόρα. 

ΗΛΙΑΣ ΒΕΖΔΡΕΒΑΝΗΣ: Ε, δεν μας το έχει αποδείξει, διότι δεν καταλαβαίνει απλά πράγματα που του λέμε. 'Οχι τόσο σοβαρά! 

ΠΡΟΕΔΡΕΥΩΝ (Νικόλαος Κατσαρός): Παρακαλώ μην ενοχλείτε τον κύριο Υφυπουργό. Συνεχίστε, κύριε συνάδελφε. 

ΗΛΙΑΣ ΒΕΖΔΡΕΒΑΝΗΣ: Κύριε Υφυπουργέ, σας είπα χθες από του Βήματος, μην επαναλάβετε τα λάθη που κάνατε μέχρι τώρα. 'Οταν ψηφίζατε τους άλλους δυο νόμους σας είπαμε ότι δεν μας ακούτε και θα αναγκαστείτε και πάλι να φέρετε το νομοσχέδιο. Και πράγματι το ξαναφέρνετε. Ακούστε μας τουλάχιστον τώρα για να μην έρθετε πάλι μετά από τρεις μήνες να μας πείτε τα ίδια. Και στο κάτω-κάτω της γραφής σεβαστείτε αυτήν τη Βουλή. Και μάλιστα κύριε Πρόεδρε, οι εξωκοινοβουλευτικοί θα πρέπει να δείχνουν διπλό σεβασμό προς τους εκπροσώπους της πατρίδας μας, μέχρι να γίνουν, είπαμε χθες, Βουλευτές Χανίων! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μην εξάπτεσθε και μην αφήνετε τη φαντασία σας να σας παρασύρει. 

ΗΛΙΑΣ ΒΕΖΔΡΕΒΑΝΗΣ: Είμαι πολύ ήρεμος, κύριε Υφυπουργέ. Αλλά εν πάση περιπτώσει σας λέγω ότι στο άρθρο 2 παράγραφος 10α προβαίνετε σ' ένα ανοσιούργημα και θα το πληρώσει η πατρίδα μας. Και εσείς μεν μπορεί να εξασφαλίσετε κάποια οικονομικά μέσα αυτήν την ώρα, αλλά θα το πληρώσει η πατρίδα. 

Ζητήσαμε τους 'Ελληνες πανεπιστημιακούς από το εξωτερικό να έρθουν να ενισχύσουν αυτό το τόπο και να τον βοηθήσουν. Και τους δώσαμε κάποια κίνητρα. Δεν είναι σημερινά. Είναι δεκαετιών αυτά τα κίνητρα. 'Ερχεσθε σήμερα και με μια διαταξούλα τα διαγράφετε όλα και λέτε σ' αυτούς μεν που ήρθαν ότι κακώς εμπιστευτήκατε τη πατρίδα. Σε εκείνους δε που πρόκειται να έρθουν μην τολμήσετε να έρθετε, γιατί εμείς σαν ελληνική πολιτεία είμαστε αναξιόπιστοι. Αλλά αναξιόπιστη δεν είναι η ελληνική πολιτεία, κύριε Υφυπουργέ. Αναξιόπιστη είναι η δική σας Κυβέρνηση. Η ελληνική πολιτεία είναι αξιόπιστη και θα παραμείνει. Αναξιόπιστες κυβερνήσεις θα κριθούν από το λαό και θα πάνε στα σπίτια τους εκείνοι οι οποίοι συμπεριφέρονται καθ' ον τρόπο συμπεριφέρονται. 

Στο ίδιο άρθρο γιατί αυτός ο διαχωρισμός μεταξύ αρρένων και θηλέων και μέχρι το εικοστό τέταρτο έτος της ηλικίας συνταξιοδότησης, για να μην επαναλάβω το άρθρο; 

Δεν γνωρίζουμε όλοι ότι οι σπουδές δεν τελειώνουν στο εικοστό τέταρτο έτος; Δεν γνωρίζουμε όλοι ότι υπάρχουν σχολές που απαιτούν περισσότερα χρόνια; Δεν γνωρίζουμε ότι υπάρχει πολλές φορές το πρόβλημα, ότι κάποιοι δεν επιτυγχάνουν την πρώτη χρονιά ή τη δεύτερη και επομένως το εικοστό τέταρτο έτος δεν τους φθάνει; Γιατί στερείτε τις δυνατότητες της συνταξιοδοτήσεως αυτών των παιδιών που έχασαν δυστυχώς τους γονείς τους; Εμείς ζητούμε να αυξήσετε το όριο αυτό. 

Και έρχομαι στο θέμα της συνταξιοδοτήσεως των νομαρχών, δημάρχων και κοινοταρχών και ιδιαίτερα, κύριε Υπουργέ, επιμένω στο θέμα των κοινοταρχών. Φθάνει η Κυβέρνησή σας με τον άθλιο νόμο περί "Καποδίστρια" κατέστρεψε την ελληνική επαρχία. Μη γελάτε, κύριε Σφυρίου, διότι εσείς θα τα υποστείτε πρώτα στη Δωδεκάνησο και λιγότερο εμείς οι άλλοι. 

Με τον άθλιο αυτό νόμο κατεστράφη η ελληνική επαρχία. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μα, είναι εκφράσεις αυτές; 

ΗΛΙΑΣ ΒΕΖΔΡΕΒΑΝΗΣ: Αυτό είναι δικαίωμα δικό μου, κύριε Υπουργέ, δεν θα το κρίνετε εσείς. Χαρακτηρισμό μπορώ να κάνω τον οποιοδήποτε, υβριστής δεν υπήρξα ποτέ σ' αυτήν την Αίθουσα. 

Με τον άθλιο, λοιπόν, αυτό νόμο ερημώσατε την ελληνική επαρχία και αυτούς που υπηρέτησαν αυτήν την επαρχία που σεις ερημώνετε. 'Ερχεστε σήμερα να τους δώσετε μια πενιχρή σύνταξη, μειωμένη τουλάχιστον κατά 30% με τα σημερινά δεδομένα. Γιατί; Διότι η τακτική που ακολουθήσατε το 1997 ήταν κατά 30% μικρότερα τα έσοδα, τα υπολογίζετε το 1998 και κατά συνέπεια έχουμε μια μείωση τουλάχιστον της τάξεως του 30%. 

Η πρόταση η δική μας, σαφής, ρεαλιστική και τίμια είναι: Αυξήστε τώρα κατά 30% τις συντάξεις και μετά να τις υπαγάγετε σε αυτήν την εισοδηματική πολιτική την οποία θα ακολουθείτε από εδώ και στο εξής. 

Στο θέμα της Εθνικής Αντίστασης οι θέσεις μας είναι ξεκάθαρες. Είπαμε και χθες, μην καπηλεύεστε πια αυτό το μεγάλο θέμα. Και αν θέλετε να είστε έντιμοι απέναντι των αγωνιστών της Εθνικής Αντίστασεως, δώστε τη δυνατότητα σε όλους να υποβάλουν αιτήσεις. Δώστε τη δυνατότητα σε όλους να εξετασθούν οι περιπτώσεις τους και αφήστε τις μαϊμούδες που συνταξιοδοτήσατε και σκέφτεστε να συνταξιοδοτήσετε. Γιατί πριν από λίγο έλεγε ο φίλος μου κ. Ανδρεουλάκος: Και τα νήπια; Ναι, κύριε Υπουργέ και τα νήπια. Συνταξιοδοτήσατε και νήπια. Την εποχή του αγώνα ήταν νήπια. Και αφήσατε αγωνιστές της Εθνικής Αντιστάσεως αυτούς που έδωσαν στην πατρίδα τα πάντα και στο τέλος τους πέταξαν οι ΠΑΣΟΚικές κυβερνήσεις στο περιθώριο. Γι' αυτό, λοιπόν, αν θέλετε να είστε έντιμοι απέναντι των αγωνιστών της Εθνικής Αντιστάσεως, δώστε την ευχέρεια να υποβάλουν δικαιολογητικά όλοι και να κριθούν όλοι εξ υπαρχής. 

Και επειδή ο χρόνος παρήλθε, κύριε Πρόεδρε, θα σταματήσω με αυτό, λέγοντας ότι όσον αφορά τα μνημεία, αφήστε τα μνημεία να τα φτιάξει η συνείδηση του έθνους όταν θα ωριμάσει, γιατί στήθηκαν μνημεία που τα φτύνουν οι μισοί 'Ελληνες. Αφήστε, λοιπόν, τον καιρό να περάσει, να ηρεμήσει, να καταγραφεί η πραγματική ιστορία του τόπου και τότε, επαναλαμβάνω, η συνείδηση του έθνους θα τιμήσει τους πραγματικούς αγωνιστές της Εθνικής Αντιστάσεως. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο κ. Βαρβιτσιώτης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, δεν πρόκειται να αναφερθώ βεβαίως σε όλες τις διατάξεις της ενότητας που συζητάμε. 'Αλλωστε το έπραξε με περισσή σαφήνεια και βάθος, ο εισηγητής μας κ. Ρεγκούζας, τα επανέλαβε και ο άρτι κατελθών του βήματος κ. Βεζδρεβάνης. 

Αν ανέβηκα στο Βήμα της Βουλής είναι για να επικεντρώσω το ενδιαφέρον μου σε δυο διατάξεις, τις οποίες θεωρώ ιδιαίτερα εξοργιστικές. Η πρώτη διάταξη αναφέρεται στο άρθρο 2 παράγραφος 5 εδάφιο γ'. Τι λέει η διάταξη αυτή; Η διατάξη λέει ότι αποσβέννυνται απαιτήσεις, οι οποίες γεννήθηκαν από τελεσίδικες δικαστικές αποφάσεις. 

'Οσοι εξ υμών είσαστε δικηγόροι στην Αίθουσα αυτήν, αλλά και όσοι δεν είσαστε, δέχεσθε αυτήν την κατάφωρη παραβίαση της διακρίσεως των εξουσιών στον τόπο μας; Γιατί, ουσία, η διάταξη αυτή καταργεί τελεσίδικες δικαστικές αποφάσεις. Και λυπάμαι, λυπάμαι ειλικρινά για τον Υπουργό της Δικαιοσύνης, ο οποίος ήλθε στην Αίθουσα αυτήν, μίλησε για την Εθνική Αντίσταση -που να δεχθώ ότι έχει κάποια ιδιαίτερη ευαισθησία για δικούς του λόγους- και δεν αναφέρθηκε, ως Υπουργός Δικαιοσύνης, ως είχε υποχρέωση, στην αντίθεσή του στη διάταξη αυτήν, που καταργεί, επαναλαμβάνω, τελεσίδικες δικαστικές αποφάσεις. 

'Εχετε, κύριε Υφυπουργέ, τη γνώμη της Επιστημονικής Υπηρεσίας της Βουλής, η οποία λέει ότι η διάταξη είναι αντισυνταγματική. Δεν τη λαμβάνετε υπόψη, την αγνοείτε. 

Προφανώς, όμως, δεν γνωρίζετε ότι εξεδόθη πρόσφατα, στις 12 Φεβρουαρίου του τρέχοντος έτους, απόφαση της Ολομέλειας του Συμβουλίου της Επικρατείας, που σε ακριβώς ίδια περίπτωση αποφαίνεται ότι η διάταξη είναι αντισυνταγματική. 

Τι επιδιώκετε εμμένοντας στη διάταξη αυτήν; Επιδιώκετε την ταλαιπωρία των πολιτών, οι οποίοι έχουν δικαιωθεί με τελεσίδικες δικαστικές αποφάσεις. Γιατί είναι βέβαιο, κύριε Υφυπουργέ, ότι θα προσφύγουν στο Συμβούλιο της Επικρατείας και θα δικαιωθούν. 

Η δεύτερη διάταξη είναι η παράγραφος 13 του άρθρου 5. Σε αυτήν τη διάταξη, τι προβλέπεται; 'Οτι καταλογιστικές αποφάσεις μιας συγκεκριμένης κατηγορίας που εξεδόθησαν καταργούνται. 'Οσοι όμως ήσαν έντιμοι πολίτες και έσπευσαν να καταβάλουν τα ποσά τα οποία καταλογιζόντουσαν με τις αποφάσεις αυτές, τα λεφτά αυτά τα έχασαν. Τι δίνετε σαν μήνυμα στον απλό πολίτη, κύριε Υφυπουργέ; 'Οτι πρέπει να είσαι ανέντιμος; 'Οτι να ελπίζει πάντοτε ότι θα βρεθεί κάποτε κάποια λύση, θα έλθει κάποια διάταξη που θα τον βολέψει; Να μην εκπληρώνει τις υποχρεώσεις του; 

Κύριε Υφυπουργέ, έχετε χρόνο. Και τις δύο αυτές διατάξεις πρέπει να τις επαναδιατυπώνετε. 

'Ομως απ' αυτές τις δύο διατάξεις, κυρίες και κύριοι συνάδελφοι, γεννάται ένα γενικότερο θέμα. Και αυτό είναι μια, θα έλεγα, θλιβερή διαπίστωση -μια διαπίστωση η οποία πρέπει να ενοχλεί όλους μας- η οποία διέπει ολόκληρη την ελληνική έννομη τάξη: 'Οτι υφίσταται έλλειμμα, έλλειμμα σοβαρότατο στο κράτος δικαίου. Και δυστυχώς, δεν είναι μόνο αυτές οι δύο διατάξεις, τις οποίες με την ευκαιρία του νομοσχεδίου τις επισημάναμε. Υπάρχουν και άλλες διατάξεις που θεμελιώνουν αυτό το έλλειμμα του κράτους δικαίου. Το ξέρετε -ασφαλώς και το ξέρετε, ρητορική ερώτηση είναι- ότι ο πολίτης, που δικαιώνεται σε διαφορά του με το Δημόσιο από τα δικαστήρια, δεν μπορεί να εκτελέσει την καταδικαστική για το ελληνικό δημόσιο απόφαση; Δικαιώθηκε ο πολίτης. Και τι έγινε; Δεν μπορεί τη δικαίωσή του να την υλοποιήσει. Αυτή η διάταξη δεν υπάρχει πουθενά στον κόσμο, σε καμία ευρωπαϊκή χώρα. 

Ξέρετε τι συνέβη πρόσφατα στην Αυστρία; Πολίτης, δικαιωθείς από τα δικαστήρια, κατέσχεσε το αυτοκίνητο του Προέδρου της Δημοκρατίας. Και ήλθαν τα αυστριακά δικαστήρια και δέχθηκαν ότι, βεβαίως, η κατάσχεση ήταν σωστή και πρέπει να πραγματοποιηθεί, γιατί ο Πρόεδρος της Δημοκρατίας έχει και άλλες δυνατότητες μετακινήσεώς του. Για φαντασθείτε να γίνει στην Ελλάδα αυτό! 

Δεν λέμε να φθάσουμε σε τέτοιες λύσεις. Τι υποστηρίζουμε όμως; 'Οτι ο πολίτης να μπορεί να εκτελέσει τη δικαστική απόφαση κατά της ιδιωτικής περιουσίας του δημοσίου. Αυτή είναι, άλλωστε και η πρόταση της Νέας Δημοκρατίας στην Αναθεώρηση του Συντάγματος και πιστεύω ότι η επόμενη Βουλή θα την κάνει δεκτή. 

Υπάρχουν όμως θετικά βήματα προς την κατεύθυνση αυτή, της δυνατότητας εκτελέσεως κατά του δημοσίου. Υπάρχει πρόσφατα μία απόφαση του Πρωτοδικείου Θηβών, που θα την έλεγα ιστορική. Υπάρχει πρόσφατα μία γνωμοδότηση του Ελεγκτικού Συνεδρίου, η οποία βεβαίως δεν έγινε αποδεκτή από τον κύριο Υφυπουργό Οικονομικών. Αλλά αργά ή γρήγορα τα δικαστήρια θα αναγκάσουν τον κύριο Υφυπουργό -γρήγορα, γιατί αργά δεν θα είναι στην ίδια θέση- ώστε πλέον να υλοποιείται με ετκέλεση η απόφαση των δικαστηρίων. 

'Ενα άλλο παράδειγμα ελλείμματος κράτους δικαίου είναι η μη εφαρμογή των αποφάσεων των δικαστηρίων από τη διοίκηση. Εκδίδονται τελεσίδικες, αμετάκλητες αποφάσεις από τα διοικητικά δικαστήρια και οι Υπουργοί και η διοίκηση τις γράφουν στα παλαιότερα των υποδημάτων τους. Αγνοούν αποφάσεις του Συμβουλίου της Επικρατείας, αγνοούν αποφάσεις των διοικητικών δικαστηρίων και δεν ενοχλούνται από την παρανομία την οποία διαπράττουν. 

Δεν αναφέρομαι στη σημερινή Κυβέρνηση, κύριε Υφυπουργέ. Αυτό είναι ένα φαινόμενο το οποίο ταλανίζει τον τόπο επί μακράν σειράν ετών. Μπορώ να κάνω εάν θέλετε και αυτοκριτική, ότι και εγώ ως υπουργός δεν έχω εκτελέσει αποφάσεις δικαστηρίων και ήταν λάθος μου. Γιατί πως μπορούμε να εδραιώσουμε αυτό το κράτος δικαίου, εάν δεν σεβόμαστε τις αποφάσεις της δικαιοσύνης; Διότι ουσιαστικά αυτή η άρνησή μας οδηγεί σε κατάλυση του κράτους δικαίου. 

Σε αυτό το σημείο η Νέα Δημοκρατία έχει κάνει μία πρωτοποριακή πρόταση στο Σύνταγμα. Το ισχύον Σύνταγμα προβλέπει ότι ευθύνεται ο αρμόδιος υπάλληλος που δεν εφήρμοσε την δικαστική απόφαση. 'Ομως δεν έχει εφαρμοστεί ποτέ αυτή η διάταξη του Συντάγματος. 

Τι λέμε εμείς με την πρότασή μας στην Αναθεώρηση του Συντάγματος; Λέμε ότι θα ευθύνεται και δια της ιδίας του περιουσίας ο Υπουργός ο οποίος δεν εφαρμόζει την απόφαση του δικαστηρίου. 

Μία τρίτη, αν θέλετε, εξ ίσου εξοργιστική περίπτωση καταλύσεως του κράτους δικαίου είναι ότι ποτέ μέχρι σήμερα, λόγω μιας περίεργης, ανεφάρμοστης και πολύπλοκης νομοθετικής ρυθμίσεως, ποτέ μέχρι σήμερα δεν είχε επιδικαστεί αποζημίωση στα θύματα της δικαστικής πλάνης. 

Καταδικάστηκε κάποιος -υπάρχουν περιπτώσεις πολλές- σε πολλά χρόνια φυλακή και στο τέλος απεδείχθη ότι ήταν αθώος, γιατί βρέθηκε ο πραγματικός ένοχος. Δεν είναι στοιχειώδης υποχρέωση του κράτους, σε αυτόν τον άνθρωπο που η δικαστική πλάνη, και θα υπάρχουν πάντοτε δικαστικές πλάνες, του στέρησε την ελευθερία του, να τον αποζημιώσει; Δεν υπάρχει καμία -και το τονίζω αυτό- δικαστική απόφαση που να αποζημιώνει αυτά τα θύματα της δικαστικής πλάνης. Ο χρόνος μου δεν μου επιτρέπει να αναφερθώ περισσότερο. Είχα σημειώσει και άλλες περιπτώσεις με τις οποίες καταλύεται η έννοια του κράτους δικαίου. Ο κατάλογος είναι μακρύς. 

Θα ήθελα να σας συστήσω -εάν είναι ευπρεπής η έκφρασή μου, να συστήσω- να διαβάσετε ένα βιβλίο εννιακοσίων σελίδων του καθηγητού του Πανεπιστημίου του κ. Μπέη -ο κ. Μπέης είχε διατελέσει επί προεδρίας Αλευρά γενικός γραμματεύς της Βουλής- όπου ο συγγραφεύς αναφέρει εκατοντάδες περιπτώσεων καταλύσεως δια κυβερνητικών ενεργειών, του κράτους δικαίου. 

Κυρίες και κύριοι συνάδελφοι, πιστεύω ειλικρινά ότι το κράτος δεν μπορεί να είναι ασύδοτο, ότι το κράτος δεν μπορεί να είναι ανέντιμο, ότι το κράτος υποχρεούται να βρίσκεται δίπλα στον πολίτη και όχι απέναντι στον πολίτη. Και υπ' αυτήν την έννοια, κύριε Υφυπουργέ, πιστεύω ότι αυτές τις δύο διατάξεις τις οποίες σήμερα εσείς εισάγετε με το νομοσχέδιό σας και οι οποίες απετέλεσαν την αφορμή της δικής μου ομιλίας, αυτές τις δύο διατάξεις θα βρείτε τον τρόπο να τις βελτιώσετε, ώστε να μη βάλετε και εσείς τη δική σας σφραγίδα στην κατάλυση του κράτους δικαίου. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, δυστυχώς ο Υπουργός Δικαιοσύνης ήρθε, μας τα είπε και έφυγε. Δεν νομίζω ότι αυτό είναι σωστό, γιατί και επίθεση έκανε για άλλη μια φορά στο ΚΚΕ και σοβαρότατες ανακρίβειες κατέθεσε από το Βήμα της Βουλής. 

Η πρώτη ανακρίβεια είναι ότι το άρθρο αυτό που συνέταξε ο ίδιος, είπε ότι το συνέταξε σε συνεργασία με τους εκπροσώπους όλων των αντιστασιακών οργανώσεων. Αυτό είναι ψέμα. Θα μου πείτε ότι δεν είναι το πρώτο ψέμα που λέει ο εν λόγω Υπουργός αλλά το καταγγέλλουμε στο Σώμα και παρακαλούμε να σημειωθεί. 'Οχι μόνο δεν ρωτήθηκε η μεγαλύτερη, η κορυφαία οργάνωση της Εθνικής Αντίστασης, η ΠΕΑΕΑ που εκπροσωπεί την ΕΑΜική αντίσταση, αλλά και όταν τελικά αυτή έμαθε τις προτάσεις, τη διατύπωση του άρθρου και διατύπωσε τις σοβαρότατες αντιρρήσεις της -ήδη αναφέρθηκε ο ειδικός αγορητής μας, θα αναφερθούμε παρακάτω- ο κύριος Υπουργός "τις έγραψε στα παλαιά του τα παπούτσια". 

Είναι αλήθεια ότι αυτό το άρθρο σε καμιά περίπτωση δεν ήταν δυνατόν να ικανοποιεί τους αντιστασιακούς. Μιλάω για την ΠΕΑΕΑ, με τον πρόεδρο της οποίας μπόρεσα να επικοινωνήσω. Δεν ξέρω τι γίνεται με τις άλλες οργανώσεις. Φαντάζομαι ότι κάποια παρόμοια πείρα θα έχουν και οι άλλες, εκτός ίσως από την προσκείμενη στο ΠΑΣΟΚ. 

Θέλω επίσης να πω ότι δεν ήταν δυνατόν να συμφωνήσουν οι αντιστασιακοί, γιατί έχουν καταθέσει ήδη από την εποχή της κυβέρνησης Ζολώτα τις προτάσεις τους, που συμπεριλήφθηκαν σε σχέδιο νόμου. Και εμείς ως ενιαίος Συνασπισμός τότε είχαμε κάνει επί πλέον προτάσεις για την ολοκλήρωση και βελτίωσή του. Δυστυχώς, δεν πρόλαβε να ψηφισθεί εκείνο το νομοσχέδιο. Είχαν όμως δεσμευθεί όλοι οι τότε πολιτικοί αργηγοί ότι στην επόμενη Βουλή θα ψηφιζόταν. Αυτό πετάχτηκε στον κάλαθο των αχρήστων, τόσο από τη Νέα Δημοκρατία που ήρθε μετά στην εξουσία, όσο και από το ΠΑΣΟΚ. 

Το 1993 το ΚΚΕ κατέθεσε αυτό το νομοσχέδιο βελτιωμένο, συμπληρωμένο, σε πρόταση νόμου. Και τότε επεκράτησε η γνωστή λογική και η τακτική ότι το ΚΚΕ ήταν κόμμα της Αντιπολίτευσης -και μάλιστα της ελάσσονος-και δεν μπορούσε να γίνει δεκτή η πρότασή του. Φυσικά, είχαμε και τότε επικλήσεις οικονομικού κόστους κλπ. Σε τέτοιες περιπτώσεις θυμόσαστε το οικονομικό κόστος. 'Οταν πρόκειται για τα προνόμια του μεγάλου κεφαλαίου είσαστε γαλαντόμοι. 

Μένουν, λοιπόν, μέχρι σήμερα αδικαίωτοι πλήθος αντιστασιακών και κατηγορίες αντιστασιακών, ενώ συνεχίζουν να παίρνουν -το τονίζουμε για άλλη μία φορά- σύνταξη οι συνεγάτες των Γερμανών, οι δοσίλογοι, οι ταγματασφαλίτες. 

Με την ευκαιρία, θα ήθελα να πω σε κάποιον συνάδελφο, που είπε ότι τα αγάλματα των αντιστασιακών τα φτύνει ο μισός ελληνικός λαός, ότι κάνει πολύ μεγάλο λάθος και θα πρέπει να ντρέπεται όταν λέει εδώ τέτοια πράγματα, γιατί δεν τον τιμούν. Μου κάνει εντύπωση ότι η παράταξή του δεν θεώρησε σκόπιμο και αναγκαίο να παρέμβει και να διορθώσει αυτό το ατόπημα, για να μην πω τίποτε σοβαρότερο. 

ΕΥΓΕΝΙΟΣ ΧΑΪΤΙΔΗΣ: Για τους συνεργάτες των Βουλγάρων. 

ΣΤΡΑΤΗΣ ΚΟΡΑΚΑΣ: Οι συνεργάτες των Βουλγάρων δεν έχουν αγάλματα. 

ΕΥΓΕΝΙΟΣ ΧΑΪΤΙΔΗΣ: Μερικοί έχουν. Θα τους κάνετε τώρα και αυτούς. 

ΣΤΡΑΤΗΣ ΚΟΡΑΚΑΣ: Ο λόγος ήταν για τους ανδριάντες των αντιστασιακών. Βεβαίως, μιλώντας για τους ανδριάντες, επειδή είπε ο κ. Γιαννόπουλος ότι θα στήσουμε τους ανδριάντες που δεν υπάρχουν ενώ υπάρχουν για όλους τους άλλους του 1821 κλπ., θα ήθελα να πω ότι οι μόνοι ήρωες, ηγέτες της Εθνικής Αντίστασης, που δεν έχουν ανδριάντες είναι της ΕΑΜικής αντίστασης. 

Των άλλων αντιστασιακών οργανώσεων, έχουν γίνει και πάρα πολλοί. 

Στο συγκεκριμένο άρθρο, στην παρ.2 ή στην παρ.3 δεν λέγεται τίποτε. 

Επίσης, μιλώντας για το συγκεκριμένο άρθρο, θα ήθελα να πω ότι εμείς συμφωνούμε με την πρόταση να είναι η 9η Μαίου η ημέρα εορτασμού της απελευθέρωσης των λαών, της Εθνικής Αντίστασης. Γιατί πράγματι στις 9 Μαϊου ηττήθηκε οριστικά η φασιστική Γερμανία. 'Ολοι οι λαοί τιμούν την ημέρα εκείνη και μόνο στην Ελλάδα δεν την τιμούσαμε. 'Ηταν πρόταση των αντιστασιακών. 

Ενώ σωστά πάει να καθιερωθεί αυτή η ημέρα ως ημέρα της Εθνικής Αντίστασης -και εμείς λέμε να είναι και αργία- κρατάτε τον εορτασμό του Γοργοπόταμου ως την κορυφαία ημέρα της Εθνικής Αντίστασης. Εμείς δεν έχουμε αντίρρηση να εορτάζεται η πραγματικά μεγαλειώδης μάχη και νίκη του Γοργοπόταμου. Αλλά δεν είναι δυνατόν να κρατάμε σε ισχύ δύο πράγματα. 'Ετσ έχουμε κάποια αντίφαση. 

Σχετικά με το μνημείο της Εθνικής Αντίστασης, πρώτα απ'όλα συμφωνουμε με την παρατήρηση -την κάναμε και εμείς. Γιατί δηλαδή θα πρέπει να ψηφίζουμε νομοθετική διάταξη για να κάνουμε ένα μνημείο Εθνικής Αντίστασης. Γιατί; Εδώ υπάρχει κάτι ακόμη πιο πονηρό. Αν διαβάσετε καλά λέει "η ευθύνη ανέγερσης του μνημείου ανατίθεται" -ακούστε, κύριε Πρόεδρε, και θα μου πείτε αν υπάρχει κάτι παρόμοιο όσα χρόνια είσθε Βουλευτής γιατί εγώ στα δικά μου τα λιγότερα, τα δεκαπέντε δεν το θυμάμαι-.... 

ΠΡΟΕΔΡΕΥΩΝ (Νικόλαος Κατσαρός): Το κακό είναι ότι δεν μπορώ να σας το πω. 

ΣΤΡΑΤΗΣ ΚΟΡΑΚΑΣ: ....."η ευθύνη ανέγερσης του μνημείου ανατίθεται στους Υπουργούς Εσωτερικών, Δημόσιας Διοίκησης και Αποκέντρωσης, Εθνικής 'Αμυνας, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Δικαιοσύνης και Πολιτισμού". Το διανοείσθε για ένα μνημείο που θα στηθεί και ορισμένους ανδριάντες, να εμπλέκεται ολόκληρη η Κυβέρνηση; Και ξέρετε τι θα έχουμε; Γι'αυτό μίλησα και για πονηρό. 'Αντε τώρα να συνεννοηθούν όλοι αυτοί οι Υπουργοί πώς και πότε και με τι τρόπο και τι θα είναι αυτό κλπ. Θα τραβήξει μία ιστορία σε μάκρος και ούτε τελικά αυτό το μνημείο θα γίνει ούτε οι ανδριάντες θα ανεγερθούν. 

Πριν από λίγες μέρες συζητήσαμε επίσης για τη δημιουργία μουσείου Εθνικής Αντίστασης. Και εκεί εμείς είχαμε τις αντιρρήσεις μας διότι τελικά με την παρέμβαση του τότε Υπουργού Πολιτισμού καταλήξαμε η όλη υπόθεση να εναποτίθεται σε ένα προεδρικό διάταγμα , το οποίο θα διαμορφώνεται με πρωτοβουλία 2-3 Υπουργών και ερήμην των αντιστασιακών οργανώσεων. Εμείς είπαμε ότι δεν μπορούμε εν λευκώ να εξουσιοδοτήσουμε αυτήν την Κυβέρνηση για να κάνει κάτι τέτοιο. 

Στην παρ.3 αναφέρετε ότι -ακούστε και εδώ τι γίνεται- "η προθεσμία του προτελευταίου εδαφίου της παρ.8 του άρθρου 7 του ν.2320/95 για την αναγνώριση μόνο της ιδιότητας του αγωνιστή της Εθνικής Αντίστασης, παρατείνεται από τότε που έληξε μέχρι 31 Δεκεμβρίου". Γιατί μόνο για την αναγνώριση της ιδιότητας της Εθνικής Αντίστασης; Γιατί βάζουμε το "μόνο" και όχι απλά "για την αναγνώριση της Εθνικής Αντίστασης"; Απλούστατα γιατί τούτη αυτή η Κυβέρνηση που τόσο πολύ τιμά τους αντιστασιακούς, τόσο πολύ καπηλεύτηκε και καπηλεύεται την Εθνική Αντίσταση, έφθασε στο σημείο να έρχεται ο Υπουργός Δικαιοσύνης να κάνει διαφήμιση του βιβλίου του εδώ μέσα. Είναι πράγματα φοβερά και απαράδεκτα. 'Εκανε διαφήμιση του βιβλίου του! Δεν το έχω ξανακούσει. Και πόσο πουλιέται και πόσα αντίτυπα πουλήθηκαν και τι αξία έχει αυτό το βιβλίο κλπ. Προφανώς θα έχει στήσει και κανά δυο-τρεις δημοσιογράφους να τα πάρουν και να τα βάλουν αύριο στην εφημερίδα. Είναι απλήρωτη διαφήμιση! 

Αυτή η Κυβέρνηση που τόσο τιμά την Αντίσταση είναι τόσο μικρόψυχη που δέχεται την αδικία και τις διακρίσεις και διαιρεί τους αντιστασιακούς σε διάφορες κατηγορίες. Είναι αδικία ή δεν είναι γι'αυτούς που αναγνωρίζονται τώρα ως αγωνιστές της Εθνικής Αντίστασης; Γιατί αυτοί να είναι δεύτερης ή τρίτης κατηγορίας αγωνιστές; Να βγει, λοιπόν, η λέξη "μόνο", ώστε να έχουν και αυτοί ό,τι προβλέπεται για όσους αναγνωρίστηκαν παλαιότερα. 

Στην παράγραφο 4 τώρα, λέει ότι θα εξεταστούν ξανά οι αιτήσεις όσων συνταξιούχων του Ο.Γ.Α. πρόλαβαν να κάνουν αίτηση μέχρι την ημερομηνία που ψηφίστηκε το 1990 η διάταξη που καταργούσε τις συντάξεις των αγροτών αντιστασιακών. Εδώ ρωτάμε γιατί αυτοί οι αντιστασιακοί που είχαν αναγνωριστεί ως αντιστασιακοί αλλά δεν είχαν την ηλικία να είναι συνταξιούχοι του Ο.Γ.Α. και κατά συνέπεια δεν πρόλαβαν να κάνουν αίτηση, να μην πάρουν τη σύνταξη του αντιαστασιακού αγρότη, ενώ επαναλαμβάνω ήταν αναγνωρισμένοι αντιστασιακοί. Επίσης υπάρχουν πολλές περιπτώσεις ανθρώπων οι οποίοι για διάφορους λόγους δεν πρόλαβαν να κάνουν την αίτηση. Ζητάμε λοιπόν και εδώ να συμπεριληφθούν και αυτοί. 

Υπάρχουν πάρα πολλές εκκρεμότητες που δεν έχουν καλυφθεί. Αυτές συμπεριλαμβάνονται στην πρόταση νόμου του Κ.Κ.Ε. με τα αιτήματα των αντιστασιακών για να αποδοθεί δικαιοσύνη. 

Τελειώνοντας θα ήθελα να πω ότι καλά είναι όλα αυτά τα μνημεία και τα μουσεία, αλλά το κυριότερο είναι να τιμάμε με πράξεις τα οράματα και τα ιδανικά της Εθνικής Αντίστασης. Δυστυχώς όμως αυτά με την υποτέλεια που διακρίνει τη χώρα μας και με την υποταγή των κυβερνήσεών μας στις εντολές των ξένων κέντρων καταρρακώνονται και ποδοπατούνται. Η υπόθεση Οτσαλάν είναι μια κραυγαλέα απόδειξη του που μας οδηγεί αυτή η υποταγή. Είναι, λοιπόν, ειρωνεία και υποκρισία, είναι καπηλεία της Εθνικής Αντίστασης να την τιμάμε με τα μνημεία και με τα λόγια, ενώ με τα έργα στην ουσία τη θάβουμε γιατί δεν θέλουμε οι νέες γενιές να γαλουχούνται με τα διδάγματα και τις παρακαταθήκες αυτού του έπους, αυτού του μεγάλου εθνικού κεφαλαίου που είναι η Εθνική Αντίσταση, γιατί αυτό θα εσήμανε αντίσταση στα ξένα κέντρα, αντίσταση στον ιμπεριαλισμό. 

ΠΡΟΕΔΡΕΥΩΝ (Νικόλαος Κατσαρός): Ο κ. Γεωργιάδης έχει το λόγο. 

ΘΕΟΔΩΡΟΣ ΓΕΩΡΓΙΑΔΗΣ: Oι παρατηρήσεις μου, κύριε Πρόεδρε θα είναι επί του άρθρου 4 και επί του άρθρου 10. 

Κατ'αρχήν, στο άρθρο 4 στην παράγραφο 4 δίνεται λύση σε ένα αίτημα ορισμένων συνταξιούχων του Ο.Γ.Α. οι οποίοι είχαν μεν καταθέσει αιτήσεις πριν από το 1991, αλλά δυστυχώς δεν πρόλαβαν να πάρουν τη σύνταξη. Με την παράγραφο 3 δίδεται μια παράταση μέχρι 31.12.99 για να κατατεθούν αιτήσεις για αναγνώριση αγωνιστών Εθνικής Αντίστασης. 'Ομως για να καλυφθούν εδώ και οι περιπτώσεις στις οποίες αναφέρθηκαν και άλλοι συνάδελφοι, όπως ο κ. Κόρακας, νομίζω ότι θα μπορούσε να δοθεί παράταση προθεσμίας μέχρι 31.12.99 στους πάσης φύσεως αντιτασιακούς οι οποίοι πληρούν μέχρι εκείνη την ημέρα τους όρους ώστε και να αναγνωριστεί σ'αυτούς η ιδιότητα του αγωνιστή και να τους απονεμηθεί η σύνταξη. 

ΣΤΡΑΤΗΣ ΚΟΡΑΚΑΣ: Να φύγει η λέξη "μόνο". Αυτό είναι το πρόβλημα. 

ΘΕΟΔΩΡΟΣ ΓΕΩΡΓΙΑΔΗΣ: Αυτό είναι το νόημα των όσων λέω. Να δοθεί παράταση μέχρι 31.12.99 για να κατατεθούν αιτήσεις, όχι μόνο για την αναγνώριση της ιδιότητας του αγωνιστή Εθνικής Αντίστασης, αλλά και να δοθεί δυνατότητα να πάρουν σύνταξη όλοι όσοι μέχρι εκείνη την ημέρα πληρούν τις προϋποθέσεις. Νομίζω ότι έτσι καλύπτονται όλες οι κατηγορίες. 

'Ερχομαι στο άρθρο 10: Κύριε Υφυπουργέ, εγώ ανέλαβα από τη μεριά των προέδρων κοινοτήτων που προχώρησαν σε εκούσιες συνενώσεις αυτό το θέμα και κατέθεσα πριν από τέσσερις μήνες μια επίκαιρη ερώτηση. 

Δυστυχώς, δεν ήλθατε εσείς, ήλθε ο κ. Μπαλτάς. 'Εβαλα το θέμα, γιατί υπάρχει μια μεγάλη αδικία γι'αυτούς που προχώρησαν τότε στις εκούσιες συνενώσεις. Ενώ προχώρησαν το 1989 στις εκούσιες συνενώσεις, από το 1989 μέχρι σήμερα που μιλάμε δεν έχουν πάρει την παραμικρή αύξηση, ενώ άλλοι πρόεδροι κοινοτήτων των διπλανών χωριών, που δεν προχώρησαν στις εκούσιες συνενώσεις, πήραν όλα αυτά τα χρόνια τις αυξήσεις. Αυτοί δηλαδή καθηλώθηκαν στο 1989. Και ναι μεν τώρα με το άρθρο 10 δίνεται μία διέξοδος, αλλά δίνεται διέξοδος από εδώ και μετά. 

Συγκεκριμένα εμείς έχουμε το Δήμο Σκύδρας. Το 1989 βγήκε στη σύνταξη ένας πρόεδρος κοινότητας με σύνταξη είκοσι χιλιάδες. Ο πρόεδρος της κοινότητας του διπλανού χωριού που δεν μπήκε στο Δήμο Σκύδρας έχει φθάσει στις εκατό χιλιάδες και αυτός έχει κολλήσει στις είκοσι χιλιάδες. Νομίζω ότι για τη σωστή αντιμετώπιση του θέματος -και αν δεν μπορεί να γίνει με το παρόν νομοσχέδιο γιατί συζήτησα, με τους συνεργάτες σας και μου είπαν ότι πρέπει να το δει και το Γενικό Λογιστήριο- θα πρέπει να αποκατασταθεί αυτή η αδικία, σ' ένα επόμενο σχετικό νομοσχέδιο σας. 

Τι λένε τώρα οι πρόεδροι των κοινοτήτων; Μπορεί να μπει μια διάταξη εδώ στο τέλος του άρθρου 10. 'Εχουν δύο προτάσεις: 'Η να ληφθούν υπόψη τα τακτικά έσοδα μιας κοινότητας, που είχε τα ίδια τακτικά έσοδα με τις κοινότητες που προχώρησαν σε εκούσιες συνενώσεις, τη χρονολογία που έγιναν οι εκούσιες συνενώσεις με αναγωγή στο 1997 και από εδώ και μετά να ισχύουν οι διατάξεις της παραγράφου 2 του άρθρου 10. Δηλαδή να γίνει μια εφάπαξ ρύθμιση, υπολογισμός στη σύνταξή τους και από εδώ και μετά να γίνεται η αύξηση όπως ακριβώς ορίζει η παράγραφος 2. 'Η τουλάχιστον -κάνουν μια δεύτερη πρόταση- να λάβουμε υπόψη τα τακτικά έσοδα που είχαν τη χρονολογία της συνένωσης και να δούμε αυτά τα τακτικά έσοδα τι χορηγία δίνουν στο 1997; να ξεκινήσουν από το 1997 με αυτήν τη χορηγία και απ' εδώ και μετά να παίρνουν τις αυξήσεις της παραγράφου 2. Δηλαδή αν το 1989 που έκαναν την εκούσια συνένωση, μια κοινότητα είχε είκοσι εκατομμύρια τακτικά έσοδα, να δούμε σ' αυτά τα είκοσι εκατομμύρια στο 1997 τι χορηγία αντιστοιχεί. Να γίνει αυτή η εφάπαξ ρύθμιση και από εδώ και μετά να ισχύει η αύξηση της παραγράφου 2. 

Προτείνω λοιπόν να μπει στο τέλος του άρθρου 10 μία παράγραφος, η οποία θα λέει:"Για τον υπολογισμό της μηνιαίας χορηγίας των προέδρων κοινοτήτων, οι οποίοι προχώρησαν σε εκούσιες συνενώσεις βάσει των διατάξεων του νόμου 1622/86, λαμβάνονται υπόψη τα τακτικά έσοδα του έτους 1997, κοινοτήτων οι οποίες είχαν τα ίδια τακτικά έσοδα με τις κοινότητες που προχώρησαν σε εκούσιες συνενώσεις κατά το χρόνο της συνένωσής τους. Και για τις ούτω αναπροσαρμοζόμενες συντάξεις ισχύουν του λοιπού οι διατάξεις της παραγράφου 2 του παρόντος άρθρου". 

'Η η δεύτερη πρόταση που ανέλυσα προηγουμένως: "Για τον υπολογισμό της μηνιαίας χορηγίας των προέδρων κοινοτήτων, οι οποίοι προχώρησαν σε εκούσιες συνενώσεις βάσει των διατάξεων του νόμου 1622/86, λαμβάνεται υπόψη η χορηγία που αντιστοιχεί το 1997 στα τακτικά έσοδα των κοινοτήτων αυτών κατά το χρόνο της συνένωσής τους". 

'Ετσι νομίζω ότι θα γίνει μια ακόμα καλύτερη τακτοποίηση του θέματος αυτού, για να μη θεωρείται ότι αυτοί οι οποίοι υλοποίησαν αν θέλετε και δικές μας προτάσεις, υλοποίησαν το νόμο, τιμωρούνται. Νομίζω ότι θα μπορούσε να γίνει μια τέτοια ρύθμιση, αν όχι στο παρόν νομοσχέδιο, σε κάποιο άλλο νομοσχέδιο. 

Είπα, κύριε Υφυπουργέ, προηγουμένως, ότι κατέθεσα επίκαιρη ερώτηση. 'Ηλθα σε επαφή με το Υπουργείο Εσωτερικών. Το Υπουργείο Εσωτερικών μου έλεγε ότι το θέμα ρυθμίζεται, ότι λύνεται. Δυστυχώς, απ'ό,τι φάνηκε δεν λύνεται. Κύριε Υφυπουργέ γι'αυτούς που προχώρησαν στις εκούσιες συνενώσεις, που δεν είναι και πολλοί, γίνεται μια μεγάλη αδικία. Γιατί όπως είπα και πριν έχουν μείνει στα τακτικά έσοδα του 1989. Από εδώ και μετά, βέβαια, γίνεται μία ρύθμιση, αλλά όπως καταλαβαίνετε αυτά τα δέκα χρόνια έχουν χάσει μεγάλα ποσά από τη χορηγία. 

Νομίζω, λοιπόν, ότι θα πρέπει να δεσμευθείτε, εάν όχι με το παρόν νομοσχέδιο, σε ένα επόμενο. Και αφού έχουμε και την άποψη του Γενικού Λογιστηρίου του Κράτους, να γίνει αυτή η τακτοποίηση. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριε Πρόεδρε, χθες στην ομιλία μου επί της αρχής του νομοσχεδίου είχα επιμείνει στην έννοια της αξιοπιστίας του κράτους, ότι η αξιοπιστία του κράτους αποτελεί υπέρτατο αγαθό με οικονομικές προεκτάσεις, οι οποίες έχουν μεγαλύτερη βαρύτητα από τυχόν σκοπιμότητες εξοικονόμησης πόρων, μείωση των δαπανών. 'Αλλωστε, θα πρέπει να θυμόμαστε, ότι οι σπατάλες αφορούν άλλες δραστηριότητες, όπως τα χρέη συνεταιρισμών, τα ελλείμματα της Ολυμπιακής κ.ο.κ. -για να μην τα επαναλαμβάνουμε- και ότι αυτή η τήρηση των υποχρεώσεων του κράτους αφορά και την αβεβαιότητα που δημιουργείται στην οικονομία σε οποιεσδήποτε δραστηριότητες, διότι διαφορετικά τα άτομα δεν μπορούν να βασίζονται στο κράτος, δεν μπορούν να προγραμματίσουν τη δραστηριότητά τους την οικονομική και κατά συνέπεια είναι προσεκτικά ή αποφεύγουν τις δοσοληψίες με το κράτος στην ευρύτερή του έννοια. 

Αναφέρθηκα ειδικότερα στις σκέψεις της Επιστημονικής Επιτροπής της Βουλής όσον αφορά την αντισυνταγματικότητα διαφόρων ρυθμίσεων, την αναδρομική ισχύ και έχω καλυφθεί ήδη από άλλους ομιλητές όσον αφορά τις πράξεις των δικαστηρίων. Πράγματι, υπάρχει ένα θέμα οριοθέτησης των εξουσιών και αυτό έχει μεγαλύτερη αξία -επαναλαμβάνω- από τις τυχόν δημοσιονομικές σκοπιμότητες. 

Αλλά υπάρχει και μια άλλη διάσταση που αφορά τους πανεπιστημιακούς. Την έχω θίξει επανειλημμένως. 

Αναφέρομαι συγκεκριμένα στο άρθρο 2, παράγραφος 10, α' και β', όπου εδώ υπάρχει μια παρέμβαση περιουσιακής φύσεως, όπως λέει και η Διεύθυνση Επιστημονικών Μελετών της Βουλής, με την έννοια ότι όσοι ήλθαν στην Ελλάδα ως πανεπιστημιακοί, βασίστηκαν στους κανόνες του παιχνιδιού κατά την εποχή του διορισμού τους. Αυτοί οι κανόνες δημιούργησαν και προσδοκίες μελλοντικών ωφελημάτων, οι οποίες με αναγωγή σε παρούσα αξία -όπως καλά θα ξέρει και ο κύριος Υπουργός- δημιούργησαν μια αξία τότε. Γιατί έρχεται τώρα εκ των υστέρων να την ανατρέψει το κράτος; 

Συνεπώς οποιαδήποτε ρύθμιση θα έπρεπε να αφορά όσους διορίζονται από εδώ και πέρα. Διότι τότε θα ξέρουν ποιοι είναι οι κανόνες του παιχνιδιού και θα κρίνουν αν τους συμφέρει να συμβληθούν με το κράτος αναλαμβάνοντας κάποια υπηρεσία. 

'Οταν κάποιος αναλαμβάνει μια υπηρεσία, βασίζεται σε κάποιους κανόνες του παιχνιδιού. Δεν μπορεί εκ των υστέρων να αλλάζουν αυτοί οι κανόνες προς το χειρότερο. Εν πάση περιπτώσει, υπάρχει και το θέμα το συνταγματικό. 

Είπε ο κύριος Υπουργός ότι κάνω λάθος και ότι θα δώσει εξηγήσεις σήμερα. Θέλω να ελπίζω ότι αυτό θα το διορθώσει και ότι οι ρυθμίσεις αυτές θα αφορούν εφεξής όσους διορίζονται από δω και πέρα. Εν πάση περιπτώσει, όσοι έχουν ήδη κατοχυρώσει δικαίωμα προϋπηρεσίας, αναγνώριση προϋπηρεσίας για μισθολογικούς σκοπούς, δεν είναι δυνατόν αυτό να μη μεταφράζεται και σε συνταξιοδοτικά οφέλη, διότι τότε ανατρέπονται όλες οι παλιές ρυθμίσεις. Αυτό είναι εντελώς απαράδεκτο και δημιουργεί μια αναδρομική ισχύ ρυθμίσεων, οι οποίες είναι και αντισυνταγματικές. 

Επίσης, δεν είναι λογικό να λέγεται, ότι ξέρετε, εάν υπάρχουν ασάφειες, μπορεί ο ενδιαφερόμενος να τρέχει στα δικαστήρια για να βρει το δίκιο του. Και αυτό είναι τεράστιο κόστος για την οικονομία, για τον ενδιαφερόμενο και για το κράτος και πρέπει να αποφεύγεται -όπως ανέφερα χθες- και για λόγους απλούστευσης των κανόνων στο δημόσιο και για λόγους μείωσης του κόστους λειτουργίας του κράτους. 

Παρόμοια επιχειρήματα θα επικαλεσθώ σε ό,τι αφορά μια άλλη ρύθμιση -την ανέφερε και ο κ. Βαρβιτσιώτης- που αφορά όσους ήδη έχουν πληρώσει για κάποιες καταλογιστικές πράξεις και δεν θα μπορούν τώρα αυτοί να πάρουν τα χρήματά τους. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Θα ρυθμιστεί τώρα αυτό. 

ΙΩΑΝΝΗΣ ΤΖΩΑΝΝΟΣ: Εντάξει, εάν, κύριε Υπουργέ, έχει ρυθμιστεί, να μας το πείτε. 

Εγώ μιλάω για το άρθρο 5, παράγραφο 13, που λέει ότι τα ποσά που έχουν καταλογισθεί με αυτές τις καταλογιστικές πράξεις δεν αναζητούνται. Δε νομίζω ότι είναι σωστό. Θα έπρεπε να το αναδιατυπώσετε ώστε πράγματι αυτοί που έχουν πληρώσει να μπορούν να πάρουν τα χρήματά τους πίσω. Να μην υπάρχουν δύο μέτρα και δύο σταθμά. 

'Ερχομαι τώρα σε μία άλλη ρύθμιση και έχω υπόψη μου και κάποια αλληλογραφία μεταξύ του Υπουργείου Εργασίας και Κοινωνικών Ασφαλίσεων και συγκεκριμένα του Υφυπουργού κ. Φαρμάκη. Αναφέρομαι σε κάποιο έγγραφο της 31.12.1998, που αφορά τους ασφαλισμένους στον "Ευαγγελισμό". Νομίζω ότι αυτό θα πρέπει να το δείτε, για να μη δημιουργούνται αδικίες. 

Αναφέρομαι στο άρθρο 8, παράγραφο 4β, όπου θα πρέπει, όπως λέει το κείμενο, να αυξάνονται οι συντάξεις σύμφωνα με τις ισχύουσες κάθε φορά για τους δημοσίους πολιτικούς υπαλλήλους διατάξεις. Δεν πρέπει να δημιουργούνται ανισότητες μέσα στους οργανισμούς, να οξύνονται τριβές και μάλιστα για περιπτώσεις που το κόστος δεν είναι πολύ μεγάλο. 

Θα ήθελα επίσης να αναφερθώ στο άρθρο 13 παράγραφο 4, όπου γίνονται κάποιες ρυθμίσεις για τους γενικούς διευθυντές περιφέρειας. Ενώ εμείς προτείναμε για έξι όλο κι όλο περιπτώσεις γενικών διευθυντών ΑΕΙ, να υπάρξει αντίστοιχη ρύθμιση για λόγους πάλι ισότητας. Αρχικά είχατε κάποιους ενδοιασμούς, μετά είπατε στην Διαρκή Επιτροπή ότι θα το εξετάσετε, σας είπα ότι ελπίζω να το εξετάσετε με ευνοϊκή προσέγγιση και όχι με την προσέγγιση του αυστηρού καθηγητού και θέλω να ελπίζω ότι σήμερα θα λυθεί αυτό το θέμα. 

Με αυτές τις παρατηρήσεις, κύριε Πρόεδρε, περιμένω τις απαντήσεις του κυρίου Υφυπουργού. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι οι Υπουργοί Δικαιοσύνης, Εσωτερικών, Δημόσιας Διοίκησης και Αποκέντρωσης, Οικονομικών, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Υγείας και Πρόνοιας και Δημόσιας Τάξης κατέθεσαν σχέδιο νόμου: "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση διατάξεων των νόμων 1756/1988 (ΦΕΚ 35Α), 1729/1987 (ΦΕΚ 144Α), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις". 

Παραπέμπεται στην αρμόδια Διαρκή Επιτροπή 

Ο κ. Λεονταρίδης έχει το λόγο. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, θα αναφερθώ στο άρθρο 10 του παρόντος νόμου, για τις χορηγίες των προέδρων κοινοτήτων. 

Πολλοί από αυτούς, κύριε Προέδρε, έχουν αναλώσει κυριολεκτικά το βίο τους στην εξυπηρέτηση των πολιτών της κοινότητάς τους και ο νέος νόμος δεν προβλέπει την ορθή αποζημίωσή τους. Ο μισθός που έπαιρνε η πλειοψηφία των κοινοταρχών της χώρας, για τις υπηρεσίες τους αυτές, δεν έφτανε να καλύψει τα ατομικά τους έξοδα. Η δε χορηγία των διατελεσάντων προέδρων κοινοτήτων ήταν τόσα εικοστά πέμπτα των χρημάτων που έπαιρνε ο εν ενεργεία πρόεδρος όσα ήταν τα χρόνια που υπηρέτησε ως πρόεδρος. 

Με το νέο νόμο στο άρθρο 10 αναφέρει: Πρώτον, για τον υπολογισμό της μηνιαίας χορηγίας των δημάρχων και των προέδρων κοινοτήτων από 1η Ιανουαρίου 1998 και μετά, λαμβάνονται υπόψη τα έξοδα παράστασης που τους καταβάλλονται κατά το χρόνο της εξόδου τους από την υπηρεσία. 

Το δεύτερο εδάφιο της παραγράφου 2 του άρθρου 1 του ν. 1518/1985 (ΦΕΚ 30 Α') αντικαθίσταται από την 1η Ιανουαρίου 1998 ως εξής: "Οι χορηγίες των δημάρχων και των προέδρων κοινοτήτων αυξάνονται σύμφωνα με την ακολουθούμενη κάθε φορά επί των πολιτικών συντάξεων του δημοσίου μισθολογική πολιτική". 

Εγώ, κύριε Υπουργέ, θα ήθελα να κάνω τις εξής παρατηρήσεις: 

Πρώτον, τα έξοδα παράστασης των δημάρχων και των προέδρων κοινοτήτων του 1998, που θα αποτελέσουν τη βάση για τη χορηγία τους, όταν εξέλθουν της υπηρεσίας, αλλά και την καθοριστική βάση για τους παλαιούς χορηγιούχους, είναι πλασματικά, διότι καταρτίσθηκαν με βάση τα τακτικά έσοδα του προηγουμένου έτους 1997, που -όπως γνωρίζουμε- η Κυβέρνηση παρακράτησε σημαντικά ποσά που εδικαιούτο η Τοπική Αυτοδιοίκηση. 

Δεύτερον, οι χορηγίες των δημάρχων και των προέδρων κοινοτήτων που υπηρέτησαν σε μικρούς δήμους και κοινότητες, είναι χαμηλές και αφού δεν θα ακολουθήσουν την αύξηση των τακτικών εσόδων, με την πάροδο του χρόνου θα μηδενισθούν. 

Κατόπιν των ανωτέρω προτείνω: α) Να αυξηθεί κατά 30% η κλίμακα των εξόδων παραστάσεως των δημάρχων και των προέδρων κοινοτήτων για το 1998 και β) Οι χορηγίες των δικαιούχων δημάρχων και κοινοταρχών που είναι κατώτερες του ορίου των πολιτικών συντάξεων του δημοσίου, να εξισωθούν με αυτές. 

Θα πρέπει όμως, κύριε Υπουργέ, επιτέλους να αποφασίσετε και για τα έξοδα κίνησης των προέδρων των νέων τοπικών συμβουλίων. Εμείς προτείνουμε αυτά να είναι αντίστοιχα με τα έξοδα παράστασης των πρώην προέδρων κοινοτήτων, διότι επιφορτίζονται με το βαρύτατο έργο ευθύνης σε πολλούς τομείς στην πρώην κοινότητά τους, που καθορίζεται από το νόμο "Καποδίστριας". 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, σε μας τους Βουλευτές υπάρχει μια πικρία, γιατί πολλές φορές προσπαθούμε να αναδείξουμε με τον κοινοβουλευτικό μας έλεγχο κάποια προβλήματα μέσα από τα οποία πρέπει να βρεθούν κάποιες λύσεις. Καταθέτουμε ερωτήσεις, επίκαιρες ερωτήσεις, καταθέτουμε υπομνήματα των πολιτών για δίκαιες λύσεις. Δυστυχώς εσείς δε δίνετε σημασία. 

Βλέπουμε σε αυτό το νομοσχέδιο να έχετε μία σωρεία εξυπηρετήσεων κάποιων άλλων κοινωνικών τάξεων. Δε θέλω να σχολιάσω πώς και γιατί γίνονται αυτές. 'Αλλωστε, έχουν ειπωθεί και από τον εισηγητή μας και από άλλους συναδέλφους. Εγώ θα επιμείνω στο πρόβλημα, το οποίο σας έχουν θέσει αρκετοί συνάδελφοι. 

Αναφέρομαι στους καθηγητές της δευτεροβάθμιας εκπαίδευσης, οι οποίοι υπηρέτησαν στη δεκαετία του 1960 και του 1970 σε ιδιωτικά σχολεία σε περιοχές, που το δημόσιο δεν έκανε σχολεία. Υπήρχαν τα ιδιωτικά σχολεία. Πήγαν οι καθηγητές αυτοί, υπηρέτησαν σ' αυτά τα σχολεία και μόχθησαν για την εκπαίδευση των μαθητών. Δυστυχώς εκείνη την περίοδο το Ι.Κ.Α. δεν είχε επεκταθεί ασφαλιστικά. 'Ετσι ο εργοδότης δεν τους ασφάλισε. 'Ερχονται εκ των υστέρων, διορίζονται στο δημόσιο, η πολιτεία τους αναγνωρίζει μισθολογικά και βαθμολογικά αυτόν το χρόνο, αλλά δεν τον αναγνωρίζει συνταξιοδοτικά. 

Δυστυχώς, κύριε Υπουργέ, σας έχουμε τονίσει κατ' επανάληψη ότι ο αριθμός των εκπαιδευτικών που εμπίπτουν σ' αυτήν την κατηγορία, είναι μικρός και δεν προκαλεί σοβαρή επιβάρυνση στο δημόσιο. Προσέξτε το αυτό στα πλαίσια της ισονομίας και της ισοπολιτείας. Ενώ τους αναγνωρίζετε μισθολογικά και βαθμολογικά, δεν τους δίνετε το χρόνο της σύνταξης. Αυτό πρέπει να το προσέξετε και να δώσετε λύση δίκαιη. 

Από εκεί και πέρα, έρχομαι στο άρθρο 10. Κάποιες παρατηρήσεις θα κάνω και εγώ, όπως έχουν κάνει και οι συνάδελφοι για τους προέδρους αυτούς, οι οποίοι πραγματικά -όπως τονίσθηκε και από προηγούμενο συνάδελφο- ανάλωσαν κυριολεκτικά τη ζωή τους στην εξυπηρέτηση των πολιτών των κοινοτήτων τους. 

Δυστυχώς, το νομοσχέδιο αυτό το οποίο έρχεται σήμερα τους αδικεί. Ο Υπουργός Εσωτερικών και Δημόσιας Διοίκησης τους είχε υποσχεθεί ότι θα φέρει κάποιο νομοσχέδιο, για να λύσει όλες αυτές τις εκκρεμότητες που υπάρχουν γύρω από το πρόβλημα της χορηγίας τους, αλλά τους πρόλαβε το άρθρο 10, του οποίου οι διατάξεις αδικούν κατάφωρα τους προέδρους των κοινοτήτων, που υπηρέτησαν σε μικρούς δήμους και κοινότητες. Οι μικρές αυτές κοινότητες αποτελούν άλλωστε την πλειοψηφία των ΟΤΑ. 

Και οι αδικίες είναι ότι τα έξοδα παράστασης του έτους 1998 που θα αποτελέσουν τη βάση της χορηγίας των διατελεσάντων δημάρχων και κοινοταρχών από δω και στο εξής είναι πλασματικά, διότι καθορίστηκαν με βάση τα τακτικά έσοδα των δήμων και κοινοτήτων του έτους 1997, κατά το οποίο, όπως όλοι γνωρίζουν, η Κυβέρνηση κατακράτησε με διάφορες δικαιολογίες σημαντικά χρηματικά ποσά που εδικαιούντο οι ΟΤΑ. 

Προς εξάλειψη αυτής της αδικίας, κύριε Υπουργέ, θα πρέπει να αυξήσετε τα έξοδα παράστασης των προέδρων κοινοτήτων κατά 30% τουλάχιστον για το έτος 1998, διότι τα ποσά αυτά θα αποτελέσουν, όπως είπα προηγουμένως, τη βάση της χορηγίας των κοινοταρχών για τα επόμενα χρόνια. 

Με την αντικατάσταση της παραγράφου 2 του άρθρου 1 του νόμου 1518/85, οι χορηγίες των δημάρχων και των προέδρων κοινοτήτων θα αυξάνονται, σύμφωνα με την ακολουθούμενη επί των πολιτικών συντάξεων του δημοσίου μισθολογική πολιτική και όχι με την αύξηση των τακτικών εσόδων των ΟΤΑ και των εξόδων παραστάσεως των δημάρχων και κοινοταρχών. 

Στην περίπτωση αυτή αδικούνται οι πρόεδροι που υπηρέτησαν σε μικρές και φτωχές κοινότητες, διότι η χορηγία τους θα παραμείνει σε χαμηλά επίπεδα που θα μηδενιστούν με την πάροδο του χρόνου. 

Γι'αυτό προτείνουμε, όσες χορηγίες των δικαιούχων δημάρχων και προέδρων κοινοτήτων είναι κατώτερες του ορίου των πολιτικών συντάξεων του δημοσίου, να εξισωθούν με αυτές, για να μπορέσουν πραγματικά να ακολουθήσουν την αύξηση των πολιτικών συντάξεων. Νομίζω ότι με την εξίσωση των χορηγιών των κοινοταρχών, που είναι κατώτερη των πολιτικών συντάξεων αποκαθιστάται το κοινό περί δικαίου αίσθημα και λύνεται το πρόβλημα της εθελουσίας συνένωσης των κοινοτήτων της περιόδου 1989, όπως είναι ο Δήμος Σκύδρας, όπως αναφέρθηκε και όπως πραγματικά τονίστηκε. Παραμένουν οι χορηγίες αυτές στο επίπεδο του έτους 1989, παρ' ότι έχουν περάσει δέκα χρόνια. 

Νομίζω ότι η εξίσωση της χορηγίας των κοινοταρχών με την πολιτική σύνταξη των δημοσίων υπαλλήλων θα λύσει αυτήν τη μεγάλη αδικία. Αυτά σε γενικές γραμμές, κύριε Υπουργέ, και θέλω να τα προσέξετε. Ευχαριστώ. 

Και ακόμη θα πρέπει να αποφασίσετε επιτέλους και για τα έξοδα κίνησης των προέδρων των νέων τοπικών συμβουλίων. Προτείνω αυτά να είναι αντίστοιχα με τα έξοδα παράστασης των πρώην προέδρων κοινοτήτων, διότι επιφορτίζονται με το βαρύτατο έργο ευθύνης σε πολλούς τομείς στην πρώην κοινότητά τους, που καθορίζεται από το νόμο "Καποδίστριας". 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Πράγματι στο θέμα της Εθνικής Αντίστασης στο άρθρο 4, θα πρέπει κανείς να δει ότι τώρα τελευταία έχουμε πολλές προτάσεις από το ΠΑ.ΣΟ.Κ. για σύσταση μουσείων Εθνικής Αντίστασης, για σύσταση μνημείου Εθνικής Αντίστασης κλπ. 

Σε μια δύσκολη περίοδο πολιτικά για την Κυβέρνηση, με γεγονότα που προσδιόρισαν αντίθετες προς την αξία της έννοιας του περιεχομένου της Εθνικής Αντίστασης, σε μια περίοδο που ένα γεγονός -το τελευταίο- έχει δημιουργήσει τέτοια διατάραξη στη λειτουργία των σχέσεων του λαού με την Κυβέρνηση, έρχεται η Κυβέρνηση επίμονα να δημιουργεί εντυπώσεις, θέλοντας μουσεία Εθνικής Αντίστασης, μνημεία Εθνικής Αντίστασης. 

Γιατί αυτή η επιμονή; Μήπως κατ'αυτόν τον τρόπο προσπαθούμε να απαλύνουμε, μέσω αυτών των νομοσχεδίων, την εθνική ταπείνωση την οποία έχει υποστεί το έθνος; Στο κάτω-κάτω, κυβέρνηση η οποία δοκιμάστηκε τελευταία τόσο ισχυρά δεν θα έπρεπε να έχει καμία σχέση με τέτοιες πρωτοβουλίες, διότι οι Υπουργοί της δεν εφάνησαν άξιοι της εμπιστοσύνης του περιεχομένου της Εθνικής Αντίστασης, όπως και η Κυβέρνηση και ο Πρωθυπουργός. 

Αυτήν τη στιγμή προσπαθούμε να τιμήσουμε κάτι που δεν το τιμήσαμε. Προσπαθούμε δηλαδή να δώσουμε την εντύπωση στο λαό, ότι αγωνιζόμαστε για ιδεώδη, τα οποία πράγματι τ'αμαυρώσαμε. Γι' αυτόν το λόγο η πρωτοβουλία για τέτοιου είδους περιπτώσεις, καλύτερα να ανήκει στις αντιστασιακές οργανώσεις και στο λαό. Είναι πολύ λεπτή η σχέση της ευαισθησίας του λαού με κυβερνητικά στελέχη. Μπορεί απ' αυτήν τη θέση να μην έχετε αντιληφθεί πόσο λεπτή είναι η σχέση της λειτουργίας των πολιτών με την εξουσία που έχετε. 

Είναι σοβαρό το γεγονός. Μπορεί να μην έχετε πάρει πολύ σοβαρά υπόψη σας το πώς λειτουργεί ο πολίτης σε σχέση με σας. Δεν είναι θέμα επιβολής ντιρεκτιβών ή περιεχομένου ντιρεκτιβών, για να λειτουργήσει ο λαός μαζί σας. Η εναρμόνιση των σχέσεων του λαού μαζί σας είναι ένα γεγονός, το οποίο έχει σχέση με την άσκηση των καθηκόντων σας. Και μη νομίζετε, ότι μπορείτε να απέχετε, επειδή έχετε το αξίωμα ή επειδή μπορείτε να επιβάλετε μια νομοθετική ρύθμιση. Μπορεί να μην έχετε πετύχει και το μέλλον μπορεί να αποδείξει, ότι έχετε οπωσδήποτε αποτύχει σ' αυτήν την προσπάθειά σας, διότι δεν υπάρχει καμιά εναρμόνιση της λειτουργίας της λαϊκής βούλησης και του λαού μαζί σας, με τα νομοσχέδια τα οποία φέρνετε. 

Φέρνετε φερ' ειπείν νομοσχέδια που μπορεί να πει κανείς, ότι δεν έχουν σχέση με την κοινωνική και τη συνταξιοδοτική δικαιοσύνη. 'Οταν φερ' ειπείν υπολογίζεται η αναπροσαρμογή των μισθών των συνταξιούχων επί του μισθού και επί του χρονοεπιδόματος όλων των εν ενεργεία αποδοχών, το 80% δεν είναι απόδοση συνταξιοδοτικής δικαιοσύνης, ούτε ισότητος και αυτό το αντιλαμβάνονται οι πολίτες και το αντιλαμβάνονται και οι συνταξιούχοι. 

Στην παράγραφο 12 του άρθρου 2 λέτε: "Επίσης, κατ' εξαίρεση η θαλάσσια προϋπηρεσία των υπαλλήλων που διορίστηκαν στην Υπηρεσία Δίωξης Λαθρεμπορίου του Υπουργείου Οικονομικών... και μέχρι οκτώ έτη. Ο χρόνος αυτός θεωρείται, ως χρόνος πραγματικής δημόσιας υπηρεσίας, για κάθε συνέπεια". 

Μπορείτε να μου πείτε, κύριε Υπουργέ, πόσα άτομα αφορά και ποια είναι αυτά τα άτομα; Διότι είναι φωτογραφική διάταξη. Εξυπηρετείτε προσωπικά άλλους ανθρώπους, δικούς σας, υμέτερους. Πείτε μου πόσοι είναι και ποιοι είναι αυτοί. Γιατί άλλες κατηγορίες που αφορούν μεγάλο αριθμό υπαλλήλων και προσώπων και έχουν σχέση δεν έχουν δικαιωθεί. 

Ο κ. Γιαννόπουλος είπε ότι θα ευδοκιμήσει στην αντίσταση η περίπτωση να υποβάλουν αίτηση εκείνοι που έχουν συνταξιοδοτικό δικαίωμα, δηλαδή, εκείνοι που έχουν δικαίωμα αναγνώρισης της ιδιότητας ως αντιστασιακοί. Είπε ότι του είπατε, εντάξει. 

Θα απαντήσετε σ' αυτό. Θα έχουν δικαίωμα δηλαδή, εκείνοι που δεν υπέβαλαν τα χαρτιά τους και είναι αγωνιστές της Εθνικής Αντίστασης, αγρότες κλπ., να υποβάλουν τα χαρτιά τους για να πάρουν σύνταξη; 'Ετσι είπε ο κ. Γιαννόπουλος. Αλλά δεν απαντάτε. Μπορεί να έχετε στο μυαλό σας ότι είσθε ο Ναπολέων. Δεν ξέρω, αν έχετε τυατίσει την αξία της έννοιας του περιεχομένου της πνευματικής σας αντοχής, με τα προσόντα του Ναπολέοντα και ως εκ τούτου σας συγχωρώ. Μπορεί να έχετε αυτήν τη σκέψη ότι είσθε ο Ναπολέων της Ελλάδος, γιατί είσθε ο Υφυπουργός των Οικονομικών και ως εκ τούτου τι με νοιάζει αν μιλάει ένας Βουλευτής, θα μιλήσω εγώ στο Βουλευτή, εγώ είμαι ο Ναπολέων. Είτε, όμως, είσθε ο Ναπολέων είτε όχι, πάρτε μια θεσούλα σ' αυτό το ερώτημα. 

Στο άρθρο 10 με τους κοινοτάρχες. Το είπαν και άλλοι συνάδελφοι. Οι κοινοτάρχες σαν άνθρωποι ήταν στην ψυχή του λαού. 'Εκαναν και αυτοί κάποιον αγώνα. Τους δίνετε είκοσι χιλιάδες σύνταξη και τους λέτε μάλιστα με τα δεδομένα του 1997. Να μην υπάρξει καμιά αναπροσαρμογή. Αλλού, όμως, τα δίνουμε τα λεφτά. 

Στο άρθρο 2 στην παράγραφο 2 λέτε: "Προκειμένου για Γενικό Γραμματέα Βουλής, Γενικούς Γραμματείς Υπουργείων, περιφερειών κλπ. οκταετή σύνταξη" και αν δεν κλείσουν οκταετία λαμβάνεται σε περίπτωση που δεν συμπληρωθεί ο κατά το προηγούμενο εδάφιο χρόνος ως χρόνος υπηρεσίας στις θέσεις αυτές, προσαυξάνει τη λοιπή πραγματική συντάξιμη και δημόσια υπηρεσία στο δημόσιο, σε ΟΤΑ ή σε άλλα νομικά πρόσωπα δημοσίου δικαίου". 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Εδώ αυτούς τους κομματικούς σας φίλους τους καθηγητές, που έχετε για γενικούς γραμματείς Υπουργείων, ειδικούς γραμματείς, και οκταετία να μην συμπληρώσουν τους δίνετε προνόμιο.'Ενας που έχει χρηματίσει -το έλεγα και στον κ. Κοσμά Σφυρίου ο οποίος είναι εκλεγμένος τόσες φορές και έχει δοκιμάσει αυτόν τον αγώνα της πολιτικής ζωής- και έχει εκλεγεί νομάρχης μια τετραετία, έχει εκλεγεί δήμαρχος άλλη τετραετία και είναι και Βουλευτής περισσότερο από τριάμισι χρόνια, γιατί να μην το κάνετε και εδώ; Με την αδιαφορία σας που σας διακρίνει χθες το βράδυ με οδηγήσατε σε σημείο να εκνευριστώ και να φθάσω να σας πω και κάτι που είχε σχέση και με σας. Εδώ στους δικούς σας τους ημέτερους, στους ανθρώπους σας, τους γενικούς γραμματείς, τους πληρώνετε και τους δίνετε λεφτά διότι υπηρετούν χωρίς την εντολή του λαού. Εκείνος που έχει υπηρετήσει με την εντολή του λαού δεκατριάμισι και πλέον χρόνια και ως Βουλευτής πάνω από τριάμισι χρόνια, γιατί το κάνετε εκδικητικά και λέτε όχι; Τι σας έκανε αυτός ο άνθρωπος που αγωνίστηκε σαν νομάρχης, σαν δήμαρχος, σαν Βουλευτής και δεν έχει και εισόδημα πάνω από διακόσιες πενήντα χιλιάδες το μήνα; Γιατί του λέτε όχι; Γιατί έχετε αυτήν την έμμονη ιδέα να πολεμήσετε τους κοινοβουλευτικούς, τους λαοπρόβλητους, τους ανθρώπους που ασχολούνται με την πολιτική και να τους έχετε εχθρούς σας. Και γιατί έχετε αυτήν την έμμονη ιδέα να μη δοκιμασθείτε στην κριτική ότι πάτε κομματικά για τους φίλους σας γενικούς γραμματείς και αποδοκιμάζετε τους εκλεγμένους από το λαό αγωνιστές και τους αφήνετε στο περιθώριο. Να δώσετε μια συνταξούλα και σ' αυτούς. Το κάνετε για να γλυτώσετε τα λεφτά του έθνους; Πόσοι είναι αυτοί; Είναι είκοσι πέντε, είναι τριάντα; Είναι απόδοση όμως δικαιοσύνης, μιας συνταξιοδοτικής δικαιοσύνης και μιας πολιτικής η οποία θα έχει σχέση με το ότι παραδέχεστε τους αγωνιστές της πολιτικής ζωής, τους ανθρώπους που έβαλαν τα στήθια τους μπροστά στο λαό, που εξελέγησαν, μια, δυο, τρεις φορές. Και τους ποδοπατάτε και λέτε όχι τον κομματικό υπαλλήλο το δικό μου, στην περιφέρεια της δυτικής Ελλάδας, τον Παπαδημητρίου που κάθεται σαν πληρωμένος κονδυλοφόρος, χωρίς να κάνει καμία δουλειά, θα του δώσω σύνταξη. Σε αυτήν την αντίθεση με το λαϊκό έρεισμα που έχει τεθεί με τη λαϊκή εντολή, νομίζετε ότι θα έχετε επιβραβεύσει την αξία της έννοιας μιας πολιτικής που εφαρμόζεται για το μέλλον και είστε βέβαιοι ότι με τέτοια κτυπητά παραδείγματα αντιδικίας με το λαό, αντιδικίας με τους αγωνιστές της πολιτικής ζωής του τόπου ότι θα βρείτε ευδοκίμηση στις προσεχείς εκλογές βουλευτικές ή άλλες. Τα βλέπει ο κόσμος αυτά. 'Εχετε μια όψη ενός αστυνομευόμενου κράτους, που αυτήν τη στιγμή τι λένε όσοι είναι βολεμένοι, όσοι πρόκειται να βολευτούν, όσοι θα βολευτούν, τους μετράμε να δούμε ποιοι είναι οι κρατικοδίαιτοι του ΠΑΣΟΚ για να πάρουμε το ποσοστό. Καταργείτε την αξία της έννοιας της ιδεολογίας που εκφράζετε. Αν ρωτήσετε το Ναπολέοντα επειδή έχετε στο μυαλό σας ότι είστε Ναπολέων, θα σας πει ότι δεν θα το έκανε ποτέ. Ούτε ο Ναπολέων, όχι εσείς. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, δυστυχώς αυτά τα άρθρα από το 1 έως το 12 έχουν όλο το περιεχόμενο της αντισυνταγματικότητας. Και βλέπω εδώ σήμερα στην εφημερίδα "ΚΑΘΗΜΕΡΙΝΗ" που λέει αντισυνταγματικές διατάξεις στο συνταξιοδοτικό, τη δήλωση του κυρίου Υπουργού να επαναλαμβάνεται ότι η αρμοδιότητα της συνταξιοδοτικής πολιτικής ανήκει στην Κυβέρνηση και όχι στη δικαστική εξουσία. 

Αυτό που παραδέχεται και εκφράζει ο κύριος Υπουργός, το δεχόμαστε κι εμείς. Αλλά πότε, κύριε Υπουργέ; 'Οταν πρόκειται να έχετε καινούρια νομοθετική πρόταση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Στην Κυβέρνηση και στη νομοθετική εξουσία. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Οχι, επί ήδη ψηφισμένης νομοθετικής προτάσεως, η οποία οπωσδήποτε για τα συνταξιοδοτικά θέματα είναι σύμφωνη με το σχετικό άρθρο του Συντάγματος. 

Δεν έχετε το δικαίωμα και την εξουσία να φέρετε τροποποιητική ρύθμιση στην ήδη ψηφισμένη, η οποία ήδη έχει κεκτημένα δικαιώματα για τους 'Ελληνες πολίτες, για ευρύτατες ομάδες Ελλήνων πολιτών. 

Θα σας καταθέσω δε και μια απόφαση την 542/99 της Ολομελείας του Συμβουλίου της Επικρατείας, με Πρόεδρο τον κ. Μποτόπουλο -το ΠΑ.ΣΟ.Κ. τον ετίμησε και τον έχει δέκα χρόνια Πρόεδρο, διότι είχε εμπιστοσύνη στις νομικές του γνώσεις- εισηγήτρια την κ. Τσαμπάση και όλο το υπόλοιπο επιτελείο, αντιπροέδρους κλπ., που ομόφωνα σας λέγουν με την απόφαση αυτή ότι δεν έχετε το δικαίωμα της νομοθετικής πρωτοβουλίας, τροποποιώντας ψηφισμένες διατάξεις, οι οποίες έχουν δημιουργήσει δικαιώματα τα οποία αποστερήθηκαν οι πολίτες και προσέφυγαν στη συνέχεια στα δικαστήρια για να δικαιωθούν. Ούτε ακόμη έχετε το δικαίωμα να καταργήσετε δικαστικές αποφάσεις ή να μην τις εκτελέσετε, οπωσδήποτε έχετε το Πρώτο Τακτικό Πρωτόκολλο της Ρώμης υπόψη σας, το οποίο, βάσει του άρθρου 28 του Συντάγματος κατισχύει κάθε άλλης νομοθετικής πρωτοβουλίας δικής σας, όπως αυτή η σημερινή, με την οποία θέλετε να καταργήσετε κεκτημένα δικαιώματα ή να μη λάβετε υπόψη σας δικαστικές αποφάσεις ή ακόμη να καταργήσετε αναδρομικά διατάξεις οι οποίες προστατεύουν το συνταξιοδοτικό δικαίωμα. 

Θα καταθέσω στα Πρακτικά αυτό το οποίο σας λέγω. Σας είπα όμως και χθες, ότι το πρακτικό του Ελεγκτικού Συνεδρίου δεν είναι σύμφωνο μ' αυτό το οποίο καταθέσατε και είπατε στη Βουλή. Το ίδιο συμβαίνει και με την Επιστημονική Επιτροπή της Βουλής. Εάν δε η Επιστημονική Επιτροπή της Βουλής δεν είναι συμβουλευτικό όργανο τόσο του Νομοθετικού Σώματος όσο και της κυβερνητικής πολιτικής, τότε, ας την καταργήσουμε, δεν χρειάζεται να υπάρχει, διότι δεν μπορούμε να γράφουμε στα παλιά μας υποδήματα επιστήμονες που εμείς έχουμε επιλέξει κατά την κρίση μας ότι είναι άριστοι επιστήμονες. Μάλιστα, η γνωμοδότηση της Επιστημονικής Επιτροπής υπογράφεται από καθηγητές πανεπιστημίου, που εδίδαξαν όλους μας το Διοικητικό και Συνταγματικό Δίκαιο. Δεν μπορούμε να μην το σεβαστούμε αυτό. Τότε γιατί την έχουμε αυτήν την επιτροπή; Είναι υποχρεωμένη δε η επιτροπή αυτή από τον Κανονισμό της Βουλής, να εκφράζει την άποψή της, έτσι ώστε και ο Βουλευτής συνειδησιακά να κανονίζει και να ρυθμίζει την ψήφο του. 

Σας λέγει δε η Επιστημονική Επιτροπή της Βουλής ότι πολλές ρυθμίσεις παλαιότερα με άλλες αποφάσεις του Ελεγκτικού Συνεδρίου έλεγαν ότι ήταν ενοχικό δικαίωμα, μη διασφαλιζόμενον υπό συνταγματικής τινός διατάξεως. 'Ομως σήμερα μετά το Πρωτόκολλο της Ρώμης, σας λέγει με την 2274/97 απόφασής της η Ολομέλεια του Ελεγκτικού Συνεδρίου, δεν έχετε το δικαίωμα να προβείτε σ' αυτές τις ρυθμίσεις. Κι έρχεται ως κορύφωση η απόφαση 542/1999 του Συμβουλίου της Επικρατείας και σας το επιβεβαιώνει, λέγοντάς σας το εξής: 

"Επειδή εκ των άρθρων 4 παράγραφος 1, 20 παράγραφος 1 και 26 του Συντάγματος δια των οποίων καθιερούνται, αντιστοίχως, αι αρχαί της ισότητος, το δικαίωμα της παροχής ενδίκου προστασίας υπό δικαστηρίων και η αρχή της διακρίσεως των λειτουργιών, συνάγεται ότι ο κοινός νομοθέτης δεν κωλύεται μεν κατ' αρχήν να μεταβάλει ακόμη και μετ' αναδρομικής δυνάμεως, κειμένας ουσιαστικάς ρυθμίσεις του νόμου, αρκεί η επέμβασή του να μην αποτελεί ευθεία κύρωση της διοικητικής πράξεως της οποίας η νομιμότης είναι εκκρεμής ενώπιον των δικαστηρίων, να μην προσβάλει το δεδικασμένο ή την αρχή της μη αναδρομικότητος των διατάξεων που επιβάλλουν κυρώσεις, να αιτιολογείται από λόγους δημοσίου συμφέροντος και να μην προσβάλει την αρχή της αναλογικότητος". 

Ποιο είναι το δημόσιο συμφέρον; Για να πάμε ένα-ένα. Το δημόσιο συμφέρον είναι να μπούμε στην ΟΝΕ; Είναι, να το δεχθούμε. Αλλά θα μπούμε στην ΟΝΕ εις βάρος κεκτημένων; 

NIKOΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εθνικό συμφέρον είναι. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εθνικό συμφέρον, δημόσιο συμφέρον είναι. 'Ο,τι είναι εθνικό συμφέρον, στηρίζεται πάνω στο δημόσιο συμφέρον. Και αν το δημόσιο συμφέρον ωφελείται από το εθνικό συμφέρον, τότε και τα δύο λειτουργούν παραλλήλως, ναι μεν διακεκριμένα, αλλά παραλλήλως προς τον αυτόν σκοπόν. 

Λοιπόν, εάν πρόκειται να έχουμε εθνικό συμφέρον, βεβαίως μπορείτε να το πείτε. Αλλά που; Με τι; 'Οταν από αλλού προσπαθήσετε να εξυπηρετήσετε το εθνικό συμφέρον και όχι από κεκτημένα δικαιώματα Ελλήνων φορολογουμένων, Ελλήνων πολιτών, όπως το συνταξιοδοτικό. Μπορείτε φορολογικές επιβολές να κάνετε, βεβαίως. Μπορείτε να πάρετε το πορτοφόλι του 'Ελληνα πολίτη όπως το θέλετε. Μπορείτε να ασκήσετε μία πολιτική. Η πολιτική όμως αυτή δεν μπορεί να είναι εις βάρος κεκτημένων δικαιωμάτων. Και δεν είναι κεκτημένο μου δικαίωμα ακόμα, γιατί δεν ξέρω αν το κράτος θέλει να φορολογήσει και π.χ. το στυλό που κατέχω, ή το ότι βλέπω μπορεί να θέλει να το φορολογήσει και αυτό το κράτος, δικαίωμά του είναι, θα το δούμε. Γιατί; Γιατί το επιβάλλει το εθνικό συμφέρον, γιατί το επιβάλλει το δημόσιο συμφέρον να γεμίσουν τα ταμεία του κράτους, να δημιουργήσουμε προϋποθέσεις ανάπτυξης και οικονομικής ευρωστίας του τόπου, να μειώσουμε την ανεργία, βεβαίως, να ασκήσουμε κοινωνική πολιτική. 'Ολα αυτά, βεβαίως, αλλά όχι εις βάρος μου. Δεν έχετε κανένα δικαίωμα να μου πάρετε αυτό το οποίο δικαιούμαι να πάρω ή να ασκήσετε πολιτική οποιαδήποτε άλλη πλέον αυτής, την οποία σας λέει τούτο εδώ. 

Και μάλιστα, προχωρώντας η απόφαση του Συμβουλίου Επικρατείας αναφέρει και μία μειοψηφία τριών συμβούλων, η οποία όμως δεν ευσταθεί μπροστά στην πλειοψηφία της ολομέλειας αυτής. Και σας το επαναλαμβάνω και πάλι. Εσείς μεν με αυτήν την άποψη που έχει η Κυβέρνησή σας, δεν ξέρω αν θα υποκύψει στην πλειοψηφία, αλλά είδα ότι και ο εισηγητής σας της Πλειοψηφίας του ΠΑ.ΣΟ.Κ., βλέπω και οι άλλοι εισηγητές όλων των άλλων κομμάτων είναι αντίθετοι με αυτές τις ρυθμίσεις τις οποίες κάνετε. Και να σας πω ένα παράδειγμα ότι στο άρθρο 5, παράγραφος 13, ναι μεν αλλάζετε, όπως το είχατε, αλλά δεν δίνετε και πίσω αυτά που κατέβαλαν αυτοί που ήσαν επιμελείς και τα κατέβαλαν. Γιατί; Δεν είναι αντισυνταγματικό αυτό; Είναι ή δεν είναι κατά της αρχής της ισότητας, όταν τους λέτε "δεν θα καταλογιστούν οι πράξεις κλπ., θα ανακληθούν αυτά που καταλογίστηκαν κλπ." και δεν τους επιστρέφετε. Δηλαδή εγώ που είμαι επιμελής δεν θα μου τα επιστρέψετε; Ο άλλος που ήταν αμελής του λέτε να μην τα καταβάλει, γι' αυτό σας λέω ότι δημιουργείτε ανισότητες. Και αυτές οι ανισότητες ξέρετε πού θα καταλήξουν; Παραδείγματος χάριν θα μπούμε στην ΟΝΕ το 2001 και όλα είναι εντάξει. 'Ερχομαι με μία αγωγή ενώπιον των αρμοδίων δικαστηρίων και διεκδικώ αυτά που αντισυνταγματικά μου καταστρατηγήσατε. Επικαλούμενος και τις δύο αποφάσεις του Συμβουλίου της Επικρατείας συν της Επιστημονικής Επιτροπής της Βουλής. Και έρχεται ένα δικαστήριο να αποφασίσει. Και σας λέει -στο Ζαφειρόπουλο, στο Ρεγκούζα ή στον οποιοδήποτε- ότι ορθά εσείς εκείνην τη στιγμή έτσι πιστεύατε και έτσι κάνατε. Αλλά το ελληνικό δημόσιο είναι υποχρεωμένο να τους πληρώσει. Και όσα δικαιώματα τους κατάργησε, να τους τα πληρώσει αναδρομικά, να τους τα πληρώσει με τους τρέχοντες τόκους κλπ. και να υποχρεωθεί το δημόσιο τότε, από σφάλματα μιας πολιτικής, να πληρώσει και δεν είναι σφάλματα του ελληνικού λαού. Σφάλματα του ελληνικού λαού είναι γιατί δεν είδε το 1993 ή το 1996 τι ψήφισε. Αυτά είναι σφάλματα του ελληνικού λαού. Αλλά δεν μπορούμε γι' αυτό το πολιτικό σφάλμα, γι' αυτήν την πολιτική εκτίμηση να πούμε στον ελληνικό λαό, "θα σου πάρουμε το πορτοφόλι σου, γιατί έτσι γουστάρουμε, αφού εσύ μας έδωσες τη δύναμη να είμαστε Κυβέρνηση". Να εξηγούμεθα πάνω σε αυτό. 

Θα έρθει και θα υποχρεωθείτε σε αποζημιώσεις. Και θα τις πληρώσει ποιος; Σας το είπα και χθες μέσα στη Βουλή. Πείτε μου εδώ, μέσα σε αυτήν τη Βουλή: Εάν εκδοθούν αυτές οι αποφάσεις, ποιος θα τις πληρώσει; Ο ελληνικός λαός! Και θα είναι δισεκατομμύρια τότε! 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ζαφειρόπουλε. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και πάλι τότε οι προϋπολογισμοί θα είναι ελλειμματικοί και δεν θα έχουμε να δώσουμε τα λεφτά αυτά και ούτω καθ'εξής, να βρισκόμαστε σε δουλειά! 

Είναι καλύτερα, λοιπόν, κύριε Υφυπουργέ, αν μπορείτε και στο άρθρο 2 και στο άρθρο 5 και στο άρθρο 10 να κάνετε ορισμένες τροποποιήσεις, ώστε να μην έχετε αυτές τις επιβαρύνσεις και να μη δημιουργείτε αυτές τις αδικίες. Νομίζω ότι τότε όλοι θα συμφωνήσουμε. Γιατί, πράγματι, είναι ένα νομοσχέδιο που θα έπρεπε να είχε το "καλώς έχει" της Ελληνικής Βουλής. Δεν θα το έχετε. 

ΠΡΟΕΔΡΕΥΩΝ (Παναγιώτης Σγουρίδης): Κύριε Ζαφειρόπουλε, θα σας παρακαλέσω πολύ. 'Εχετε ήδη ξεπεράσει το χρόνο σας κατά ενάμισι λεπτό! 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και θα έχετε αντίθετες επιπτώσεις και θα είσαστε εσείς υπεύθυνοι γι'αυτό, μαζί με τις άλλες ευθύνες τις οποίες έχετε, είτε αυτές είναι εθνικές είτε δημοσίου συμφέροντος. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή τι θα πρέπει να κάνουμε; Να πετάμε πέτρες για να σταματήσουμε, κύριοι συνάδελφοι; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Να έχουμε την ελευθερία του λόγου που δικαιούμεθα μέσα στο Κοινοβούλιο. 

Και θα μου επιτρέψτε, κύριε Πρόεδρε, να καταθέσω για τα Πρακτικά τα έγγραφα που προάνεφερα. 

(Στο σημείο αυτό ο Βουλευτής κ. Επαμεινώνδας Ζαφειρόπουλος καταθέτει για τα Πρακτικά τα προαναφερθέντα έγγραφα, την απόφ. της Ολ. Α.Π. 542/99 και εφημερίδα ΚΑΘΗΜΕΡΙΝΗ 3/3/1999, τα οποία βρίσκονται στο αρχείο της Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωάννης Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, είναι γεγονός ότι υφίσταται πράγματι θέμα συνταγματικότητας των ρυθμίσεων αυτών που συζητούμε απόψε. Και δεν νομίζω ο κύριος Υφυπουργός να μην μπορεί να το αντιληφθεί. 

Πραγματικά, αυτή η παρέμβαση της τρίτης εξουσίας, της εκτελεστικής δηλαδή εξουσίας, της Κυβέρνησης, που γίνεται προς τη δικαιοσύνη, είναι απαράδεκτη. Γιατί, ενώ υπάρχουν σχέσεις με νομοθετικές ρυθμίσεις, που στηρίζονται βέβαια στο Σύνταγμα και έχουν γίνει σε προγενέστερο χρόνο, έρχεται τώρα νεότερη διάταξη να πει ότι όντως εδώ δύναται να παρέμβει η διοίκηση και να μην είναι σε θέση, σε παρόμοιες περιπτώσεις, η δικαστική εξουσία να καθορίζει τη συνταξιοδοτική πολιτική. 

Μέχρις ενός σημείου, εδώ υπάρχει ένα λογικό στοιχείο. Πράγματι, εάν δεχθούμε ότι διακόσιες χιλιάδες άνθρωποι περίπου έχουν λαμβάνειν αναδρομικά από μια τέτοια ρύθμιση και φθάσουμε στα δικαστήρια, ασφαλώς ανατρέπεται όλη η εισοδηματική πολιτική της Κυβέρνησης. Δεν υπάρχει αμφιβολία. 

Τι πρέπει να επιλέξουμε τώρα; Να είμαστε πιο κοντά στην εφαρμογή των συνταγματικών διατάξεων ή να σεβασθούμε την τρέχουσα οικονομική κατάσταση και να πούμε "ε, δεν χάλασε ο κόσμος, ας μην πάρουν και μερικά χρήματα, τα δικαιούνται δεν τα δικαιούνται, ορισμένες κατηγορίες υπαλλήλων", επειδή αυτό θα ανέτρεπε την εισοδηματική πολιτική της Κυβέρνησης; 

'Οπως και αν έχει το πράγμα πάντως, εδώ πρόκειται περί σαφούς παρεμβάσεως της μιας εξουσίας στα καθήκοντα της άλλης. Και κατά τούτο, μπορεί κανένας να μιλάει για αντισυνταγματική ρύθμιση. 

Στο άρθρο 3, κύριε Υφυπουργέ, έχω να πω ότι για τις πολεμικές συντάξεις δεν είναι η πρέπουσα ρύθμιση που γίνεται με το συζητούμενο νομοσχέδιο. Γιατί, όντως, τα ποσοστά για τις συντάξεις, που προβλέπονται για τους κατώτερους βαθμούς, από το συνταγματάρχη και προς τα κάτω δηλαδή, είναι πάρα πολύ χαμηλά, σε σχέση με τις αποδοχές των εν ενεργεία αξιωματικών. Και αυτό οπωσδήποτε δεν συμβάλλει σε μια δίκαιη κατανομή του εθνικού εισοδήματος, γιατί δεν έχουμε ρύθμιση ομοίων κατάστασεων κατά τον ίδιο τρόπο. Η ρύθμιση αυτή είναι ασφαλώς και αντισυνταγματική, αλλά και έξω από τις αρχές του κράτους δικαίου. 

Για το άρθρο 4 και εδώ εξακολουθώ να πιστεύω ότι είναι αντισυνταγματική η ρύθμιση, δεδομένου ότι και εδώ δεν αντιμετωπίζονται ίδιες καταστάσεις με τον ίδιο τρόπο. Δεν μπορεί, δηλαδή, αυτοί οι οποίοι υπέβαλαν αιτήσεις εμπροθέσμως -κατά τη διατύπωση της διάταξης- να δικαιωθούν συντάξεως, επειδή υπέβαλαν την αίτηση με τα λοιπά δικαιολογητικά μέχρι την ισχύ του ν. 1813/1988. 

Ερχόμαστε τώρα εκ των υστέρων, ύστερα από δέκα χρόνια και παρέχουμε πάλι το δικαίωμα σε ορισμένες χιλιάδες ανθρώπων, οι οποίοι δεν πρόλαβαν να λάβουν τις συντάξεις, αλλά ωστόσο πρόλαβαν να υποβάλουν τα σχετικά δικαιολογητικά. Αυτό όμως φέρνει αυτούς σε πλεονεκτικότερη μοίρα, σε σχέση με άλλους, που προσέφεραν όντως διακεκριμένες υπηρεσίες στην πατρίδα και μένουν εκτός νυμφώνος. Κατά τούτο, η πολιτεία δεν μπορεί να είναι ούτε κράτος-δικαίου ούτε κράτος το οποίο μπορεί να καυχηθεί για τη ρύθμιση ομοίων καταστάσεων με άνισο τρόπο. 

Στο άρθρο 5 παράγραφος 13 έχω και εγώ την ίδια γνώμη που έχουν πολλοί συνάδελφοι. Και εδώ πάλι φαίνεται πόσο το κράτος είναι ασυνεπές. Δεν μπορεί μερικοί οι οποίοι ήσαν νομοταγείς και συνεπείς, ήρθαν και κατέβαλαν αυτήν τη διαφορά, επέστρεψαν δηλαδή τα αχρεωστήτως καταβληθέντα, να τα χάνουν και άλλοι οι οποίοι δεν έσπευσαν, να λέμε τώρα στη σχετική διατύπωση της παραγράφου 13 "ε, δεν χάλασε ο κόσμος, εσείς προλάβατε δεν προλάβατε, από εδώ και πέρα δεν πρόκειται να εκδοθούν καταλογιστικές πράξεις, συνεπώς καλώς κάνατε και δεν καταβάλατε". Και αυτό πάλι μαρτυρεί την αναξιοπιστία και την άδικη μεταχείριση του κράτους. 

Τέλος, θα ήθελα να κάνω μια παρατήρηση στο άρθρο 10 για τις συντάξεις των δημάρχων. 

Δεν μπορεί να έχουμε δίκαιη μεταχείριση όταν ένας δήμαρχος, ένας πρόεδρος κοινότητας, ο οποίος έπαιρνε πάρα πολύ μικρές αποδοχές, τα έξοδα παραστάσεως δηλαδή όταν ήταν εν ενεργεία, να καθορίζεται η σύνταξή του με βάση τις αποδοχές που έπαιρνε τότε, τα έξοδα παραστάσεως, ενώ ένας άλλος που έτυχε να είναι σε έναν πλουσιότερο δήμο, να παίρνει διπλάσια και τριπλάσια, τη στιγμή που έκαναν όλοι την ίδια δουλειά. Χάριν της ίσης μεταχείρισης θα πρέπει όλοι οι δημοτικοί άρχοντες που συνταξιοδοτούνται να αμείβονται κατά τον αυτόν τρόπο, ανεξαρτήτως του ποιες ήσαν οι αποδοχές, τα έξοδα παραστάσεως κατά το χρόνο ενέργειας. Ευχαριστώ. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, παρακαλώ το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ζήτησε ο κύριος Υπουργός το λόγο. 

ΔΗΜΗΤΡΙΟΣ ΣΙΟΥΦΑΣ: Πριν μιλήσει ο κύριος Υπουργός, μπορώ να πάρω το λόγο; 

ΠΡΟΕΔΡΕΥΩΝ (Παναγιώτης Σγουρίδης): Πάμε με τη σειρά. 'Εχει ζητήσει το λόγο και ο κ. Σφυρίου, πριν από εσάς. Πώς να το κάνουμε; Εκτός εάν παραχωρήσουν τη σειρά τους. Και υπάρχει και ένας Βουλευτής, ο οποίος θέλει να μιλήσει. 

Ορίστε, κύριε Χαϊτίδη, έχετε το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, στο άρθρο 10 του νομοσχεδίου που συζητάμε προβλέπεται ότι για τις μηνιαίες χορηγίες των δημάρχων και των προέδρων κοινοτήτων από 1.1.1998, επί τη βάσει των οποίων υπολογίζονται οι συντάξεις τους, λαμβάνονται υπόψη τα έξοδα παραστάσεως που τους καταβάλλονται κατά το χρόνο της εξόδου από την υπηρεσία. 

Δεν θέλω να αποδώσω πρόθεση, αλλά υπάρχει το γεγονός, κύριε Υπουργέ, ότι κατά το έτος 1997 υπήρχε μια σοβαρή μείωση, της τάξεως του 30% στις χορηγίες των κοινοταρχών και των δημάρχων. Επομένως με βάση τη συγκεκριμένη διατύπωση ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Υπήρξε μείωση; 

ΕΥΓΕΝΙΟΣ ΧΑΪΤΙΔΗΣ: 'Ολα αυτά σας έχουν ειπωθεί και σας έχουν υποδειχθεί και κατά τη συζήτηση στη Διαρκή Επιτροπή, αλλά δυστυχώς τα αγνοήσατε. 

'Ετσι, λοιπόν, προκύπτει το εξής αποτέλεσμα. Οι εξερχόμενοι πλέον της υπηρεσίας ή για άλλους λόγους συνταξιοδοτούμενοι κοινοτάρχες, είτε από τις καταργούμενες κοινότητες είτε λόγω ηλικίας, θα παίρνουν μειωμένη σύνταξη της τάξεως του 30% έναντι των συναδέλφων τους, οι οποίοι είχαν συνταξιοδοτηθεί κατά τα προηγούμενα έτη με άλλο νομικό καθεστώς. 

Για το λόγο αυτό, σας προτείνω και σας καλώ, κύριε Υπουργέ, να λάβετε υπόψη αυτό το γεγονός και να δεχθείτε μια τροποποίηση του άρθρου 10 στην παράγραφο 1, η οποία να προβλέπει ότι οι χορηγίες των προέδρων κοινοτήτων και των δημάρχων κατά την έξοδό τους και επομένως, κατά τη συνταξιοδότηση, θα αυξηθούν κατά 30%, έναντι του τρόπου που προβλέπεται να υπολογιστούν με το συζητούμενο νομοσχέδιο ή κατ'ελάχιστον οι συντάξεις αυτές, θα είναι ίσες με την ελάχιστη σύνταξη δημοσίου υπαλλήλου. 

Διότι, κύριε Υπουργέ, μια που η Κυβέρνηση εμφανίζεται ως θιασώτης και μέγας υποστηρικτής της Τοπικής Αυτοδιοίκησης, δεν είναι δυνατόν οι πρώην δήμαρχοι και κοινοτάρχες, αυτοί οι οποίοι ήταν οι πραγματικοί υπηρέτες της Τοπικής Αυτοδιοίκησης και μάλιστα στην περιφερειακή και ακριτική Ελλάδα, να υφίστανται διακριτική μειωτική συμπεριφορά, να θίγονται, αλλά και να μην έχουν τον τρόπο πλέον να ζήσουν από εδώ και πέρα, όταν επί σειρά ετών ανάλωσαν τη ζωή τους και εμποδίστηκαν από κάποια άλλη σταδιοδρομία, προκειμένου να υπηρετήσουν την Τοπική Αυτοδιοίκηση. 

Εάν δεν δεχθείτε την υπόδειξη την οποία κάνω, ακολουθεί μία τροπολογία την οποία έχουμε καταθέσει εμπροθέσμως με το συνάδελφο κ. Ρεγκούζα και θα έχουμε την ευκαιρία να τα ξαναπούμε κατά τη συζήτησή της. 

Συγχρόνως επειδή δεν το προβλέπετε πουθενά, προτείνω να δοθούν κάποια στοιχειώδη έξοδα παραστάσεως για τους προέδρους των τοπικών συμβουλίων, οι οποίοι ενώ σύμφωνα με τον "ΚΑΠΟΔΙΣΤΡΙΑ" καλούνται να εξακολουθούν να υπηρετούν τις τοπικές κοινωνίες των καταργηθεισών κοινοτήτων, γι'αυτούς δεν προβλέπεται κάποια στοιχειώδης κάλυψη των εξόδων τους για την υπηρεσία που καλούνται να προσφέρουν σε όλην τη διάρκεια της θητείας τους. Αυτά όσον αφορά το άρθρο 10. 

Στο λίγο χρόνο που απομένει, θα ήθελα να πω δύο λόγια για το άρθρο 4. Κύριε Υπουργέ, γιατί προκαλείτε αφορμές για νέες τριβές και νέους διχασμούς; Η Εθνική Αντίσταση είχε μία διαμόρφωση και μία θέση στη ζωή μας μέχρι σήμερα, έτσι όπως διαμορφώθηκε τέλος πάντων. Με το άρθρο 4 φοβούμαι ότι η κατασκευή μνημείου Εθνικής Αντίστασης και των αρχηγών της, το οποίο θέλετε να ανεγείρετε στην Αθήνα, θα επεκταθεί και στην επαρχία, όπου υπάρχουν και διάφοροι τοπικοί παράγοντες, οι οποίοι διεκδικούν αρχηγίες αντιστασιακών οργανώσεων, αλλά είναι πρόσωπα αμφιλεγόμενα. Θα δημιουργήσετε διχασμούς και τριβές, θα δημιουργήσετε τοπικές αναστατώσεις και αυτό φυσικά δεν θα βοηθήσει ούτε τη χώρα ούτε την κοινωνία ούτε τα πολιτικά πράγματα της Ελλάδας. 

Τέλος, σας ερωτώ, κύριε Υπουργέ, αν είναι στις προθέσεις σας -δεν το διευκρινίζετε- να επανεξετάσετε όλους εκείνους τους δήθεν αντιστασιακούς, οι οποίοι αποδεικνύεται από τα στοιχεία, ότι εκείνην την εποχή ήταν νήπια ηλικίας ολίγων ετών και οι οποίοι εκθέτουν τους πραγματικούς αντιστασιακούς. Διότι αποδεικνύεται ότι η ιδιότητα του αντιστασιακού που την τιμούμε όταν είναι αληθινή, αποδίδεται για λόγους κομματικής σκοπιμότητας και σε ανθρώπους, που εκ των πραγμάτων και εκ της ηλικίας τους δεν μπορούσαν να προσφέρουν τίποτα στην Εθνική Αντίσταση; 

Για όλους αυτούς τους λόγους, σας καλώ για το άρθρο 4 να υπάρξουν στο πνεύμα που σας εξέθεσα οι απαραίτητες ρυθμίσεις, ώστε να μην έχουμε διχασμούς, να μην έχουμε διχόνοιες, να μην έχουμε αναστατώσεις στην περιφέρεια την οποία φοβούμαι ότι δεν τη γνωρίζετε και γι'αυτό ελαφρά τη καρδία αποφασίζετε τέτοιες ρυθμίσεις, οι οποίες ξέρω ότι εξυπηρετούν ορισμένους Υπουργούς, που έχουν πάρει εργολαβικά το θέμα της Εθνικής Αντίστασης, αλλά δεν εξυπηρετούν το λαό και τη χώρα. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ευχαριστώ, κύριε Πρόεδρε. 

'Ακουσα πολύ προσεκτικά τους ομιλητές και σε πολλές περιπτώσεις υπήρξαν παρεμβάσεις και έγιναν προτάσεις, οι οποίες βοηθούν και εμάς να βελτιώσουμε ορισμένα σημεία των διατάξεων έτσι ώστε να τις κάνουμε πιο αποτελεσματικές. 

Σας υπενθυμίζω επίσης ότι όπως θα έχετε διαπιστώσει, κύριοι συνάδελφοι, μία σειρά παρεμβάσεων, παρατηρήσεων και προτάσεων, οι οποίες είχαν λάβει χώρα στη Διαρκή Επιτροπή, έχουν ενσωματωθεί στο κείμενο. 

Πιστεύω ότι εμφανίζεται το συζητούμενο νομοσχέδιο πιο βελτιωμένο σε σχέση με την αρχική του μορφή. 

Υπάρχουν όμως και θέματα, εκτός από αυτά που θα σας αναγνώσω, τα οποία πρέπει να τα δούμε έτσι όπως πραγματικά έχουν. 'Ενα από αυτά είναι και το θέμα των αποφάσεων των δικαστηρίων με τις οποίες επιδικάζονται αποζημιώσεις, αναδρομικές συντάξεις και άλλα σε μεγάλες κατηγορίες -δεν μιλάω για ατομικές περιπτώσεις- δημοσίων υπαλλήλων και λειτουργών. Εδώ πρέπει να ξεχωρίσουμε ορισμένα πράγματα. Πραγματικά χαίρομαι που το κόμμα της Αξιωματικής Αντιπολίτευσης ήρθη υπεράνω μίας αντιπολιτευτικής τοποθέτησης και ροπής και αναγνώρισε ότι επιτέλους θα πρέπει να σταματήσει αυτή η διαδικασία με την οποία επιδικάζονται σε ομοτέχνους αλλά και σε ευρύτερες κατηγορίες αποζημιώσεις από ορισμένους φορείς της δικαστικής εξουσίας. 

Και στο παρελθόν βέβαια υπήρχε αυτή η τοποθέτηση, αλλά ήταν προσωπική. Για πρώτη φορά εκδηλώθηκε χθες -και αυτό είναι άκρως ευχάριστο και ενθαρρυντικό- μία ομόθυμη συναίνεση μεταξύ των δύο μεγάλων κομμάτων σε σχέση με το φαινόμενο αυτό. 

Σε αυτό πρέπει να θεμελιώσουμε μία νέα πρακτική. Δεν καταργούμε δικαιώματα του κάθε πολίτη να προσφύγει για ένα συγκεκριμένο προσωπικό θέμα. Να είναι απόλυτα σαφές αυτό. Αυτό το οποίο επιχειρούμε να ρυθμίσουμε -και συμφωνούν τα δύο μεγάλα κόμματα απ'ό,τι έχω αντιληφθεί- είναι η επέκταση και μάλιστα η αναδρομική, διατάξεων, συντάξεων, επιδομάτων, αποζημιώσεων κλπ. σε πολύ μεγάλες κατηγορίες, αφαιρώντας και υπονομεύοντας με τον τρόπο αυτό την άσκηση δημοσιονομικής και συνταξιοδοτικής πολιτικής από τα εκλεγμένα όργανα, την Κυβέρνηση και τη νομοθετική εξουσία. 

Πιστεύω -και έχω αυτήν την αίσθηση- ότι η Κυβέρνηση έχει κάνει απολύτως το καθήκον της απέναντι στους δικαστές. 'Εχει φέρει ένα μισθολόγιο το οποίο έδωσε πολύ υψηλές αυξήσεις. Πιστεύω ότι τις αξίζουν, διότι επιτελούν ένα μοναδικής σημασίας λειτούργημα και υπηρετούν ένα από τους σημαντικότερους θεσμούς. Και επίσης αντανακλάστηκαν αυτές οι πολύ σημαντικές αυξήσεις στους συνταξιούχους. 

Πιστεύω ότι πρέπει να σταματήσει αυτή η διαμάχη, που επαναλαμβάνεται κάθε τόσο με ένα αλυσιδωτό τρόπο -ή μάλλον η δήθεν διαμάχη, δεν ξέρω πώς να τη χαρακτηρίσω- μεταξύ της εκτελεστικής και της νομοθετικής εξουσίας από τη μία μεριά και της δικαστικής από την άλλη. 

Πρέπει να λήξει αυτό το θέμα, το οποίο μόνο στη χώρα μας, νομίζω, συμβαίνει. Δεν νομίζω να υπάρχουν άλλες χώρες που να γίνονται αυτά για συλλογικές περιπτώσεις. Για ατομικές περιπτώσεις φυσικά γίνονται και πρέπει να γίνονται και θα συνεχίσουν να γίνονται. Αλλά όχι για συλλογικές περιπτώσεις. Να μπούμε και εμείς σε ένα ρυθμό ευνομίας, σε ένα ρυθμό ευρυθμίας όσον αφορά τη δημοσιονομική πορεία της χώρας και όσον αφορά το χωρισμό των εξουσιών σε εκτελεστική, νομοθετική και δικαστική. Να ξέρει ο καθένας ποιος είναι ο τομέας του. 

Νομίζω πως η Κυβέρνηση ορθώς ξαναφέρνει αυτό το ζήτημα. Γιατί κάθε φορά που το φέρνει, έπονται μετά αποφάσεις του Ελεγκτικού Συνεδρίου, που αίρουν ή προσπαθούν να άρουν αυτό το οποίο μόλις ψήφισε η κάθε Ολομέλεια του Κοινοβουλίου κατόπιν εισαγωγής του από την Κυβέρνηση. 

Θέλω να πιστεύω ότι αυτή η ρύθμιση που φέρνει τώρα, θα είναι και η τελευταία σε αυτήν τη διαφαινόμενη διελκυστίνδα μεταξύ των διαφόρων εξουσιών. Πιστεύω ότι μπορεί να είναι το τέλος αυτής της διελκυστίνδας, με την έννοια ότι η Κυβέρνηση, όπως είπα και προηγουμένως, τίμησε το δικαστικό σώμα και κατά το μισθολόγιο και κατά το συνταξιοδοτικό και με μία σειρά από άλλες θετικές, θεσμικές ρυθμίσεις και παρεμβάσεις. 

'Ερχομαι σε ορισμένα επιμέρους θέματα. Κατ'αρχήν υπήρξε από πολλούς ομιλητές το θέμα των καταλογιστικών πράξεων σε όσους συνταξιούχους απησχολήθησαν. 

Είχα πει ότι αυτό το θέμα θα ρυθμιστεί διότι και σε μας δεν αρέσει να υπάρχουν δύο κατηγορίες πολιτών, δηλαδή πολίτες οι οποίοι για κάποιο λόγο -ας τα αφήσουμε αυτά προς το παρόν- δεν εξεπλήρωσαν τις υποχρεώσεις τους. Τώρα είναι πολύ δύσκολη η αναζήτηση αυτής της εκπλήρωσης αλλά και δαπανηρή. Γι' αυτό λέμε ας το εφαρμόσουμε από εδώ και πέρα. Υπάρχουν όμως και οι πολίτες οι οποίοι εξεπλήρωσαν αυτές τις υποχρεώσεις τους και θα βρεθούν σε μειονεκτική θέση. Αυτό θεραπεύεται και όλοι θα έχουν την ίδια ακριβώς μεταχείριση επί τα βελτίω. 

Ειπώθηκαν επίσης αρκετά για το θέμα των νομαρχών και γενικά των εκλεγμένων αρχόντων. Πιστεύω ότι και οι εκλεγμένοι νομάρχες πρέπει να διευκολυνθούν έτσι ώστε η υπηρεσία την οποία προσφέρουν εκλεγόμενοι ως νομαρχιακοί άρχοντες να έχει μία προοπτική αποκαταστάσεως όταν αυτοί εκπληρώσουν τη θητεία που προβλέπει ο νόμος. Θα προστεθεί, λοιπόν, ότι η ρύθμιση για τη θεμελίωση του συνταξιοδοτικού δικαιώματος -αυτό μπορεί να γίνει στο 60ο έτος όπως είναι και για τους Βουλευτές- εκλεγομένων όπως είναι οι δήμαρχοι μπορεί να επεκταθεί και στους νομάρχες. 

Από αρκετούς ομιλητές ετέθη το θέμα του συμψηφισμού, δηλαδή να συμψηφίζονται διάφορες θητείες σε εκλεγμένες θέσεις. Εδώ όμως πρέπει να είμαστε προσεκτικοί. Πρέπει να υπάρχει τέτοια δυνατότητα συμψηφισμού αλλά πρέπει να προσέξουμε από πού προς τα πού. Θα σας διαβάσω μετά μία διάταξη που την έχουμε επεξεργαστεί. Σ' αυτή θα επιτρέπεται ο συμψηφισμός αν είναι από βουλευτικό αξίωμα προς νομαρχιακό αξίωμα. Πιστεύω ότι δεν πρέπει να γίνει αντιστρόφως διότι ο Βουλευτής συνταξιοδοτικώς διέπεται από ένα απολύτως ειδικό καθεστώς το οποίο δεν πρέπει να προσμιχθεί με καμία άλλη κατηγορία και κανένα άλλο πλαίσιο. 

Ανεφέρεται επίσης στο άρθρο 2 από πότε ισχύουν οι διατάξεις για ορισμένες περιπτώσεις αναγνώρισης ερείσματος συνταξιοδοτικού για τους καθηγητές πανεπιστημίων. Θέλω να δηλώσω ότι αυτό θα γίνεται εφεξής. 'Οποιος χρόνος έχει αναγνωρισθεί μέχρι τούδε προφανώς θα παραμείνει αναγνωρισμένος. 'Ομως, όποιος πρέπει να αναγνωρισθεί από εδώ και πέρα ή όταν κινηθεί η διαδικασία από εδώ και πέρα θα υπακούει στις νέες διατάξεις. Πιστεύω ότι αυτό ούτε κανόνες αίρει ούτε κίνητρα ανατρέπει. 

Ευθέως δε θα ήθελα να σας πω ότι δεν είναι κακό να αυστηροποιούμε τις συνταξιοδοτικές διατάξεις. 'Ολες οι χώρες του κόσμου αυτό κάνουν. 

ΙΩΑΝΝΗΣ ΤΖΩΑΝΝΟΣ: 'Οχι αναδρομικά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι αναδρομικά. Δεν παραβιάζεται τίποτα. 'Ολα τα νομοσχέδια που έχουμε φέρει κινούνται σε μία λογική αυστηροποίησης των συνταξιοδοτικών διατάξεων. Γι' αυτό βλέπετε ότι και οι αυξήσεις που δίνουμε είναι μεγαλύτερες σ' αυτούς που έχουν υπηρετήσει περισσότερα χρόνια και λιγότερες σ' αυτούς που έχουν υπηρετήσει λιγότερα χρόνια. Κατά κάποιο τρόπο είναι μία συμμόρφωση προς την αρχή της ανταποδοτικότητας η οποία θα πρέπει ως ένα σοβαρό βαθμό να διέπει τις συντάξεις. 

ΙΩΑΝΝΗΣ ΤΖΩΑΝΝΟΣ: Επιτρέπετε μια ερώτηση; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας παρακαλώ! Μετά. 

ΠΡΟΕΔΡΕΥΩΝ (Παναγιώτης Σγουρίδης): Κύριε Τζωάννο, σας παρακαλώ! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τέθηκε, επίσης, το θέμα για τους δημοσίους υπαλλήλους. Πιστεύω ότι απάντησα στον αγορητή της Νέας Δημοκρατίας, ότι ο δημόσιος υπάλληλος επιστρέφοντας, εάν είχε εκλεγεί Βουλευτής, μπορεί να αναγνωρίσει το χρόνο του ως συντάξιμο. Υπάρχει νόμος ο οποίος ψηφίστηκε πέρυσι και προβλέπει τη διάταξη αυτή. 

ΑΔΑΜ ΡΕΓΚΟΥΖΑΣ: Δεν τη διαβάσατε τη διάταξη! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τη διάβασα. 

'Ερχομαι τώρα στις συγκεκριμένες διορθώσεις και προσθήκες. 

Μπορώ να τις μοιράσω, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Εάν, οι κύριοι συνάδελφοι, δεν θέλουν να τις αναγνώσετε, μπορούμε να τις δώσουμε στον κλητήρα να τις αναπαραγάγει, εφόσον κατατεθούν στα Πρακτικά και να μοιρασθούν. 

ΑΔΑΜ ΡΕΓΚΟΥΖΑΣ: Εάν είναι ουσιαστικού περιεχομένου, να τις ακούσουμε, για να ξέρουμε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οσον αφορά το άρθρο 4, στο εδάφιο 1, μετά την πρώτη πρόταση προστίθεται -όπως είπε ο κ. Γιαννόπουλος- το εξής: ", ημέρα λήξης Β' Παγκοσμίου Πολέμου." 

Στο άρθρο 5 είναι μία σειρά από προσθήκες. Είναι πολλές όμως και μικρές, οπότε νομίζω ότι είναι καλύτερα να μην αναγνωσθούν. 

'Οσον αφορά το άρθρο 7, στην παράγραφο 10ε, στους στίχους τέταρτο και πέμπτο, οι λέξεις "από την έναρξη της ισχύος του παρόντος νόμου", αντικαθίσταται με τις λέξεις "από 1 Μαίου 1999". Είναι ένα θέμα το οποίο ετέθη εδώ. 

'Οσον αφορά το άρθρο 9: Στην παράγραφο 1 προστίθεται εδάφιο στο τέλος ως εξής: "Για τη θεμελίωση του συνταξιοδοτικού δικαιώματος και για τον υπολογισμό της σύνταξης συνυπολογίζεται και θητεία σε θέση αιρετού δημάρχου ή προέδρου κοινότητας ή χρόνος βουλευτίας, εφόσον δεν χρησίμευσαν για απόκτηση χορηγίας ή σύνταξης από τις θέσεις αυτές." 

Στην παράγραφο 6, αντί των λέξεων "εξηκοστού πέμπτου", τίθεται η λέξη "εξηκοστού". 

Αυτές είναι οι αλλαγές οι οποίες γίνονται. Πιστεύω ότι θα συμφωνήσετε. 

Καταθέτω το σχετικό έγγραφο για τα Πρακτικά. 

(Στο σημείο αυτό ο Υφυπουργός Οικονομικών κ. Ν. Χριστοδουλάκης καταθέτει για τα Πρακτικά έγγραφο περιλαμβάνον τις προαναφερθείσες διορθώσεις-προσθήκες, το οποίο έχει ως εξής: 

"Αθήνα, 3 Μαρτίου 1999 

ΔΙΟΡΘΩΣΕΙΣ - ΠΡΟΣΘΗΚΕΣ

Στο Σχέδιο Νόμου "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

'Αρθρα 1-12

Στο άρθρο 4: Στο εδάφιο 1 μετά την 1η πρόταση προστίθεται: ", ημέρα λήξης Β' Παγκοσμίου Πολέμου". 

Στο άρθρο 5: 

- Στην παράγραφο 6α, στους στίχους 14 και 15 οι λέξεις "που καταβλήθηκαν στον υπάλληλο σύμφωνα με τις ισχύουσες διατάξεις" αντικαθίστανται με τις λέξεις "που είχαν εισπραχθεί κατά το ίδιο χρονικό διάστημα". 

- Στην ίδια παράγραφο, στους στίχους 18-20, οι λέξεις "με καταβολή των προβλεπόμενων εισφορών από τους ενδιαφερομένους, όπου αυτές δεν έχουν καταβληθεί", αντικαθίστανται με τις λέξεις "με επανακαταβολή των εισφορών από τους ενδιαφερόμενους, όπου αυτές δεν έχουν καταβληθεί, στο ύψος που τους είχαν επιστραφεί για το ίδιο χρονικό διάστημα". 

- Στην παράγραφο 11β τον δέκατο τρίτο στίχο, μετά τη λέξη "ίδιους" τίθεται κόμμα και προστίθενται οι λέξεις "οι μεν εισφορές του εργοδότη κατά το ποσό που αντιστοιχεί στη διαφορά μεταξύ των παραπάνω αποδοχών και εκείνων της θέσης μερικής απασχόλησης" και στον τρίτο στίχο η λέξη "Δημόσιο" αντικαθίσταται με τη λέξη "δημόσιο". 

- Στην ίδια παράγραφο, στον δέκατο έβδομο στίχο, μετά τις λέξεις "δηλωσή τους" προστίθενται οι λέξεις "του ν. 1599/1986 που υποβάλλεται μέσα στις προθεσμίες της προηγούμενης περίπτωσης α". 

- Στην παράγραφο 13, στον ενδέκατο στίχο, μετά τη λέξη "ανακαλούνται" τίθεται κόμμα και διαγράφεται η λέξη "και". 

- Στο τέλος της3 ίδιας παραγράφου τίθεται κόμμα και προστίθενται οι λέξεις "τυχόν δε ποσά που έχουν ήδη καταβληθεί επιστρέφονται στους δικαιούχους". 

- Στη συνέχεια της ίδιας παραγράφου προστίθενται εδάφια ως εξής: 

"Από την πρώτη του επόμενου, της έναρξης της ισχύος του παρόντος νόμου, μηνός η πρώτη πληρωμή αποδοχών συνταξιούχων του Δημοσίου και του ευρύτερου δημόσιου τομέα του άρθρου 6 του ν. 1256/1982 τελεί υπό την απαραίτητη προϋπόθεση προσκόμισης στον εκκαθαριστή αποδοχών της θέσης τους βεβαίωσης της αρμόδιας Διεύθυνσης της Υπηρεσίας Συντάξεων ότι δηλώθηκε η κατοχή της θέσης. Η μη προσκόμιση της βεβαίωσης αυτής αναστέλλει την καταβολή των αποδοχών, με ευθύνη του οικείου εκκαθαριστή". 

Στο άρθρο 7: 

- Στην παράγραφο 10ε, στους στίχους τέταρτο και πέμπτο, οι λέξεις "από την έναρξη της ισχύος του παρόντος νόμου" αντικαθίστανται με τις λέξεις "από 1 Μαϊου 1999". 

Στο άρθρο 9: 

- παράγρ. 1: Προστίθεται εδάφιο στο τέλος ως εξής: "Για τη θεμελίωση του συνταξιοδοτικού δικαιώματος και για τον υπολογισμό της σύνταξης συνυπολογίζεται και θητεία σε θέση αιρετού Δημάρχου ή προέδρου κοινότητας ή χρόνος βουλευτείας, εφόσον δεν χρησίμευσαν για απόκτηση χορηγίας ή σύνταξης από τις θέσεις αυτές." 

- παράγρ. 6: Αντί των λέξεων "εξηκοστού πέμπτου", τίθεται η λέξη "εξηκοστού"."). 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, μια στιγμή, για να οργανώσουμε τη συζήτηση. Ζήτησε το λόγο ο Κοινοβουλευτικός Εκπρόσωπος της Νέας Δημοκρατίας και ο Κοινοβουλευτικός Εκπρόσωπος του ΠΑΣΟΚ. Επίσης, έχει κατατεθεί και αίτηση ονομαστική ψηφοφορίας στο άρθρο 10. 

Κύριε Ρεγκούζα, θέλετε να μιλήσετε και σεις; 

ΑΔΑΜ ΡΕΓΚΟΥΖΑΣ: Ναι, κύριε Πρόεδρε. 

ΔΗΜΗΤΡΙΟΣ ΣΙΟΥΦΑΣ: Κύριε Προέδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σιούφα, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ο κύριος Υφυπουργός με πολύ μειλίχιο ύφος προσπάθησε να εμφανίσει τα ελάχιστα τα οποία δέχθηκε κατά τη συζήτηση ως μείζονα. Αυτό όμως δεν πείθει κανένα. 

Το πρώτο και το βασικό, κύριε Υφυπουργέ, για σας και για την Κυβέρνηση είναι η ασυνέπειά σας και η αναξιοπιστία σας. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μη μιλάτε με καλά λόγια, κύριε Σιούφα! 

ΔΗΜΗΤΡΙΟΣ ΣΙΟΥΦΑΣ: Φροντίζω να μην το κάνω ποτέ και θα σας το αποδείξω αμέσως! 

Στις 9 Δεκεμβρίου συζητήθηκε στην Εθνική Αντιπροσωπεία νομοθέτημα το οποίο είχε την υπογραφή του Υπουργού των Οικονομικών, με την οποία δεσμευόταν η Κυβέρνηση να εξισώσει τους όρους απασχόλησης των συνταξιούχων του ιδιωτικού με το δημόσιο τομέα. Υπάρχει στα Πρακτικά η δέσμευση του κ. Παπαϊωάννου, ότι είναι σε συνεννόηση με τον Υπουργό των Οικονομικών να εξισώσει για λόγους ισότητας αυτούς τους όρους. 

Τι έχετε κάνει μέχρι σήμερα; Τον εργαζόμενο συνταξιούχο στο δημόσιο, όταν απασχολείται, δεν λαμβάνετε υπόψη ούτε το ύψος της σύνταξης ούτε την οικογενειακή του κατάσταση και έρχεστε και του λέτε ότι του κρατάτε το 70% της σύνταξής του. Λαιμητόμος, Προκρούστειος κλίνη! 

Στον ιδιωτικό τομέα δέχθηκε ο Υπουργός άλλη ρύθμιση για τους συνταξιούχους που απασχολούνται. Και δεν δουλεύει κανένας όταν εξαντλήσει και συνταξιοδοτηθεί από το καλό του. Βάζει ένα όριο και λέει ότι με σύνταξη μέχρι διακόσιες πενήντα χιλιάδες (250.000) δραχμές και να εργάζεσαι δεν σου κρατώ τίποτα. Από εκεί και πάνω σου κρατώ το 70% του επιπλεόν ποσού. 

Από ό,τι βλέπετε, κύριε Υφυπουργέ, η εισηγητική έκθεση του μικρού ασφαλιστικού είναι δέσμευση του Υπουργού Εργασίας στην Εθνική Αντιπροσωπεία ότι θα εξισωθούν οι όροι και σεις μου απαντάτε σε ερώτηση, ότι αυτό το πράγμα δεν το κάνετε και έχετε διαφορετικά πράγματα στο δημόσιο και στον ιδιωτικό τομέα. 

Οπότε, βλέπετε ότι δικαιολογημένα χρησιμοποιώ αυτούς τους οδυνηρούς όρους για την Κυβέρνησή σας. Υπάρχουν κατατεθειμένα στα Πρακτικά, επιμένετε και υπήρξατε και τόσο σκληροί μάλιστα να τα ζητήσετε και αναδρομικά, και τώρα σοφά πράττετε και έρχεσθε και ρυθμίζετε το θέμα με τον τρόπο που το ρυθμίζετε. 

Το δεύτερο που είναι και μείζον θέμα, κύριε Πρόεδρε, για την Αξιωματική Αντιπολίτευση είναι ότι οι χρόνοι εφαρμογής των ρυθμίσεων για τις αυξήσεις των συντάξεων απέχουν τόσο πολύ και κανένας δεν μπορεί να κατανοήσει γιατί δεν είναι την ίδια χρονική στιγμή που αυξάνονται οι μισθοί των δημοσίων υπαλλήλων, ταυτόχρονα με τα νέα μισθολόγια να αυξάνονται και οι συντάξεις των δημοσίων υπαλλήλων. Κάνετε μια περιπετειώδη ανάλυση στην εισηγητική σας έκθεση για να δικαιολογήσετε τα αδικαιολόγητα, αλλά δυστυχώς δεν το καταφέρνετε και δεν έχετε πείσει κανέναν. Και εδώ εξακολουθείτε να βγάζετε από τη μύγα ξύγκι, αλλά όταν θέλετε να ρυθμίσετε θέματα του κομματικού σας στρατού και λέτε ότι αυστηροποιείται το σύστημα και το κάνετε εδώ με άλλες διατάξεις όταν θέλετε να δώσετε πρόωρες συντάξεις στον κομματικό σας στρατό στην Olympic Catering και τόσες άλλες τις οποίες έχετε εδώ, εκεί το κάνετε απλόχερα. Για τους συνταξιούχους που έχουν ασπρίσει τα μαλλιά τους στη δημόσια υπηρεσία εκεί επιδεικνύετε όλη σας την αυστηρότητα και όλη σας την αναλγησία. 

Και κάτι ακόμα. Το ίδιο πράγμα κάνετε και με τους αναπληρωτές γενικούς διευθυντές, θεσμό που υπήρχε επί των ημερών της Νέας Δημοκρατίας. 'Εχει κατ'επανάληψη συζητηθεί στην Εθνική Αντιπροσωπεία ότι τους αδικείτε κατάφωρα, ότι ρυθμίζετε θέματα για τους γενικούς διευθυντές της περιφέρειας που τους εξισώνετε με τους γενικούς διευθυντές των κεντρικών υπηρεσιών και των Υπουργείων αλλά για τους αναπληρωτές γενικούς διευθυντές -εξήντα στον αριθμό, αυτοί έχουν μείνει- εδώ έρχεσθε και λέτε όχι, θα έχετε τεράστια διαφορά, περίπου εκατό χιλιάδες δραχμές από το μισθό του γενικού διευθυντού και αυτό για εξήντα ανθρώπους. Το κάνετε γιατί υπήρξαν αναπληρωτές γενικοί διευθυντές επί Νέας Δημοκρατίας. 

Δηλώνω εκ μέρους της Αξιωματικής Αντιπολίτευσης ότι για όσο χρονικό διάστημα και θα είσθε για πολύ λίγο ακόμη στην Κυβέρνηση, η Νέα Δημοκρατία θα έρθει και θα το ρυθμίσει και θα αποκαταστήσει αυτήν την αδικία που την κάνετε μόνο και μόνο από κομματική εμπάθεια και τίποτε άλλο. 

Τρίτο θέμα για την παρέμβασή μου αυτή. Μόνο μια κουβέντα σε ό,τι αφορά τα ζητήματα της Εθνικής Αντίστασης. Δεν χρειάζεται να μακρολογήσει κανείς αλλά το κόμμα σας την έχει εμπορευματοποιήσει. Ο ελληνικός λαός και η ιστορία θα σας τιμωρήσουν σκληρά γι'αυτό το πράγμα. Είναι η μόνη κουβέντα την οποία θα ήθελα να πω απόψε. 

Σε ό,τι αφορά τώρα τη μεταχείριση των τέως προέδρων και τέως δημάρχων. Και η ρύθμιση την οποία κάνετε αναδρομικά από 1.1.1998 με το να τους δίνετε αυξήσεις των δημοσίων υπαλλήλων δεν έχει απολύτως καμία λογική. Και εδώ δείχνετε ότι είσθε μίζεροι. 

Και κάτι ακόμη. Οι ρυθμίσεις οι οποίες αφορούν εκείνους που συμπληρώνουν τις προϋποθέσεις συνταξιοδότησης και πριν γίνουν δήμαρχοι, είχαν θητεία ως δημοτικοί σύμβουλοι. Αυτοί μπαίνουν επίσης παρά το γεγονός ότι σας έχει από πολλές πλευρές τοποθετηθεί ότι θα έπρεπε να συμπληρώνουν το συνταξιοδοτικό δικαίωμα στο πεντηκοστό πέμπτο έτος και όχι στο εξηκοστό και εδώ κλείνετε τα αυτιά σας και προφανώς γιατί τα αυτιά αυτά είναι ξύλινα και τελευταία έχουν γίνει και τα μάτια ξύλινα. 

Και τελειώνω με την παρέμβαση εκείνη, κύριε Υπουργέ, που συζητήθηκε στην Εθνική Αντιπροσωπεία. Ο πρώην πρόεδρος της Νέας Δημοκρατίας, ο Μιλτιάδης 'Εβερτ και περίπου τριάντα Βουλευτές της Νέας Δημοκρατίας σας κατέθεσαν μία τροπολογία με την οποία εζητείτο να υπάρξει αναγνώριση και συνταξιοδότηση εκείνων των αστυνομικών και των ανδρών των Ενόπλων Δυνάμεων και των Σωμάτων Ασφαλείας και του Λιμενικού Σώματος για να συνταξιοδοτούνται και να έχουν τα πλεονεκτήματα αναγνώρισης θυσίας της ζωής τους. Ανέλαβε η Βουλή και ο Υπουργός Εργασίας και Κοινωνικών Ασφαλίσεων να σας διαβιβάσουν τη σχετική τροπολογία ώστε να την έχετε και υπόψη σας και να πάει και στο Ελεγκτικό Συνέδριο. Σας απηύθυνα επιστολή πριν από μια βδομάδα. Σας την έστειλα και σήμερα. Μέχρι την Τρίτη προλαβαίνετε να την ξαναδείτε γιατί είναι το λιγότερο χρέος που μπορούμε να κάνουμε απέναντι σ'εκείνους που προστατεύουν τη ζωή μας και την ασφάλειά μας. 

ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Σφυρίου. 

ΚΟΣΜΑΣ ΣΦΥΡΙΟΥ: Κύριε Πρόεδρε, θα ήθελα να διατυπώσω μερικές παρατηρήσεις. 

Πρώτα πρώτα, νομίζω ότι αδικεί ο Κοινοβουλευτικός Εκπρόσωπος της Νέας Δημοκρατίας την Κυβέρνηση, όταν την κατηγορεί ότι δεν αυξάνει ταυτόχρονα με τα νέα μισθολόγια και τις συντάξεις. Την αδικεί βεβαίως, διότι η Νέα Δημοκρατία σαν Κυβέρνηση ουδέποτε τις αύξησε ταυτόχρονα. Αν αναλογιστώ το ενιαίο μισθολόγιο του 1983, ο τότε Υπουργός Οικονομικών κ. Τσοβόλας είχε φέρει το συνταξιοδοτικό που συνόδευε το ενιαίο μισθολόγιο περίπου τέσσερα χρόνια αργότερα. 

ΑΝΑΣΤΑΣΙΟΣ ΙΝΤΖΕΣ: Τότε υπήρχε η ΑΤΑ. 

ΚΟΣΜΑΣ ΣΦΥΡΙΟΥ: Υπήρχε η ΑΤΑ λέει ο κύριος συνάδελφος. 

ΔΗΜΗΤΡΙΟΣ ΣΙΟΥΦΑΣ: Μη γυρίζετε πίσω, γιατί θα καταλήξετε σαν τη γυναίκα του Λωτ. 

ΚΟΣΜΑΣ ΣΦΥΡΙΟΥ: Λοιπόν, άλλα πράξατε ως Κυβέρνηση και άλλα έρχεστε και λέτε τώρα ως Αξιωματική Αντιπολίτευση, καταγγέλλοντας γιατί μέσα στο μισθολογικό νομοσχέδιο δεν έρχεται η Κυβέρνηση να βάλει και το συνταξιοδοτικό ταυτόχρονα. Θα γνωρίζετε ότι δεν έχει γίνει ποτέ στο παρελθόν. Και συνταγματικά δεν μπορεί να γίνει, όταν μάλιστα λέει ξεκάθαρα και η έκθεση του επιστημονικού συμβουλίου -την οποία όταν σας βολεύει την επικαλείστε, όταν δεν σας βολεύει δεν την επικαλείστε- ότι δεν προκύπτει καμία υποχρέωση της πολιτείας να αναπροσαρμόζει τις συντάξεις των ήδη συνταξιούχων από την ίδια ημερομηνία που ισχύει ένα νέο μισθολόγιο για τους εν ενεργεία υπαλλήλους. Και λέει πιο κάτω βέβαια, ότι η αύξηση των συντάξεων του δημοσίου λόγω επέκτασης των νέων μισθολογίων παράλληλα με την κατ'έτος αύξηση λόγω εισοδηματικής πολιτικής, αποτελεί εξαίρεση από τα ισχύοντα στο γενικό ασφαλιστικό σύστημα της χώρας. 

Πρέπει, αγαπητοί συνάδελφοι, να σκεπτόσαστε τι πράξατε όταν ήσασταν κυβέρνηση πριν έλθετε σήμερα και αντιφάσκετε με τον εαυτό σας, την ίδια στιγμή που προσπαθείτε να πείσετε την εθνική αντιπροσωπεία, ότι η Κυβέρνηση είναι αυτή που επιδεικνύει ασυνέπεια. Νομίζω, ότι τουλάχιστον σε αυτό το ζήτημα, που αστόχως το επικαλέστηκε ο συνάδελφος Κοινοβουλευτικός Εκπρόσωπος της Νέας Δημοκρατίας, η ασυνέπεια μεταξύ έργων της χθεσινής κυβέρνησης της Νέας Δημοκρατίας και λόγων της σημερινής Αξιωματικής Αντιπολίτευσης της Νέας Δημοκρατίας, υπάρχει σαφέστατα η αντίθεση. 

Θα ήθελα να σταθώ σε ένα άλλο ζήτημα, κύριε Πρόεδρε. 'Εγινε αρκετή συζήτηση σήμερα από τους Βουλευτές της Νέας Δημοκρατίας για το θέμα της περίφημης αντισυνταγματικότητας. Εδώ δεν μπορεί κανείς πλέον να παρακολουθήσει τη χθεσινή τοποθέτηση με τη σημερινή τοποθέτηση. Χθες η Αξιωματική Αντιπολίτευση αναγνώρισε ότι υπάρχει ζήτημα ουσίας, που αφορά γενικά τα δημοσιονομικά πράγματα της χώρας και γενικά σε ό,τι αφορά την εξέλιξη των δημοσίων οικονομικών, με στόχο μάλιστα την ΟΝΕ που επιδιώκει η χώρα μας. Αναγνώρισε ότι υπάρχει θέμα, αναγνώρισε ότι υπάρχει ανάγκη να κλείσει αυτός ο φαύλος κύκλος και σήμερα άκουσα πάρα πολλές αγορεύσεις και μάλιστα εκ των υστέρων για το θέμα της αντισυνταγματικότητας. Μα, αν το εννοούσατε, κύριοι συνάδελφοι, θα έπρεπε να το είχατε θέσει χθες που είχαμε τη συζήτηση επί της αρχής και εδικαιούσθο να θέσετε το θέμα της αντισυνταγματικότητας. 

ΑΔΑΜ ΡΕΓΚΟΥΖΑΣ: Το θέσαμε. Μη μας αδικείτε. 

ΚΟΣΜΑΣ ΣΦΥΡΙΟΥ: Δεν το θέσατε με την έννοια που θέτει η Αντιπολίτευση ή όποιος Βουλευτής κρίνει το θέμα της αντισυνταγματικότητας, ώστε να έρθει το Κοινοβούλιο να κρίνει σε πρώτο βαθμό την αντισυνταγματικότητα ή όχι. Αφήσατε να περάσει η συζήτηση επί της αρχής, συμφωνήσατε επί της ουσίας, για να έρθετε σήμερα βεβαίως και να λέτε αυτά τα οποία λέγατε προηγουμένως. Καταλαβαίνετε, κύριοι συνάδελφοι, ότι αυτές οι μεταβολές από μέρα σε μέρα είναι εκείνες οι οποίες δείχνουν την ασυνέπεια. 

Τώρα υπάρχουν επιμέρους ζητήματα, το περίφημο θέμα για το οποίο έγινε πολλή συζήτηση περί Εθνικής Αντίστασης. Κύριοι συνάδελφοι, δεν μπορεί κανείς να παρακολουθήσει τι λέτε. Ο μεν Κοινοβουλευτικός Εκπρόσωπος της Νέας Δημοκρατίας έρχεται και λέει εμπορευματοποείτε το ζήτημα, ένα θέμα το οποίο ιστορικά καταγράφηκε στη θετική συμβολή του ΠΑ.ΣΟ.Κ., γιατί ήταν πράγματι ιστορικής σημασίας ο νόμος του 1982 για την αναγνώριση της ενιαίας Εθνικής Αντίστασης. Δεν μπορεί από εκεί και πέρα να έρχεστε εσείς και να το υποβαθμίζετε ή να το μηδενίζετε. 

Από την άλλη ακούσαμε άλλους Βουλευτές της Νέας Δημοκρατίας -έχω σημειώσει το τι έλεγαν- που έλεγαν "ανοίξτε τις αιτήσεις να υποβάλουν και άλλοι, να κριθούν όλοι από την αρχή". 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Μα τέλος πάντων είναι δυνατό να σας παρακολουθήσει κανείς; Η ουσία είναι μια. Αναγνωρίστηκε από τη συντριπτική πλειοψηφία του Κοινοβουλίου εκείνης της εποχής το δικαίωμα να χορηγηθούν εκείνες οι συντάξεις. 'Ηρθε η κυβέρνηση της Νέας Δημοκρατίας και έκοψε τις συντάξεις αυτές. 'Ηρθε ουσιαστικά στα όσα έλεγε το Κομμουνιστικό Κόμμα προηγουμένως, η κυβερνητική παρεμβολή της θητείας της Νέας Δημοκρατίας, να βάλει φραγμό και να περικόψει. Και έρχεται η σημερινή Κυβέρνηση συνεπής στην πολιτική που έκανε τη δεκαετία του 1980 και λέει "εγώ αυτό θα το αποκαταστήσω" και φέρνει τις συγκεκριμένες διατάξεις τις οποίες εμείς ψηφίζουμε. 

Εδώ βρισκόμαστε τώρα ανάμεσα σε αντιφάσεις, οι οποίες νομίζω ότι πρέπει να πάρουν τέλος, κύριε Υπουργέ, να προχωρήσουμε και να ψηφίσουμε τις διατάξεις όπως ακριβώς τις έχετε φέρει. 

(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή) 

Υπάρχουν και άλλα ζητήματα τα οποία ο Πρόεδρος εμμέσως μου λέει ότι δεν θα πρέπει να αναφερθώ καθόλου σ' αυτά και γι' αυτό, κύριοι συνάδελφοι, θα κλείσω εδώ. 'Εχω μερικές διατάξεις οι οποίες όμως είναι δευτερεύουσες και δεν θα ήθελα να πάρω περισσότερο χρόνο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα ήθελα να παρακαλέσω τον κύριο Υπουργό να ολοκληρώσει μια καλή χειρονομία που έκανε. 

Στην τροπολογία που έκανε στο άρθρο 9, για τη θεμελίωση του συνταξιοδοτικού δικαιώματος κλπ. για το νομάρχη, να βάλουμε και για τον δήμαρχο και για τον κοινοτάρχη. Δηλαδή για όλους τους αιρετούς να συνυπολογίζονται οι αιρετές θητείες του δημάρχου, του νομάρχου ή του κοινοτάρχη, οπότε, κύριε Υπουργέ, λύνεται ένα θέμα γενικό. Διότι υπάρχουν και κοινοτάρχες που δεν θεμελιώνουν συνταξιοδοτικό δικαίωμα και με τη βουλευτική θητεία μπορεί και να συμπληρώσει. 'Η και δημάρχων που καταργήθηκαν οι δήμοι ή οι κοινότητες θα πρέπει να είναι ενιαία η ρύθμιση. Δηλαδή, αυτό που ρυθμίζεται για το νομάρχη να ισχύει και για το δήμαρχο και για τους κοινοτάρχες. 'Ετσι είναι σωστή η τροπολογία σας και ενιαία. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: 'Ενα μόνο σχόλιο θα ήθελα να κάνω όσον αφορά το άρθρο 4. 

Είπαμε πολλά. Εκείνο που διαπιστώνουμε είναι ότι η Κυβέρνηση εμμένει στο διαχωρισμό των αγωνιστών της Εθνικής Αντίστασης. Εμείς βεβαίως δεν θα καταψηφίσουμε το άρθρο, αλλά η εμμονή αυτής της Κυβέρνησης είναι ντροπή και είναι πολιτικά ανέντιμη στάση να κρατά σε ομηρία όλους αυτούς τους ανθρώπους. Επιβεβαιώνει για μια ακόμα φορά τη γνωστή τακτική που θέλει να θυμάται το θέμα των αντιστασιακών κάθε φορά που έρχονται εκλογές. 

ΠΡΟΕΔΡΕΥΩΝ (Παναγιώτης Σγουρίδης): Κύριε Ρεγκούζα, εσείς έχετε παραιτηθεί. 

ΑΔΑΜ ΡΕΓΚΟΥΖΑΣ: Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τρία λεπτά. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πάλι ανησυχείτε, κύριε Ρεγκούζα; 

ΑΔΑΜ ΡΕΓΚΟΥΖΑΣ: Για τον "Ευαγγελισμό" δεν είπατε τίποτε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι, θα ήθελα κατ' αρχήν να απαντήσω στον Κοινοβουλευτικό Εκπρόσωπο της Νέας Δημοκρατίας. 

Η αγόρευσή του υπήρξε τυπικό δείγμα μιας αγόρευσης, η οποία εν απουσία επιχειρημάτων αναζητεί βερμπαλιστικές εκφράσεις για να γεμίσει το χρόνο. Με συγχωρείτε, κύριε Σιούφα, αλλά πρέπει να σας το πω αυτό. 

ΔΗΜΗΤΡΙΟΣ ΣΙΟΥΦΑΣ: Αποτελεί τίτλο τιμής αυτό που λέτε για μένα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κάνατε ορισμένες παρατηρήσεις, στις οποίες θα απαντήσω βεβαίως, αλλά θα περίμενα μετά απ' όλη αυτήν τη συζήτηση που έγινε, μετά από όλη αυτήν την παράθεση επιχειρημάτων να έχετε μια στάση η οποία να ανταποκρίνεται -όσον αφορά τα επιχειρήματά σας πάντα και όχι την προσωπική σας στάση- περισσότερο στο πραγματικό περιεχόμενο του νόμου και να ακούγατε τους συναδέλφους σας, οι οποίοι βεβαίως είδαν ορισμένες πτυχές που δεν τους άρεσαν ή που θα τις ήθελαν καλύτερα κλπ., αλλά πιστεύω ότι η μεγάλη πλειοψηφία των ομιλητών αναγνώρισε πάρα πολλές θετικές ρυθίσεις σ' αυτό το νομοσχέδιο. 

Θίξατε ορισμένα θέματα βεβαίως, τα οποία έχω πει σε παλαιότερες συνεδριάσεις ότι η Κυβέρνηση θα τα μελετήσει και αν κρίνει σκόπιμο, θα επανέλθει. Είναι το θέμα των Αναπληρωτών Γενικών Διευθυντών. Είχα την ευκαιρία και παλιότερα να πω ότι αυτό είναι ένα θέμα, το οποίο το μελετάμε. Θέλουμε να εξετάσουμε ορισμένες πτυχές και θα επανέλθουμε. 

Επίσης, θίξατε το θέμα των προέδρων κοινοτήτων κλπ. Πρέπει να σας πω, κυρίες και κύριοι -και αυτό αφορά και την πρόταση που έκανε τώρα μόλις ο κ. Ιντζές- ότι εμείς σε αυτό το νομοσχέδιο δεν έχουμε στείλει στο Ελεγκτικό Συνέδριο συνταξιοδοτικές διατάξεις γι' αυτές τις κατηγορίες, έτσι ώστε να μπορούμε να τις προσαρμόσουμε. 

Είναι ένα θέμα το οποίο θα το δούμε, θα το μελετήσουμε, όπως κάνουμε με όλα τα θέματα τα οποία θίγουν οι εκπρόσωποι του Κοινοβουλίου και αν χρειαστεί, αν κρίνουμε ότι είναι σκόπιμο, θα το φέρουμε σε επόμενη συζήτηση. 

ΑΔΑΜ ΡΕΓΚΟΥΖΑΣ: Γιατί το φέρατε μισό; 

ΠΡΟΕΔΡΕΥΩΝ (Παναγιώτης Σγουρίδης): Στο Κοινοβούλιο ποτέ δεν έχουμε ολοκληρωμένο νομοσχέδιο, πάντα συμπληρώνονται. Ειδάλλως δεν θα είχαμε δουλειά εμείς οι Βουλευτές. 

ΔΗΜΗΤΡΙΟΣ ΣΙΟΥΦΑΣ: Μα, κύριε Υπουργέ ... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι έτσι τα πράγματα. Είναι ακριβώς το αντίθετο, μη βιάζεστε. Σας έμειναν ορισμένοι λεκτικοί ακροβατισμοί, για να πείτε ότι κάνετε αντιπολίτευση. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, στα πλαίσια του χιούμορ που γίνεται μέσα στην Αίθουσα, πιστεύω ότι εκεί μέσα θα πρέπει να κινηθούμε όλοι μας. Θα ήθελα ακόμη να πω ότι οι Κοινοβουλευτικοί Εκπρόσωποι πάντα ομιλούν πολιτικά. Δεν ομιλούν επί των άρθρων και επί των διορθώσεων. Μιλούν πολιτικά, αυτή είναι η θέση των Κοινοβουλευτικών Εκπροσώπων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το εθαύμασα αυτό στην ομιλία του κ. Σιούφα. 

ΠΡΟΕΔΡΕΥΩΝ (Παναγιώτης Σγουρίδης): 'Ετσι συνηθίζεται και όλοι οι Κοινοβουλευτικοί Εκπρόσωποι έτσι ομιλούν. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Ηταν ένας καταιγισμός επιθέτων χωρίς βάση. 

Σας είπα και πάλι, κυρίες και κύριοι, ότι υπάρχουν ορισμένα θέματα τα οποία τα σημειώσαμε, τα κρατήσαμε και αφού τα μελετήσουμε, θα δούμε πώς μπορούν αυτά να αντιμετωπισθούν. Επιτρέψτε μου να πω ότι ακριβώς αυτή η προσεκτική μελέτη και ανάλυση μας επιτρέπει να κάνουμε ρυθμίσεις, οι οποίες έχουν μια αντοχή και όχι ρυθμίσεις οι οποίες είναι πρόχειρες και χρειάζεται διαρκώς να επανερχόμεθα. 

ΙΩΑΝΝΗΣ ΤΖΩΑΝΝΟΣ: Τη φορολογία των repos γιατί την καταργήσατε τόσο γρήγορα; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οσον αφορά αυτά που είπατε για την Εθνική Αντίσταση, θέλω να σας πω ότι κάθε άλλο παρά η Κυβέρνηση είναι αυτή, η οποία έχει εμπορευματικοποιήσει πολιτικά την Εθνική Αντίσταση. Καλό θα είναι να μην ανοίξουμε αυτόν το διάλογο, γιατί πολλά έχουν να λεχθούν για πάρα πολλές περιπτώσεις. 

Και όπως επανέλαβα και χθες και ανέφερε και σήμερα ο Υπουργός Δικαιοσύνης πρέπει να γίνει αυτή η ρύθμιση την οποία προωθούμε, διότι αίρει μια αδικία, μια ολιγωρία της διοίκησης και πιστεύω ότι είναι επιβεβλημένο να γίνει με τον τρόπο αυτό. 

Τώρα αν υπάρχουν και κάποιες άλλες κατηγορίες, αφήστε αυτό να το δούμε και αν χρειαστεί, μπορεί να επανέλθουμε. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 1 έως 12 και τίθενται σε ψηφοφορία. 

Ερωτάται το Σώμα: Γίνεται δεκτό το άρθρο 1 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΑΧΙΛΕΑΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 2 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 3 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Σώμα: Γίνεται δεκτό το άρθρο 5 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Σώμα: Γίνεται δεκτό το άρθρο 6 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Ερωτάται το Σώμα: Γίνεται δεκτό το άρθρο 8 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό ως έχει κατά πλειοψηφία. 

Ερωτάται το Σώμα: Γίνεται δεκτό το άρθρο 9 όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό όπως τροποποιήθηκε από τον κύριο Υπουργό κατά πλειοψηφία. 

Εισερχόμαστε στην ψήφιση του άρθρου 10. 'Εχει κατατεθεί στο άρθρο αυτό αίτηση ονομαστικής ψηφοφορίας, την οποία υπογράφουν Βουλευτές της Νέας Δημοκρατίας, της οποίας το κείμενο έχει ως εξής: 

"Προς τον 

κ. Πρόεδρο της Βουλής 

Δια της παρούσης μας οι κάτωθι Βουλευταί αιτούμεθα ονομαστικήν ψηφοφορία στο άρθρο 10 του συζητούμενου νομοσχεδίου. 

Οι αιτούντες Βουλευτές 

Σιούφας Δημ. 

Ρεγκούζας Αδάμ 

Σημαιοφορίδης Κ. 

Καλλιώρας Ηλ. 

Τζωάννος Ι. 

Βεζδρεβάνης Η. 

Ζαφειρόπουλος Επ. 

Παπαφιλίππου Ν. 

Καρασμάνης Γ. 

Λυμπερακίδης Λ. 

Σπύρου Σ. 

Χαϊτίδης Ευγ. 

Τσιαρτσιώνης Ν. 

Παπαδημόπουλος Ι. 

Λεονταρίδης Θ. 

Τσιτουρίδης Σ. 

Μαρκογιαννάκης Χρ. 

Λαμπρόπουλος Γ.". 

Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 

Ο κ. Σιούφας. Παρών. 

Ο κ. Ρεγκούζας. Παρών. 

Ο κ. Τζωάννος. Παρών. 

Ο κ. Καλλιώρας. Παρών. 

Ο κ. Σημαιοφορίδης. Παρών. 

Ο κ. Βεζδρεβάνης. Παρών. 

Ο κ. Ζαφειρόπουλος. Παρών. 

Ο κ. Παπαφιλίππου. Απών. 

Ο κ. Καρασμάνης. Παρών. 

Ο κ. Λυμπερακίδης. Παρών. 

Ο κ. Σπύρου. Παρών. 

Ο κ. Χαϊτίδης. Παρών. 

Ο κ. Τσιαρτσιώνης. Παρών. 

Ο κ. Παπαδημόπουλος. Παρών. 

Ο κ. Λεονταρίδης. Παρών. 

Ο κ. Τσιτουρίδης. Παρών. 

Ο κ. Λαμπρόπουλος. Παρών. 

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 

Συνεπώς διακόπτουμε τη συνεδρίαση για δέκα (10') λεπτά, σύμφωνα με τον Κανονισμό. 

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα συνεδρίαση. 

'Εχουν διανεμηθεί τα Πρακτικά της Πέμπτης 18 Φεβρουαρίου 1999 και ερωτάται το Σώμα, αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 18 Φεβρουαρίου 1999 επικυρώθηκαν. 

Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα Πέμπτη 4 Μαρτίου 1999 και ώρα 10.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, ονομαστική ψηφοφορία επί του άρθρου 10, παράλληλα με την ψηφοφορία η οποία θα γίνει για την αίτηση άρσης της ασυλίας του Βουλευτή Μεσσηνίας κ. Νικόλαου Αναστασόπουλου και στη συνέχεια, συνέχιση της συζήτησης επί των άρθρων και του συνόλου του σχεδίου νόμου: "Αναπροσαρμογή συντάξεων συνταξιούχων μελών Δ.Ε.Π. των Α.Ε.Ι., Ε.Π. των Τ.Ε.Ι., γιατρών Ε.Σ.Υ. και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις", σύμφωνα με την ημερήσια διάταξη. 

Λύεται η συνεδρίαση. 

'Ωρα λήξεως: 00.19'. 

Ο ΠΡΟΕΔΡΟΣ                                                                                ΟΙ ΓΡΑΜΜΑΤΕΙΣ



































  









  













