ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΖ’

Παρασκευή 7 Δεκεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Χ. Αράπογλου, σελ.
3. Ανακοινώνεται ότι τη συνεδρίαση παρακολουθούν μαθητές από το Ιδιωτικό Δημοτικό Σχολείο Νέου Κόσμου «Αρμένικος Κυανούς Σταυρός» , το 8ο Γενικό Λύκειο Τρικάλων, το 4ο Δημοτικό Σχολείο Χίου, το 3ο Δημοτικό Σχολείο Κάρλας Κανελιών Μαγνησίας, το 3ο ΤΕΕ Καρδίτσας και Ανθυπασπιστές από το Κέντρο Εκπαίδευσης «ΠΑΛΑΣΚΑ», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 10 Δεκεμβρίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i.  σχετικά με τα μέτρα για την επιβίωση και αναγέννηση της περιοχής των Ζωνιανών του ‘Ανω Μυλοποτάμου και της Ορεινής Κρήτης, σελ.
ii. σχετικά με την Ολυμπιακή Αεροπορία κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων που αντιμετωπίζουν οι εργαζόμενοι στο ΕΚΑΒ κ.λπ., σελ.
γ) Προς τον Υπουργό Απασχόλησης και Κοινωνικής Προστασίας σχετικά με τη δίωξη εργαζόμενου-συνδικαλιστή στο εργοστάσιο της ΣΕΒΑΘ στην Ξάνθη, σελ.
δ) Προς τον Υπουργό Εξωτερικών, σχετικά με την ελληνική κοινότητα των Σκοπίων, σελ.
5. Συζήτηση επερώτησης Βουλευτών του Συνασπισμού Ριζοσπαστικής Αριστεράς προς τον Υπουργό Απασχόλησης και Κοινωνικής Προστασίας, σχετικά με την ενίσχυση των Αποθεματικών των Ασφαλιστικών Ταμείων, επιστροφή των οφειλομένων, αύξηση των πόρων τους από την αντιμετώπιση της εισφοροδιαφυγής, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίων Νόμων:
α) Οι Υπουργοί Οικονομίας και Οικονομικών, Εσωτερικών, Ανάπτυξης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Τουριστικής Ανάπτυξης και Μεταφορών και Επικοινωνιών κατέθεσαν σχέδιο νόμου: «Σύσταση Εθνικού Ταμείου Κοινωνικής Συνοχής και άλλες διατάξεις», σελ.
β) Οι Υπουργοί Εξωτερικών, Εσωτερικών, Οικονομίας και Οικονομικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Πολιτισμού, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης και Μεταφορών και Επικοινωνιών κατέθεσαν σχέδιο νόμου: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφενός και της Ευρωπαϊκής Κοινότητας και των κρατών μελών της, αφετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης ΑΚΕ-ΕΚ, που υπογράφηκε στο Λουξεμβούργο στις 10 Απριλίου 2006 και της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών μελών συνελθόντων στο πλαίσιο του Συμβουλίου σχετικά με τη χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης ΑΚΕ-ΕΚ, καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις οποίες ισχύον οι διατάξεις του τετάρτου μέρους της Συνθήκης ΕΚ», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΙΒΑΛΙΩΤΗΣ Κ., σελ.
ΑΛΑΒΑΝΟΣ Α., σελ.
ΒΑΛΗΝΑΚΗΣ Ι., σελ.
ΓΕΩΡΓΙΑΔΗΣ Α., σελ.
ΚΑΛΑΝΤΖΑΚΟΥ Σ., σελ.
ΚΑΛΑΝΤΙΔΟΥ Σ., σελ.
ΚΑΣΤΑΝΙΔΗΣ Χ., σελ.
ΚΟΥΜΠΟΥΡΗΣ Δ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΑΥΛΟΠΟΥΛΟΣ Π., σελ.
ΤΣΙΟΚΑΣ Θ., σελ.
ΧΑΤΖΗΔΑΚΗΣ Κ., σελ.

Β. Επί της επερώτησης:


ΑΛΑΒΑΝΟΣ Α., σελ.
ΓΕΩΡΓΙΑΔΗΣ Α., σελ.
ΔΡΑΓΑΣΑΚΗΣ Ι., σελ.
ΔΡΙΤΣΑΣ Θ, σελ.
ΚΑΛΑΝΤΖΑΚΟΥ Σ., σελ.
ΚΟΥΒΕΛΗΣ Φ., σελ.
ΛΑΦΑΖΑΝΗΣ Π., σελ.
ΛΕΒΕΝΤΗΣ Α., σελ.
ΜΑΓΓΙΝΑΣ Β., σελ.
ΜΑΥΡΙΚΟΣ Γ., σελ.
ΜΠΑΝΙΑΣ Ι., σελ.
ΠΑΝΑΓΙΩΤΟΠΟΥΛΟΣ Π., σελ.
ΧΡΙΣΤΟΦΙΛΟΠΟΥΛΟΥ Π., σελ.

      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  MZ΄
      Παρασκευή 7 Δεκεμβρίου 2007
      Αθήνα, σήμερα στις 7 Δεκεμβρίου 2007, ημέρα Παρασκευή και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κ. Αθανάσιος Πλεύρης, Βουλευτής Α΄ Αθηνών, να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αθανάσιο Πλεύρη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία ο Δήμος Ανατολικού Ζαγορίου Νομού Ιωαννίνων ζητεί τη λήψη μέτρων για την προστασία των πολιτιστικών μνημείων του Δήμου.
      2) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία ο Δήμος Ανατολικού Ζαγορίου Νομού Ιωαννίνων ζητεί την πρόσληψη μόνιμου αγροτικού διανομέα για το Ταχυδρομικό Κατάστημα Γρεβενιτίου.
      3) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία Ιπτάμενοι Συνοδοί  - Φροντιστές της Ο.Α. απολυθέντες με το Ν. 3185/03 ζητούν την επαναπρόσληψή τους.
      4) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί την αναπροσαρμογή των συντάξεων των συνταξιούχων του πρώην ΤΑΤ-ΜΓΤ.
      5) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία υπάλληλοι της Περιφέρειας Δυτικής Ελλάδος ζητούν στοιχεία σχετικά με τις απολαβές των υπαλλήλων που υπηρετούν στο Υπουργείο Οικονομίας.
      6) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο Φαρμακευτικός Σύλλογος Ηλείας ζητεί την ένταξη των μελών του στα μέτρα που ελήφθησαν για τις εμπορικές επιχειρήσεις των πυρόπληκτων νομών.
      7) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Δήμος Ολύμπου Νομού Λάρισας ζητεί την απόδοση δαπάνης από τον Ο.Γ.Α. για ακουστικά βαρηκοΐας.
      8) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Αθλητική Ένωση Χαλκιόπουλων Νομού Αιτωλ/νίας ζητεί οικονομική ενίσχυση.
      9) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Παραβόλας Νομού Αιτωλ/νίας ζητεί επιχορήγηση για την αποκατάσταση των ζημιών από τις βροχοπτώσεις στο οδικό δίκτυο της περιοχής.
      10) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Δήμος Οινιάδων Νομού Αιτωλ/νίας ζητεί να μην απολεσθούν ενισχύσεις για τους παραγωγούς εσπεριδοειδών της περιοχής.
      11) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Νομαρχιακό Συμβούλιο Αιτωλ/νίας ζητεί την ίδρυση Εσπερινού Γυμνασίου στο Μεσολόγγι.
      12) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Εργατοϋπαλληλικό Κέντρο Έδεσσας και Αλμωπίας ζητεί τη χορήγηση Βιοχημικού και Αιματολογικού Αναλυτή στο Ι.Κ.Α. Έδεσσας.
      13) Οι Βουλευτές Αιτωλοακαρνανίας και Λέσβου κύριοι ΝΙΚΟΛΑΟΣ ΜΩΡΑΪΤΗΣ και ΣΤΑΥΡΟΣ ΣΚΟΠΕΛΙΤΗΣ αντίστοιχα, κατέθεσαν αναφορά με την οποία ο Νομάρχης Αιτωλ/νίας ζητεί να παραταθεί η προθεσμία προσκόμισης άδειας ίδρυσης και λειτουργίας κτηνοτροφικής εκμετάλλευσης, για τους κτηνοτρόφους του Νομού, που είναι ενταγμένοι στο Πρόγραμμα Βιολογικής Κτηνοτροφίας έτους 2005.
      14) Οι Βουλευτές Α΄ Πειραιώς κ. ΕΛΠΙΔΑ ΠΑΝΤΕΛΑΚΗ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία η Πανελλήνια Ένωση Μηχανικών ΕΝ ζητεί την κάλυψη από τον κρατικό προϋπολογισμό των ελλειμμάτων του ΝΑΤ και των λοιπών Ταμείων.
      15) Οι Βουλευτές Β΄ Αθηνών και Ευβοίας κύριοι ΓΕΩΡΓΙΟΣ ΜΑΥΡΙΚΟΣ και ΓΕΩΡΓΙΟΣ ΜΑΡΙΝΟΣ αντίστοιχα, κατέθεσαν αναφορά με την οποία το Σωματείο Συνταξιούχων τέως ΤΑΤ και Μισθωτών Γραφικών Τεχνών ζητούν την αναπροσαρμογή των συντάξεων των μελών του.
      16) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία το Σωματείο Οικοδόμων και Συναφών Επαγγελμάτων Δεσκάτης Νομού Γρεβενών, το Δημοτικό Συμβούλιο και μαζικοί φορείς της Δεσκάτης ζητούν τη χορήγηση επιδόματος θέρμανσης στις ευπαθείς ομάδες των ορεινών περιοχών.
      17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εταιρεία Προστασίας Περιβάλλοντος Όρμου Μαραθώνα, «Τετράπολις», ζητεί την αποκατάσταση της περιοχής, από τις αυθαίρετες επιχωματώσεις.
      18) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας με το οποίο ζητείται η ενίσχυση με προσωπικό της Αστυνομικής Διεύθυνσης Αχαΐας.
      19) Η Βουλευτής Β΄ Θεσσαλονίκης κ. ΕΥΑΓΓΕΛΙΑ ΑΜΜΑΝΑΤΙΔΟΥ – ΠΑΣΧΑΛΙΔΟΥ, κατέθεσε αναφορά, με την οποία το Επαγγελματικό και Βιοτεχνικό Επιμελητήριο Ροδόπης ζητεί τη χορήγηση στα πληγέντα από πλημμύρες μέλη του, άτοκων δανείων και σχετικών ευεργετημάτων, ανάλογων αυτών που έλαβαν οι πυρόπληκτοι της Πελοποννήσου.
      20) Ο Πρόεδρος του Συνασπισμού Ριζοσπαστικής Αριστεράς και Βουλευτής Ηρακλείου κ. ΑΛΕΞΑΝΔΡΟΣ ΑΛΑΒΑΝΟΣ κατέθεσε αναφορά με την οποία ο Σύλλογος Ανάπτυξης και Προστασίας Οικισμού Τσίγκουνα διαμαρτύρεται για την έλλειψη αστυνόμευσης στην περιοχή.
      21) Ο Βουλευτής Κορινθίας κ. ΚΩΝ/ΝΟΣ ΚΟΛΛΙΑΣ κατέθεσε αναφορά με την οποία ο Νομάρχης Κορινθίας ζητεί την απομάκρυνση κεραιών των ραδιοτηλεοπτικών σταθμών του Νομού Κορινθίας, από τη θέση Καμάρι Ξυλοκάστρου.
      22) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Υπαλλήλων ΚΤΕΟ Κεντρικής Μακεδονίας ζητεί την ένταξη της εργασίας του τεχνικού ελέγχου των οχημάτων στα βαρέα και ανθυγιεινά επαγγέλματα.
      23) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο ΤΟΕΒ Σαβαλίων ζητεί να απαλλαγεί του αιτούμενου από τη Δ.Ε.Η. χρηματικού ποσού για την κατανάλωση ηλεκτρικού ρεύματος των αντλιοστασίων του.
      24) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Φαρμακευτικός Σύλλογος Νομού Ηλείας ζητεί να συμπεριληφθούν τα μέλη του, στα μέτρα για την υποστήριξη των πληγέντων από τις πυρκαγιές.
      25) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία η Εθελοντική Διασωστική Ομάδα Αντιμετώπισης Καταστροφών Σκύδρας «ΗΦΑΙΣΤΟΣ» ζητεί να μην περάσει ο οδικός άξονας Βέροιας – Έδεσσας μέσα από τον πευκώνα του Λουτροχωρίου.
      26) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Αμαλιάδας και Περιφέρειας ζητεί τη χορήγηση μιας επιπλέον συντάξεως, στους συνταξιούχους δημοσίους υπαλλήλους που κατοικούν στις πυρόπληκτες περιοχές του Νομού Ηλείας.
      27) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Κτηνοτροφικός Σύλλογος Νομού Ηλείας ζητεί τη λήψη μέτρων για την ενίσχυση της κτηνοτροφίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 658/15-10-07 ερώτηση του Βουλευτή κ. Πέτρου Τατούλη δόθηκε με το υπ’ αριθμ. ΥΠΠΟ/ΓΡ.ΥΠ/ΚΕ./44/9-11-07 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 658/15.10.07 ερώτησης του Βουλευτή κ. Πέτρου Τατούλη, σας γνωρίζουμε τα εξής:
      1. Σύμφωνα με τα στοιχεία που έθεσε υπόψη μας η Διεύθυνση Αναστήλωσης Νεώτερων και Σύγχρονων Μνημείων και συγκεκριμένα με την αριθμ. πρωτ. ΥΠ.ΠΟ./ΑΠΑΛΛ/Φ176-4/68726/635/1.8.2006 ΥΑ, προκύπτει ότι στην «Ευώνυμο Οικολογική Βιβλιοθήκη», έχει παραχωρηθεί η χρήση του Α' ορόφου του ακινήτου επί της οδού Ασωμάτων 9, για τη στέγαση των γραφείων και των δραστηριοτήτων της, ενώ στον «Σύνδεσμο Ελληνίδων στον Τουρισμό» έχει παραχωρηθεί η χρήση του ισογείου, για την στέγαση των δραστηριοτήτων του και του υπό ίδρυση «Μουσείου Τουρισμού».
      Με το από 25.5.2007 αίτημα του προέδρου της «Ευωνύμου Οικολογικής Βιβλιοθήκης» κ. Μ. Κουρουζίδη κατατέθηκε για έγκριση στην Διεύθυνση Αναστήλωσης Νεώτερων και Σύγχρονων Μνημείων, μελέτη αποκατάστασης της κύριας όψης του ανωτέρω κτηρίου. Οι εργασίες αποκατάστασης της παραπάνω μελέτης, εγκρίθηκαν με το υπ' αριθ. πρωτ. ΥΠ.ΠΟ./ΔΑΝΣΜ/51804/1448/21.6.2007 έγγραφο.
      2. Η πρόταση με τίτλο «Ανακαίνιση κτηρίου Ευωνύμου Οικολογικής Βιβλιοθήκης στην οδό Αγίων Ασωμάτων 9, Θησείο Αθήνα», η οποία κατατέθηκε στις 29.9.2006, στο πλαίσιο Πρόσκλησης για το Μέτρο 1.2 με φορέα υλοποίησης την Ευώνυμο Οικολογική Βιβλιοθήκη και προϋπολογισμό 1.015.000€, δεν αξιολογήθηκε από την Υ.Δ.Ε.Π. «Πολιτισμός», επειδή είχαν υπερκαλυφθεί οι διαθέσιμοι πόροι του Μέτρου, με την αξιολόγηση και ένταξη προτάσεων που είχαν κατατεθεί πριν από το εν θέματι Τεχνικό Δελτίο Έργου.
      Ο Υπουργός
      ΜΙΧΑΛΗΣ ΛΙΑΠΗΣ»
      2. Στην με αριθμό 1001/23-10-07 ερώτηση του Βουλευτή κ. Ευσταθίου Χουτμερίδη δόθηκε με το υπ’ αριθμ. 90023/28172/1586/12-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση του 285/24-10-2007 εγγράφου σας (τμήμα Αναφορών), με το οποίο μας διαβιβάσθηκε η Α.Π. 2075/4-10-2007 αναφορά του Συλλόγου Συνταξιούχων Εμπορικής Τράπεζάς, που κατατέθηκε στη Βουλή από τον Βουλευτή κ. Απόστολο Κακλαμάνη και της υπ' αριθ. 1001/23-10-2007 ερωτήσεως που κατατέθηκε στη Βουλή από τον Βουλευτή κ. Στάθη Θ. Κουτμερίδη, για θέματα σχετικά με την υπαγωγή των ασφαλισμένων και συνταξιούχων του Τ.Ε.Α.Π.Ε.Τ.Ε. στο Ε.Τ.Ε.Α.Μ. και Ε.Τ.Α.Τ., στο πλαίσιο της εφαρμογής των διατάξεων των άρθρων 58 και 61 του Ν.3371/2005 και του άρθρου 26 του Ν.3455/2006, σας γνωρίζουμε τα εξής:
      1. Σκοπός των διαρθρωτικών ρυθμίσεων για το προσωπικό των πιστωτικών ιδρυμάτων είναι η επέκταση του δημόσιου καθολικού και υποχρεωτικού χαρακτήρα της κοινωνικής ασφάλισης και στα επικουρικά ταμεία, στα οποία ασφαλίζεται, σύμφωνα με το άρθρο 22 του Συντάγματος.
      Ειδικά όσον αφορά στο Τ.Ε.Α.Π.Ε.Τ.Ε., η παρέμβαση στη λειτουργία του ήταν επιβεβλημένη εξαιτίας του γεγονότος, ότι, λόγω του σοβαρού οικονομικού προβλήματος που αντιμετωπίζει, σύντομα δεν θα ήταν σε θέση να ανταποκριθεί στις υποχρεώσεις του προς τους ασφαλισμένους και συνταξιούχους του. Με τις ρυθμίσεις των ανωτέρω νόμων, εξασφαλίζεται η καταβολή επικουρικών συντάξεων, οι οποίες καταβάλλονται πλέον από το Ε.Τ.Ε.Α.Μ. και το Ε.Τ.Α.Τ., τα οποία αποτελούν ν.π.δ.δ. και λειτουργούν υπό την εποπτεία του Κράτους και πλέον θα είναι εγγυημένη η συνέχιση καταβολής των παροχών τους στους δικαιούχους, σε αντίθεση με το Τ.Ε.Α.Π.Ε.Τ.Ε.
      Συνεπώς, επιλύεται το θέμα της επικουρικής ασφάλισης του προσωπικού της Εμπορικής Τράπεζας προς όφελος των ασφαλισμένων και συνταξιούχων δεδομένου, ότι δεν θίγεται κανένα κεκτημένο δικαίωμα για την κατηγορία των μέχρι 31-12-1992 ασφαλισμένων, όσον αφορά στα όρια ηλικίας και τα ποσά συντάξεων, ενώ για την κατηγορία των ασφαλισμένων από 1-1-1993 και μετά εφαρμόζονται οι ενιαίες ρυθμίσεις του Ν.2084/1992, όσον αφορά στις προϋποθέσεις συνταξιοδότησης και τον τρόπο υπολογισμού της σύνταξής τους, οι οποίες ισχύουν σε όλους τους φορείς ασφάλισης των εργαζομένων για τους ασφαλισμένους της συγκεκριμένης κατηγορίας.
      2. Για την εφαρμογή των ρυθμίσεων αυτών έχουν δοθεί οδηγίες και διευκρινίσεις με τις 20203/οικ.12708/593/17-7-2006 και 20203/οικ.19189/931/7-11-2006 εγκυκλίους μας, τις 53/ΤΟΟ/ΦΓ/34/1-9-2006 και 55/ΤΟΟ/ΦΓ/36/12-9-2006 εγκυκλίους του Ε.Τ.Ε.Α.Μ καθώς και άλλα σχετικά έγγραφα του Υπουργείου μας και του φορέα αυτού.
      Ειδικότερα, όσον αφορά στους λόγους για τους οποίους καταβάλλονται από το Ε.Τ.Ε.Α.Μ. ποσά συντάξεων που αντιστοιχούν στις προσυνταξιοδοτικές παροχές του Τ.Ε.Α.Π.Ε.Τ.Ε., επισημαίνεται, ότι θεωρούνται συνταξιούχοι τα πρόσωπα που έχουν αποχωρήσει από τον ενεργό εργασιακό βίο σε μικρότερο όριο ηλικίας από το απαιτούμενο για τη συνταξιοδότηση από τον φορέα κύριας ασφάλισης και τα οποία, για το λόγο αυτό, λαμβάνουν από το Τ.Ε.Α.Π.Ε.Τ.Ε. ποσά συντάξεων, στα οποία περιλαμβάνεται και ποσό που αντιστοιχεί στην κύρια σύνταξή τους. Επειδή, σύμφωνα με την παρ. 6 του άρθρου 58 του Ν.3371/2005, σε συνδυασμό με την παρ. 1 του άρθρου 26 του Ν.3455/2006, οι συνταξιούχοι του Τ.Ε.Α.Π.Ε.Τ.Ε. καθίστανται συνταξιούχοι του Ε.Τ.Ε.Α.Μ., από την 18-4-2006 και εξής, ολόκληρο το ποσό των συντάξεων που κατέβαλε το Τ.Ε.Α.Π.Ε.Τ.Ε. στα ανωτέρω πρόσωπα καταβάλλεται από το Ε.Τ.Ε.Α.Μ. ως νέο ασφαλιστικό φορέα τους.
      3. Όσον αφορά στην καταβολή από το Ε.Τ.Ε.Α.Μ. των προσωρινών συντάξεων λόγω αναπηρίας, με τα 20203/3458/162/16-3-2007 και 20203/16828/791/14-7-2006 έγγραφά μας έχει διευκρινισθεί ότι οι συντάξεις αυτές επανακρίνονται με βάση τη νομοθεσία του Ε.Τ.Ε.Α.Μ., επειδή τα πρόσωπα αυτά κατά το χρόνο επανάκρισης είναι ασφαλισμένοι του Ε.Τ.Ε.Α.Μ. Αντιθέτως, οι συντάξεις λόγω αναπηρίας που έχουν οριστικοποιηθεί θα συνεχίσουν να χορηγούνται με τις προβλεπόμενες αυξήσεις τους. Επίσης θα συνεχισθεί η καταβολή των συντάξεων στις άγαμες θυγατέρες έως την τέλεση γάμου ή εφόρου ζωής εάν δεν πραγματοποιηθεί γάμος, επειδή τα πρόσωπα αυτά φέρουν την ιδιότητα του συνταξιούχου και η δαπάνη για την καταβολή των συντάξεων αυτών έχει συνεκτιμηθεί στις σχετικές μελέτες.
      Επισημαίνεται ότι, σε όποιες περιπτώσεις δεν υφίστανται επαρκή στοιχεία για τον υπολογισμό του ύψους των παροχών λόγω της καθυστέρησης παράδοσης από το Τ.Ε.Α.Π.Ε.Τ.Ε. του αρχείου των συνταξιούχων στο Ε.Τ.Ε.Α.Μ., χορηγούνται κατ' ανάγκη προσωρινές συντάξεις.
      Με σκοπό την αντιμετώπιση των προβλημάτων που έχουν προκύψει ως προς την χορήγηση των συντάξεων αυτών από το Ε.Τ.Ε.Α.Μ., με το ΤΟΟ/ΦΓ/148/18-10-2007 έγγραφο της διοίκησης του Ι.Κ.Α-Ε.Τ.Α.Μ. παρέχονται οδηγίες για την άμεση αντιμετώπιση των περιπτώσεων καταβολής από το Ε.Τ.Ε.Α.Μ. συντάξεων λόγω θανάτου συνταξιούχων του Τ.Ε.Α.Π.Ε.Τ.Ε., σύμφωνα με τις οποίες θα απονέμεται σύνταξη στους δικαιούχους, εφόσον πληρούνται οι απαιτούμενες προϋποθέσεις συνταξιοδότησης του Καταστατικού του Ε.Τ.Ε.Α.Μ., σε συνδυασμό με τις γενικής ισχύος διατάξεις του άρθρου 4 του Ν. 3385/2005.
      4. Όσον αφορά στη χορήγηση αυξήσεων στις καταβαλλόμενες από το Ε.Τ.Α.Τ. συντάξεις και, δεδομένου ότι από τις διατάξεις του Ν.3371/2005 δεν ρυθμίζεται το θέμα αυτό, μετά από σχετική γνωμοδότηση του νομικού συμβούλου, η οποία έχει γίνει αποδεκτή, με την Απόφαση 20203/24697/1411/26-9-2007, χορηγήθηκε για το τρέχον έτος αύξηση 4 % σε όλες τις καταβαλλόμενες από το Ε.Τ.Α.Τ. συντάξεις στο πλαίσιο της εισοδηματικής πολιτικής, ποσοστό με το οποίο αυξήθηκαν και οι συντάξεις των λοιπών φορέων επικουρικής ασφάλισης που λειτουργούν με τη μορφή ν.π.δ.δ.
      5. Από τα ανωτέρω προκύπτει, ότι δεν τίθεται θέμα μη νομιμότητας των ρυθμίσεων για τους ασφαλισμένους και συνταξιούχους του Τ.Ε.Α.Π.Ε.Τ.Ε., όπως επίσης και των σχετικών οδηγιών που έχουν δοθεί για την εφαρμογή τους.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      3.   Στην με αριθμό 603/12-10-07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 19/2-11-07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο για τα εξής:
      Είναι αυτονόητο ότι κάθε απώλεια ανθρώπινης ζωής στις φυλακές, ιδίως όταν προέρχεται από χρήση ναρκωτικών ουσιών, προβληματίζει έντονα το Υπουργείο Δικαιοσύνης. Για τον λόγο αυτόν, καταβάλλεται κάθε δυνατή προσπάθεια σε συνεργασία με τους Διευθυντές και το Προσωπικό (Διοικητικό-Φυλακτικό) των Φυλακών για την απαρέγκλιτη τήρηση των διατάξεων που αφορούν στις τακτικές και έκτακτες έρευνες όλων των χώρων της Φυλακής, των επισκεπτών, των νεοεισερχομένων κρατουμένων και των αποσκευών (ΥΑ58819/03 «Εσωτερικός Κανονισμός Λειτουργίας Καταστημάτων Κράτησης» και Π.Δ. 215/06 «Κανονισμός Οργάνωσης και Λειτουργίας της Υπηρεσίας Εξωτερικής Φρούρησης Καταστημάτων Κράτησης»). Η πιστή εφαρμογή των προβλεπομένων από τις ανωτέρω διατάξεις μέτρων, ελέγχεται αυστηρά από τους Εισαγγελείς - Επόπτες των Καταστημάτων Κράτησης.
      Επισημαίνεται ότι ο έλεγχος για τον εντοπισμό ναρκωτικών ουσιών που γίνεται στους κρατούμενους, όταν επιστρέφουν από άδειες ή από τα δικαστήρια, είναι εξαιρετικά δυσχερής λόγω του ότι οι κρατούμενοι εισάγουν τις ουσίες ακόμη και σε κοιλότητες του σώματός τους κατά τέτοιο τρόπο ώστε να μην ανιχνεύονται από τις συσκευές εντοπισμού. Ήδη το Υπουργείο Δικαιοσύνης έχει προγραμματίσει την προμήθεια νέων υπερσύγχρονων μηχανημάτων ανίχνευσης ουσιών για όλα τα Καταστήματα Κράτησης. Θα πρέπει να σημειωθεί ότι η συσκευή ανίχνευσης των Δικαστικών Φυλακών Κορυδαλλού, η οποία παρελήφθη το έτος 2002, ουδέποτε λειτούργησε επαρκώς και το θέμα έχει αναφερθεί από τη Διεύθυνση της Δ.Φ. Κορυδαλλού στην Εισαγγελία Πρωτοδικών Πειραιώς, η οποία ήδη διενεργεί προκαταρτική εξέταση. Σε κάθε περίπτωση, όταν υπάρχουν υπόνοιες ή πληροφορίες ή ύποπτα συμπτώματα οι κρατούμενοι μεταφέρονται στο Νοσοκομείο Κρατουμένων για ιατρικό έλεγχο και παρακολούθηση.
      Επιπλέον, σε όλες τις περιπτώσεις ύποπτων θανάτων κρατουμένων, δηλαδή θανάτων που δεν έχουν προκύψει -σύμφωνα με τη γνωμάτευση ιατρού- από παθολογικά αίτια, διατάσσεται από τον Υπουργό Δικαιοσύνης Ένορκη Διοικητική Εξέταση. Παράλληλα, η οικεία Διεύθυνση του Υπουργείου Δικαιοσύνης αποστέλλει πάντοτε αμέσως μετά από κάθε σχετικό συμβάν έγγραφο στον Εισαγγελέα Πρωτοδικών της περιοχής στην οποία υπάγεται το εκάστοτε Κατάστημα Κράτησης, προκειμένου να διερευνά τις συνθήκες θανάτου του κρατουμένου. Η διαδικασία αυτή τηρήθηκε και στην περίπτωση του θανάτου του 42χρονου στις 4-10-2007 στις Φυλακές Νεάπολης Λασιθίου με το υπ' αριθμ. 111226/5-10-075-10-07 έγγραφο της Διεύθυνσης Σωφρονιστικής πολιτικής προς τον Εισαγγελέα Πρωτοδικών Λασιθίου.
      Ακόμη, για την αποτελεσματικότερη αντιμετώπιση του φαινομένου της χρήσης ναρκωτικών ουσιών από κρατούμενους, το Υπουργείο Δικαιοσύνης προωθεί μια δέσμη μέτρων, η οποία ήδη υλοποιείται και, μεταξύ άλλων, περιλαμβάνει:
      α. Την ενίσχυση του Κέντρου Απεξάρτησης Τοξικομανών Κρατουμένων (Κ.Α.Τ.Κ.) στον Ελαιώνα Θηβών, ώστε πέραν της συμπλήρωσης του αριθμού των δυναμένων να νοσηλευθούν εκεί ουσιοεξαρτημένων κρατουμένων ανδρών να λειτουργήσει για πρώτη φορά και μονάδα απεξάρτησης γυναικών κρατουμένων με την λειτουργία σε λίγες εβδομάδες του νέου Καταστήματος Κράτησης Γυναικών.
      Υπενθυμίζεται ότι το Κ.Α.Τ.Κ. φιλοξενεί περί τους 60 κρατουμένους, οι οποίοι παρακολουθούν την Β΄ και Γ΄ φάση του θεραπευτικού προγράμματος. Η Γ΄ φάση έγκειται στην επαγγελματική αποκατάσταση.
      β. Τη λειτουργία Προγράμματος Συμβουλευτικής σταδιακά σε όλα τα Καταστήματα Κράτησης της χώρας για ουσιοεξαρτημένους. Ήδη λειτουργούν σε 14 Καταστήματα Κράτησης ανάλογα Προγράμματα, στα οποία συμμετέχουν εκάστοτε περί τους 430 υπό απεξάρτηση κρατουμένους.
      γ. Την καθιέρωση της λειτουργίας προγραμμάτων απεξάρτησης 50 τοξικομανών κρατουμένων στο Κατάστημα Κράτησης Ανδρών και 20 στο Κατάστημα Κράτησης Γυναικών Κορυδαλλού.
      δ. Τη δημιουργία ειδικού θεραπευτικού προγράμματος στο Κατάστημα Κράτησης Τρικάλων. Ειδικότερα, θα μετατραπεί μερικώς το Κατάστημα Κράτησης Τρικάλων από Κατάστημα τύπου Β' και σε θεραπευτικό Κατάστημα με ειδικό τμήμα για ξεχωριστό κοιτωνισμό και προαυλισμό των συμμετεχόντων στο πρόγραμμα κρατουμένων.
      ε. Τη δημιουργία σε όλα τα νέα υπό κατασκευή Καταστήματα Κράτησης των κατάλληλων υποδομών για τη λειτουργία ειδικών θεραπευτικών τμημάτων για τους τοξικομανείς κρατουμένους.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      4. Στην με αριθμό 657/12-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ90022/27191/4140/5-11-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην 657/12.10.2007 ερώτηση, η οποία κατατέθηκε στη Βουλή από το Βουλευτή κ. Μ. Στρατάκη και η οποία αφορά στα λειτουργικά και οικονομικά προβλήματα του ΙΚΑ-ΕΤΑΜ, σας γνωρίζουμε τα εξής:
      1.. Όσον αφορά στη καλύτερη λειτουργία των ελεγκτικών μηχανισμών του ΙΚΑ-ΕΤΑΜ, σας γνωρίζουμε τα εξής:
      Βασική επιδίωξη και στόχος του ΙΚΑ-ΕΤΑΜ είναι η ασφάλιση των απασχολούμενων, η μείωση της εισφοροδιαφυγής και η είσπραξη των καθυστερούμενων ασφαλιστικών εισφορών. Για την επίτευξη των στόχων αυτών έχουν ληφθεί τόσο νομοθετικά όσο και λειτουργικά μέτρα, ενώ ουσιαστική είναι η συνδρομή του Ολοκληρωμένου Πληροφοριακού Συστήματος, η ανάπτυξη του οποίου έχει ξεκινήσει και αναμένεται να ολοκληρωθεί σύντομα με την σύνδεση των υπηρεσιών Εσόδων και των αρμόδιων για την είσπραξη των απαιτήσεων του ΙΚΑ-ΕΤΑΜ Ταμειακών Υπηρεσιών.
      Ειδικότερα: Για την καταπολέμηση της εισφοροδιαφυγής οι αρμόδιοι υπάλληλοι εξωτερικού ελέγχου των κατά τόπους Υποκ/των- Παρ/των του ΙΚΑ-ΕΤΑΜ, καθώς και οι υπάλληλοι της Ειδικής Υπηρεσίας Ελέγχου Ασφ/σης(Ε.ΥΠ.Ε.Α.), διενεργούν ελέγχους στους τόπους εργασίας (σε ορισμένες περιπτώσεις με τη συνεργασία του Σώματος Επιθεώρησης Εργασίας), σύμφωνα με τις οδηγίες της Διοίκησης, για εντατικοποίηση των ελέγχων.
      Επιπλέον, η υλοποίηση του Ολοκληρωμένου Πληροφοριακού Συστήματος θα επιτρέψει:
      α. τη δημιουργία και συντήρηση πλήρους και αξιόπιστου Μητρώου Εργοδοτών, έτσι ώστε να υπάρχουν ανά πάσα στιγμή τα ακριβή και ενημερωμένα στοιχεία του εργοδότη.
      β. τη δημιουργία και συντήρηση αναλυτικού «προφίλ» εργοδοτών με στοιχεία οικονομικά και μη, τα οποία συνθέτουν τη γενική εικόνα του εργοδότη και δίνουν πληροφορίες σχετικά με την αξιοπιστία του.
      γ. την εφαρμογή σύγχρονων μεθόδων διασταύρωσης των στοιχείων και στατιστικής ανάλυσης των αποτελεσμάτων σχετικά με τον «χάρτη» των εργοδοτών και των εργαζομένων, ώστε να εντοπισθούν τομείς της οικονομίας στους οποίους υπάρχει η εισφοροδιαφυγή.
      δ. την εφαρμογή εξειδικευμένων κριτηρίων με βάση τα συμπεράσματα που εξήχθησαν από τις διασταυρώσεις, με τον κατευθυνόμενο επιτόπιο έλεγχο των εργοδοτών.
      ε. την εξοικονόμηση εργατοωρών και προσωπικού, ώστε να στελεχωθούν πλήρως οι ελεγκτικοί μηχανισμοί (ΕΥΠΕΑ, συνεργεία ελέγχου κλπ).
      Παράλληλα με το ΟΠΣ, δρομολογούνται επιμέρους δράσεις οργάνωσης των διαδικασιών ελέγχου εργοδοτών στα Υποκαταστήματα. Επίσης δίδονται κατευθύνσεις ελέγχου προς τα αρμόδια ελεγκτικά όργανα (ΕΥΠΕΑ κλπ) για τον κατά προτεραιότητα έλεγχο εργοδοτών σε ευαίσθητους τομείς απασχόλησης (όπως σε εποχικές επιχειρήσεις που βρίσκονται σε τουριστικές περιοχές).
      Στόχος των ανωτέρω δράσεων είναι ο ανασχεδιασμός του υφιστάμενου τρόπου εργασίας, η αναβάθμιση και ανακατανομή του υπάρχοντος ανθρώπινου δυναμικού και η εφαρμογή νέων διαδικασιών που να επιτρέπουν τη συστηματική παρακολούθηση των εργοδοτών άμεσα σε συνεχή βάση και όχι ευκαιριακά. Πέραν των μέτρων που έχει λάβει η Πολιτεία, σημειώνουμε τη δυνατότητα, αλλά και υποχρέωση των εργαζομένων να καταγγέλλουν στα αρμόδια όργανα περιπτώσεις που οι εργοδότες απασχολούν ανασφάλιστο προσωπικό, προκειμένου να καταπολεμηθεί η εισφοροδιαφυγή.
      Εκτός των ανωτέρω για τους εργοδότες, οι οποίοι οφείλουν στο ΙΚΑ-ΕΤΑΜ και δεν είναι ενήμεροι για τις οφειλές τους, λαμβάνονται όλα τα προβλεπόμενα αναγκαστικά και άλλα μέτρα για τη διασφάλιση της καταβολής των καθυστερούμενων ασφαλιστικών εισφορών, όπως:
      α) η επιβολή κατάσχεσης κινητής και ακίνητης περιουσίας τόσο κατά των περιουσιακών στοιχείων των νομικών προσώπων όσο και κατά των ατομικών περιουσιακών στοιχείων των υπευθύνων αυτών,
      β) η επιβολή κατάσχεσης εις χείρας τρίτου,
      γ) η εγγραφή υποθήκης εις χείρας τρίτου,
      δ) ο πλειστηριασμός (έκδοση και προσδιορισμός προγράμματος) επί των ήδη κατασχεθέντων περιουσιακών στοιχείων,
      Επίσης, υποβάλλονται μηνυτήριες αναφορές κατά των υπευθύνων εργοδοτών (για την μη καταβολή των ασφαλιστικών εισφορών) προς την Εισαγγελία (ν.86/67, όπως ισχύει σήμερα), η οποία αυτεπαγγέλτως κινεί τη διαδικασία της ποινικής δίωξης των υπευθύνων εργοδοτών.
      Το Υπουργείο Απασχόλησης και Κοινωνικής Προστασίας, αντιμετωπίζει το θέμα της εισφοροδιαφυγής ως σε θέμα πρώτης προτεραιότητας και , στο πλαίσιο του διαλόγου για το ασφαλιστικό σύστημα, μελετάει περαιτέρω δράσεις και πολιτικές, προτάσεις που προέρχονται τόσο από τις υπηρεσίες του Υπουργείου και των ασφαλιστικών οργανισμών όσο και από κοινωνικούς φορείς και κοινωνικούς εταίρους, προκειμένου να επιτευχθεί η περιστολή της εισφοροδιαφυγής και, επομένως, να εξασφαλιστούν σημαντικοί πόροι για τη βελτίωση των παροχών στους ασφαλισμένους και τους συνταξιούχους της χώρας μας.
      2. Όσον αφορά στην εξόφληση των οφειλών του Ελληνικού Δημοσίου προς το ΙΚΑ-ΕΤΑΜ, σας γνωρίζουμε τα εξής:
      Το ΙΚΑ-ΕΤΑΜ αποτελεί τον κορυφαίο φορέα του συστήματος κοινωνικής ασφάλισης της χώρας και η κυβέρνηση εγγυάται την ομαλή λειτουργία του. Για αυτό, ήδη με τις διατάξεις του άρθρου 51 του ν.2972/2001, το Ελληνικό Δημόσιο εξόφλησε οφειλές προς το Ίδρυμα της περιόδου 1975-2000 συνολικού ύψους εννέα δις ευρώ περίπου, συμπεριλαμβανομένων και των τόκων.
      3. Αναφορικά με την πρόσληψη του αναγκαίου προσωπικού στο ΙΚΑ-ΕΤΑΜ σας γνωρίζουμε τα εξής:
      Οι οργανικές θέσεις του ΙΚΑ-ΕΤΑΜ για τους κλάδους διοικητικού προσωπικού των κατηγοριών ΠΕ, ΤΕ, ΔΕ και ΥΕ ανέρχονται σε 12.175 και οι υπηρετούντες διοικητικοί υπάλληλοι στις 30-09-2007 ανέρχονταν στους 8.669.
      Οι κενές οργανικές θέσεις είναι 3.506 εκ των οποίων 1839 θα καλυφθούν ύστερα από την ολοκλήρωση μέσω ΑΣΕΠ της διαδικασίας πλήρωσης των θέσεων που έχουν εγκριθεί από την επιτροπή της 55/98 ΠΥΣ.
      Από τις θέσεις αυτές έχουν προκηρυχθεί από το ΑΣΕΠ 1.176 θέσεις διοικητικών υπαλλήλων και έχουν ήδη διατεθεί από το ΑΣΕΠ στο ΙΚΑ-ΕΤΑΜ οι διοριστέοι για την ΥΕ κατηγορία.
      Επίσης, εξακόσιες τριάντα εννέα (639) εγκριθείσες οργανικές θέσεις έχουν αποσταλεί στον ΑΣΕΠ για την έκδοση σχετικών προκηρύξεων. ΄Ηδη για την ΥΕ κατηγορία, έχει εκδοθεί η 2Κ/2007 προκήρυξη και αναμένεται η έκδοση προκηρύξεων και για τις άλλες κατηγορίες.
      Πέραν αυτών, με την ΔΙΠΠ/ΦΕΓΚΡ/305/12608/03-07-2007 απόφαση της επιτροπής της ΠΥΣ 33/2006 δόθηκε έγκριση για την ανάθεση με μίσθωση έργου σε τριακόσια τριάντα (330) άτομα για την καταγραφή και ηλεκτρονική καταχώρηση των στοιχείων των ασφαλισμένων του ΙΚΑ-ΕΤΑΜ μέχρι 31/12/2001 και την απογραφή και δημιουργία μητρώου των ασφαλισμένων και συνταξιούχων των εντασσομένων στο ΙΚΑ-ΕΤΑΜ ταμείων.
      Στα πλαίσια του προγραμματισμού προσλήψεων διοικητικού προσωπικού 2007, θα προωθηθεί για έγκριση πρόταση του ΙΚΑ-ΕΤΑΜ για πρόσληψη 527 ατόμων, κλάδων διοικητικού προσωπικού, ώστε να βοηθηθούν οι υπάλληλοι στο έργο τους προκειμένου να συμβάλλουν στις αυξημένες προσδοκίες και τα νέα πρότυπα διοίκησης που έχει θέσει σαν στόχους το Ίδρυμα και που απορρέουν από την απαίτηση της κοινωνίας να λειτουργεί άμεσα, ουσιαστικά και αξιόπιστα.
      Η Διοίκηση του Ιδρύματος, για την εύρυθμη λειτουργία των μονάδων και την καλύτερη εξυπηρέτηση των συναλλασσομένων με το Ίδρυμα, επανεξετάζει τη λειτουργία όλων των μονάδων του, σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων, το χρόνο εξυπηρέτησης των ασφαλισμένων και εργοδοτών καθώς και τα αιτήματα φορέων για σύσταση - αναβάθμιση των μονάδων του.
      4. Όσον αφορά στην αύξηση των φαρμακευτικών δαπανών του ΙΚΑ-ΕΤΑΜ, σας γνωρίζουμε τα εξής:
      Η Διοίκηση του Ιδρύματος έχει ήδη προβεί σε ενέργειες για τη μηχανοργάνωση του συστήματος φαρμακευτικής περίθαλψης . Συγκεκριμένα το Ίδρυμα έχει ήδη σχεδιάσει και βρίσκεται σε εξέλιξη έργο με θέμα: «ΠΑΡΟΧΗ ΥΠΗΡΕΣΙΩΝ ΣΕ ΑΝΘΡΩΠΙΝΟ ΔΥΝΑΜΙΚΟ ΚΑΙ ΜΕΣΑ ΓΙΑ ΤΟΝ ΣΧΕΔΙΑΣΜΟ ΚΑΙ ΤΗΝ ΟΡΓΑΝΩΣΗ ΣΥΣΤΗΜΑΤΟΣ ΑΥΤΟΜΑΤΟΠΟΙΗΜΕΝΗΣ ΔΙΑΧΕΙΡΙΣΗΣ ΣΥΝΤΑΓΩΝ ΤΟΥ ΙΚΑ», του οποίου αντικείμενο είναι ο έλεγχος των συνταγών ΙΚΑ που εκτελούν τα συμβεβλημένα με το Ίδρυμα φαρμακεία. Η υλοποίηση του εν λόγω έργου θα συμβάλει στον έλεγχο και περιορισμό της υπέρμετρης και ανεξέλεγκτης κατανάλωσης φαρμάκων, στον έλεγχο του προφίλ συνταγογράφησης των γιατρών του ιδρύματος και, συνεπώς, στον περιορισμό των φαρμακευτικών δαπανών. Επίσης, από το ίδιο έργο θα καταστεί δυνατός ο υπολογισμός του ποσού της τιμής ανάκτησης , το οποίο θα επιστραφεί από τις φαρμακευτικές εταιρείες στο Ίδρυμα, από 1/1/06 και εντεύθεν.
      Το συγκεκριμένο έργο έχει εγκριθεί από το Διοικητικό Συμβούλιο του Ιδρύματος, από την Γενική Γραμματεία Δημόσιας Διοίκησης & Ηλεκτρονικής Διακυβέρνησης -Υπηρεσία Ανάπτυξης Πληροφορικής του Υπουργείου Εσωτερικών, Δημόσιας Διοίκησης και Αποκέντρωσης και από τη Διεύθυνση Μηχανογραφικών Εφαρμογών του Υπουργείου Απασχόλησης και Κοινωνικής Προστασίας και βρίσκεται στο στάδιο της προκήρυξης δημόσιου ανοικτού διαγωνισμού.
      Ανεξάρτητα από τη διενέργεια του ανωτέρω διαγωνισμού ο έλεγχος συνταγογραφίας στην παρούσα φάση διεξάγεται: α) από τις 22 κατά τόπους Φαρμακευτικές Υπηρεσίες του ΙΚΑ στις οποίες υποβάλλονται οι συνταγές ανά μήνα β) από τη Διεύθυνση Επιθεώρησης Υπηρεσιών Υγείας, τη Διεύθυνση Επιθεώρησης Υπηρεσιών Ασφάλισης & ΥΠ.Ε.Δ.Υ.Φ.Κ.Α και γ) από τους ελεγκτές γιατρούς των Μονάδων Υγείας του Ιδρύματος.
      Από τα στοιχεία των δαπανών για τη φαρμακευτική περίθαλψη του Ιδρύματος για τα έτη, 2004, 2005 & 2006 παρατηρείται αύξηση της φαρμακευτικής δαπάνης ΙΚΑ-ΕΤΑΜ της τάξεως του 18,73% για το έτος 2005 και 17,24% για το 2006, αύξηση η οποία κυμαίνεται στα ίδια περίπου επίπεδα με την αύξηση των τελευταίων 10 ετών.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      5. Στην με αριθμό 861/18-10-07 ερώτηση του Βουλευτή κ. Νάσου Αλευρά δόθηκε με το υπ’ αριθμ. Φ90022/27742/1788/12-11-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ανωτέρω ερώτηση , που κατέθεσε στη Βουλή ο Βουλευτής κ. Ν. Αλευράς , και σχετικά με το ανωτέρω θέμα αρμοδιότητάς μας, σας γνωρίζουμε τα ακόλουθα:
      1. Με τις διατάξεις του άρθρου 28. του ν. 3518/2006, παρασχέθηκε η δυνατότητα στους οφειλέτες του Ι.Κ.Α.-Ε.Τ.Α.Μ., να αποπληρώσουν τις ασφαλιστικές τους οφειλές προς το Ίδρυμα, με τρόπο ευνοϊκότερο από τα οριζόμενα στις διατάξεις των άρθρων 51 έως και 55 και άρθρου 88, παρ. 1 έως και 3, του ν.2676/1999 (πάγιο σύστημα αποπληρωμής ασφαλιστικών εισφορών).
      Συγκεκριμένα, οι οφειλόμενες απαιτητές εισφορές περιόδου έως και 30/11/2006, προς το Ι.Κ.Α.-Ε.Τ.Α.Μ., το Ε.Τ.Ε.Α.Μ., καθώς και τους Οργανισμούς, Ταμεία και Λογαριασμούς, των οποίων τις εισφορές εκ του νόμου εισπράττει ή συνεισπράττει το ίδιο το Ίδρυμα, μαζί με τα αναλογούντα σε αυτές πρόσθετα τέλη και λοιπές επιβαρύνσεις και προσαυξήσεις, κεφαλαιοποιούνται και εξοφλούνται, είτε εφάπαξ, οπότε και παρέχεται έκπτωση, κατά ποσοστό 80%, επί των πρόσθετων τελών και λοιπών επιβαρύνσεων και προσαυξήσεων, είτε σε μηνιαίες δόσεις (οι οποίες δεν μπορούν να υπερβούν τις ενενήντα έξι (96), οπότε και παρέχεται έκπτωση επί των πρόσθετων τελών και λοιπών επιβαρύνσεων και προσαυξήσεων, κατά ποσοστό 50%.
      Προϋπόθεση για την υπαγωγή στη ρύθμιση ήταν: α)η μη ύπαρξη οφειλής από τρέχουσες απαιτητές εισφορές ή από άλλη απαιτητή οφειλή, καθώς και η καταβολή προκαταβολής ίσης με το 3% επί της συνολικής οφειλής, στην περίπτωση επιλογής της τμηματικής εξόφλησης και β) η υποβολή σχετικής αιτήσεως έως και την 31/03/2007 (ωστόσο, μέσω σχετικών εγκυκλίων οδηγιών, ως καταληκτική ημερομηνία υποβολής των αιτήσεων, ορίστηκε, τελικά, η 02/04/2007, με δεδομένο ότι η 31/03/2007 και η 01/04/2007 ήταν αργίες).
      2. Πέραν των ανωτέρω και σε ό,τι αφορά στην αναφορά της ερώτησης περί θέσπισης νέας «χαριστικής» ρύθμισης οφειλόμενων ασφαλιστικών οφειλών, σημειώνουμε ότι με τη σχετική διάταξη του πρόσφατα ψηφισθέντος νόμου του Υπουργείου μας, δεν θεσπίστηκε νέα ρύθμιση, αλλά παρατάθηκε η προβλεπόμενη προθεσμία υποβολής της αίτησης για υπαγωγή στη ρύθμιση του άρθρου 28, του ν.3518/2006, μέχρι και την τελευταία εργάσιμη ημέρα του επομένου μήνα από την δημοσίευση του εν λόγω νόμου.
      Η θέσπιση της ανωτέρω χρονικής παράτασης, όπως και η αντίστοιχη διάταξη παράτασης ρύθμισης οφειλών προς τον ΟΑΕΕ, υιοθετήθηκαν διότι στις μονάδες του Ι.Κ.Α.-Ε.Τ.Α.Μ. και του ΟΑΕΕ εκκρεμούσε μεγάλος αριθμός αιτήσεων για υπαγωγή στις προηγούμενες ρυθμίσεις , από τις οποίες και προσδοκάται η εισροή προς τα Ταμεία των ασφαλιστικών οργανισμών σημαντικού μέρους των οφειλόμενων προς αυτά ασφαλιστικών εισφορών.
      Ο Υπουργός
      ΒΑΣ. ΜΑΓΓΙΝΑΣ»
      6. Στην με αριθμό 1158/25-10-07 ερώτηση της Βουλευτού  κ. Χρυσής Αράπογλου δόθηκε με το υπ’ αριθμ. 121560/ΙΗ/9-11-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1158/25-10-07, την οποία κατέθεσε η Βουλευτής κ. Χρυσή Αράπογλου σχετικά με τη στελέχωση των σχολείων Β/θμιας Εκπ/σης Ν. Θεσσαλονίκης, σας γνωρίζουμε τα ακόλουθα:
      Κατά το σχολικό έτος 2007-2008 το Υ.Π.Ε.Π.Θ. προέβη σε εκτεταμένους διορισμούς, μεριμνώντας ώστε κατά την έναρξή του να υπάρχουν όσο το δυνατόν λιγότερα διδακτικά κενά.
      Ειδικότερα, στο Ν. Θεσσαλονίκης, με τις με αριθ. 89181/Δ2/10-8-07, 94406/Δ2/31-8-07 και 96287/Δ2/5-9-07 Υπουργικές Αποφάσεις διορίστηκαν 106 εκπαιδευτικοί Β/θμιας Εκπ/σης, εκ των οποίων οι 94 ήταν πολύτεκνοι.
      Για την κάλυψη εκτάκτων αναγκών, όπως εκπαιδευτικές άδειες, αναρρωτικές άδειες, άδειες κύησης-λοχείας, επαπειλούμενες κυήσεις, αποσπάσεις εκπαιδευτικών και, γενικά, για την κάλυψη λειτουργικών κενών τα οποία δεν είναι δυνατόν να προβλεφθούν, το ΥΠ.Ε.Π.Θ. προβαίνει σε προσλήψεις προσωρινών αναπληρωτών και ωρομισθίων εκπαιδευτικών. Συγκεκριμένα, για το σχολικό έτος 2007-2008, με τις με αριθ. 108121/Δ2/2-10-07, 112165/Δ2/10-10-07 και 115192/Δ2/16-10-07 Υπουργικές Αποφάσεις προσελήφθησαν συνολικά, σε τρεις φάσεις, 101 αναπληρωτές εκπαιδευτικοί για την κάλυψη λειτουργικών κενών στα σχολεία Β/θμιας Εκπ/σης του Ν. Θεσσαλονίκης.
      Επιπλέον, έχουν διατεθεί 850 ώρες ανά εβδομάδα για την πρόσληψη ωρομισθίων.
      Το ΥΠΕΠΘ μεριμνά καθ’ όλη τη διάρκεια του σχολικού έτους για την πλήρωση των λειτουργικών κενών που παρουσιάζονται στα σχολεία ανάλογα με τις πιστώσεις που χορηγούνται.
      Σταθερή επιδίωξη της πολιτικής ηγεσίας του ΥΠΕΠΘ είναι ο σχεδιασμός και η υλοποίηση ενός νέου στοχοχρονοδιαγράμματος, το οποίο θα συμπεριλαμβάνει όλες τις απαιτούμενες υπηρεσιακές μεταβολές και οι οποίες θα ολοκληρώνονται μέχρι τέλους του εκάστοτε τρέχοντος σχολικού έτους. Επιδιώκουμε η έναρξη κάθε νέου σχολικού έτους να πραγματοποιείται με ομαλό και απρόσκοπτο τρόπο, τον οποίο θα διασφαλίζουν η πληρότητα των σχολικών μονάδων όλων των βαθμίδων σε εκπαιδευτικό δυναμικό.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      7. Στην με αριθμό 763/16-10-07 ερώτηση του Βουλευτή  κ. Σπυρίδωνα-Άδωνη Γεωργιάδη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./53/9-11-07 έγγραφο από τον Υπουργό  Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 763/16.10.07 ερώτησης του Βουλευτή κ. Σπυρίδωνα - Άδωνη Γεωργιάδη, σας γνωρίζουμε τα εξής:
      Ήδη από τον lούλιο και Αύγουστο του 2004 με σειρά εγγράφων της η αρμόδια για την περιοχή Β΄ Εφορεία Προϊστορικών και Κλασικών Αρχαιοτήτων ήταν αντίθετη με την τοποθέτηση του ανδριάντα του Μιλτιάδη στην Ζώνη Α του Τύμβου Μαραθώνος και ζητούσε την άμεση απομάκρυνσή του από τον χώρο στάθμευσης του μνημείου, όπου αυθαίρετα είχε τοποθετηθεί το 2004 από τον Δήμο Μαραθώνα, παρά τα συμφωνηθέντα μεταξύ Δήμου και Β΄ ΕΠΚΑ.
      Τόσο η Β΄ ΕΠΚΑ δια του 6041/8.6.2007, όσο και η Γενική Διεύθυνση Αρχαιοτήτων δια του 52850/8094/26.6.2007 εγγράφων τους επαναδιατύπωσαν το ίδιο αίτημα προς τον Δήμο Μαραθώνος, ο οποίος σημειωτέον σε προφορικές συζητήσεις με την Εφορεία είχε συναινέσει στην απομάκρυνση του γλυπτού από την θέση όπου σήμερα ευρίσκεται το άγαλμα σε χώρο νοτιοανατολικά του Τύμβου, εντός της ζώνης Α, αλλά εκτός οπτικού πεδίου του μνημείου του Τύμβου των Αθηναίων, σε τριγωνική νησίδα πλησίον των οδών που οδηγούν στην παραλία Μαραθώνος.
      Σε ό, τι αφορά το έγγραφο στο οποίο αναφέρεται ο κ. Βουλευτής και το οποίο υπογράφει ο Διευθυντής του Γ΄ ραφείου του τότε Υφυπουργού Πολιτισμού και σύμφωνα με το αρχείο της Β΄ ΕΠΚΑ, σας πληροφορούμε ότι πρόκειται για απλό διαβιβαστικό προς την Εφορεία και όχι εγκριτικό έγγραφο με το οποίο ζητήθηκαν οι απόψεις της Εφορείας επί του θέματος.
      Τέλος το Υπουργείο Πολιτισμού εμμένει στην θέση του περί απομάκρυνσης του ανδριάντα του Μιλτιάδη από τον χώρο στάθμευσης του Τύμβου όχι μόνο για τους λόγους που αναφέρονται στα σχετικά έγγραφα, αλλά και διότι καθημερινά η οικεία Εφορεία γίνεται αποδέκτης δυσμενών σχολίων για την χωροθέτηση και την αισθητική του σύγχρονου γλυπτού.
      Ο Υπουργός
      ΜΙΧΑΛΗΣ ΛΙΑΠΗΣ»
      8. Στην με αριθμό 1063/24.10.07 ερώτηση των Βουλευτών κυρίων Γεωργίου Πεταλωτή, Μιχάλη Καρχιμάκη, Αλέξανδρου Αθανασιάδη και Βασιλείου Οικονόμου δόθηκε με το υπ’ αριθμ. Φ 900α/5595/9311/14.11.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1063/24-10/2007 ερώτησης της Βουλής των Ελλήνων, πoυ κάτέθεσαν οι Βουλευτές κ.κ. Γιώργος Πεταλωτής, Μιχάλης Καρχιμάκης, Αλέξανδρος Αθανασιάδης και Bασiλης Οικονόμου, με θέμα μόνιμα στελέχη αρχηγούς μονογονεϊκών οικογενειών οι οποίοι υπηρετούν σε μονάδες του Στρατού Ξηράς, σας γνωρίζουμε τα ακόλουθα:
      Η Υπηρεσία μελετά διαρκώς τη δυνατότητα λήψης νέων ευεργετικών μέτρων για τη διευκόλυνση των στελεχών συνολικά αλλά και των ευαίσθητων κατηγοριών ειδικότερα.
      Οι μονογονεϊκές οικογένειες, εξυπηρετούνται από την Υπηρεσία, τόσο σε θέματα μεταθέσεων όσο και σε θέματα προσωπικών διευκολύνσεων.
      Ήδη από το ΥΠ.ΕΘ.Α/Γ.Ε.Σ έχουν ληφθεί τα παρακάτω μέτρα για τους αρχηγούς μονογονεϊκών οικογενειών (στελέχη σε χηρεία, διαζευγμένα, σε διάσταση ή ανύπανδρα που έχουν την επιμέλεια ανήλικων τέκνων):
      . Αποδεσμεύονται από δραστηριότητες ή καταστάσεις οι οποίες απαιτούν διανυκτέρευση (ασκήσεις, επιφυλακή κλπ), μετά τη λήξη του μεσημβρινού ωραρίου και επανέρχονται με την έναρξή του την επομένη.
      . Χορηγείται απαλλαγή την επόμενη εικοσιτετράωρης υπηρεσίας διανυκτερεύσεως.
      Τέλος, στα πλαίσια της χρηστής διοίκησης έχουν δοθεί εντολές ώστε, οι διοικητές δίνουν λύσεις στα προβλήματα που αντιμετωπίζουν τα στελέχη αυτά σε ατομικό επίπεδο, με γνώμονα τόσο το πρόβλημα του στελέχους, όσο και τις υπηρεσιακές ανάγκες.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΙΜΑΡΑΚΗΣ»
      9. Στην με αριθμό 1008/23.10.07 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. Φ900α/5590/9305/13.11.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάvτηση της υπ' αριθμ. 1008/23-10-2007 ερώτησης της Βουλής των Ελλήνων, που κατέθεσε ο Βουλευτής κ. Αθανάσιος Πλεύρης, με θέμα τη μνήμη του ήρωα της πατρίδας μας Αξιωματικού Π. Μελά, σας γνωρίζουμε τα ακόλουθα:
      Το ΥΠ.ΕΘ.Α και οι Ένοπλες Δυνάμεις τιμούν ιδιαιτέρως τους πεσόντες του Μακεδονικού Αγώνα πολύ δε περισσότερο τον Παύλο Μελά ο οποίος υπήρξε εν ενεργεία Αξιωματικός του Ελληνικού Στρατού.
      Σύμφωνα με το Β. Διάταγμα 157/25-2-1969 (ΦΕΚ :46/11-3-1969 τευχ. α') καθορίζεται, στο άρθρο 2, ως Δημόσια Εορτή «Η πρώτη μετά την 13η Οκτωβρίου Κυριακή ως Ημέρα του Μακεδονικού Αγώνα επί τω θανάτω του ήρωος Παύλου Μελά (13 Οκτωβρίου) δι’ ολόκληρον την Μακεδονίαν και Θράκην» .
      Με βάση τα ανωτέρω εορτάζεται ετησίως η εν λόγω επέτειος στους νομούς της Μακεδονίας και της Θράκης, σύμφωνα με τα εορταστικά προγράμματα που εκδίδονται από τις αρμόδιες Νομαρχίες.
      Τα προγράμματα αυτά περιλαμβάνουν πλήθος εκδηλώσεων μεταξύ των οποίων επίσημες δοξολογίες, επιμνημόσυνες δεήσεις, καταθέσεις στεφάνων, ομιλίες κ.λπ. στις οποίες οι Ένοπλες Δυνάμεις συμμετέχουν με στρατιωτικά τμήματα αποδόσεως τιμών και αντιπροσωπείες.
      Για το 2007 οι εκδηλώσεις μνήμης των αγωνιστών και πεσόντων κατά το Μακεδονικό Αγώνα έγιναν με λαμπρότητα και σύμφωνα με τα ανωτέρω, την Κυριακή 14η Οκτωβρίου 2007.
      Ο Στρατός Ξηράς συμμετείχε στον φετινό εορτασμό της «Ημέρας του Μακεδονικού Αγώνα» ως εξής:
      Στην Αθήνα έλαβαν χώρα εκδηλώσεις που περιελάμβαναν μεταξύ των άλλων θρησκευτικό Αρχιερατικό μνημόσυνο στον Ιερό Ναό Αγίου Γεωργίου Καρύτση και κατάθεση στεφάνων στο Μνημείο Αγνώστου Στρατιώτου με αντιπροσωπεία Ανώτερου Αξιωματικού.
      Στη Μακεδονία και Θράκη, τα Α΄, Β΄, Γ΄ και Δ΄ Σώματα Στρατού συμμετείχαν, με αντιπροσωπείες Αξιωματικών και ένοπλα τμήματα αποδόσεως τιμών, σύμφωνα με τα καθοριζόμενα στο ΠαΔ 9-2/2003/ΓΕΕΘΑ/ΔΕΠΙΧ και κατόπιν σχετικής εγκυκλίου διαταγής των κατά τόπους Νομαρχιών.
      Η μνήμη του ήρωα Παύλου Μελά και όλων των Μακεδονομάχων, για τις Ένοπλες Δυνάμεις, δεν είναι όμως δυνατόν να περιορίζεται σε μια συγκεκριμένη ημέρα του έτους αλλά τιμάται αενάως και ενδεικτικά σας κάνουμε γνωστά τα παρακάτω:
      . Υπάρχει μόνιμη έκθεση στον εκθεσιακό χώρο του Πολεμικού Μουσείου με θέμα τον Μακεδονικό Αγώνα. Μεταξύ των εκθεμάτων υπάρχει πρωτότυπη λιθογραφία του Παύλου Μελά που εκδόθηκε με το θάνατό του. Ανάλογες μόνιμες εκθέσεις υπάρχουν και στα παραρτήματα του Πολεμικού Μουσείου στο Ναύπλιο και στην Τρίπολη.
      . Το 2004 το Πολεμικό Μουσείο εξέδωσε για τα 100 χρόνια από τον ηρωικό θάνατο του Παύλου Μελά ημερολόγιο με θέμα «1904-2004, ΠΑΥΛΟΣ ΜΕΛΑΣ-ΜΑΚΕΔΟΝΟΜΑΧΟΙ».
      . Εντός του 2007 πραγματοποιήθηκε σε συνεργασία με τη ΔΙΣ/ΓΕΣ έκθεση, ομιλία και προβολή ταινίας σε Θεσσαλονίκη, Καλαμάτα, Γαργαλιάνους, Φιλιατρά Μεσσηνίας, με θέμα «Μακεδονικός Αγώνας- Τέλλος Άγρας».
      Η συντήρηση της οικίας του εκφεύγει των αρμοδιοτήτων του ΥΠ.ΕΘ.Α., μέσω του Πολεμικού Μουσείου, διότι ανήκει στην ιδιοκτησία της εγγονής του, κυρίας Ναταλίας Ιωαννίδη. Το Πολεμικό Μουσείο διαθέτει πιστώσεις από τον προϋπολογισμό του για την ανέγερση μνημείων με την προϋπόθεση ότι ο χώρος στον οποίο θα ανεγερθεί ανήκει στις Ένοπλες Δυνάμεις (Τ.ΕΘ.Α) και την ευθύνη της ανέγερσης την έχει στρατιωτική Μονάδα. Επίσης διαθέτει πιστώσεις για τη συντήρηση Μνημείων Ηρώων στρατιωτικών νεκροταφείων.
      Σε κάθε περίπτωση εφόσον από την πλευρά της ιδιοκτήτριας εκδηλωθεί ενδιαφέρον το ΥΠ.ΕΘ.Α έχοντας βαθιά επίγνωση του καθήκοντός του να τιμά την μνήμη και τη θυσία του ήρωα Παύλου Μελά, για την απελευθέρωση της Μακεδονίας, συνεργαζόμενο με τα συναρμόδια Υπουργεία, θα μελετήσει με την δέουσα σοβαρότητα το όλο ζήτημα.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ  Ι. ΜΕΪΜΑΡΑΚΗΣ»
      10. Στην με αριθμό 742/15.10.07 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 162Β/6.11.07 έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση και σε ό,τι αφορά θέματα αρμοδιότητας  ΥΠΕΧΩΔΕ, σας ενημερώνουμε ότι:
      . Η περιοχή γύρω από την χαράδρα του Χάτου Νομού Λασιθίου, εμπίπτει σε περιοχή Τόπου Κοινοτικής Σημασίας του Ευρωπαϊκού Οικολογικού Δικτύου ΝΑTURA 2000 με την ονομασία «Όρος Θρύπτης και γύρω περιοχή» και κωδικό GR 4320005.
      ·Βρίσκεται στην ευρύτερη περιοχή της «Νοτιοδυτικής Θρύπτης (Κουφωτό)>> και κωδικό GR 4320014, που έχει χαρακτηριστεί ως Ζώνη Ειδικής Προστασίας (ΖΕΠ) της ορνιθοπανίδας δυνάμει της Οδηγίας 79/409/ΕΟΚ «περί διατηρήσεως των αγρίων πτηνών» και ως εκ τούτου εντάσσεται αυτοδίκαια (άρθρο 3, παρ. 1 της Οδηγίας 92/43/ΕΚ)στο Ευρωπαϊκό Οικολογικό Δίκτυο ΝΑTURA 2000 και,
      · Έχει αξιολογηθεί από το ερευνητικό πρόγραμμα με τίτλο «Οριοθέτηση και καθορισμός μέτρων προστασίας Τοπίων Ιδιαίτερου Φυσικού Κάλλους» και προτείνεται να χαρακτηριστεί ως Προστατευόμενο Τοπίο σύμφωνα με τον Ν. 1650/86, «Φαράγγι Χά (ΑΤ6011024)».
      Για την κήρυξη της περιοχής ως προστατευόμενης, σύμφωνα με την εθνική νομοθεσία (Ν. 1650/86), προαπαιτείται η εκπόνηση Ειδικής Περιβαλλοντικής Μελέτης (ΕΠΜ).
      Όσον αφορά το θέμα της χρηματοδότησης για την σύνταξη Ειδικής Περιβαλλοντικής Μελέτης για την εν λόγω περιοχή, θα μπορούσαν να αναζητηθούν οικονομικοί πόροι είτε μέσα από τομεακά προγράμματα, είτε από περιφερειακά.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών, Ανάπτυξης Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Τουριστικής Ανάπτυξης και Μεταφορών και Επικοινωνιών κατέθεσαν χθες σχέδιο νόμου: «Σύσταση Εθνικού Ταμείου Κοινωνικής Συνοχής και άλλες διατάξεις». 
      Παραπέμπεται στην αρμόδια Διαρκή Επιτροπή. 
      Κυρίες και κύριοι συνάδελφοι, έχω την τιμή να ανακοινώσω το δελτίο των επικαίρων ερωτήσεων της Δευτέρας 10ης Δεκεμβρίου 2007 το οποίο έχει ως εξής: 
      Α ΕΠΙΚΑΙΡΕΣ ΕΡΩΤΗΣΕΙΣ Πρώτου κύκλου (Άρθρο 130 παράγραφος 4 του Κανονισμού της Βουλής)
      1 Η με αριθμό 333/4-12-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Βρεττού προς τον Υπουργό Ανάπτυξης, σχετικά με τις προθέσεις του Υπουργείου για αξιοποίηση της πυρηνικής ενέργειας στη Χώρα μας κ.λπ..
      2 Η με αριθμό 337/4-12-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Ανάπτυξης, σχετικά με τη λειτουργία του Ενιαίου Φορέα Ελέγχου Τροφίμων κ.λπ.. 
      3 Η με αριθμό 332/4-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις ελλείψεις στο Νοσοκομείο Κυπαρισσίας κ.λπ.. 
      4 Η με αριθμό 301/3-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τους Υπουργούς Περιβάλλοντος, Χωροταξίας και Δημοσίων ¨Έργων και Αγροτικής Ανάπτυξης και Τροφίμων, σχετικά με τη δημιουργία λατομείου γρανίτη στην περιοχή Λαϊλιά του Νομού Σερρών  κ.λπ.. 
      Β ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
      1 Η με αριθμό 296/3-12-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ζωϊδη προς τον Υπουργό Μεταφορών και Επικοινωνιών, σχετικά με την αεροπορική σύνδεση με το Καστελλόριζο κ.λπ.. 
      2 Η με αριθμό 336/4-12-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Κέντρου Εκπαίδευσης και Αποκατάστασης Τυφλών κ.λπ.. 
      3 Η με αριθμό 307/3-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Πολιτισμού, σχετικά με την προστασία του αρχαιολογικού χώρου του Τύμβου των Σαλαμινομάχων κ.λπ.. 
      Πρόεδρος (Δημήτριος Σιούφας): Κυρίες και κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου. 
      Πρώτη θα συζητηθεί η τρίτη με αριθμό 330/25/4-12-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου προς τον Πρωθυπουργό, σχετικά με τα μέτρα για την επιβίωση και αναγέννηση της περιοχής των Ζωνιανών του Άνω Μυλοποτάμου και της Ορεινής Κρήτης κ.λπ.. 
      Το περιεχόμενο της επίκαιρης ερώτησης του κ. Αλαβάνου έχει ως εξής: «¨Όπως έχει γραφτεί, με εντολή σας, εξελίσσονται οι επιχειρήσεις των διωκτικών και δικαστικών αρχών για τη διαλεύκανση των παρανόμων και εγκληματικών δραστηριοτήτων στην περιοχή του Άνω Μυλοποτάμου Ν. Ρεθύμνης, ενώ υπάρχει και τοποθέτησή σας στη Βουλή (9-11-2007) σύμφωνα με την οποία η Κυβέρνησή σας έχει «ανοικτό μέτωπο απέναντι στη διαφθορά, την αυθαιρεσία, την ανομία» και ότι αυτό ισχύει και για την περίπτωση των Ζωνιανών. 
      Με τα γεγονότα που εκτυλίσσονται στην περιοχή των Ζωνιανών του Ν. Ρεθύμνης, έρχονται στην επιφάνεια με δραματικό τρόπο, φαινόμενα εγκληματικότητας, αυθαιρεσίας, ανομίας, διαφθοράς, διαπλοκής που αναπτύχθηκαν με κάλυψη, συγκάλυψη, ανοχή της πολιτείας και τα οποία δεν περιορίζονται μόνο στο χώρο της Κρήτης αλλά αφορούν και σε άλλες περιοχές της ελληνικής υπαίθρου.
      Τα φαινόμενα αυτά που έχουν να κάνουν με καλλιέργεια ινδικής κάνναβης, με εμπορία ναρκωτικών και όπλων, με διακίνηση «μαύρου» χρήματος, σύμφωνα με τα στοιχεία που συνεχώς αποκαλύπτονται, συναντώνται σε ευρεία έκταση σε ορεινές και μειονεκτικές περιοχές της Κρήτης και της Ελλάδας γενικότερα, στις οποίες τα εισοδήματα των κατοίκων τους είναι ιδιαίτερα χαμηλά, προερχόμενα κυρίως από την κτηνοτροφία και γεωργία, το κοινωνικό κράτος απουσιάζει, οι υποδομές παιδείας υγείας, πολιτισμού είναι από ανύπαρκτες έως εντελώς υποβαθμισμένες.
      Δεδομένου ότι τα μέτρα που ανακοινώθηκαν από την Κυβέρνηση για τη στήριξη της περιοχής των Ζωνιανών κρίνονται ανεπαρκή, αναποτελεσματικά, πυροσβεστικά και δεν αντιμετωπίζουν σε βάθος το αναπτυξιακό έλλειμμα που αντιμετωπίζει όχι μόνο η ορεινή Κρήτη, αλλά και οι άλλες μειονεκτικές περιοχές της Ελλάδας. 
      Ερωτάται ο κύριος Πρωθυπουργός:
      Πέρα από τα αστυνομικά και κατασταλτικά μέτρα για την αντιμετώπιση των όποιων εγκλημάτων έχουν συμβεί, θα υιοθετήσει και θα στηρίξει συγκεκριμένες προτάσεις που θα φέρουν το κοινωνικό και αναπτυξιακό κράτος και θα δώσουν τη δυνατότητα να υπάρξει μια εναλλακτική πρόταση επιβίωσης και αναγέννησης της περιοχής των Ζωνιανών και του Άνω Μυλοποτάμου, ώστε να μην υπάρξει ούτε μια «χαμένη γενιά» και αφορούν στην παιδεία (πρότυπο δημοτικό σχολείο, χαρακτηρισμός ως δυσπρόσιτο, σχολείο δεύτερης ευκαιρίας, κέντρο δημιουργικής απασχόλησης παιδιών και νέων), στην τουριστική αξιοποίηση της περιοχής (αρχαιότητες Αξού, σπήλαιο, φαράγγι), στην κτηνοτροφία και γεωργία (προώθηση εκτατικής και βιολογικής κτηνοτροφίας, αντιμετώπιση του υπερβάλλοντος ζωικού κεφαλαίου και της υπερβόσκησης με αντισταθμιστικά μέτρα στους παραγωγούς, κόστος ζωοτροφών, αύξηση τιμών προϊόντων, καλλιέργεια αρωματικών φυτών), στη στήριξη ολοκληρωμένων αναπτυξιακών προγραμμάτων μέσω του Αναπτυξιακού Κέντρου Ορεινού Μυλοποτάμου και Μαλεβιζίου (Α.Κ.Ο.Μ.) και άλλων φορέων, με χρηματοδότηση από το Δ΄ Κοινοτικό Πλαίσιο Στήριξης και εθνικούς πόρους;». 
      Στην ερώτηση του κυρίου Προέδρου θα απαντήσει –και σύμφωνα με το άρθρο 129α΄- ο Υπουργός των Εσωτερικών κ. Προκόπης Παυλόπουλος. 
      Κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε. 
      Κύριε Πρόεδρε, η συγκεκριμένη επίκαιρη ερώτηση δίνει στην Κυβέρνηση και σε μένα προσωπικά τη δυνατότητα να σας διαβεβαιώσω πως ό,τι είχε πει αυτή η Κυβέρνηση, το κάνει. Είναι απόλυτα συνεπής και, κυρίως, αποφασιστική. Απαντάει με τις πράξεις της σ’ αυτά τα ερωτήματα που έχετε θέσει και τα οποία είναι διαχρονικά προβλήματα. 
      Ξεκινώ από ένα πολύ γενικότερο θέμα. Μιλήσατε για το σχεδιασμό που αφορά όλη την Ελλάδα και ιδίως τα θέματα των ορεινών όγκων. Είναι αυτή η Κυβέρνηση, η οποία ξεκίνησε –και μάλιστα με πρωτοποριακό τρόπο- το Πρόγραμμα «ΠΙΝΔΟΣ», το οποίο, όπως ξέρετε, μετά μάλιστα από αλλαγή του θεσμικού καθεστώτος για να μπορέσει να εφαρμοστεί και επέκεινα, θα επεκταθεί και σ’ άλλους ορεινούς όγκους και κυρίως στην περιοχή του Ολύμπου, όπως και στην περιοχή του Ψηλορείτη. Δεν είναι εξαγγελία που κάνω εδώ αυτήν τη στιγμή, είναι κάτι το οποίο σας είναι γνωστό. 
      Σε ό,τι αφορά το συγκεκριμένο θέμα, για να μείνω μόνο σ’ εκείνο το οποίο τίθεται κατά κύριο λόγο στην επίκαιρη ερώτηση, θέλω να τονίσω ότι αυτή η Κυβέρνηση έκανε αυτό που δεν έγινε χρόνια ολόκληρα. Η κατάσταση στην περιοχή του Μυλοποτάμου ήταν γνωστή. Δεν αφορά όλη την Κρήτη ούτε καν όλους τους κατοίκους, αλλά ακριβώς το καθεστώς του «αβάτου» που υπήρχε, είχε δημιουργήσει τη δυνατότητα σε ορισμένους να εκμεταλλεύονται την ιστορία και τον πολιτισμό της Κρήτης. 
      Η εγκατάλειψη που υπήρχε είναι γνωστό πού οδήγησε. Η εγκατάλειψη αυτή είχε συγκεκριμένες ρίζες. Και είναι γνωστό ότι τις βαθύτερες ρίζες τις είχε στο γεγονός ότι χρόνια ολόκληρα δεν είχε ασχοληθεί κανείς σοβαρά με την περιοχή. Αλλά και από πλευράς διοικητικής, ενώ εντάχθηκαν κατά τον «ΚΑΠΟΔΙΣΤΡΙΑ» στο Δήμο Κουλούκωνα, τα Ζωνιανά ουσιαστικά δεν λειτούργησαν διοικητικά ποτέ. Δεν υπήρχαν ποτέ διοικητικές αρχές, μέχρι να την κάνουμε Κοινότητα και να δημιουργηθεί η δυνατότητα εκλογής αρχών. 
      Ξέρετε ποια ήταν τα αποτελέσματα όλα αυτά τα χρόνια σε ό,τι αφορά τα επεισόδια που είχαν γίνει, στα οποία δεν είχε δοθεί καμμία σημασία; Καταθέτω ξανά στα Πρακτικά αυτά που είχα καταθέσει και στην αρμόδια Επιτροπή. 
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει τα προαναφερθέντα έγγραφα, τα οποία έχουν ως εξής:
      ( Να φωτογραφηθούν οι σελ. 10-12 )
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών):  Σε ό,τι αφορά τα συγκεκριμένα έργα, η Κυβέρνηση δεν περίμενε την ερώτηση για να τα κάνει. Είχαν γίνει πολλά, όπως επίσης επισημαίνω και τι είναι εκείνο που εξαγγέλθηκε πολύ πριν κατατεθεί η επίκαιρη ερώτηση. 
      Είναι γνωστό ότι σε επίπεδο Υπουργείου Παιδείας –έχει απαντηθεί μάλιστα ερώτηση στη Βουλή- υπήρχαν ολόκληρες δράσεις σχετικά με τα σχολεία στα Ζωνιανά, στην περιοχή των Ζωνιανών δηλαδή, όπως επίσης στην Κράνα στην περιοχή των Λιβαδείων και όλες εκείνες οι περιοχές, όπου νέες δομές είχαν υπάρξει. 
      Ιδίως όμως σε ό,τι αφορά την αναπτυξιακή πορεία της περιοχής, πριν συμβεί το επεισόδιο στα Ζωνιανά, είχαμε την ανάπλαση της κεντρικής πλατείας των Ζωνιανών, την ανάδειξη και αξιοποίηση ορεινών όγκων του Δήμου Κουλούκωνα, την ανάπλαση δημοτικού διαμερίσματος Ζωνιανών, τη δημοτική οδοποιία Δήμου Κουλούκωνα, την προσθήκη αίθουσας διδασκαλίας στο Δημοτικό Σχολείο Ζωνιανών και την κατασκευή ομβριοδεξαμενών στον Ψηλορείτη. 
      Είναι έργα του Υπουργείου Εσωτερικών κατά κύριο λόγο. Αναφέρομαι σ’ εκείνα μόνο που το Υπουργείο Εσωτερικών είχε κάνει. Επίσης είναι και έντεκα μέτρα, τα οποία εξαγγέλθηκαν από εμένα και τον Περιφερειάρχη και τα οποία αφορούν το Διοικητήριο και το Πολύκεντρο, το Κέντρο Δημιουργικής Απασχόλησης, το βιολογικό καθαρισμό του δήμου, την αντικατάσταση του εσωτερικού δικτύου ύδρευσης, τη λιμνοδεξαμενή Ζωνιανών, την ολοκλήρωση των αθλητικών εγκαταστάσεων, τη συντήρηση του οδικού τμήματος της ευρύτερης περιοχής, τη συντήρηση και επέκταση του Δημοτικού Σχολείου Ζωνιανών, την ανάπλαση του αύλειου χώρου του Σπηλαίου Ζωνιανών, τη διευθέτηση του όμορου του Νεκροταφείου Ζωνιανών ρέματος και την αγροτική οδοποιία εφτά χιλιομέτρων, με προϋπολογισμό 200.000 ευρώ. 
      Αν δείτε το σύνολο των μέτρων, που απλώς ενδεικτικά παραθέτω αυτήν τη στιγμή, θα διαπιστώσετε πως πριν συμβεί ό,τι συνέβη η Κυβέρνηση, έχοντας διαγνώσει το πρόβλημα, είχε προχωρήσει. Απλά αναδείχθηκε πολύ περισσότερο τώρα επειδή στην πράξη η Κυβέρνηση, μπαίνοντας εκεί που δεν είχε τολμήσει κανείς να το κάνει προηγουμένως και επιβάλλοντας το νόμο και την τάξη, ολοκληρώνει την προσπάθεια με συμπληρωματικά έργα προοπτικής, τα οποία θα δώσουν δυνατότητα ανάπτυξης στην περιοχή, που ποτέ δεν είχε στο παρελθόν. 
      Ευχαριστώ πολύ, κύριε Πρόεδρε.
      ΠΡΟΕΔΡΟΣ (Δημήτριος Σιούφας):  Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, είναι λίγο ρομαντική η εικόνα που παρουσιάσατε για την Κυβέρνηση και τις παρεμβάσεις της σ’ αυτές τις περιοχές. Θυμίζει λίγο ποιμενικό μυθιστόρημα. 
      Είμαι λίγους μήνες Βουλευτής Κρήτης και έχω εντυπωσιαστεί από το γεγονός ότι το κράτος –και μιλάω για το κράτος της Νέας Δημοκρατίας και το κράτος του ΠΑ.ΣΟ.Κ.- όχι απλώς σιωπούσε, ανέχονταν, άφηνε να εξελίσσεται η παραβατικότητα και η ανομία, αλλά ήταν και μια από τις βασικές πηγές που την αναπτύσσανε και είναι ακόμη και σήμερα: Με τον τρόπο που χρησιμοποιήθηκαν οι επιδοτήσεις, ως ένα στοιχείο πελατειακών σχέσεων, διαφθείροντας εκατοντάδες και χιλιάδες αγρότες, μέχρι αυτά που γίνονται σήμερα κατά τη διάρκεια της διακυβέρνησής σας. Το κράτος δίνει το παράδειγμα της ανομίας, όταν βλέπουμε πόλεις που έχουν τεράστια ποσοστά αυθαιρέτων, όταν βλέπουμε τα σφαγεία στο Νομό Ηρακλείου, που είμαι Βουλευτής, να πετάνε τα λύματα παράνομα όπου θέλουν, όταν βλέπουμε τα λύματα από τις αποχετεύσεις να πέφτουν μέσα στα φράγματα. Και η αιχμή του δόρατος είναι η ορεινή Κρήτη, είναι ο άνω Μυλοπόταμος και τα Ζωνιανά. 
      Και θέλω να πω ότι ναι, βάλατε το αστυνομικό κράτος, το κράτος καταστολής. Δεν αρκεί όμως αυτό. Κι όχι μόνο δεν αρκεί, αλλά αν μείνετε στο κράτος καταστολής θα κινητοποιήσετε αντιδράσεις, οι οποίες θα οδηγήσουν σε επανάληψη και ίσως χειροτέρευση των καταστάσεων. Γιατί το κοινωνικό και το αναπτυξιακό κράτος μένει έξω από την ορεινή Κρήτη, γιατί σταματάει έξω από τα Ζωνιανά, σταματάει έξω από τα Ανώγεια, σταματάει έξω από τα Λιβάδεια, σταματάει έξω απ’ όλους τους ορεινούς όγκους;
      Βλέπω κάποια μέτρα που είπατε. Ήμουν στα Ζωνιανά πριν από δέκα μέρες και σας καλώ να πάτε, όχι ως επικεφαλής υπεύθυνος για τις δυνάμεις καταστολής και την Αστυνομία κ.λπ., αλλά να πάτε ως Υπουργός που θέλει την ανάπτυξη, υπεύθυνος για την Αυτοδιοίκηση κ.λπ..
      Έχω εδώ τα μέτρα σας, κύριε Υπουργέ. Τι μέτρα είναι αυτά; Λέτε για συντήρηση και επέκταση του Δημοτικού Σχολείου Ζωνιανών και ανάπλαση της αυλής. Μα, εδώ πέρα μιλάμε για χαμένες γενιές. Μας μιλήσανε οι άνθρωποι με τεράστια αγωνία –γιατί δεν είναι μόνο ο χώρος της εγκληματικότητας, είναι μια κοινωνία η οποία αυτήν τη στιγμή σφαδάζει- για χαμένες γενιές, για γενιές των δεκαπέντε, είκοσι, εικοσιπέντε, τριάντα, που έχουν γαλουχηθεί σε άλλες αξίες, που θέλουν συστηματικές και βαθιές παρεμβάσεις. Πού είναι το πρότυπο σχολείο; Πού είναι το σχολείο δεύτερης ευκαιρίας; Πού είναι το δυσπρόσιτο σχολείο που θα μπορούν να μένουν εκεί πέρα οι δάσκαλοι; Πού είναι τα κέντρα δημιουργικής δραστηριότητας;
      Να αναφέρω ένα άλλο παράδειγμα. Αναφέρετε ότι θα κάνετε δέκα χιλιόμετρα αγροτικούς δρόμους. Τι να τους κάνουν αυτούς; Να τους κάνετε αυτούς. 
      Όμως, αυτήν τη στιγμή είναι μια φτωχή κτηνοτροφική περιοχή, μια περιοχή που όπως όλη η ορεινή Κρήτη και όλη η ορεινή Ελλάδα συμπιέζεται με τρομερό τρόπο, ειδικά αυτά τα χρόνια. Το «λίπασμα», ο χώρος που αναπτύσσεται η εγκληματικότητα είναι εκεί που υπάρχει φτώχεια. Διαβάστε την ιστορία της Σικελίας και της νότιας Ιταλίας. 
      Αν δεν σπάσει αυτό, αν δεν υπάρξουν παρεμβάσεις, αν δεν αντιμετωπιστεί το θέμα της υπερβόσκησης, αν δεν αντιμετωπιστεί το θέμα του ότι έχουμε τεράστια σε αριθμό ποίμνια σε σχέση με το χώρο που υπάρχει, αν δεν υπάρξει μια στροφή στην εκτακτική και τη βιολογική κτηνοτροφία με αντιστάθμιση στους παραγωγούς, τίποτα δεν πρόκειται να γίνει. Θα είναι ένα φυτώριο που απλώς δεν αφήνουμε το σπόρο να πέσει, αλλά κάποια στιγμή θα πέσει. 
      Με αυτήν την έννοια εμείς ζητάμε –και περιμέναμε μια πιο ολοκληρωμένη απάντηση από εσάς- να υπάρξει ένα συνολικό πρόγραμμα σε βάθος χρόνου με ισχυρές χρηματοδοτήσεις, με αξιοποίηση –το έχουμε ξαναπεί αυτό και το λέμε δημόσια- όλων των κατασχεθέντων από τις παράνομες δραστηριότητες για την ορεινή Κρήτη, προκειμένου να διαμορφωθεί μια κατάσταση προοπτικής που ο κόσμος θα σταθεί στα σπίτια του, που η νεολαία θα έχει χώρο και που δεν θα έχουμε επανάληψη αυτών των φαινομένων. 
      Πρέπει το κοινωνικό και το αναπτυξιακό κράτος να μην φοβηθεί να πάει στα Ζωνιανά. Και πρέπει και εσείς, κύριε Υπουργέ, να μην φοβηθείτε να πάτε ως Υπουργός όχι –ξαναλέω- Δημόσιας Τάξης, αλλά ως Υπουργός αλλά για την αυτοδιοίκηση και για τη στήριξη αυτών των περιφερειών εκεί και να αναλάβετε συγκεκριμένες δεσμεύσεις εν όψει και του Δ΄ Κοινοτικού Πλαισίου Στήριξης.
      ΠΡΟΕΔΡΟΣ (Δημήτριος Σιούφας): Το λόγο έχει ο Υπουργός των Εσωτερικών κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ως προς το τελευταίο που είπατε κύριε Πρόεδρε –και δεν το κάνω, επειδή ελέχθη εδώ, το ξέρετε, αν δεν το ξέρετε, σας το λέω- ο ίδιος κατεβαίνω αύριο όχι ως «Υπουργός Δημόσιας Τάξης» στο Ρέθυμνο, αλλά ως Υπουργός Εσωτερικών. Γιατί έχω μαζί μου όλους τους φορείς της Τοπικής Αυτοδιοίκησης, με τη βοήθεια των οποίων ξεκινήσαμε την όλη προσπάθεια και οφείλω να αποδώσω εκείνα που τους ανήκουν στην προσπάθεια την οποία κάνουμε από κοινού.
      Θα είμαι εκεί αύριο το πρωί εγκαινιάζοντας μάλιστα επ’ ευκαιρία και το δημοτικό κτήριο του Δήμου στο Αρκάδι. Το ιστορικό Αρκάδι δεν είχε ούτε δημοτικό κατάστημα. Τώρα το φτιάξαμε και αυτό. Βεβαίως είχε ξεκινήσει με το «ΕΠΤΑ», αλλά, ολοκληρώθηκε και έγινε τώρα.
      Ορθώς, κύριε Πρόεδρε, θέσατε το ζήτημα ολόκληρης της Ελλάδας. Αδικείτε όμως την Κυβέρνηση –κατά την εκτίμησή μου- όταν αποσιωπάται το γεγονός ότι, όπως σας έλεγα προηγουμένως, τα προγράμματα των ορεινών όγκων –παραδείγματος χάριν, «ΠΙΝΔΟΣ»- τα οποία θα επεκταθούν στον Όλυμπο και στον Ψηλορείτη, είναι γνωστό ότι έχουν ξεκινήσει. Δεν γίνονται από τη μία μέρα στην άλλη. Χρόνια εγκατάλειψης και το ξέρετε. Όμως είναι μια προγραμματισμένη παρέμβαση, η οποία γίνεται. 
      Ύστερα, η όλη επιχείρηση στα Ζωνιανά δεν αφορούσε μόνον τα Ζωνιανά. Σε ολόκληρη την Ελλάδα κάνει προσπάθεια αυτήν τη στιγμή η Ελληνική Αστυνομία. Και δεν είναι, κύριε Πρόεδρε, καταστολή αυτό. Η επιβολή του νόμου και της τάξης, με σύγχρονους όρους κοινωνικού κράτους δικαίου, δεν είναι καταστολή. Η επιβολή αυτή είναι στοιχείο του κράτους δικαίου, στοιχείο της δημοκρατικής αρχής, στοιχείο του πολιτεύματος. 
      Λέω, λοιπόν, ότι αυτό αφορά ολόκληρη την Ελλάδα. Με την ευαισθησία που έχετε, ξέρετε τι έχει κάνει η Αστυνομία τον τελευταίο καιρό σε ολόκληρη την Ελλάδα. Και δεν είναι μόνον τα ναρκωτικά. Είδατε τι έγινε στην Πρέβεζα, είδατε τι έγινε στα Γρεβενά, τι έγινε στα σύνορα επάνω με την Αλβανία, είδατε την επιχείρηση της Αστυνομίας στο πλαίσιο του προγράμματος «ILΑΙRA» που ανέδειξε σε πανευρωπαϊκό επίπεδο ένα από τα μεγαλύτερα κυκλώματα trafficking, τα οποία υπήρχαν.
      Ξέρετε την προσπάθεια που κάνει η ίδια η Αστυνομία, όταν σε δύο μέρες αποκαλύπτει το τι συνέβη σ’ ένα αστυνομικό τμήμα όπου έγινε αυτή η απόπειρα, έγινε αυτή η εγκληματική ενέργεια. Αποκαλύφθηκε σε ελάχιστο χρονικό διάστημα τι συνέβη. Αποκαλύφθηκε ότι ήταν αστυνομικός αυτός που το έκανε και δείχνει ότι η Αστυνομία αυτήν την ώρα κάνει τη δουλειά της ακόμα και στο εσωτερικό της, όπου υπήρχε πρόβλημα και συγκαλυπτόταν χρόνια. 
      Όμως, τώρα τίποτα δεν συγκαλύπτεται. Η προσπάθεια γίνεται. Κύριε Πρόεδρε, δεν γίνονται όλα από τη μία μέρα στην άλλη και είναι ανάγκη να βοηθήσουμε όλοι. Κανένας Υπουργός, καμμία Κυβέρνηση από μόνη της δεν θα τα καταφέρει, αν δεν υπάρχει αυτή η συμπαράσταση, την οποία χρειαζόμαστε και η στήριξη της κοινωνίας. Και υπάρχει στήριξη της κοινωνίας -γι’ αυτό πηγαίνω αύριο εκεί- και ιδίως της Τοπικής Αυτοδιοίκησης. 
      Σε ό,τι αφορά τα μέτρα τα οποία είπατε, σας τονίζω ότι είναι μέτρα, τα οποία έχουν συγκεκριμένη στόχευση. Αφορούν την κοινωνική ανάπτυξη της περιοχής. Αφορούν την παιδεία. Αφορούν το κοινωνικό κράτος δικαίου. Αφορούν αυτό που ακριβώς είπατε, ότι εκεί δεν είναι μόνο ότι πρέπει να πέσει φως εκεί που δεν υπήρχε.
      Εκεί, πρέπει ακόμη να υπάρξει προοπτική για τους ανθρώπους, οι οποίοι θεωρούσαν ότι ζουν σε έναν άλλο κόσμο. Και αυτό εκμεταλλεύτηκαν εκείνοι οι οποίοι ανέπτυξαν την εγκληματικότητα. Γι’ αυτό, λοιπόν, είναι κρίμα και άδικο για τον κόσμο της εκεί περιοχής να φορτώνεται τα βάρη ορισμένων συμμοριών, οι οποίες εκμεταλλεύτηκαν αυτή την κατάσταση, η οποία έχει διαμορφωθεί τόσα χρόνια.
      Εγώ δεν είπα ότι τα κάναμε όλα. Δεν είπα ότι τα κάνουμε από τη μία μέρα στην άλλη. Όμως, ξεκίνησε κάτι εδώ και καιρό και πολύ περισσότερο τώρα, κάτι το οποίο δεν πρόκειται να γυρίσει ποτέ πίσω, ό,τι και να γίνει, όποια κυβέρνηση και να έλθει, όποιος Υπουργός και αν είναι στη θέση μου. Και αυτό είναι σημαντικό.
      Εγώ σας ευχαριστώ, παρά την κριτική που εν μέρει, κατά την εκτίμησή μου, δεν ήταν πάντα ακριβής, γιατί μου δώσατε αυτήν τη δυνατότητα, όχι να πω τι έχουμε κάνει, αλλά για να αναδείξουμε για μια ακόμη φορά σ’ αυτήν την Αίθουσα ότι αυτές οι καταστάσεις ποτέ δεν πρέπει να μείνουν πλέον στο σκοτάδι, εάν θέλουμε να υπηρετήσουμε το κοινωνικό σύνολο και τις γενιές που έρχονται, που είναι και τα μεγαλύτερα θύματα όλων αυτών των καταστάσεων.
      Θα καταθέσω μόνο στα Πρακτικά το σύνολο των έργων για τα οποία μιλήσαμε προηγουμένως.
      (Στο σημείο αυτό ο Υπουργός Εσωτερικών κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθούν οι σελ.24-26)
      ΠΡΟΚΟΠΗΣ ΠΑΥΛΟΠΟΥΛΟΣ( Υπουργός Εσωτερικών): Ευχαριστώ πολύ, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, για το θέμα της Ολυμπιακής Αεροπορίας έχουν κατατεθεί τρεις ερωτήσεις, μία ερώτηση, η οποία απευθύνεται στον Πρωθυπουργό από τον Κοινοβουλευτικό Εκπρόσωπο του ΠΑ.ΣΟ.Κ., τον κ. Καστανίδη. Επίσης, έχει κατατεθεί μία ερώτηση προς τον Υπουργό Μεταφορών και Επικοινωνιών από τον συνάδελφο του ΠΑ.ΣΟ.Κ., τον κ. Τσιόκα και επίσης, μία ερώτηση από το Λαϊκό Ορθόδοξο Συναγερμό, από τον κ. Άδωνι Γεωργιάδη.
      Με την πρακτική που ακολουθείται, μια και ο Υπουργός, ο οποίος θα απαντήσει για λογαριασμό του Πρωθυπουργού, σύμφωνα με το άρθρο 129 Α, είναι ο Υπουργός Μεταφορών και Επικοινωνιών, παρακαλώ να συμφωνήσετε να γίνει συνσυζήτηση των επικαίρων ερωτήσεων, διατηρουμένων των χρόνων για όλους τους συναδέλφους Βουλευτές.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Το Σώμα συνεφώνησε ομόφωνα.
      Πρώτη είναι η με αριθμό 320/24/3-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χαράλαμπου Καστανίδη προς τον Πρωθυπουργό, σχετικά με την Ολυμπιακή Αεροπορία κ.λπ.
      Τέταρτη είναι η με αριθμό 328/4-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Μεταφορών και Επικοινωνιών, σχετικά με την Ολυμπιακή Αεροπορία κ.λπ..
      Πρώτη δευτέρου κύκλου είναι η με αριθμό 329/4.12.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Μεταφορών και Επικοινωνιών, σχετικά με την Ολυμπιακή Αεροπορία κ.λπ..
      Η πρώτη επίκαιρη ερώτηση είναι του συναδέλφου Βουλευτή του Πανελληνίου Σοσιαλιστικού Κινήματος κ. Χαράλαμπου Καστανίδη και έχει ως ακολούθως:
      «Η προαναγγελία εξελίξεων για την Ολυμπιακή Αεροπορία από τον ίδιο τον Υπουργό Μεταφορών κ. Κ. Χατζηδάκη, μετά την άρνηση του αρμόδιου για τις Μεταφορές Επιτρόπου κ. Ζακ Μπαρό να διαπραγματευθεί συμβιβαστική λύση με την Κυβέρνηση για τις κρατικές βοήθειες προς την Ολυμπιακή Αεροπορία, όπως φαίνεται, αποτελεί την αρχή του τέλους για την εταιρεία.
      Οι δηλώσεις του Υπουργού Μεταφορών αποτελούν ομολογία της ανικανότητας της Κυβέρνησης και του αδιεξόδου στο οποίο έχει οδηγήσει με τις επιλογές της την Ολυμπιακή Αεροπορία, επιλογές που χαρακτηρίστηκαν από την αδράνεια και τη συστηματική απουσία διαπραγμάτευσης στις Βρυξέλλες και οδήγησαν την Ολυμπιακή σε πορεία απαξίωσης.
      Τα ελλείμματα στις Ολυμπιακές Αερογραμμές αυξήθηκαν από 87.000.000 ευρώ (2004) σε 123.000.000 ευρώ (2005 -τελευταίος δημοσιευμένος ισολογισμός), δηλαδή αύξηση 41,5%.
      Ενώ από το 2004 και μετά παρατηρείται ανάκαμψη στην παγκόσμια αεροπορική αγορά, η Ολυμπιακή ακολουθεί πτωτική πορεία στη διακίνηση των επιβατών και του προσφερόμενου πτητικού έργου. Αποτέλεσμα, βεβαίως, της τακτικής της Κυβέρνησης να απαξιώνει, να συκοφαντεί και να συρρικνώνει το πτητικό έργο του Εθνικού Αερομεταφορέα, ναυλώνοντας αεροσκάφη άγνωστης προέλευσης, δημιουργώντας ερωτηματικά για την ασφάλεια των πτήσεων και εκποιώντας κερδοφόρα τμήματα προς όφελος ιδιωτικών συμφερόντων και ανταγωνιστών.
      Όλα δείχνουν ότι η Κυβέρνηση, μπροστά στο διαφαινόμενο αδιέξοδο, έχει αποφασίσει το κλείσιμο του Εθνικού μας Αερομεταφορέα και τη δημιουργία μιας νέας συρρικνωμένης εταιρείας, με λίγους εργαζόμενους, περιορισμένους στόχους και αβέβαιο μέλλον.
      Ερωτάται ο κύριος Πρωθυπουργός:
      Επιθυμεί την ύπαρξη Εθνικού Αερομεταφορέα και, αν ναι, με ποιο καθεστώς και όρους λειτουργίας;»
      Η πρώτη δευτέρου κύκλου επίκαιρη ερώτηση είναι του συναδέλφου Βουλευτή του Πανελληνίου Σοσιαλιστικού Κινήματος, του κ. Χάρη Τσιόκα και έχει ως ακολούθως:
      «Οι πρόσφατες δηλώσεις-αποφάσεις του Υπουργού Μεταφορών και Επικοινωνιών στην πράξη οδηγούν στον αφανισμό-διάλυση μιας εταιρείας με βαρύ όνομα, αξιοπιστία και υψηλή προστιθέμενη αξία.
      Δημιουργούν τη βεβαιότητα πλέον της παραίτησης από μια εθνικού χαρακτήρα διαπραγμάτευση της χώρας στην Ευρωπαϊκή Ένωση και στα ευρωπαϊκά δικαστήρια.
      Δίνουν την αίσθηση άτακτης φυγής από μια μάχη με ανταγωνιστές χαμηλότερου κύρους και βεληνεκούς.
      Επιβεβαιώνουν, όμως, ότι η Κυβέρνηση επιλέγει μέσα από τη διάλυση των Ο.Α. την εκχώρηση μεριδίων της αγοράς σε εσωτερικά μονοπώλια και εξωτερικά ολιγοπώλια. Εκποιεί πλεονεκτήματα υψηλής προστιθέμενης αξίας που δεν αντικαθίστανται ούτε ανακτώνται.
      Σε κάθε περίπτωση οι επιλογές της Νέας Δημοκρατίας στην πράξη «κατεβάζουν την ελληνική σημαία από τους ουρανούς», επιβαρύνουν τον πολίτη και την ελληνική περιφέρεια. Νοθεύουν τον ανταγωνισμό και λειτουργούν, όχι σα συνδιαμορφωτές των πολιτικών της Ευρωπαϊκής Ένωσης, αλλά σαν διεκπεραιωτές των πολιτικών απόψεων του κ. Μπαρό σε μια περίοδο, μάλιστα, που ολοκληρώνεται η πολιτική του θητεία.
      Ερωτάται ο κύριος Υπουργός:
      Για τις ευθύνες της Νέας Δημοκρατίας στη δημιουργία νέας γενιάς ελλειμμάτων και την απαξίωση, συρρίκνωση και διάλυση των Ολυμπιακών Αερογραμμών.
      Για την απεμπόληση του δικαιώματος διαπραγμάτευσης της χώρας με την Ευρωπαϊκή Ένωση και την υποβάθμιση της δικαστικής διεκδίκησης δικαιωμάτων στο Ευρωπαϊκό Δικαστήριο.
      Για την έλλειψη σχεδίου εξυγίανσης και βιώσιμης λύσης του Εθνικού Αερομεταφορέα, με αποτέλεσμα τον αφανισμό περιουσιακών στοιχείων της ελληνικής κοινωνίας, του δημοσίου και της οικονομίας».
      Η τέταρτη επίκαιρη ερώτηση πρώτου κύκλου είναι του συναδέλφου Βουλευτή του Λαϊκού Ορθόδοξου Συναγερμού κ. ‘Αδωνι Γεωργιάδη και έχει ως ακολούθως:
      «Τις τελευταίες ημέρες δυστυχώς, παρακολουθήσαμε το τραγικό θέαμα της πολύπαθης Ολυμπιακής Αεροπορίας. Εκεί διαπιστώθηκαν πολλά ερωτηματικά για την αποδοχή της άρνησης της Ευρωπαϊκής Ένωσης να εγκρίνει τον συμψηφισμό, προαναγγέλλοντας μάλιστα την αναστολή της λειτουργίας της επιχείρησης. Θα μπορούσαν οι αρμόδιοι φορείς να αναγκάσουν την Ευρωπαϊκή Ένωση να προσφύγει στο Ευρωδικαστήριο, κερδίζοντας έτσι πολύτιμο χρόνο. Όμως, σε πλήρη σύμπνοια με την Ευρωπαϊκή Ένωση, οι αρμόδιοι φορείς επιχείρησαν να δικαιολογήσουν τη στάση τους με διάφορα προσχήματα, όπως η προσφυγή της «RYAN AIR» στο Ευρωπαϊκό Δικαστήριο εναντίον της Ευρωπαϊκής Ένωσης, αφού ακόμη η επίσημη απόφαση δεν έχει εκδοθεί και χωρίς περαιτέρω προσπάθειες καταδίκασαν την ιστορία και το μέλλον του κρατικού αερομεταφορέα και το προσωπικό της.
      Συνεπώς ερωτάται ο Υπουργός Μεταφορών και Επικοινωνιών:
      1. Τι προβλέψεις υπάρχουν για το μέλλον των Ολυμπιακών Αερογραμμών και ποια είναι η απόφαση της Commission για την αναστολή της λειτουργίας της εταιρείας;
      2. Το μόνιμο και το εποχικό προσωπικό που εργάζεται αυτήν τη στιγμή στην Ολυμπιακή Αεροπορία θα απορροφηθεί από άλλους δημόσιους φορείς ή θα υπάρξουν απολύσεις ή ακόμα και εθελούσιες-υποχρεωτικές συνταξιοδοτήσεις;»
      Το λόγο έχει ο Υπουργός Μεταφορών και Επικοινωνιών, κ. Κωστής Χατζηδάκης.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Για πόσο χρόνο, κύριε Πρόεδρε;
      ΠΡΟΕΔΡΟΣ (Δημήτριος Σιούφας): Για εννέα λεπτά, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, κυρίες και κύριοι συνάδελφοι, θα ήθελα κατ’ αρχάς να ευχαριστήσω πραγματικά τους συναδέλφους, οι οποίοι κατέθεσαν αυτές τις ερωτήσεις, γιατί μας δίδεται η δυνατότητα και εδώ, στην Εθνική Αντιπροσωπεία, να κουβεντιάσουμε αυτό το τόσο σοβαρό θέμα.
      Να πω κατ’ αρχήν ότι, το πρόβλημα αυτό της Ολυμπιακής Αεροπορίας δεν δημιουργήθηκε, προφανώς, σήμερα. Υπάρχει ουσιαστικά για τρεις δεκαετίες. Ξέρετε, ότι το 1994 τα χρέη της εταιρείας αυτής, μαζί με τα χρέη όλων των άλλων αεροπορικών εταιρειών, διαγράφηκαν συνολικά στην Ευρώπη με τη ρύθμιση one time last time, πρώτη και τελευταία φορά, της Ευρωπαϊκής Επιτροπής.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ).
      Από εκεί και μετά, η εταιρεία συνέχισε να παράγει χρέη, παρά τα προγράμματα εξυγίανσης τα οποία είχαν γίνει επί των ημερών του ΠΑ.ΣΟ.Κ. Και σήμερα, παρά το ότι στη μία εκ των δύο εταιρειών δεν έχουμε ισολογισμούς -είναι αλήθεια- από το 2004 και μπορούμε σ’ αυτήν την εταιρεία μόνο κατ’ εκτίμηση να μιλάμε -αλλά πέφτουμε μακριά, είμαστε βέβαιοι- υπολογίζεται ότι το χρέος συνολικά του Ομίλου είναι 2.500.000.000 ευρώ. 
      Αυτά τα χρέη, βεβαίως, είναι χρέη δικά μας, είναι χρέη που πληρώνονται από τους ‘Έλληνες πολίτες. Και επειδή ίσως οι αριθμοί έχουν χάσει το νόημά τους, θέλω να πω ότι, αν δεν είχαμε αυτό το χρέος, θα μπορούσαμε να είχαμε κτίσει δύο χιλιάδες εξαθέσια σχολεία, με τρεις βοηθητικές αίθουσες, σε όλη την Ελλάδα. Αν δεν είχαμε αυτό το χρέος, θα μπορούσαμε να είχαμε κτίσει με τα ίδια χρήματα πενήντα νοσοκομεία σε όλη την Ελλάδα, ουσιαστικά ένα νοσοκομείο σε κάθε νομό.
      Εμείς θεωρούμε ότι δεν πρέπει να παραμείνουμε αδρανείς μπροστά σ’ αυτήν την κατάσταση. Δεν μπορούμε να παραμείνουμε αδρανείς απέναντι στα ελλείμματα και στα χρέη. Πρέπει να κάνουμε κάτι. Δεν μπορούμε να στρουθοκαμηλίζουμε, δεν μπορούμε να κρύβουμε την αλήθεια.
      Από εκεί και μετά, κυρίες και κύριοι συνάδελφοι, θα ήθελα να σημειώσω ότι η στρατηγική της Κυβέρνησης μέχρι και τις εκλογές, αλλά και στη συνέχεια και με εμένα Υπουργό –και δεν είδα καμμία αντίρρηση να υπάρχει σ’ αυτό, τουλάχιστον από τη μεριά του ΠΑ.ΣΟ.Κ.- είναι ένα μέρος αυτών των χρεών να συμψηφιστεί με τις διαιτησίες, με τα ποσά που με βάση τις διαιτησίες επιδίκασε το διαιτητικό δικαστήριο εδώ στην Ελλάδα. Αυτή ήταν η προσπάθεια την οποία κάναμε και την οποία συνεχίζουμε να κάνουμε. 
      Στις 16 Ιουλίου, η Ευρωπαϊκή Επιτροπή είχε στείλει ένα έγγραφο στις ελληνικές αρχές λέγοντας ότι αμφισβητεί τις διαιτησίες. Στη συνέχεια, εμείς απαντήσαμε. Πέραν των δυο συναντήσεων που είχαμε με τον κ. Μπαρό, πέραν των συναντήσεων που υπήρξαν σε τεχνικό επίπεδο με τους αρμοδίους της Επιτροπής, στείλαμε δυο διαφορετικά υπομνήματα. 
      Στην πορεία του χρόνου, στις 22 Νοεμβρίου, υπήρξε αυτή η προσφυγή της «RΥΑN AIR», η οποία δεν ήταν προσφυγή εναντίον της Ολυμπιακής. Επειδή η εν λόγω εταιρεία έχει μια παλαιά διαμάχη με την Ευρωπαϊκή Επιτροπή, έκανε μια προσφυγή εναντίον της Επιτροπής, θεωρώντας ότι ανέχεται διάφορες εταιρείες να παρανομούν, μεταξύ των οποίων και την Ολυμπιακή. Μάλιστα, επικέντρωσε σε δυο σημεία, δηλαδή στο θέμα των διαιτησιών και στο θέμα των νέων, κατά την άποψή της, κρατικών ενισχύσεων που έχουν δοθεί από την περίοδο 2004 μέχρι το 2007. 
      Εκεί είναι που δημιουργήθηκαν και τα νέα δεδομένα. Ενώ εμείς επιχειρούσαμε να πείσουμε την Ευρωπαϊκή Επιτροπή να δεχθεί τις διαιτησίες έτσι ώστε δεχόμενη, να μπορέσει η εταιρεία «ΟΛΥΜΠΙΑΚΕΣ ΑΕΡΟΓΡΑΜΜΕΣ», ελεύθερη βαρών, να πουληθεί στη συνέχεια και να αποκρατικοποιηθεί, αυτή η προσφυγή ουσιαστικά έδεσε τα χέρια της Κομισιόν. Ακόμα, δηλαδή, και αν η Κομισιόν ήθελε να μας κάνει μια πολιτική χάρη –αν θέλετε- και να δεχθεί τις διαιτησίες, υποχρεώνεται νομικά μετά απ’ αυτήν τη δικαστική προσφυγή, να ανοίξει το φάκελο των διαιτησιών. Επίσης, πιστεύω –απ’ όσο τουλάχιστον συζήτησα μαζί τους, θα το ανακοινώσουμε επισήμως τις επόμενες ημέρες- ότι θα ανοίξει το φάκελο 2004-2007.
      Αυτό ουσιαστικά έρχεται να υπονομεύσει τη μέχρι τώρα στρατηγική μας. Έρχεται να δημιουργήσει καινούργια αρνητικά δεδομένα για την αποκρατικοποίηση της εταιρείας και για το μέλλον της ίδιας της εταιρείας. 
      Αυτά τα δεδομένα, που και με νομικούς όρους σας παρουσιάζω, παρουσίασα και στον ελληνικό λαό. Τι έπρεπε να κάνω; Να συζητώ με τους πιλότους, για παράδειγμα, για την αύξηση του πτητικού έργου της εταιρείας, ενώ την ώρα εκείνη υπάρχουν αυτά τα προβλήματα στην Κομισιόν; Να κρύψω την αλήθεια από τον ελληνικό λαό; Ζητάμε από τους πολιτικούς να λένε την αλήθεια. Κι όταν κάποιοι πολιτικοί λένε την αλήθεια, την ίδια στιγμή ενοχλούμαστε. Πρέπει να διαλέξουμε τελικά τι θέλουμε. 
      Επομένως, δημιουργήθηκαν νέα δεδομένα. Και με βάση αυτά τα νέα δεδομένα, θα προχωρήσουμε από εδώ και στο εξής. Από τη δική μας την πλευρά, δεν έχει χρησιμοποιηθεί ποτέ η λέξη «λουκέτο». Εκείνο το οποίο προετοιμάζουμε είναι σε συνεννόηση με την Ευρωπαϊκή Επιτροπή να έχουμε ένα σχέδιο για μια άλλη, βιώσιμη Ολυμπιακή. 
      Εμείς, κυρίες και κύριοι συνάδελφοι, θέλουμε μια Ολυμπιακή υγιή, χωρίς ελλείμματα και χωρίς προβλήματα. Γι’ αυτό το λόγο, θα συζητήσουμε με την Ευρωπαϊκή Επιτροπή και με τους εργαζομένους, έτσι ώστε να βρούμε την καλύτερη δυνατή λύση. Γι’ αυτό είπα και στους εργαζομένους ότι στις διαπραγματεύσεις –που συνεχίζονται από εδώ και πέρα με άλλους όρους- με την Ευρωπαϊκή Επιτροπή, θέλω να είμαστε μαζί. Χρειάζεται και η δική τους πίεση. 
      Όμως, πρέπει να ξέρετε ότι σε κάθε περίπτωση υπάρχουν συγκεκριμένα νομικά όρια, μέσα στα οποία κινούμαστε. Η πρώτη μας προσπάθεια –και θέλω να είμαι ειλικρινής, δεν βλέπω να έχει πολύ μεγάλες πιθανότητες- θα είναι να σωθεί η εταιρεία «ΟΛΥΜΠΙΑΚΕΣ ΑΕΡΟΓΡΑΜΜΕΣ» ακριβώς όπως είναι. Όμως, από εκεί και μετά, επειδή για λόγους καθαρά νομικούς αυτό το πράγμα δεν φαίνεται να είναι το πιθανότερο σενάριο, προετοιμάζουμε και εναλλακτικά σχέδια.
      Μπορεί να δημιουργηθεί μία νέα εταιρεία μέσα από ένα νομικό κέλυφος κατά τα πρότυπα, αν θέλετε, που δημιουργήθηκε η καινούργια «EL-AL» στο Ισραήλ, όπου έκλεισε η εταιρεία τη μία μέρα και την άλλη μέρα δημιουργήθηκε μία νέα εταιρεία. Εν τω μεταξύ, όμως, είχαν διαγραφεί τα χρέη της παλιάς εταιρείας και η καινούργια εταιρεία μπόρεσε να προχωρήσει ελεύθερη βαρών. Αυτό, κατά την άποψή μου, ήταν και το λάθος που έκανε το ΠΑ.ΣΟ.Κ. το 2003. Διότι, δεν έκανε ένα τέτοιο σχέδιο, με αποτέλεσμα από τότε, από την πρώτη ημέρα, να αμφισβητείται το μοντέλο του κ. Βερελή από την Commission -και βεβαίως στη συνέχεια από το Ευρωπαϊκό Δικαστήριο- και να βρισκόμαστε στην ανάγκη να κάνουμε τους συμψηφισμούς. Διότι, αλλιώτικα, δεν θα υπήρχε τέτοια ανάγκη.
      Θέλουμε, μέσω του νομικού αυτού κελύφους, να μπορέσουμε να μεταβιβάσουμε δραστηριότητες της σημερινής εταιρείας στη νέα εταιρεία. Θέλουμε να μεταβιβάσουμε το όνομα, θέλουμε να μεταβιβάσουμε το σήμα, θέλουμε να μεταβιβάσουμε slots. 
      Επίσης, πιστεύουμε ότι θα κατορθώσουμε να λειτουργεί χωρίς προβλήματα η τεχνική βάση της Ολυμπιακής, όπου δουλεύουν πολλοί εργαζόμενοι και να λειτουργούν, επίσης, οι υπηρεσίες του Ground Handling. Επομένως υπάρχει σχέδιο. Αν θέλουμε να κάνουμε μία τελείως διαφορετική εταιρεία χωρίς όνομα, χωρίς σήμα και χωρίς καμμία σχέση με τη σημερινή εταιρεία, τότε δεν χρειαζόμαστε διαπραγματεύσεις με την Commission. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Επειδή, όμως, θέλουμε μία άλλη Ολυμπιακή, διάδοχο της σημερινής, με την καθημερινή έννοια και όχι με την νομική, γι’ αυτό διαπραγματευόμαστε με την Ευρωπαϊκή Επιτροπή. Διότι, χωρίς να έχουμε τη δική της έγκριση, δεν γίνεται –και το ξέρουν οι νομικοί- να μεταφερθούν αυτές οι δραστηριότητες από τη σημερινή εταιρεία στη νέα εταιρεία. 
      Θέλουμε, λοιπόν, να μην υπάρξει κενό και να υπάρξει μία άλλη, υγιής Ολυμπιακή. Γι’ αυτό το λόγο προχωρήσαμε και στις τέσσερις δεσμεύσεις στις οποίες προχωρήσαμε και τις οποίες επαναλαμβάνω κι εδώ. Κανείς εργαζόμενος δεν θα μείνει χωρίς δουλειά. Σας μίλησα ήδη για την τεχνική βάση και το Ground Handling. Άλλοι εργαζόμενοι θα μεταφερθούν στη νέα εταιρεία. Κάποιοι εργαζόμενοι, που ενδεχομένως θα το επιλέξουν, θα μεταταγούν στο δημόσιο τομέα. Και άλλοι, αν το θελήσουν, θα ενταχθούν σε προγράμματα εθελούσιας εξόδου. Η Κυβέρνηση δεν μπορεί και δεν πρέπει να τσιγκουνευτεί γι’ αυτό το θέμα. Είναι θέμα ανθρωπιάς. Δεν μπορούμε σ’ αυτό το θέμα να φανούμε μίζεροι. Θα κάνουμε ό,τι μπορούμε και ακόμα παραπάνω. Όμως, κινούμαστε, κυρίες και κύριοι συνάδελφοι, μέσα στα πλαίσια μιας συγκεκριμένης πραγματικότητας από την οποία δεν μπορούμε να ξεφύγουμε. 
      Κάποιοι, άκουσα τις προηγούμενες ημέρες, να επικαλούνται το μοντέλο της «ALITALIA», ότι έπρεπε να το ακολουθήσουμε. Μα, η «ALITALIA» πριν από μερικές ημέρες έδιωξε χίλιους εργαζόμενους. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, τα υπόλοιπα στη δευτερολογία σας.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τελειώνω, κύριε Πρόεδρε.
      Τώρα, στη διαδικασία της αποκρατικοποίησης της «ALITALIA», ένας από αυτούς που θέλουν να την αγοράσουν, λέει ότι θα πρέπει να απολυθούν πέντε χιλιάδες εργαζόμενοι και ο άλλος λέει ότι θα πρέπει να απολυθούν τρεις χιλιάδες εργαζόμενοι. 
      Επίσης, εκτός από τους εργαζομένους, θέλω να πω ότι υπάρχει μια σαφής δέσμευση και της Ευρωπαϊκής Επιτροπής ότι στα νησιά μας δεν θα υπάρξει κενό. Θέλω να το ακούσουν οι νησιώτες μας –επειδή θα με βλέπουν αυτήν την ώρα στην τηλεόραση- ότι έχει δεσμευθεί η ίδια η Ευρωπαϊκή Επιτροπή. Στα νησιά μας δεν θα υπάρξει κανένα κενό. Και βεβαίως, μ’ αυτήν τη λύση οι φορολογούμενοι θα σταματήσουν να πληρώνουν αυτά που πληρώνουν τόσα χρόνια και τα οποία σας τα περιέγραψα και οι επιβάτες θα έχουν πάντοτε το δικαίωμα της επιλογής. Διότι, εμείς δεν θέλουμε ιδιωτικό μονοπώλιο στις αερομεταφορές στην Ελλάδα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. Τα υπόλοιπα στη δευτερολογία σας.
      Το λόγο έχει ο ερωτών συνάδελφος, κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
      Κύριε Υπουργέ, σας ακούω τις τελευταίες δύο ημέρες να περιφέρετε τα ίδια ακριβώς επιχειρήματα, ανούσια και ανέρειστα, από τηλεόραση σε τηλεόραση και σήμερα από την τηλεόραση στη Βουλή, τα οποία μάλιστα προδικάζουν μόνο τη μοιρολατρία σας, την πλήρη πειθάρχηση σας στον κ. Μπαρό και την απόφασή σας να κλείσετε την Ολυμπιακή. 
      Εξηγούμαι. Θέλετε να κλείσετε την Ολυμπιακή. Η Κυβέρνησή σας ήθελε από την πρώτη στιγμή να κλείσει την Ολυμπιακή και αυτά αποδεικνύονται και αποκαλύπτονται από τα ακόλουθα: Πρώτον. Ενώ το Δεκέμβριο του 2003 εμφανίστηκε ισχυρό επενδυτικό κεφάλαιο -και συγκεκριμένα το APAX το οποίο ήθελε να επενδύσει στην Ολυμπιακή και εξέφρασε τη διάθεση να εισέλθει στο μετοχικό της κεφάλαιο, κατά τρόπο περίεργο η νέα σας κυβέρνηση το Μάρτιο του 2004, αυτό το αγνόησε. Το ίδιο επενδυτικό κεφάλαιο λίγο πιο ύστερα, αγόρασε την «TIM».
      Δεύτερον, ενώ ορίσατε διοικήσεις, οι οποίες υποτίθεται ότι θα παρήγαγαν έργο στην Ολυμπιακή, επιτρέψατε σε άνοες να μην έχουν κανένα επιχειρησιακό σχέδιο για την Ολυμπιακή, κανένα σχέδιο πτητικής εκμετάλλευσης, καμμία επένδυση. Το μόνο που τους επιτρέψατε να κάνουν είναι να νοικιάζουν αμφίβολης αξίας, με τη μέθοδο του wet leasing, αεροσκάφη της στιγμής μαζί με τα πληρώματα, προκειμένου να ικανοποιήσουν την εμπορική κίνηση εική και ως έτυχεν, τη στιγμή δηλαδή που επιέζετο η εταιρεία, πληρώνοντας με τη μέθοδο αυτή τεράστια ποσά που εκτίναξαν το έλλειμμα των Ολυμπιακών Αερογραμμών.
      Μην αναρωτιέστε ποιος εκτίναξε το έλλειμμα των Ολυμπιακών Αερογραμμών μετά το 2004. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, κύριε Πρόεδρε, λίγο χρόνο ακόμα. 
      Το εκτίναξαν οι διοικήσεις σας με την ανοχή σας, διότι με την πρακτική που σας κατονόμασα, της μισθώσεως αμφιβόλου ποιότητας αεροσκαφών μαζί με τα πληρώματα, τα τεράστια ποσά τα οποία δαπανούσαν, οδήγησαν σε δυσχερέστερη θέση τις Ολυμπιακές Αερογραμμές.
      Και τρίτον, αποδεικνύεται ότι έχετε αποφασίσει να κλείσετε την Ολυμπιακή, από το γεγονός ότι σας κούνησε το δάκτυλο στο πρόσωπο ο κ. Μπαρό και αμέσως, κύριε Υπουργέ, σεμνά κλίνατε την κεφαλή προς τα κάτω και είπατε, αυτή είναι η πραγματικότητα. Ποια πραγματικότητα; Οι διαιτητικές αποφάσεις που επιβάλλουν συμψηφισμό μεταξύ των κρατικών ενισχύσεων και των απαιτήσεων της Ολυμπιακής ανήκουν στον φυσικό δικαστή, στα δικαστήρια της χώρας. Οφείλει, όχι μόνο για λόγους κυριαρχίας αλλά και κατά το Χάρτη –για να χρησιμοποιήσω μία έκφραση του συναδέλφου μου κ. Παπαδημητρίου- ο κ. Μπαρό να σέβεται τις αποφάσεις των δικαστηρίων. Δεν μ’ ενδιαφέρει το ότι σας έστειλε επιστολή με την οποία αμφισβητεί τις διαιτητικές αποφάσεις. Με ενδιαφέρει ποια είναι η δική σας αντίδραση.
      Οφείλατε, λοιπόν, να πείτε στον κ. Μπαρό, ότι όπως εμείς, κύριε Μπαρό, σεβόμαστε τα όργανα της κοινότητας, βεβαίως και το Ευρωπαϊκό Δικαστήριο, έτσι και εσείς οφείλετε να σεβαστείτε τις διαιτητικές αποφάσεις. Ως εκ τούτου, λοιπόν, μη μου λέτε, ότι ο Μπαρό μπορεί να κανονίζει τι θα γίνει με την Ολυμπιακή. 
      Αντί να κάνετε αυτά, κύριε Χατζηδάκη, και ενώ εκκρεμούν οι δύο προσφυγές της Ολυμπιακής στο Ευρωπαϊκό Δικαστήριο -δεν έχουν συζητηθεί ακόμη οι δύο προσφυγές, δεν έχει ολοκληρωθεί ο κύκλος- ενώ, λοιπόν, οφείλατε να πείτε αυτά στον κ. Μπαρό, ότι δηλαδή οφείλει να σεβαστεί τις διαιτητικές αποφάσεις, ενώ θα οφείλατε να περιμένετε να εκδικασθούν οι δύο προσφυγές της Ολυμπιακής στο Ευρωπαϊκά Δικαστήριο, σπεύδετε ενώπιον του ελληνικού λαού να ανακοινώσετε ότι θα κλείσετε την Ολυμπιακή, να κάνετε κάτι άλλο, το οποίο δεν φαντάζομαι πώς ακριβώς θα είναι …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καστανίδη, ολοκληρώστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: … χωρίς μάλιστα να εξασφαλίζετε τα εργασιακά δικαιώματα. Διότι η εθελουσία έξοδος παρά τις αμοιβές, σημαίνει ότι κάποιοι θα βρεθούν στο δρόμο, χωρίς εργασιακή απασχόληση και με αβέβαιο μέλλον.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καστανίδη, πήρατε το διπλάσιο χρόνο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Να, γιατί, λοιπόν, ισχυρίζομαι, κύριε Υπουργέ, ότι η απόφασή σας ήταν να κλείσετε την Ολυμπιακή από την πρώτη στιγμή και αυτό επιχειρείτε τώρα. 
      ΠΡΟΕΔΡΕΥΩΝ (Γεώργιος Σούρλας): Είναι ένα θέμα τριάντα ετών, θα το αναπτύξετε σε τέσσερα λεπτά; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα κάνουμε ό,τι μπορούμε για να μην σας το επιτρέψουμε αυτό.
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε συνάδελφε.
      Είναι πολύ σημαντικό το θέμα και παρέχεται μία ανοχή χρόνου, αλλά ξέρετε ότι δεν μπορούμε να δώσουμε πάρα πάνω από το διπλάσιο χρόνο. 
      Ο κ. Τσιόκας, ο ερωτών συνάδελφος έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Υπουργέ, σήμερα επιχειρήσατε να μας χρυσώσετε το χάπι και να μας πείτε ότι θέλετε να διαλύσετε την Ολυμπιακή Αεροπορία. Στην πράξη θέλετε να διαλύσετε την περιουσία του ελληνικού λαού, ένα εργαλείο κλειδί και θέλετε να τη διαλύσετε εσείς ως Κυβέρνηση γιατί με συνέπεια θέλετε να παραδώσετε μερίδα της αγοράς αλλού.
      Εμείς σας λέμε, λοιπόν, ευθέως ότι δεν είστε ιδιοκτήτης της περιουσίας του ελληνικού λαού. Δεν δικαιούσθε να διαλύσετε την περιουσία του και το εργαλείο στον τομέα των αερομεταφορών. Γι’ αυτό σας λέμε πάρτε πίσω γρήγορα αυτές τις απόψεις. Είμαστε απέναντι, είναι απέναντι η ελληνική κοινωνία και θα τη βρείτε απέναντι. Κατεβάζετε την ελληνική σημαία από τους ουρανούς. Εκτελείτε τον εθνικό αερομεταφορέα. Εκτελείτε το δημόσιο συμφέρον, εκτελείτε τον τουρισμό, εκτελείτε την περιφερειακή ανάπτυξη, υπονομεύετε την οικονομία. Δεν σας δίνει κανείς το δικαίωμα ως Κυβέρνηση να διαλύετε την περιουσία του ελληνικού λαού.
      Δεν ξέρετε ότι ο κ. Μπαρό έχει πολιτικές απόψεις; Ε, λοιπόν θέλουμε από σας τις δικές σας πολιτικές απόψεις. Εσείς αντίθετα μας μεταφέρετε τις απόψεις του κ. Μπαρό. Εμείς θέλουμε την ελληνική Κυβέρνηση συνδιαμορφωτή των πολιτικών των αερομεταφορών της Ευρώπης και όχι τροχονόμο των πολιτικών της Ευρώπης. Δυστυχώς αυτό κάνετε. Δεν είστε υπάλληλος της Ευρώπης. Είστε κυβερνητικό στέλεχος που διαπραγματεύεται στην Ευρώπη και συνδιαμορφώνει.
      Τι φοβάστε λοιπόν για να διαπραγματευτείτε μια πολιτική απόφαση; Φοβάστε μήπως αποκαλυφθεί η νέα γενιά των ελλειμμάτων; Έχετε αποφασίσει να παίξετε το παιχνίδι των συμφερόντων που εκφράζει και ο κ. Μπαρό; Θέλετε ολιγοπώλιο στην Ευρώπη και μονοπώλιο στην Ελλάδα; Αυτό είναι το πολιτικό σας πρόβλημα; Που θέλετε να χαρίσετε τα πέντε εκατομμύρια των επιβατών; 
      Και μας λέτε ότι θα φτιάξετε και μια νέα εταιρεία για να εξασφαλίσετε το μέλλον των εργαζομένων. Κατ’ αρχάς για να φτιάξετε μια εταιρεία θέλετε ενάμιση χρόνο και αφήστε το παράδειγμα του Ισραήλ που είπατε.
      Δεύτερον, για να φτιάξετε μια εταιρεία χρειάζεται να τη βάλετε και στην IATA. Μπορείτε; Σας έδωσε το ΟΚ ο κ. Μπαρό; Αν σας έδωσε αυτό το μικρό δωράκι, εσείς τι του αντιδώσατε; Τα πέντε εκατομμύρια; Το μονοπώλιο;
      Και τρίτον, από πότε η Ευρωπαϊκή Ένωση περιφρονεί αποφάσεις ελληνικών δικαστηρίων, κύριε Υπουργέ;
      Λοιπόν, σ’ αυτόν το δρόμο πρέπει να υπάρξει ένα τέρμα. Υπάρχει άλλος δρόμος. Ο δρόμος της πολιτικής διαπραγμάτευσης και αν δεν μπορείτε εσείς, βάλτε και τον Πρωθυπουργό να ασχοληθεί. Δεν μπορεί να κρύβεται. Πρέπει να ασχοληθεί κι αυτός με το θέμα του εθνικού αερομεταφορέα. 
      Δεύτερον, θα υπάρξει τελεσιδικία στις αποφάσεις των δικαστηρίων μετά από δύο χρόνια. Ο κ. Μπαρό φεύγει σ’ ένα χρόνο. Ξέρετε, οι συσχετισμοί στην Ευρώπη αλλάζουν. Φτιάξτε σχέδιο εξυγίανσης. Καθίστε με τους εργαζόμενους και διαμορφώστε ένα νέο κοινωνικό συμβόλαιο. Αυτή είναι η άλλη πρόταση. 
      Ο εθνικός αερομεταφορέας έχει μέλλον. Και ξέρετε πολύ καλά ότι τα περισσότερα τμήματα της Ολυμπιακής είναι κερδοφόρα, έχουν προβολή κερδοφορίας: η τεχνική βάση, το handling, οι υπηρεσίες. Μια σειρά από τέτοιες δομές, λοιπόν, έχουν δυναμική κερδοφορίας. Όλος αυτός ο όμιλος πρέπει να ενοποιηθεί με ένα management, μ’ ένα σχέδιο εξυγίανσης. Πάνω σ’ αυτό οφείλετε να αναζητήσετε στρατηγικές συμμαχίες. Δεν είναι στην πολιτική σας βούληση, γιατί έχετε την άποψη των ολιγοπωλίων. 
      Γι’ αυτό το λόγο, κύριε Υπουργέ, σας λέμε καθαρά: πάρτε πίσω αυτές τις απόψεις σας, αλλιώς θα είστε κάθε μέρα στη Βουλή και στην κοινωνία για να λογοδοτείτε. Άλλωστε έχουμε ραντεβού και συνέχεια την Παρασκευή γι’ αυτό το ζήτημα σ’ αυτήν την Αίθουσα. Δεν θα αφήσουμε αυτό το θέμα να περάσει έτσι. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα.
      Το λόγο έχει ο συνάδελφος κ. Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, θέλω να σας συγχαρώ ειλικρινά. Επί χρόνια άκουγα τις απόψεις σας ότι πρέπει να κλείσει η Ολυμπιακή και ότι δεν πρέπει να πληρώνει ο Έλληνας φορολογούμενος τα χρέη της, αλλά ομολογώ ότι δεν περίμενα μέσα σε τρεις μόλις μήνες να κάνετε πράξη αυτά που προσπαθούσατε ως Ευρωβουλευτής και που γράφατε στα διάφορα άρθρα σας.
      Πρέπει δε να σας πω, επειδή η πολιτική εμφορείται και από τα πρόσωπα, ότι είμαι απολύτως πεπεισμένος ότι αν ο Μιχάλης Λιάπης είχε μείνει σ’ αυτό το Υπουργείο, δεν θα ήμασταν σήμερα εδώ. Σήμερα είμαστε εδώ διότι πήγατε εσείς, ή μάλλον διότι σας έβαλε ο κύριος Πρωθυπουργός εκεί, σε διατεταγμένη υπηρεσία για να κλείσετε την Ολυμπιακή Αεροπορία.
      Πρέπει, κύριε Υπουργέ, κάποτε να λέμε στο λαό καθαρές κουβέντες. Ξεκινήσατε εδώ την ομιλία σας με μια δακρύβρεχτη αναφορά στο πόσα σχολεία θα είχαμε χτίσει αν δεν είχαμε το χρέος της Ολυμπιακής. Πριν από λίγες μέρες το ελληνικό δημόσιο αγόρασε ένα καινούργιο αεροσκάφος, παρόμοιο με του κ. Σωκράτη Κόκκαλη, προς χρήση του Υπουργού Μεταφορών για να δοκιμάσει, λέει, τα νέα αεροδρόμια.
      Ξέρετε πόσα ασθενοφόρα θα παίρναμε αν δεν αγοράζαμε τέτοια αεροσκάφη; Λοιπόν, αφήστε τέτοιου είδους αναλογίες, διότι είναι στυγνός λαϊκισμός. Επί της ουσίας αυτό που πρέπει να μας απαντήσετε είναι γιατί: πρώτον, κάνατε αυτό τον άθλιο χειρισμό εν μέσω των εορτών, τη στιγμή που έχουμε την κορυφαία στιγμή για την Ολυμπιακή όσον αφορά τις πωλήσεις των εισιτηρίων της, αλλά και για τις γιορτές του κόσμου, επιλέξατε να διαταράξετε το κλίμα και να ζημιώσετε αυτήν την εταιρεία. Πρέπει να ξέρετε, αφού είστε και οπαδός ελευθέρας οικονομίας, ότι αυτό που κάνατε έβλαψε σοβαρά τα συμφέροντα της Ολυμπιακής Αεροπορίας, άρα έβλαψε σοβαρά τα συμφέροντα του ελληνικού δημοσίου. Και οφείλετε να δώσετε μία εξήγηση γιατί το κάνατε σε αυτήν τη στιγμή και ποιους ωφελείτε. Διότι ό,τι χάνει η Ολυμπιακή, το κερδίζει κάποιος άλλος και φυσικά η «AEGEAN», για να μην κοροϊδευόμαστε σε αυτήν την Αίθουσα.
      Επίσης πρέπει να σας πω, κύριε Υπουργέ, ότι η όλη μεθόδευση δείχνει ότι δεν είχατε και ίσως δεν έχετε απολύτως κανέναν σχεδιασμό και θα σας το αποδείξω ευθύς αμέσως, γι’ αυτό και είμαι προσωπικά πεπεισμένος ότι μόλις η Κυβέρνηση δει τη λαϊκή αντίδραση και δει στις δημοσκοπήσεις ότι ο ελληνικός λαός θέλει να παραμείνει ο εθνικός αερομεταφορέας σε λειτουργία, φοβάμαι ότι θα γίνετε η «Ιφιγένεια» που θα θυσιαστεί για να γλιτώσει η Κυβέρνηση από τη φθορά αυτού του εγκλήματος που πήγε να γίνει. 
      Πώς αποδεικνύεται ότι δεν είχατε σχέδιο; Την ίδια μέρα που εσείς ανακοινώνετε την απόφαση του κ. Μπαρό, υπάρχει στη φύλλο της Εφημερίδας της Κυβερνήσεως η πρόβλεψη για την πρόσληψη επτακοσίων νέων υπαλλήλων στην Ολυμπιακή Αεροπορία. Εγώ σας ερωτώ: Θα εξασφαλίσετε την εργασία και σ’ αυτούς τους υπαλλήλους που προσλαμβάνετε αυτές τις μέρες; 
      Επίσης πρέπει να μας απαντήσετε σε κάτι ακόμα. Λέτε συνέχεια στα κανάλια ότι θα εξασφαλίσετε τις θέσεις εργασίας όλων όσοι δουλεύουν στην Ολυμπιακή Αεροπορία. Αυτό σημαίνει ότι θα εξασφαλίσετε και το εισόδημά τους; Άλλο πράγμα οι θέσεις εργασίας, άλλο πράγμα το εισόδημά τους.
      Μιας και μιλάμε για λεφτά, πρέπει να σας πω ότι σύμφωνα με κάποιους υπολογισμούς εάν όλα αυτά που λέτε τα κάνετε πράξη, θα κοστίσει στο ελληνικό δημόσιο 1.000.000.000 ευρώ το κλείσιμο της Ολυμπιακής. Αυτό το 1.000.000.000 ευρώ θα το βάλετε από την τσέπη σας, κύριε Υπουργέ; 
      Όσον αφορά κάτι άλλο που συνέχεια ακούγεται, ότι κάθε μέρα «μπαίνει μέσα» η Ολυμπιακή 1.000.000 ευρώ, έχω εδώ πέρα το χθεσινό δημοσίευμα της κ. Αριστέας Μπουγάτση από την Ελευθεροτυπία όπου έχει τα στοιχεία των δικών σας διοικήσεων. Ξέρετε τι λέει; Το 2004 είχαμε 131.000.000 ευρώ λειτουργικό έλλειμμα της Ολυμπιακής, το 2005 78,3 εκατομμύρια, το 2006 67.000.000, φέτος σύμφωνα με τις δικές σας διοικήσεις το λειτουργικό έλλειμμα της Ολυμπιακής είναι στα 20.000.000 ευρώ. Για μία επιχείρηση με 1.000.000.000 ευρώ τζίρο το χρόνο, τα 20.000.000 ευρώ –που σημαίνει κέρδος από του χρόνου- δείχνουν, κύριε Υπουργέ, ότι όποιος ισχυρίζεται στα κανάλια ότι πληρώνουμε 1.000.000 ευρώ την ημέρα για την Ολυμπιακή, λέει ψέματα και εύχομαι να μην είστε αυτός.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Γεωργιάδη, ολοκληρώστε, σας παρακαλώ.
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Θα πω κάτι επί της ουσίας και κλείνω.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε. Τόσο χρόνο παραπάνω έχετε πάρει!
      ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Χρησιμοποιήσατε τη «RΥAN AIR» ως επιχείρημα. Η «AIR FRANCE» πάει στα δικαστήρια τη «RΥAN AIR». Θα στραφείτε κι εσείς κατά της «RΥAN AIR» στα δικαστήρια ή εξυπηρετείτε κάποια συμφέροντα; 
      Πρέπει να πούμε κάτι τελευταίο. Θα είναι κρίμα η Ολυμπιακή να έχει ξεκινήσει επί Κωνσταντίνου Καραμανλή τη λειτουργία της και να κλείσει επί Κώστα Καραμανλή. Αυτό ίσως να δείχνει κάποια σημειολογία για το τι θέλετε να κάνετε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Πρόεδρε, έχει κάποιος την αίσθηση παρακολουθώντας αυτήν τη συζήτηση ότι εγώ δημιούργησα το πρόβλημα της Ολυμπιακής τους τελευταίους δύο μήνες. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Δεν το δημιουργήσατε, αλλά την «εκτελείτε».
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, πρέπει να ξέρετε ότι δεν είμαστε μόνοι μας, ότι μας βλέπουν οι Έλληνες πολίτες οι οποίοι έχουν επίγνωση της κατάστασης, οι οποίοι δεν ζουν σε άλλη χώρα. Κάποτε εμείς οι πολιτικοί θα πρέπει να καταλάβουμε αυτό ακριβώς το πράγμα και να μιλήσουμε τη γλώσσα της αλήθειας. 
      Εμένα πολιτικά η στάση σας με εξυπηρετεί. Πηγαίνετε και πιο ακραία. Όσο πιο ακραία πηγαίνετε, τόσο θα γίνεται σαφές ότι από τη μία μεριά υπάρχουν πολιτικοί οι οποίοι βγάζουν κραυγές και από την άλλη ότι υπάρχουν πολιτικοί που προσπαθούν να βρουν λύσεις.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τι είναι αυτό, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αν μου επιτρέπετε, να διορθώσετε τη λέξη «κραυγές».
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Τότε μιλάω για πολιτικούς οι οποίοι έχουν μία ακραία πολιτική. Δεν έχω καμία αντίρρηση, αλλά με πολιτική έννοια το είπα.
      ΘΕΟΧΑΡΗΣ ΤΣΙΟΚΑΣ: Μιλάει για Βουλευτές, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, σας παρακαλώ.
      Συνεχίστε, κύριε Υπουργέ.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Από κει και πέρα, θέλω να σας πω κάτι πάρα πολύ απλό. Θεωρείτε, δηλαδή, ότι μπορεί να υπάρξει Έλληνας πολιτικός ή πολιτικός σε οποιοδήποτε κράτος του κόσμου ο οποίος να θέλει να βρεθεί μέσα σ’ ένα πρόβλημα, ο οποίος να θέλει να διαλύσει μία εταιρεία όπως είναι η Ολυμπιακή; Γιατί να θέλουμε να το κάνουμε; Τι έχουμε να κερδίσουμε; Γιατί να βρεθούμε σε μία δύσκολη κατάσταση; Η κατάσταση απλώς ήταν δύσκολη από πριν και αυτήν την ώρα πρέπει να βρεθεί μία λύση. 
      Από κει και πέρα, εάν κάποιος πραγματικά πιστεύει ότι η Ολυμπιακή δεν έχει χρέη, ότι τα χρέη της μπορούν να ρυθμιστούν με τόσο απλό τρόπο, εγώ απ’ αυτό εδώ το Βήμα θέλω να απευθύνω έκκληση σ’ αυτούς που το πιστεύουν να έρθουν αύριο να μας καταθέσουν προτάσεις. Θα εξετάσουμε αυτές τις προτάσεις και θα πουλήσουμε την εταιρεία σε μία πολύ λογική τιμή και ιδού η ρόδος, ιδού και το πήδημα, κυρίες και κύριοι συνάδελφοι.
      Από εκεί και πέρα, στην Ευρωπαϊκή Επιτροπή και στις Βρυξέλλες οι συζητήσεις γίνονται με κάποιους κανόνες. Δεν γίνονται με κουτσαβακισμούς, ούτε με «τσάμπα μαγκιές». Σας είπα ότι στη συγκεκριμένη περίπτωση δεν έχουμε να κάνουμε με μια διμερή διαπραγμάτευση, όπως έχουμε να κάνουμε, για παράδειγμα, με το Κοινοτικό Πλαίσιο Στήριξης, όπου προσπαθούμε να έχουμε τις καλύτερες δυνατές ρυθμίσεις. Η Ευρωπαϊκή Επιτροπή λειτουργεί ως επιτροπή ανταγωνισμού. Είναι υποχρεωμένη από το Ευρωπαϊκό Κοινοτικό Δίκαιο να κοινοποιεί τις αποφάσεις της στους αντιδίκους και οι ανταγωνιστές της εταιρείας δικαιούνται, με βάση το Ευρωπαϊκό Κοινοτικό Δίκαιο, καλό ή κακό, να παρεμβαίνουν στις εξελίξεις, να κάνουν προσφυγές. 
      Αυτό ακριβώς είναι που έκανε η «RYAN AIR», εμποδίζοντας ουσιαστικά τη διαδικασία της ιδιωτικοποίησης, διότι οι επενδυτές, εκ των πραγμάτων, καλώς ή κακώς, δεν θα δουν, όπως βλέπω εγώ μαζί με εσάς, τις αποφάσεις των διαιτητικών δικαστηρίων που τις σεβόμαστε απολύτως και τις υποστηρίζουμε. Βλέπουν τι θα πει η Comission και τι θα πει το δικαστήριο. Όλοι φοβούνται μην τους πέσουν τα χρέη και οι κρατικές ενισχύσεις στο κεφάλι. Γι’ αυτό δεν αγοράζουν την εταιρεία. Αυτό θέλω να είναι πάρα πολύ καθαρό. Άλλο είναι το τι πιστεύουμε εμείς και άλλο το τι πιστεύει ο επενδυτής και η αγορά, διότι περί αυτού πρόκειται.
      Από εκεί και πέρα, θέλω να κάνω δύο-τρεις ακόμα διευκρινίσεις, κύριε  Πρόεδρε. 
      Όσον αφορά τα εισιτήρια, ανακοινώθηκαν τα στοιχεία για τις κρατήσεις εισιτηρίων. Όλη την τελευταία εβδομάδα οι κρατήσεις είναι κανονικές. Παρά το κλίμα πανικού που επιχειρήθηκε να δημιουργηθεί από ορισμένες πλευρές, οι κρατήσεις είναι στα ίδια επίπεδα και έχουμε και μία αύξηση λόγω των εορτών.
      Δεύτερον, η «AEGEAN» –εγώ δεν θέλω να κρυφτώ πίσω από τις λέξεις, ούτε να μην αναφερθώ ξεκάθαρα σήμερα εκεί που υπάρχει ανταγωνισμός με την Ολυμπιακή- έχει το 56% του μεριδίου. Εκείνο, το οποίο πρέπει να καταλάβετε, είναι ότι η «AEGEAN» ουσιαστικά βολεύεται με την κατάσταση που υπάρχει εδώ και χρόνια μιας σταθερής και συνεχούς απαξίωσης της Ολυμπιακής, που σέρνεται χωρίς να μπορεί να βρει λύση.
      Αντίθετα, όπως συνέβη με τη «SABENA» που δημιουργήθηκε το διάδοχο σχήμα, μπορεί και εδώ να δημιουργηθεί ένα νέο διάδοχο σχήμα, το οποίο να είναι πραγματικά ισχυρό και να δίνει επιλογές στους καταναλωτές, έτσι ώστε να έχουμε ένα σύγχρονο ευρωπαϊκό τοπίο στις αεροπορικές μεταφορές.
      Τους εργαζόμενους βεβαίως θα τους καλύψουμε. Βεβαίως έχουμε υποχρέωση να σεβαστούμε τις αποφάσεις που είχαν ληφθεί ήδη από το καλοκαίρι σε σχέση με τους συμβασιούχους και βεβαίως θα κάνουμε μια συνολική και γενναία ρύθμιση για τους εργαζόμενους. 
      Αναφέρεσθε στο κόστος. Τα στοιχεία σας είναι παντελώς ανακριβή, αλλά πείτε μου, εσείς προτείνετε να πετάξουμε τους εργαζόμενους σαν τα σκυλιά; Να μη βρούμε καμμία ρύθμιση για τους εργαζόμενους; Είναι σοβαρή πολιτική αυτή; Αυτό είναι που υποστηρίζει σήμερα, εδώ στα έδρανα της Βουλής των Ελλήνων, η Αντιπολίτευση στις διάφορες εκδοχές της;
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό καταλάβατε, κύριε  Υπουργέ, ή απλώς αυτοερωτάσθε για να δώσετε απαντήσεις; Είναι προκλητικό αυτό που κάνετε.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ήρεμα.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός  Μεταφορών και Επικοινωνιών): Από εκεί και πέρα, ήθελα να αναφερθώ ιδιαίτερα στους συναδέλφους του ΠΑ.ΣΟ.Κ.. Ο κ. Καστανίδης αναφέρθηκε σε ραδιοφωνικές του συνεντεύξεις στο σχέδιο το οποίο ο ίδιος ήθελε να προωθήσει, γιατί παραιτήθηκε εν τω μεταξύ, για την εξυγίανση της Ολυμπιακής. Ο κ. Μαντέλης, διάδοχός του, σε συνέντευξή του στο «ΒΗΜΑ», που την έχω εδώ, το 1998, έλεγε ότι παρέλαβε από τον κ. Καστανίδη μια πολύ κρίσιμη κατάσταση και είχε λάβει ένα γράμμα γι’ αυτό από την Ευρωπαϊκή Επιτροπή. Στη συνέχεια, έκανε το δικό του σχέδιο, το οποίο κατηγορεί τον κ. Βερελή ότι το εγκατέλειψε. Μετά έχουμε και τη δήλωση του άλλου Υπουργού Μεταφορών του ΠΑ.ΣΟ.Κ., του κ. Πάγκαλου –έχουμε πολλές δηλώσεις, αλλά διαβάζω μία- στο «FLASH» στις 20-1-2004. «Η Ολυμπιακή Αεροπορία δεν σωζόταν. Έπρεπε εδώ και χρόνια να έχουμε πάρει τις αποφάσεις. Είχαμε μια αναβλητικότητα, μια διστακτικότητα. Αυτά στην πολιτική πληρώνονται».
      Αυτά, λοιπόν, κυρίες και κύριοι συνάδελφοι, είναι η πολιτική του ΠΑ.ΣΟ.Κ.. Όλα αυτά μαζί. Συνεννοηθείτε μεταξύ σας, αποφασίστε τι υποστηρίζετε. Εμείς ξέρουμε τι υποστηρίζουμε. Έχουμε σχέδιο. Σας το παρουσιάσαμε. Εσείς δεν έχετε σχέδιο και αντίθετα παριστάνετε τους εισαγγελείς.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε  Υπουργέ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε  Πρόεδρε, το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Όχι, κύριε  Καστανίδη, δεν έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί;
      ΠΡΟΕΔΡΕΥΩΝ (Γεώργιος Σούρλας): Γιατί δεν ετέθη θέμα προσωπικό.
      ΘΕΟΧΑΡΗΣ ΤΣΙΟΚΑΣ: Μα, προσβάλλει την ιστορία μας. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε  Τσιόκα. Εδώ είμαστε στη διαδικασία…
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε  Πρόεδρε, το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Όχι, κύριε  Καστανίδη. Δεν έχετε το λόγο. Πώς να το κάνουμε; Προσωπικό θέμα δεν ετέθη, ούτε Κανονισμού θέμα ετέθη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς το λέτε αυτό;
      ΠΡΟΕΔΡΕΥΩΝ (Γεώργιος Σούρλας): Καθίστε και ηρεμήστε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ήρεμος είμαι.
      ΠΡΟΕΔΡΕΥΩΝ (Γεώργιος Σούρλας): Σας δόθηκε ο διπλάσιος χρόνος. Εκθέσατε τις απόψεις σας και στον Υπουργό και σε εμάς. Εσείς ως Κοινοβουλευτικός Εκπρόσωπος γνωρίζετε ότι ο Κανονισμός δεν επιτρέπει στο Προεδρείο να σας δοθεί ο λόγος.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί; Κύριε  Πρόεδρε, έχω ζητήσει το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Όχι, κύριε  Καστανίδη. Σας παρακαλώ πάρα πολύ. Δεν πρέπει εσείς να επιμένετε. Ως έμπειρος πολιτικός και Κοινοβουλευτικός Εκπρόσωπος δεν πρέπει να δυσκολεύετε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα, ακούσατε περί τίνος πρόκειται;
      ΠΡΟΕΔΡΕΥΩΝ (Γεώργιος Σούρλας): Δεν πρόκειται να σας ακούσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποιος το λέει αυτό;
      ΠΡΟΕΔΡΕΥΩΝ (Γεώργιος Σούρλας): Δεν μου το επιτρέπει ο Κανονισμός.
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί; 
      ΠΡΟΕΔΡΕΥΩΝ (Γεώργιος Σούρλας): Γιατί δεν το επιτρέπει. Εγώ εδώ δεν αυθαιρετώ. Εγώ εδώ δεν είμαι ηγεμόνας, είμαι εκτελεστής του Κανονισμού. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όταν επεμβαίνετε σε ζητήματα επί προσωπικού …
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, σας παρακαλώ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ σας παρακαλώ, παραβιάζετε τον Κανονισμό της Βουλής. 
      ΠΡΟΕΔΡΕΥΩΝ (Γεώργιος Σούρλας): Και εγώ σας παρακαλώ. Μην επιμένετε, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Εσείς, κύριε Σούρλα, μην επιμένετε. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ, ηρεμήστε. Δεν υπάρχει θέμα Κανονισμού, ούτε επί προσωπικού.
      Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος - 21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» καθώς και τους λοιπούς χώρους του Μεγάρου της Βουλής των Ελλήνων, πενήντα οκτώ ανθυπασπιστές του Κέντρου Εκπαίδευσης «ΠΑΛΑΣΚΑ» συνοδευόμενοι υπό του διοικητού της σχολής. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα συζητηθεί τώρα η δεύτερη με αριθμό 334/4.12.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δήμου Κουμπούρη προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων που αντιμετωπίζουν οι εργαζόμενοι στο Ε.Κ.Α.Β. κ.λπ..
      Αναλυτικότερα η επίκαιρη ερώτηση του κ. Κουμπούρη έχει ως εξής:
      «Σοβαρά προβλήματα προκύπτουν στο χώρο του Ε.Κ.Α.Β. με επιπτώσεις, τόσο στους ασθενείς όσο και στους εργαζόμενους. Διαπιστώνεται τεράστια έλλειψη προσωπικού όλων των ειδικοτήτων, καθώς και ανεπαρκής υλικοτεχνική υποδομή, γεγονός που δημιουργεί από τη φύση της αποστολής του Ε.Κ.Α.Β. σε αρκετές περιπτώσεις κινδύνους για την ίδια τη ζωή των ασθενών. 
      Οι σταθμοί του Ε.Κ.Α.Β. στην Αττική σχεδιάστηκαν τη δεκαετία του 1980, ενώ σήμερα είκοσι πέντε χρόνια μετά οι πληθυσμιακές συνθήκες αλλά και οι ανάγκες έχουν διευρυνθεί. Μάλιστα ακόμη και αυτοί οι σταθμοί που προβλέπονται, είναι στα χαρτιά, αφού δεν αναπτύσσονται όλοι. Ενώ ακόμη και η σημερινή ανεπαρκής υποδομή δεν αξιοποιείται πλήρως, αφού δεν υπάρχει επαρκής αριθμός εργαζομένων. 
      Πολλοί ασθενείς εξωθούνται να καταφεύγουν στις αντίστοιχες ιδιωτικές επιχειρήσεις, οι οποίες αναπτύσσονται, ακριβώς για το λόγο ότι το Ε.Κ.Α.Β. δεν αναπτύσσεται με βάση τις ανάγκες.
      Επίσης, τα τακτικά περιστατικά που απαιτούν μεταφορά με το Ε.Κ.Α.Β. δεν καλύπτονται σχεδόν ποτέ.
      Οι εργαζόμενοι σε αυτές τις συνθήκες και παρά τις φιλότιμες προσπάθειες δεν μπορούν να αντεπεξέλθουν. Εργάζονται σε συνθήκες εντατικοποίησης, εκτεθειμένοι σε πλήθος φυσικών, χημικών, βιολογικών κινδύνων, χωρίς τα απαραίτητα μέτρα προστασίας της υγείας και ασφάλειας. Είναι χαρακτηριστικό ότι τα πέντε τελευταία χρόνια έχουν γίνει εννιακόσια εξήντα οκτώ τροχαία ατυχήματα την ώρα της δουλειάς και τέσσερα θανατηφόρα.
      Χαρακτηριστικό είναι επίσης ότι αρκετοί εργαζόμενοι στην αλυσίδα διάσωσης αντιμετωπίζουν ασθένειες επαγγελματικού χαρακτήρα, ορθοπεδικές και νευροχειρουργικές.
      Ερωτάται ο κύριος Υπουργός: τι μέτρα προτίθεται να πάρει ώστε να αντιμετωπιστεί η υπάρχουσα κατάσταση και να αναπτυχθεί πλήρως το Ε.Κ.Α.Β. με την πρόσληψη του αναγκαίου μόνιμου προσωπικού και την κάλυψη των αναγκών σε υλικοτεχνική υποδομή (επίγεια και εναέρια μέσα) στα πλαίσια του αποκλειστικού δημόσιου, δωρεάν συστήματος υγείας.
      Αν θα πάρει ουσιαστικά μέτρα υγιεινής και ασφάλειας για την προστασία των εργαζομένων και αν θα ενταχθούν οι εργαζόμενοι στο Ε.Κ.Α.Β. στα βαρέα και ανθυγιεινά επαγγέλματα.».
      Στην επίκαιρη ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Επειδή ο χώρος της υγείας δεν προσφέρεται για μικροκομματικές εκμεταλλεύσεις και σκοπιμότητες, εμείς θα επαναφέρουμε τη συζήτηση στα ήρεμα επίπεδα, σε αυτά που αρμόζουν σε αυτήν την Αίθουσα. Οφείλω να πω, όμως, γιατί το έχω ζήσει πάρα πολλά χρόνια –Βουλευτής από το 1989- και να πάρω το μέρος του Προέδρου, με το θάρρος της γνώμης ότι ο Πρόεδρος Γεώργιος Σούρλας στην άσκηση των καθηκόντων του όχι μόνο βρίσκεται εντός του Κανονισμού αλλά και τις περισσότερες φορές αποτελεί αντικείμενο κριτικής και από τη δική του πλευρά, από την πλευρά την οποία προέρχεται, όταν θέλει να επιβάλλει προς κάθε πλευρά και το γράμμα και το πνεύμα του νόμου. Αισθάνομαι, λοιπόν, την ανάγκη αυτήν τη στιγμή να τον συγχαρώ.
      Το αντικείμενο της σημερινής ερώτησης είναι αρκετά ενδιαφέρον, κύριε συνάδελφε, πράγματι, διότι αναφέρεται σε ένα πολύ σημαντικό τμήμα του συστήματος υγείας, που είναι η επείγουσα προνοσοκομειακή περίθαλψη και η οποία, κατά πολλούς –και δικαιολογημένα- δείχνει και τον καθρέφτη λειτουργίας του συστήματος, το βαθμό ετοιμότητας, την απάντηση στην οποιαδήποτε επείγουσα κατάσταση, αλλά εκείνο που είναι βέβαιο –και τα υπόλοιπα ισχύουν- είναι το γεγονός ότι σώζει ζωές. Διότι με την κατάλληλη οργάνωση και τη λειτουργία του μπορεί να παίξει πολύ σημαντικό ρόλο από το πιο μικρό περιστατικό -σε βαρύτητα εννοώ- μέχρι και το πλέον βαρύ περιστατικό.
      Με δεδομένη, λοιπόν, την προτεραιότητα που δίνει η Κυβέρνηση και στην ενίσχυση της υλικοτεχνικής υποδομής στον τομέα της υγείας, αλλά και στη στελέχωση με το κατάλληλο προσωπικό, το Ε.Κ.Α.Β. δεν θα μπορούσε να μείνει έξω από αυτόν το σχεδιασμό. Έτσι, στα χρόνια 2005, 2006 και 2007, δηλαδή στην τριετία που πέρασε, έγινε η πιο θεαματική, η πιο μαζική πρόσληψη προσωπικού και το γνωρίζετε πάρα πολύ καλά. Εννιακόσια εβδομήντα έξι άτομα, διασώστες, απόφοιτοι της σχολής Ι.Ε.Κ. του Ε.Κ.Α.Β., προσελήφθησαν από το Ε.Κ.Α.Β., έτσι ώστε να στελεχώσουν όλο το δίκτυο, το οποίο σήμερα ανταποκρίνεται πάρα πολύ στα καθήκοντά του. 
      Σύμφωνα με το θεσμοθετημένο κανονισμό λειτουργίας, θα πρέπει να ξέρετε ότι εκτός από τα επείγοντα και τα έκτακτα περιστατικά δεν περιορίζεται μόνο σε αυτόν τον τομέα της διακομιδής. Μεταφέρει περιστατικά από νοσοκομείο σε νοσοκομείο, από νοσοκομείο σε συμβεβλημένες με τα ασφαλιστικά ταμεία κλινικές, επιπλέον μεταφέρει ασθενείς από το νοσοκομείο, όπου δεν είναι δυνατή μία εξέταση λόγω έλλειψης μηχανήματος ή προσωπικού σε κάποιο άλλο και ακόμη μεταφέρει και ασθενείς οι οποίοι εξέρχονται του νοσοκομείου με εξιτήριο, αλλά λόγω της παθήσεώς τους δεν μπορούν να μετακινηθούν με άλλο μέσο. 
      Αντιλαμβάνεστε, λοιπόν, πόσο μεγάλος είναι ο φόρτος εργασίας και τι οργανωμένος σχεδιασμός απαιτείται, ώστε να μπορεί να ανταποκριθεί σε αυτά του τα καθήκοντα. Σας λέω, λοιπόν, ότι τα τρία τελευταία χρόνια έχει βελτιωθεί θεαματικά η απόδοσή του, έτσι ώστε να μην απασχολεί –και αυτό είναι γεγονός- τακτικά τα μέσα ενημέρωσης, που σε παλαιότερες εποχές αυτά τα θέματα ήταν στην καθημερινότητα. 
      Έχει αυξηθεί σε μεγάλο βαθμό ο αριθμός των τομέων στο λεκανοπέδιο της Αττικής, μία έκταση που ξεκινάει από τον Ωρωπό και φθάνει μέχρι τα Μέγαρα. Το 2004 ήταν πενήντα πέντε τομείς και σήμερα είναι εβδομήντα, όταν τα τελευταία διεθνή δεδομένα λένε ότι για την κάλυψη αυτής της περιοχής, τον πληθυσμό και το κυκλοφοριακό πρόβλημα που υπάρχει, δεν απαιτούν περισσότερα από εβδομήντα έξι – εβδομήντα επτά και για τα οποία θα είμαστε σύντομα έτοιμοι να καλύψουμε. 
      Επειδή έχει περάσει ο χρόνος και για να μην κάνω κατάχρηση, θα επανέλθω στη δευτερολογία μου, κύριε συνάδελφε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος κ. Κουμπούρης. 
      ΔΗΜΟΣ ΚΟΥΜΠΟΥΡΗΣ: Κύριε Πρόεδρε, ευχαριστώ.
      Ο κύριος Υπουργός εξέφρασε την ικανοποίησή του για τα μέτρα που έχει λάβει η Κυβέρνηση αυτό το διάστημα. Εμείς βγάζουμε το συμπέρασμα ότι αν ο κύριος Υπουργός και η Κυβέρνηση είναι ικανοποιημένοι απ’ αυτήν την πορεία, εμείς έχουμε το δικαίωμα να ανησυχούμε ότι τα προβλήματα δεν θα αντιμετωπιστούν στο Ε.Κ.Α.Β., αλλά θα χειροτερέψουν ακόμα περισσότερο. Και αυτό φαίνεται από το ότι οι ελλείψεις είναι δραματικές, όσον αφορά το προσωπικό, όσον αφορά τα μέσα και είναι δραματικές, κύριε Υπουργέ, και οι συνθήκες με τις οποίες εργάζονται οι εργαζόμενοι και σ’ αυτό δεν αναφερθήκατε. 
      Υπάρχει, λοιπόν, μια αντίφαση στα όσα είπατε, κύριε Υπουργέ. Η αντίφαση είναι στο ότι από τη μια μεριά υπάρχουν, όπως λέτε και εσείς, ελλείψεις –και δεν απασχολεί τόσο τακτικά τα Μέσα Μαζικής Ενημέρωσης, αλλά υπάρχουν ελλείψεις σ’ ένα σημαντικότατο θέμα, στο Ε.Κ.Α.Β., που σώζει ζωές- αλλά από την άλλη μεριά βλέπουμε ότι τα μέτρα που παίρνετε δεν είναι μέτρα που δίνουν λύσεις και αντιμετωπίζουν το ζήτημα. Εξ άλλου αυτό προκύπτει και από το εξής, ότι σ’ αυτόν τον τομέα δραστηριοποιούνται, κύριε Υπουργέ, ιδιώτες, όπως ξέρετε. Μπορείτε να μου πείτε τα στοιχεία αυτής της εξέλιξης; Δηλαδή, οι ιδιώτες, οι ιδιωτικές επιχειρήσεις, αυτό το διάστημα και το προηγούμενο διάστημα αλλά και σ’ αυτό το διάστημα που αναφέρεστε έχουν αυξήσει τη δουλειά τους ή την έχουν μειώσει; Με τα δικά μας στοιχεία, την έχουν αυξήσει. Αυτό δείχνει, κύριε Υπουργέ, την όλη λογική της Κυβέρνησης να παραχωρείτε στον ιδιωτικό τομέα δραστηριότητες της Δημόσιας Διοίκησης σε όλους τους τομείς -και στα δημόσια νοσοκομεία και στο Ε.Κ.Α.Β.- σε όφελος του κέρδους, για να είστε ακόλουθοι με την πολιτική σας και τη λογική σας ότι η υγεία είναι εμπόρευμα. 
      Και ακόμα κάτι, κύριε Υπουργέ. Δεν απαντήσατε στο ζήτημα των σκληρών πραγματικά συνθηκών εργασίας αυτών των εργαζομένων. Τι θα γίνει; Το αίτημά τους να ενταχθούν στα βαριά και τα ανθυγιεινά θα πραγματοποιηθεί; Διότι και εσείς δεν αρνηθήκατε ότι δουλεύουν κάτω από πολύ σκληρές συνθήκες, φυσικές συνθήκες και άλλες συνθήκες που εσείς τις γνωρίζετε, έχετε αυτήν τη γνώση και δεν απαντάτε σ’ ένα ώριμο αίτημά τους που είναι η ένταξή τους στα βαριά και τα ανθυγιεινά και στο αν θα βελτιωθούν οι συνθήκες δουλειάς. Διότι άμα υπάρχει έλλειψη προσωπικού, αν είναι υποχρεωμένοι να κουβαλάνε την ημέρα δεκάδες ασθενείς και όχι μόνο στον τομέα της μεταφοράς αλλά και σε όλα τα άλλα όσα είπατε, τότε το πράγμα γίνεται ακόμα χειρότερο για τους εργαζόμενους. 
      Εμείς θα θέλαμε, κύριε Υπουργέ, συγκεκριμένες απαντήσεις πάνω σ’ αυτά. Δηλαδή, η απάντηση πρέπει να είναι: Θα λυθούν τα προβλήματα; Θα αντιμετωπιστούν τα προβλήματα του Ε.Κ.Α.Β., έτσι ώστε να ανταποκριθεί στις ανάγκες μιας δημόσιας υγείας ή θα διαιωνίζονται και θα παίρνονται ημίμετρα για να ρίχνουμε στάχτη στα μάτια του κόσμου; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουμπούρη.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Δεν υποστήριξα ότι έχουν λυθεί όλα τα προβλήματα του Ε.Κ.Α.Β.. Θα περίμενα όμως να αναγνωρίσετε αυτό το οποίο είναι γεγονός και που το γνωρίζουν οι εργαζόμενοι στο Ε.Κ.Α.Β., ότι την τελευταία τριετία αυτή η μαζική πρόσληψη δεν έχει προηγούμενο. Εννιακόσιοι εβδομήντα έξι διασώστες, μερικές δεκάδες νέων ασθενοφόρων, δεκατρείς σύγχρονες κινητές μονάδες, έτσι ώστε να είμαστε πολύ πάνω από το μέσο ευρωπαϊκό όρο στο σημείο αυτό, έτσι ώστε σύντομα να είμαστε έτοιμοι να πετύχουμε τον ιδανικό στόχο πρόσβασης που είναι τα δέκα λεπτά και που σήμερα είναι έντεκα ή δώδεκα στις χειρότερες περιπτώσεις και κάτω από έκτακτες ανάγκες. Αυτά δεν τα αποκαλύπτετε, γιατί είστε οπαδοί της μισής αλήθειας. Θέλετε να λέτε αυτά. Τα υπόλοιπα που δεν σας συμφέρουν, δεν τα αναφέρετε. Είμαστε εις θέσιν σήμερα να πούμε ότι η δουλειά γίνεται πάρα πολύ καλά στο Ε.Κ.Α.Β., δουλεύουν κάτω …
      ΔΗΜΟΣ ΚΟΥΜΠΟΥΡΗΣ: Ο ευρωπαϊκός μέσος όρος….
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εγώ δεν σας διέκοψα. Να σέβεστε. Το προηγούμενο παράδειγμα θα έπρεπε να σας δώσει και εσάς την αφορμή να κινηθείτε προς αυτήν την κατεύθυνση.
      Σας λέμε, λοιπόν, ότι δεν είμαστε ικανοποιημένοι, γιατί θεωρούμε ότι εχθρός του καλού είναι το καλύτερο. Ήδη έχουμε ζητήσει την έγκριση για την πρόσληψη διακοσίων πενήντα ακόμη διασωστών. Αυτές τις ημέρες εγκρίνεται, ώστε να προχωρήσουμε την επόμενη χρονιά στην προκήρυξη. Ήδη ολοκληρώνεται ο διαγωνισμός για την προμήθεια διακοσίων  καινούργιων σύγχρονων ασθενοφόρων για να καλύψουν τα μικρά κενά, τα οποία υπάρχουν και είκοσι σύγχρονων κινητών μονάδων, ώστε να καλύψουμε όλες τις ανάγκες. 
      Δεν θα σταματήσουμε εκεί. Κάθε καινούργια ανάγκη που θα παρουσιάζεται θα κινούμαστε προς αυτήν την κατεύθυνση θετικά, διότι αυτό είναι χρέος μας απέναντι στην κοινωνία. 
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις δεύτερου κύκλου:
      Δεύτερη είναι η με αριθμό 335/4-12-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Αγροτικής Ανάπτυξης και Τροφίμων, σχετικά με τη δίωξη εργαζόμενου-συνδικαλιστή στο εργοστάσιο της «ΣΕΒΑΘ» στην Ξάνθη.
      Η επίκαιρη ερώτηση της κ. Καλαντίδου έχει ως εξής: 
      «Αγανάκτηση προκαλεί η προκλητική απόφαση του Προέδρου της «ΣΕΒΑΘ» κ. Ράπτη Ιωάννη να μεταθέσει τον εργαζόμενο και μέλος του Δ.Σ. του Εργοστασιακού Σωματείου της «ΣΕΒΑΘ» Βασιλειάδη Αλέξανδρο από το τυπογραφείο στα τουρσιά. 
      Η απόφαση αυτή πάρθηκε αμέσως μετά την παρέμβαση του Σ.Ε.Π.Ε. Ξάνθης για να πληρωθεί ο συγκεκριμένος εργαζόμενος με τη συλλογική σύμβαση της Ο.Σ.Ε.Γ.Ο.. Σύμβαση που είχε αρνηθεί να εφαρμόσει ο Πρόεδρος της «ΣΕΒΑΘ».
      Σε τριμερή συνεργασία, η οποία πραγματοποιήθηκε στις 5-11-2007 με πρωτοβουλία του Τμήματος Κοινωνικής Επιθεώρησης Εργασίας Ξάνθης, η Υπηρεσία θεώρησε ότι επήλθε βλαπτική μεταβολή και ότι θα πρέπει να επιστρέψει ο εργαζόμενος-συνδικαλιστής Βασιλειάδης Αλέξανδρος στην αρχική του θέση στο τυπογραφείο. 
      Αντί, όμως, να εφαρμοστεί η απόφαση αυτή, ο Πρόεδρος της «ΣΕΒΑΘ» συνεχίζει τη δίωξη του συγκεκριμένου συνδικαλιστή με την παραπομπή στο άρθρο 15 του ν. 1264/82, ζητώντας την άρση της συνδικαλιστικής προστασίας για να τον απολύσει. 
      Με τον τρόπο αυτό η διοίκηση της «ΣΕΒΑΘ» εκδικείται πολιτικά και συνδικαλιστικά το συγκεκριμένο εργαζόμενο-συνδικαλιστή, επειδή «τόλμησε» να διεκδικήσει τα δικαιώματά του. 
      Με την προκλητική και αυθαίρετη στάση του ο Πρόεδρος της Συνεταιριστικής Εταιρείας, που συμπεριφέρεται ως να έχει «μπάρμπα στην Κορώνη», προσπαθεί να τρομοκρατήσει τους εργαζόμενους του εργοστασίου.
      Αποδεικνύεται ότι στους εργασιακούς χώρους η εργοδοσία καταπατά εργασιακά, μισθολογικά, δημοκρατικά δικαιώματα με την ανοχή των πολιτικών των κυβερνήσεων. 
      Ερωτώνται οι κύριοι Υπουργοί: τι θα πράξουν, ώστε η διοίκηση της «ΣΕΒΑΘ», ο Πρόεδρός της, να σταματήσει τη συνδικαλιστική, πολιτική δίωξη του συγκεκριμένου εργαζόμενου και μέλους του Δ.Σ. του Σωματείου των Εργαζομένων και να επιστρέψει αυτός στην αρχική του εργασιακή θέση. 
      Στην επίκαιρη ερώτηση θα απαντήσει η Υφυπουργός Απασχόλησης και Κοινωνικής Προστασίας κ. Καλαντζάκου.
      Ορίστε, κυρία Υφυπουργέ, έχετε το λόγο: 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, σε απάντηση της ερώτησής σας θα ξεκινήσω υπογραμμίζοντας με έμφαση ότι οι υπηρεσίες του Υπουργείου Απασχόλησης έχουν ήδη προβεί σε όλες τις προβλεπόμενες από το νόμο ενέργειες. Και για του λόγου το αληθές, θα μου επιτρέψετε να σας παρουσιάσω με στοιχεία όλες αυτές τις ενέργειες. 
      Η παρούσα συνεταιριστική εταιρεία δραστηριοποιείται στον τομέα της κονσερβοποίησης και κατάψυξης λαχανικών, αξιοποιώντας την παραγωγή του χώρου της ανατολικής Μακεδονίας και της Θράκης με έτος ίδρυσης το 1975. Το εργοστάσιο εκτός των άλλων διαθέτει μονάδα γραφικών τεχνών, τυπογραφείο εξοπλισμένο για εκτύπωση έντυπου υλικού και κατασκευή κουτιών. Πέραν των υλικών συσκευασίας της ίδιας, εκτελεί κυρίως εργασίες για εξωτερικούς πελάτες. Απασχολεί δε περίπου εκατόν δώδεκα άτομα σε μόνιμη βάση και εποχικούς κατά την περίοδο της καμπάνιας της ντομάτας. 
      Ο εν λόγω εργαζόμενος προσελήφθη με σύμβαση εργασίας αορίστου χρόνου στις 13-6-2005 για να προσφέρει τις υπηρεσίες του στο τυπογραφείο ως εργάτης παραγωγής. Από την 1-1-2007 λόγω της επί εν και πλέον έτος εκπαίδευσής του στο χειρισμό μηχανών απέκτησε την ειδικότητα του βοηθού τεχνίτη.
      Το Τμήμα Κοινωνικής Επιθεώρησης Ξάνθης αποδέχθηκε αίτημα του παραπάνω εργαζόμενου στις 2-10-2007 για διενέργεια εργατικής διαφοράς με αντικείμενο τη μη σωστή εφαρμογή συλλογικής σύμβασης εργασίας της Ομοσπονδίας Σωματείων Εργαζομένων Γεωργικών Οργανώσεων. 
      Την ορισθείσα μέρα που πραγματοποιήθηκε η συνάντηση για επίλυση της εργατικής διαφοράς παρέστη μόνο ο εργαζόμενος. Δεν παρέστη εκπρόσωπος της εν λόγω εταιρείας, αλλά με γραπτή δήλωσή της η εταιρεία εξέφρασε τις απόψεις της. Από την προσπάθεια αυτή δεν προέκυψε κανένα θετικό αποτέλεσμα. 
      Κατόπιν τούτου, η Κοινωνική Επιθεώρηση Ξάνθης στις 18-10-2007 διενήργησε επιτόπιο έλεγχο για την εξακρίβωση των καταγγελλομένων. Μετά τον έλεγχο ο εργαζόμενος επανήλθε στην τοπική υπηρεσία και κατήγγειλε εγγράφως τη μετακίνησή του από τη θέση που εργαζόταν στο τυπογραφείο, όπως σωστά λέτε, η οποία διαπιστώθηκε σε διενεργηθέντα επιτόπιο έλεγχο, δηλαδή διαπιστώθηκε μετακίνηση από το τυπογραφείο της εταιρείας στο τμήμα παραγωγής τοματοπολτού. 
      Την ίδια μέρα εστάλη πρόσκληση στην επιχείρηση για τριμερή συνάντηση. Και την επόμενη, πριν πραγματοποιηθεί η συνάντηση, διεξήχθη εκ νέου έλεγχος στην εταιρεία, μαζί με τον πρόεδρο του Εργατικού Κέντρου Ξάνθης, προκειμένου να επιτευχθεί η ανάκληση της μετακίνησης του παραπάνω εργαζόμενου συνδικαλιστή. 
      Σημειώνεται ότι ο εν λόγω εργαζόμενος είναι μέλος του Δ.Σ. του Σωματείου Εργαζομένων Εργοστασιακών Συγκροτημάτων της εταιρείας και μέλος του Σωματείου Τυπογράφων- Βιβλιοδετών Νομού Ξάνθης. 
      Ύστερα από την ανεπιτυχή προσπάθεια του Σ.Ε.Π.Ε. Ξάνθης έγιναν οι παρακάτω ενέργειες. Πραγματοποιήθηκε τριμερής συνάντηση συνεργασίας μεταξύ των εμπλεκομένων μερών σε μία ύστατη προσπάθεια εξεύρεσης λύσης, χωρίς όμως αποτέλεσμα. 
      Ο συνδικαλιστής απολαμβάνει την ειδική προστασία του ν. 1264/82 και έτσι υποβλήθηκε μηνυτήρια αναφορά κατά του υπεύθυνου της επιχείρησης για παράβαση του άρθρου 14 παράγραφος 9 του νόμου αυτού, λόγω μετακίνησής του από την αρχική του θέση, χωρίς τη συγκατάθεση της συνδικαλιστικής του οργάνωσης, σε θέση που κατά δήλωση δική του αποτελεί βλαπτική μεταβολή. 
      Τέλος, έγινε εισήγηση για τη επιβολή διοικητικού προστίμου σύμφωνα με τις ισχύουσες διατάξεις του άρθρου 16 του ν. 2639/96, επειδή η επιχείρηση δεν εφαρμόζει σ’ όλους τους εργαζόμενους που απασχολεί τη συλλογική σύμβαση εργασίας, της Ο.Σ.Ε.Γ.Ο. κατά παράβαση του άρθρου 21 του ν. 1876/90. Επίσης για τη συγκεκριμένη παράβαση υποβλήθηκε και μηνυτήρια αναφορά στην Εισαγγελία Πλημμελειοδικών Ξάνθης. Θα προσθέσω κάποια ακόμα στοιχεία στη δευτερολογία  μου. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Έλληνες στη Διασπορά 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα δύο μαθητές και μαθήτριες και τέσσερις συνοδοί καθηγητές του ιδιωτικού Δημοτικού Σχολείου Νέου Κόσμου με την επωνυμία «Αρμένικος Κυανούς Σταυρός».
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα από όλες τις πτέρυγες της Βουλής)
      Το λόγο έχει η ερωτώσα συνάδελφος κ. Καλαντίδου. 
      ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε. 
      Κυρία Υπουργέ, κυρία Καλαντζάκου, με τη δεύτερη εμπειρία μου σε επίκαιρη ερώτηση βλέπω ότι συμφωνούμε στην περιγραφή και στα βήματα που έχει κάνει το Σ.Ε.Π.Ε. όσον αφορά τους εργαζόμενους. Το ίδιο είχε συμβεί και την άλλη φορά. 
      Ποιο είναι το πρόβλημα; Ένα πράγμα θα διορθώσω σ’ αυτά που είπατε. Η βλαπτική μεταβολή δεν είναι μόνο κατά δήλωση του εργαζόμενου συνδικαλιστή, είναι και κατά την έκθεση που έχει κάνει ο Σ.Ε.Π.Ε. στις 5 Νοεμβρίου. Το θεωρεί βλαπτική μεταβολή. Ζητά από την επιχείρηση να επανέλθει ο εργαζόμενος στην αρχική του θέση. 
      Από εκεί και πέρα η επιχείρηση αλλάζει τα δεδομένα και χρησιμοποιεί σαν επιχείρημα ένα καθαρό πρόσχημα, ότι η εταιρεία βρίσκεται σε δύσκολη οικονομική θέση και χρειάζεται ένα χειριστή στο μηχάνημα με τα τουρσιά, με την τομάτα. 
      Κατ’ αρχάς, να διευκρινίσουμε το εξής: Αυτόν τον άνθρωπο τον προσέλαβαν ειδικευμένο. Δούλευε σε τυπογραφείο και τους το είχε πει, γι’ αυτό τον πήραν στο τυπογραφείο. Τον εκπαίδευσε και η «ΣΕΒΑΘ» δύο χρόνια δουλεύοντας στο τυπογραφείο. 
      Βάζοντας τον σ’ ένα άλλο μηχάνημα, αυτό κάνει κακό και στην ίδια την εταιρεία. Είναι όμως τόση η μανία να κυνηγήσουν αυτόν που διεκδικεί ένα δικαίωμα, όχι μόνο για τον ίδιο αλλά και για τους άλλους εργαζόμενους, δηλαδή την εφαρμογή της συλλογικής σύμβασης, που τον τοποθετούν -και εις βάρος της εταιρείας- σε άλλο μηχάνημα. 
      Εγώ από το Υπουργείο και από εσάς ζητάω να παρέμβετε για να διορθωθεί η κατάσταση. Ο εργαζόμενος έχει οδηγηθεί στο άρθρο 15. Πηγαίνει κάθε μέρα στο πόστο του και αρνούνται να του δώσουν δουλειά. Έχουν μεταφέρει άνθρωπο από τα  τουρσιά στο πόστο του τυπογραφείου. 
      Κάνουν κακό και στην επιχείρηση, κυρίως όμως βλάπτουν τα δικαιώματα των εργαζομένων. Πραγματικά δούλευε σ’ ένα συγκεκριμένο πόστο, με ειδίκευση. Ήταν εκτυπωτικό βαθυτυπίας. Δεν είναι και καμμιά εύκολη δουλειά απ’ ό,τι δηλώνουν και οι ίδιοι οι συνάδελφοι του. Δεν είναι ο μόνος που στερείται τη συλλογική σύμβαση και δεν διεκδίκησε μόνο για τον εαυτό του. Η στάση του Υπουργείου θα παίξει συγκεκριμένο ρόλο, γιατί διορίζεται ο Πρόεδρος της «ΣΕΒΑΘ». Ο Πρόεδρος της «ΣΕΒΑΘ» είναι διορισμένος πρόεδρος της διοίκησης. Δεν μπορεί να κάνει ό,τι θέλει. 
      Και εγώ θα σας θέσω το ίδιο ερώτημα, κυρία Καλαντζάκου, όπως και την άλλη φορά. Αν αυτά συμβαίνουν σε μια συνεταιριστική βιομηχανία τι θα συμβεί στην πολυεθνική; Δεν πρέπει να επιτρέψουμε να καταπατούνται έτσι δικαιώματα και ενώ οι εργαζόμενοι σταυρώνονται από την απειλή της ανεργίας, από την ακρίβεια, από τη στέρηση μισθού, γιατί δεν παίρνουν συλλογική σύμβαση, η Κυβέρνηση να δίνει στους σταυρωτές, στους διορισμένους από την ίδια, τα καρφιά για να μας σταυρώσουν. 
      Εμείς ζητάμε για τη συγκεκριμένη αυτή περίπτωση αμέσως να γυρίσει ο εργαζόμενος στο πόστο του. Και μπορεί να το κάνει το Υπουργείο Απασχόλησης, τραβώντας από το αυτί τον διορισμένο στη «ΣΕΒΑΘ». 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Καλαντίδου και της εκφράζουμε τα συλλυπητήριά μας για το θάνατο του πατέρα της.
      Κυρία Υφυπουργέ, έχετε το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κάνατε εσείς την αρχή, κύριε Πρόεδρε. Δεν θα έλεγα τίποτα, αλλά θέλω κι εγώ να εκφράσω τα συλλυπητήριά μου στην κ. Καλαντίδου. 
      Πιστεύω ότι με πάρα πολύ ξεκάθαρο τρόπο η συνάδελφος έθεσε τα θέματα, αλλά νομίζω ότι αδικείτε το Υπουργείο όταν λέτε ότι δεν πήρε μέτρα. Θεωρώ πως η οργανωμένη πολιτεία έχει συγκεκριμένους τρόπους, με τους οποίους αντιμετωπίζει αυτού του είδους τα προβλήματα. Ο τρόπος δεν πρέπει να είναι ad hoc. Πρέπει να υπάρχει πολύ συγκεκριμένος, θεσμοθετημένος τρόπος αντιμετώπισης αυτών των προβλημάτων. Στη συγκεκριμένη περίπτωση και λαμβάνοντας υπ’ όψιν όλα αυτά που είπατε -γιατί παρόμοια περιγράψαμε την υπόθεση- θέλω να τονίσω με έμφαση ότι με τον πιο λεπτομερειακό τρόπο περιέγραψα πριν όλες τις ενέργειες στις οποίες έχουμε προβεί. Οι Υπηρεσίες ενήργησαν αμέσως και με πληρότητα. 
      Σας ενημερώνω -βεβαίως  το ξέρετε, το είπατε εξάλλου- ότι μετά από τις ενέργειες του Σ.Ε.Π.Ε. Ξάνθης η εταιρεία κατέφυγε στην πρωτοβάθμια επιτροπή του άρθρου 15 του ν.1264/82, του Νομού Ξάνθης, στις 19 Νοεμβρίου. Η υπόθεση εκδικάστηκε την Πέμπτη 29 Νοεμβρίου, ενώ η απόφαση της πρωτοβάθμιας επιτροπής αναμένεται τις προσεχείς μέρες. 
      Άκουσα αυτά που είπατε. Τα κατέγραψα. Απλώς επαναλαμβάνω δύο βασικά πράγματα. Η πολιτεία έχει θεσμούς, έχει τρόπους με τους οποίους παρεμβαίνει, δεν παρεμβαίνει σε τέτοιου είδους περιπτώσεις αποσπασματικά, και έκαναν οι Υπηρεσίες του Υπουργείου Απασχόλησης όλες τις ενέργειες και με ιδιαίτερο ζήλο, θα έλεγα, για να μπορέσει να αντιμετωπιστεί αυτή η κατάσταση. 
      Σας ευχαριστώ. 
      ΣΟΦΙΑ ΚΑΛΑΝΤΙΔΟΥ: Ένα βήμα παραπέρα πρέπει να κάνετε. Εγώ συμφωνώ ότι είναι άκυρη και βλαπτική η μεταβολή, αλλά πώς εφαρμόζεται στο χώρο δουλειάς; Θα μείνει άνεργος ο άνθρωπος και είναι και συνδικαλιστής. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Υπουργό. Τα υπόλοιπα, κυρία Καλαντίδου, μπορείτε να τα συνεχίσετε και σε μία κατ’ ιδίαν συζήτηση. 
       Η τρίτη με αριθμό 331/4-12-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Εσωτερικών και Δικαιοσύνης, σχετικά με την προστασία δεδομένων προσωπικού χαρακτήρα που εξετάζονται στο πλαίσιο της αστυνομικής και δικαστικής συνεργασίας σε ποινικές υποθέσεις κ.λπ., διαγράφεται και δεν θα συζητηθεί λόγω κωλύματος του κυρίου Υπουργού, ο οποίος συνεννοήθηκε με τον κύριο Βουλευτή. 
      Προχωρούμε στη συζήτηση της τέταρτης με αριθμό 324/4-12-2007 επίκαιρης ερώτησης του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς την Υπουργό Εξωτερικών, σχετικά με την ελληνική κοινότητα των Σκοπίων, κ.λπ.. 
      Αναλυτικότερα η επίκαιρη ερώτηση του κ. Αϊβαλιώτη έχει ως εξής:
      «Σε Υπηρεσίες των Οργάνων της Ευρωπαϊκής Ένωσης στις Βρυξέλλες έχουν φθάσει πληροφορίες σχετικά με το μέγεθος της ελληνικής κοινότητας στα Σκόπια, η οποία φθάνει τις διακόσιες πενήντα χιλιάδες ψυχές (δηλαδή 12% -18% του πληθυσμού της χώρας) ενώ ο τέως Πρόεδρος της χώρας Κίρο Γκλιγκόροφ έχει παραδεχθεί την ύπαρξη εκατό χιλιάδων ελληνικής καταγωγής πολιτών στα Σκόπια, σε συνέντευξή του στην τσεχική εφημερίδα «Τσέσκι Ντένικ».
      Ερωτάται η κυρία Υπουργός: Έθεσε η Ελλάδα στις Αρχές των Σκοπίων το ζήτημα της αναγνώρισης όλων των δημοκρατικών και ανθρωπίνων δικαιωμάτων των ελληνικής καταγωγής πολιτών της χώρας αυτής και ποια ήταν η τυχόν απάντηση των σκοπιανών αξιωματούχων;»
      Στην επίκαιρη ερώτηση θα απαντήσει ο Υφυπουργός Εξωτερικών κ. Βαληνάκης. Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, με προθυμία ανταποκρινόμαστε κάθε φορά στον κοινοβουλευτικό έλεγχο ως Υπουργείο Εξωτερικών. Σήμερα δεν νομίζω ότι «κομίζω γλαύκα εις Αθήνας» για ένα θέμα, στο οποίο ήδη το Υπουργείο Εξωτερικών τρεις φορές κατά τη διάρκεια των τελευταίων εβδομάδων κλήθηκε να απαντήσει με κάποιες παραλλαγές. 
      Ως εκ τούτου, θέλω να σας διαβεβαιώσω για το ενδιαφέρον της ελληνικής Κυβέρνησης και βεβαίως του Υπουργείου Εξωτερικών για τα δικαιώματα των Ελλήνων στην καταγωγή πολιτών, σε οποιοδήποτε σημείο της γης και αν διαβιούν, το οποίο δεν είναι μόνο απλά δεδομένο, αλλά και ιδιαίτερα έντονο και εκφράζεται με πολλούς και διάφορους τρόπους, ιδιαίτερα στο βαλκανικό μας περίγυρο, όπου κατοικούν ιστορικά Έλληνες το γένος πολίτες. 
      Είναι ένα θέμα το οποίο το Υπουργείο Εξωτερικών παρακολουθεί αδιάλειπτα και με μεγάλη προσοχή, όπως όλα τα θέματα ανθρωπίνων δικαιωμάτων που αφορούν τους συμπατριώτες μας, επιδεικνύοντας πάντα ιδιαίτερη ευαισθησία. Ευαισθησία η οποία μάλιστα αποδεικνύεται όχι απλά με λόγια και με θεωρία, αλλά με πράξεις και μάλιστα με επιτυχίες τα τελευταία χρόνια στην προάσπιση αυτών των δικαιωμάτων. 
      Είναι ζητήματα, δηλαδή, τα οποία έχουν πλέον επίσημα καταγραφεί σε αυξημένης πολιτικής ισχύος ευρωπαϊκά κείμενα και αποφάσεις που αφορούν, παραδείγματος χάριν, τους Έλληνες της Τουρκίας στην Κωνσταντινούπολη, στην Ίμβρο, στην Τένεδο, τους Έλληνες της Αλβανίας ή και αλλού. Επιτυχίες για τις οποίες έχουμε ήδη δεχθεί τις θερμές ευχαριστίες των εκπροσώπων τους και για τις οποίες θα περίμενα εκ μέρους σας και μια τουλάχιστον θετική αναφορά. 
      Όμως και οι συνάδελφοι Υφυπουργοί επί θεμάτων Απόδημου Ελληνισμού, ο κ. Σκανδαλάκης παλαιότερα και ο κ. Κασσίμης σήμερα, μοχθούν καθημερινά για τη διασφάλιση των δικαιωμάτων των ομογενών μας, όπου και αν βρίσκονται. 
      Στο πλαίσιο αυτό η χώρα μας μέσω και των αρχών της στην Πρώην Γιουγκοσλαβική Δημοκρατία της Μακεδονίας παρακολουθεί εκ του σύνεγγυς και με συστηματικό τρόπο όλα τα ζητήματα που αφορούν στους ελληνικής καταγωγής υπηκόους της χώρας αυτής και προωθεί δράσεις ενίσχυσης των δεσμών τους με την Ελλάδα. 
      Θα πρέπει μάλιστα στο σημείο αυτό να επισημανθεί η ανάληψη πρωτοβουλιών από φορείς της κοινωνίας πολιτών στην Ελλάδα, οι οποίες αφορούν, μεταξύ άλλων, σε εκπαιδευτικές δραστηριότητες και στην προώθηση της διδασκαλίας της ελληνικής γλώσσας, ιδιαίτερα στους νέους. Σημειώνω δηλαδή ότι η ελληνική γλώσσα διδάσκεται σε φροντιστήρια τόσο στα Σκόπια όσο και στο Μοναστήρι. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο ερωτών συνάδελφος κ. Αϊβαλιώτης έχει το λόγο.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κύριε Πρόεδρε. 
      Ο πρώην Αρχηγός της Νέας Δημοκρατίας κ. Μητσοτάκης, σε συνέντευξή του στο «MEGA» την Τρίτη εστράφη αναδρομικά εναντίον του ιδρυτού του κόμματός σας, κατηγορώντας τον για τη μη επίλυση του Σκοπιανού την περίοδο 1992-1993, διότι, όπως είπε –διαβάζω- «δεν τον άφησε, τότε είχαμε δημοκρατικά οργανωμένο κόμμα». Εγώ απλώς διερωτώμαι αν σήμερα δεν έχετε δημοκρατικά οργανωμένο κόμμα, αλλά αυτό αφορά τα εσωτερικά σας.
      Η υποχωρητικότητα της ελληνικής Κυβέρνησης, κύριε Υφυπουργέ, τρέφει τον εθνικισμό των Σκοπίων. Χθες η Εθνική Ομάδα της Σκοποβολής υπέστη άνευ προηγουμένου καψόνι στα σύνορα της Ελλάδος με τη Βαρντάρσκα –Βαρντάρσκα  ήταν το επίσημο όνομα των Σκοπίων μέχρι το 1945, είναι εύηχο, οπότε μπορούν άνετα να το χρησιμοποιούν, αν θέλουν, αλλά πάντως όχι παράγωγο ή τη λέξη «Μακεδονία»- και δεν της επετράπη η είσοδος. Αναγκάστηκε έτσι να παρακάμψει τη Βαρντάρσκα και να πάει στο Βελιγράδι μέσω Βουλγαρίας. 
      Ο «πρύτανης» του σκοπιανού εθνικισμού, ο τέως Πρόεδρος των Σκοπίων, ο Γκλιγκόροφ, έχει επισήμως αναγνωρίσει την ύπαρξη εκατό χιλιάδων Ελλήνων εκεί. 
      Ο ιδρυτής της παράταξής σας Κωνσταντίνος Καραμανλής, ο οποίος μαζί με τον Αρχιεπίσκοπο Μακάριο υπέγραψαν τη Συμφωνία Ζυρίχης-Λονδίνου, όπως ξέρετε, αναγνώρισαν στην τουρκοκυπριακή κοινότητα της Κύπρου εκτεταμένα δικαιώματα. Αυτά τα δικαιώματα δεν τα έχουν ούτε οι ‘Ελληνες της Βορείου Ηπείρου ούτε φυσικά οι ‘Ελληνες των Σκοπίων, παρ’ ότι στην Αλβανία έχουμε διεθνώς αναγνωρισμένη ελληνική εθνική μειονότητα.
      Η υπόθεση, λοιπόν, των Ελλήνων των Σκοπίων, απ’ αυτά που καταλαβαίνω από την απάντησή σας, ουδέποτε ετέθη επισήμως από την ελληνική πλευρά, η οποία απλώς αμύνεται, υποχωρώντας τα τελευταία δεκαπέντε χρόνια.
      Και πρέπει να σας πω ότι σε αλλεπάλληλες αποστολές που έκανα στα Σκόπια με το Ευρωπαϊκό Κοινοβούλιο, διαπίστωσα ότι και οι τσιγγάνοι βιώνουν το ρατσισμό από την εξουσία των εθνικιστών των Σκοπίων, χωρίς να έχει τεθεί επίσης, από την ελληνική Κυβέρνηση, σε κανένα όργανο της Ευρωπαϊκής Ένωσης, το ζήτημα του ρατσισμού κατά των τσιγγάνων των Σκοπίων, ούτε φυσικά των Ελλήνων.
      Διερωτώμαι, κύριε Υπουργέ, για ποιο λόγο; Τι σας εμποδίζει επιτέλους να ζητήσετε για τους Έλληνες της Βαρντάρσκα δημοκρατικά δικαιώματα, τα οποία δικαιούται κάθε μειονότητα στη σημερινή Ευρώπη; Για ποιο λόγο σιγείτε εσείς, όπως σιγούσε και η κυβέρνηση του ΠΑ.ΣΟ.Κ. επί χρόνια;
      Συγκεκριμένα, κύριε Υπουργέ, πετύχατε να έχουν σχολεία οι ‘Ελληνες της Βαρντάρσκα; Η ελληνική γλώσσα εκεί προστατεύεται; Πριν να ζητήσετε επαίνους από την Αντιπολίτευση, πείτε μας επιτέλους, ως Υπουργείο Εξωτερικών, τι συγκεκριμένο κάνατε για τους ‘Ελληνες αυτής της χώρας; 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε.
      Ο κύριος Υφυπουργός έχει το λόγο.
      ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κύριε συνάδελφε, οι θέσεις της Νέας Δημοκρατίας είναι δεδομένες -και αντιπαρέρχομαι τα όσα είπατε στην αρχή στα σχόλιά σας- όπως δεδομένη είναι και η αποφασιστικότητα της Κυβέρνησής μας να προασπίσει τα εθνικά συμφέροντα και να περάσει το μήνυμα προς την πλευρά των Σκοπίων ότι η αδιαλλαξία δεν βοηθάει ούτε την ευρωπαϊκή τους προοπτική ούτε τη σταθερότητα σε ολόκληρη τη γειτονιά μας, ούτε βεβαίως τις διμερείς σχέσεις. Αυτά τα έχουμε τονίσει επανειλημμένα και με σαφή τρόπο. Περίμενα πολύ απλά, όπως είπα και στην αρχή, ότι θα είχατε  κάποια συγκατάνευση στη θετική  και ολοκληρωμένη προσπάθεια που κάνουμε τα τελευταία χρόνια σε ολόκληρη την περιοχή της Νοτιοανατολικής Ευρώπης.
      Θέλω να επαναλάβω ότι η Ελλάδα ακολουθεί μια πολιτική ευρωπαϊκών αρχών και αξιών και αντιμετωπίζει με ιδιαίτερη υπευθυνότητα και ιδιαίτερη εθνική ευαισθησία τα σοβαρά αυτά θέματα, τα οποία συζητούμε εδώ σήμερα.
      Είμαστε μια χώρα η οποία πρωταγωνιστεί στη δημιουργία νέων ευρωπαϊκών συνθηκών για τα Βαλκάνια του 21ου αιώνα και τη μετατροπή, αυτού που ήταν παλιά η πυριτιδαποθήκη της Ευρώπης, σε μια ευρωπαϊκή γειτονιά.
      Στο κέντρο αυτής της εξωτερικής και ευρωπαϊκής πολιτικής μας είναι ακριβώς η πεποίθηση ότι και οι χώρες της ευρύτερης περιοχής των Βαλκανίων πρέπει να αποδεικνύουν έμπρακτα και σε καθημερινή βάση ότι σέβονται τις ευρωπαϊκές αρχές και αξίες.
      Όπως γνωρίζετε, το θέμα του σεβασμού των ανθρωπίνων και μειονοτικών δικαιωμάτων αποτελεί πλέον κεντρικό τμήμα των γνωστών κριτηρίων της Κοπεγχάγης, αλλά και της αιρεσιμότητας της Διαδικασίας Σταθεροποίησης και Σύνδεσης που πρέπει να εκπληρώσουν οι χώρες των δυτικών Βαλκανίων, προκειμένου να προχωρήσουν στην ευρωπαϊκή τους προοπτική. Αποτελεί δηλαδή θεμελιώδες συστατικό της πορείας τους προς την Ένωση.
      Οι επιδόσεις, λοιπόν, των χωρών αυτών και ιδιαίτερα, κατά συνέπεια, της πρώην Γιουγκοσλαβικής Δημοκρατίας της Μακεδονίας, στον κρίσιμο τομέα του σεβασμού των ανθρωπίνων δικαιωμάτων, αποτελούν αντικείμενο στενής παρακολούθησης, όχι μόνον εθνικής, αλλά και σε επίπεδο Ευρωπαϊκής Ένωσης. Είναι επιδόσεις που καταγράφονται τακτικά, με όλα τα απαραίτητα στοιχεία, από την Ευρωπαϊκή Επιτροπή στις οικείες ετήσιες εκθέσεις προόδου και επομένως, όχι μόνον σε εθνικό αλλά και σε ευρωπαϊκό επίπεδο, υφίστανται τα εργαλεία εκείνα που συμβάλλουν στην αποτελεσματική προστασία των ανθρωπίνων δικαιωμάτων όλων των πολιτών στις υποψήφιες χώρες και συνεπώς και στην πρώην Γιουγκοσλαβική Δημοκρατία της Μακεδονίας και τα χρησιμοποιούμε.
      Σε κάθε περίπτωση, τα πολύ σοβαρά αυτά ζητήματα παρακολουθούνται αδιάλειπτα και συστηματικά από το Υπουργείο Εξωτερικών, το οποίο κάθε φορά προβαίνει στις απαραίτητες ενέργειες με εθνική ευαισθησία και υπευθυνότητα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 5/30-10-2007   επερώτηση των Βουλευτών του Συνασπισμού Ριζοσπαστικής Αριστεράς κ.κ. Παναγιώτη Λαφαζάνη, Φώτη Κουβέλη, Ιωάννη Δραγασάκη, Αθανασίου Λεβέντη, Περικλή Κοροβέση, Αναστασίου Κουράκη, Γρηγορίου Ψαριανού, Ιωάννη Μπανιά, Άννας Φιλίνη, Νικόλαου Τσούκαλη, Θεόδωρου Δρίτσα, Μιχαήλ Παπαγιαννάκη, Ευαγγελίας (Λίτσας) Αμανατίδου-Πασχαλίδου και Αλέκου Αλαβάνου, προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τα αποθεματικά των ασφαλιστικών ταμείων. 
      Ο Γραμματέας του Προεδρείου του ΠΑ.ΣΟ.Κ. κ. Ρέππας ορίζει Κοινοβουλευτική Εκπρόσωπο για τη συζήτηση της σημερινής επερώτησης την κ. Χριστοφιλοπούλου. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει Κοινοβουλευτικό Εκπρόσωπο για τη συζήτηση της σημερινής επερώτησης τον κ. Μαυρίκο. 
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού ορίζει Κοινοβουλευτικό Εκπρόσωπο για τη συζήτηση της σημερινής επερώτησης τον κ. Γεωργιάδη. 
      Το λόγο έχει ο πρώτος επερωτών κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, επιλέξαμε η πρώτη επερώτησή μας στη νέα Βουλή μετά τις εκλογές να αφορά το ασφαλιστικό, ένα από τα πιο κρίσιμα θέματα –αν όχι το πιο κρίσιμο- αυτής της περιόδου για την ελληνική κοινωνία. 
      Κάνουμε αυτήν την επερώτηση όχι μόνο για να ελέγξουμε την Κυβέρνηση και να καταγγείλουμε την πολιτική της, αλλά και να αναδείξουμε τις δικές μας εναλλακτικές προτάσεις για ένα βιώσιμο και πραγματικά κοινωνικό ασφαλιστικό σύστημα. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Κύριε Υπουργέ, η Κυβέρνησή σας, με αφορμή της πυρκαγιές το περασμένο καλοκαίρι, μίλησε για ασύμμετρη επίθεση σε βάρος της χώρας. Βεβαίως, αυτοί οι ισχυρισμοί απεδείχθησαν λόγια του αέρα. Επιτρέψτε μου να πω, όμως, ότι ασύμμετρη απειλή υπάρχει τώρα σε βάρος της ελληνικής κοινωνίας. Και αυτήν την ασύμμετρη απειλή σε βάρος της κοινωνίας αντιπροσωπεύει η πολιτική σας για το ασφαλιστικό σύστημα. 
      Ως Κυβέρνηση έχετε καταφέρει να σκορπίσετε την αγωνία και το φόβο, αν όχι και τον πανικό, στην ελληνική κοινωνία. Έχετε επαναφέρει στο προσκήνιο τις εφιαλτικές, αλήστου μνήμης, μέρες του κ. Γιαννίτση. Χιλιάδες εργαζόμενοι καταφεύγουν άρον-άρον στην πρόωρη σύνταξη από το φόβο των μέτρων σας, για να γλιτώσουν από τη διαφαινόμενη επιδρομή. Και μιλάω για μια πολιτική ασύμμετρης επίθεσης, γιατί όλοι νιώθουν τα δεινά που προετοιμάζετε, αλλά κανείς δεν μπορεί να προβλέψει το πότε ακριβώς θα έρθουν, την έκταση και το βάθος τους και ποιους ακριβώς θα πλήξουν. 
      Προεκλογικά, η Κυβέρνησή σας δεσμεύτηκε στα γνωστά τρία «δεν». Τα τρία «δεν» έχουν μετατραπεί σε τρία «ναι». Ναι στην άμεση ή έμμεση αύξηση των γενικών και ειδικών ορίων συνταξιοδότησης, ναι στη μείωση των συντάξεων, ναι στην αφαίρεση δικαιωμάτων και στη νεοφιλελεύθερη αλλαγή του ασφαλιστικού συστήματος της χώρας. 
      Ακόμη χειρότερα, ο βασικός προσανατολισμός σας είναι η επιδείνωση της θέσης των νέων εργαζομένων. Το θέαμα που βλέπουμε να εκτυλίσσεται εδώ και πολλά χρόνια σε βάρος των νέων εργαζομένων στη χώρα μας είναι μακάβριο. Έχουμε εργαζόμενους τριών ταχυτήτων ως προς τα ασφαλιστικά τους δικαιώματα, πριν από το 1983, το 1992 και από το 1992 και μετά. 
      Τώρα, με την πολιτική σας, πάτε να συγκροτήσετε και μια τέταρτη ταχύτητα, αυτούς που θα πιάσουν δουλειά, ίσως, από το 2008 και μετά. Την ίδια ώρα που οι μεγαλύτεροι εργαζόμενοι αισθάνονται όπως στο γνωστό φιλμ «Σκοτώνουν τα άλογα όταν γεράσουν», την ίδια ώρα τα νιάτα πάνε να μετατραπούν από ευλογία σε κατάρα. Για τους νέους σήμερα ισχύει το απαίσιο δόγμα «μισά χρόνια ανεργία, έπειτα μισή δουλειά με μισό μισθό  και τελικά μισή σύνταξη για μισή ζωή». 
      Κύριε Υπουργέ, στο πρόσωπό σας καλούμε την Κυβέρνηση να πάρει σήμερα θέση. Θα προχωρήσετε σε μέτρα που θα επιβαρύνουν περαιτέρω τη θέση των νέων που εργάζονται ή πρόκειται να πιάσουν για πρώτη φορά δουλειά; Ελπίζω να μας δώσετε σήμερα μια σαφή απάντηση. 
      Κυρίες και κύριοι συνάδελφοι, η Κυβέρνηση αναφέρεται σε προβλήματα και στρεβλώσεις του ασφαλιστικού συστήματος, μερικές φορές μ’ έναν τρόπο που τρομοκρατεί την ελληνική κοινωνία. Ασφαλώς, προβλήματα υπάρχουν στο ασφαλιστικό σύστημα. Μόνο που τα τοποθετείτε σε λάθος βάση και σε λάθος κατεύθυνση. 
      Και σας ρωτώ, κύριε Υπουργέ, το εξής: Γνωρίζετε τίποτα για την επί δεκαετίες λεηλασία των ασφαλιστικών ταμείων από τις άτοκες καταθέσεις τους στην Τράπεζα της Ελλάδας; Δεν γνωρίζετε τίποτα για τη μεγάλη χρηματιστηριακή ληστεία των ταμείων την περίοδο 1999-2000; Δεν ξέρετε τίποτα για την καταλήστευση των ταμείων με το κόλπο των δομημένων ομολόγων που η Κυβέρνησή σας επιχειρεί όπως-όπως να κουκουλώσει; 
      Και το ερώτημα είναι το εξής: Σχεδιάζετε να αποδώσετε στα Ταμεία τα κλεμμένα εκατοντάδων δισεκατομμυρίων ευρώ που, αν τα είχαν, η μέση κατώτερη σύνταξη θα ήταν διπλάσια και τριπλάσια της σημερινής. Λέτε πως δεν καταθέτουμε προτάσεις για το ασφαλιστικό. Η πρώτη πρότασή μας είναι η σταδιακή απόδοση των κλεμμένων στα ταμεία, έστω σε βάθος χρόνου. Γιατί, όμως, σιωπάτε επί του θέματος; Ή μήπως αυτό δεν είναι μια εύλογη και δίκαιη πρόταση; Προβλήματα, όπως είπα, υπάρχουν στο ασφαλιστικό.
      Το πρώτο και κύριο πρόβλημα στο ασφαλιστικό σύστημα είναι η κατάρρευση των συντάξεων, κατάρρευση που προήλθε και από τις διαχρονικές πολιτικές λιτότητας των κυβερνήσεων. Σήμερα, το 70% των συντάξεων του Ι.Κ.Α. βρίσκονται κάτω από τα 600 ευρώ. Ένας στους πέντε συνταξιούχους του Ι.Κ.Α. παίρνει σύνταξη κάτω από 400 ευρώ. Ένας στους δύο συνταξιούχους του Ι.Κ.Α. παίρνει σύνταξη κάτω από 500 ευρώ. Στον Ο.Γ.Α., το 100% σχεδόν των συντάξεων είναι κάτω από 600 ευρώ. Το 80% των συνταξιούχων του Ο.Γ.Α. παίρνει σύνταξη κάτω από 400 ευρώ. Τα ίδια ισχύουν και για το Ταμείο των Επαγγελματιών. Μιλάμε, δηλαδή, για συντάξεις εξευτελιστικές, για συντάξεις πείνας και πενίας.
      Επομένως το πρώτο και κύριο πρόβλημα του ασφαλιστικού συστήματος είναι η ουσιαστική ενίσχυση συνολικά των συντάξεων και ειδικότερα, η μεγάλη ενίσχυση των χαμηλών συντάξεων, η μεγάλη ενίσχυση των συντάξεων στο Ι.Κ.Α., στον Ο.Γ.Α. και στον Οργανισμό Ασφάλισης Ελεύθερων Επαγγελματιών.
      Το δεύτερο μεγάλο πρόβλημα του ασφαλιστικού συστήματος είναι η στήριξη και η μείωση των γενικών και ειδικών ορίων συνταξιοδότησης και με κανέναν τρόπο η αύξησή τους. Η Ελλάδα, παρά την προπαγάνδα που ασκεί και η Κυβέρνησή σας, έχει τον υψηλότερο μέσο όρο συνταξιοδότησης στην Ευρώπη, που φτάνει τα εξήντα δύο χρόνια. Και αυτά, όχι με δικά μας στοιχεία, αλλά με στοιχεία της EUROSTAT. Πόσο θέλετε να φτάσετε αυτόν το μέσο όρο; Στα εβδομήντα; Πάνω από εβδομήντα;
      Το τρίτο μεγάλο πρόβλημα στο ασφαλιστικό μας σύστημα είναι οι κακές υπηρεσίες υγειονομικής περίθαλψης, οι οποίες διαμορφώνουν και τεράστια εκρηκτικά ελλείμματα, που αυξάνονται όλο και περισσότερο. Ακόμα περισσότερο πρέπει να λάβει κανείς υπ’ όψιν ότι γι’ αυτές τις κακές υπηρεσίες, επιβαρύνονται όλο και περισσότερο οι ασφαλισμένοι. Αυτές οι υπηρεσίες χρειάζονται αναβάθμιση και να παρέχονται πραγματικά δωρεάν στα φάρμακα, στα ιατρεία και στα νοσοκομεία.
      Δυστυχώς, η πολιτική σας, κύριοι της Κυβέρνησης, δεν κινείται σε αυτές τις επιλογές. Έχει στην προμετωπίδα της την περικοπή, την αφαίρεση και τη συρρίκνωση δικαιωμάτων. Και τίθεται το ερώτημα: μπορούν να στηριχθούν επιλογές αναβάθμισης των ασφαλιστικών δικαιωμάτων, των συντάξεων και των υπηρεσιών του ασφαλιστικού συστήματος; Η απάντησή μας είναι κατηγορηματική: ασφαλώς μπορούν.
      Θα κάνω ορισμένες παρατηρήσεις γι’ αυτά τα θέματα. Πρώτον, μιλάτε για το δημογραφικό πρόβλημα. Πράγματι, δημογραφικό πρόβλημα υπάρχει, αλλά δεν μπορεί να το επικαλείστε ως άλλοθι για την κατεδάφιση του ασφαλιστικού συστήματος, όταν μάλιστα υπάρχει αυτή η υψηλή ανεργία και κυρίως, η μεγάλη ανεργία στους νέους που φτάνει το 25%. Αυτή η ανεργία δεν είναι μόνο η μεγαλύτερη κοινωνική πληγή, αλλά και μια μεγάλη πληγή για το ασφαλιστικό σύστημα, όπως μεγάλη πληγή για την ασφάλιση είναι οι λεγόμενες ευέλικτες εργασιακές σχέσεις που οργιάζουν μέσα στη νεολαία, το ωρομίσθιο, η μερική απασχόληση, η προσωρινή απασχόληση, η επινοικίαση.
      Δυστυχώς, προχθές στο Συμβούλιο των Υπουργών της Ευρωπαϊκής Ένωσης, αποφασίσατε -και με τη δική σας συναίνεση- ομόφωνα, να προχωρήσετε σε κοινές αρχές και ταχύτατα προς τη λεγόμενη «flexicurity», όπως αποφασίσατε και τη χαλάρωση της νομοθεσίας για τις απολύσεις, που ανοίγει το δρόμο για την πλήρη απελευθέρωση των απολύσεων.
      Με δυο λόγια, αποφασίσατε την περαιτέρω διάλυση των εργασιακών σχέσεων, πράγμα που θα είναι καταστροφικό και για το ασφαλιστικό σύστημα. Τόσο η ανεργία όσο και η ευελιξία, με το ανύπαρκτο ή το μισό ένσημο, αποτελούν ωρολογιακές βόμβες για το ασφαλιστικό σύστημα.
      Πρότασή μας είναι η εφαρμογή μιας πολιτικής πλήρους απασχόλησης και ο δραστικός περιορισμός των ευέλικτων εργασιακών σχέσεων. Θέση μας είναι να καθιερωθεί για τους μερικώς απασχολούμενους, όσο υπάρχουν, το ένσημο του ανειδίκευτου εργάτη που αμείβεται με την Εθνική Συλλογική Σύμβαση Εργασίας.
      Δεύτερον, τα άλλα μεγάλα προβλήματα του ασφαλιστικού συστήματος αποτελούν η τεράστια εισφοροδιαφυγή και η εκτεταμένη μαύρη εργασία. Η εισφοροδιαφυγή υπολογίζεται στα 4.000.000.000 ετησίως, που αν τα είχαν τα ταμεία, δεν θα είχαν κανένα πρόβλημα στον αιώνα τον άπαντα. Μία στις έξι επιχειρήσεις είναι αναπόγραφη. Ένας στους έξι εργαζόμενους είναι ανασφάλιστος. Και δυστυχώς και τα δύο αυτά χρόνια προβλήματα, διογκώνονται από την Κυβέρνησή σας, η οποία δεν κάνει απολύτως τίποτα για να τα αντιμετωπίσει. Αντίθετα, διευρύνονται κατά χιλιάδες τα προγράμματα STAGE με την ανασφάλιστη εργασία των νέων. Φθάσαμε στο σημείο ακόμα και στο Ι.Κ.Α. να δουλεύουν νέοι και νέες με τέτοια προγράμματα. Το Ι.Κ.Α. δίνει το μήνυμα της μαύρης ανασφάλιστης εργασίας. Εδώ καταντήσαμε. 
      Πρότασή μας αποτελούν τα εξής: Η έκτακτη νομοθεσία για την πάταξη της φοροδιαφυγής, η πλήρης ηλεκτρονική διακυβέρνηση των ασφαλιστικών συστημάτων και η διασύνδεσή τους με τις άλλες κρατικές υπηρεσίες. 
      Αντί γι’ αυτά, όμως, εσείς κάνετε κάτι που ξεκίνησαν και οι προηγούμενες κυβερνήσεις, συνεχείς χαριστικές ρυθμίσεις προς τους εργοδότες που δεν πληρώνουν τις ασφαλιστικές εισφορές τους. Το μήνυμα που στέλνετε είναι «αέρας στα πανιά» της εισφοροκλοπής.
      Τρίτον, η Κυβέρνησή σας αναφέρεται στην ενοποίηση των ταμείων ως μέσου για την εξυγίανση του ασφαλιστικού συστήματος. Δεν έχουμε διαφωνία επί της αρχής. Το θέμα, όμως, είναι για ποιες ενοποιήσεις μιλάμε, πώς θα γίνουν αυτές οι ενοποιήσεις και με ποιο στόχο. 
      Οι δικές μας αρχές είναι οι ακόλουθες. Η ενοποίηση των ταμείων πρέπει να γίνεται με συναίνεση των ασφαλισμένων και όχι ερήμην τους. Όχι με διατάγματα και συνταγματικά πραξικοπήματα σαν και αυτά που κάνει συχνά τελευταία η Κυβέρνησή σας. Η ενοποίηση πρέπει να συνοδεύεται με αντικειμενικές αναλογιστικές μελέτες και κάλυψη των αντίστοιχων ελλειμμάτων. Η ενοποίηση πρέπει να οδηγεί στη στήριξη και αναβάθμιση των ασφαλιστικών δικαιωμάτων και όχι στην κατεδάφισή τους και την ισοπέδωσή τους προς τα κάτω.
      Καμμία από αυτές τις αρχές δεν τηρήθηκε ούτε τηρείται μέχρι σήμερα με τις ενοποιήσεις που προωθείτε και δεν φαίνεται ότι θα τηρήσετε και αύριο. Δεν τηρήθηκαν παλαιότερα από την Κυβέρνηση του ΠΑ.ΣΟ.Κ. με την ένταξη του Τ.Α.Π.Ι.Λ.Τ. στο Ι.Κ.Α., όπου χαρίστηκαν 600.000.000 ευρώ στην ALPHA BANK.
      Δεν τηρήθηκαν πρόσφατα με την ένταξη του Ταμείου της Αγροτικής στο Ι.Κ.Α., όπου και εδώ χαρίστηκαν στην τράπεζα εκατοντάδες εκατομμύρια ευρώ. 
      Δεν τηρούνται με την ένταξη από 1-1-2008, όπως προβλέπει ο νόμος Ρέππα, των λεγόμενων ειδικών ταμείων, όπως το Τ.Α.Π.-Ο.Τ.Ε. στο Ι.Κ.Α., με αποτέλεσμα να έχουμε στο Ι.Κ.Α. απώλειες δισεκατομμυρίων ευρώ. 
      Δεν τηρήθηκαν με τον πρόσφατο νόμο για την ένταξη των επικουρικών ταμείων των τραπεζών στο Ε.Τ.Α.Μ. και στο Ε.Τ.Ε.Α.Μ.. Χαρίστηκαν και εδώ δισεκατομμύρια. Μάλιστα πρόσφατα, με τροπολογία χαρίσατε πάνω από 1.000.000.000 ευρώ στην ALPHA BANK. Χαρακτηριστικά αναφέρω την ενοποίηση του Ταμείου Εμπόρων και του Ταμείου Αυτοκινητιστών με το Τ.Ε.Β.Ε. για να προκύψει ο Οργανισμός Ασφάλισης Επαγγελματιών. Και αυτή η ενοποίηση έγινε χωρίς κάλυψη των ελλειμμάτων, με αποτέλεσμα να βουλιάζει σήμερα ο Οργανισμός Ασφάλισης Επαγγελματιών και να «σπάει» τα ομόλογά του για να πληρώσει συντάξεις. Εκατοντάδες χιλιάδες συνταξιούχοι, επαγγελματίες και βιοτέχνες κινδυνεύουν να μην μπορούν να πάρουν σύνταξη από το 2008. Δυστυχώς αυτό πάτε να κάνετε και με την ενοποίηση των λεγόμενων «επιστημονικών ταμείων». Πάτε να βάλετε χέρι στους πόρους και τα αποθεματικά τους, ώστε σε λίγο από υγιή ταμεία να γίνουν προβληματικά. 
      Τέταρτον, η Κυβέρνησή σας μιλάει για την κατάργηση ή τον περιορισμό των προϋποθέσεων για πρόωρες συνταξιοδοτήσεις. Θέλουμε να εκφράσουμε τη ριζική διαφωνία μας. Οι λεγόμενες πρόωρες συντάξεις, πρώτα από όλα είναι συντάξεις πείνας και πενίας, εξευτελιστικές συντάξεις. Κανένας και καμμία δεν καταφεύγει σ’ αυτές, αν δεν υπάρχει ειδική έκτακτη ανάγκη. Επομένως, οι πρόωρες συντάξεις δεν είναι προνόμιο, αλλά ελάχιστο προστατευτικό δίκτυο στον έκτακτο κίνδυνο. Η κατάργηση ή η συρρίκνωση των σημερινών προϋποθέσεων για πρόωρες συντάξεις, θα προκαλέσει εκρηκτικά κοινωνικά προβλήματα, ιδιαίτερα στις γυναίκες και στις γυναίκες που έχουν ανήλικα παιδιά.
      Πέμπτον, οι κυβερνήσεις και το κράτος, αντί να αποτελούν το μεγάλο στήριγμα της κοινωνικής ασφάλισης, δυστυχώς αποτελούν το μεγαλύτερο υπονομευτή της. Οι κυβερνητικές πολιτικές λιτότητας στους μισθούς δεν πλήττουν μόνο τα λαϊκά εισοδήματα αλλά και τα ασφαλιστικά ταμεία. Αποτελούν τη μεγάλη νάρκη στα έσοδά τους.
      Εάν οι εργαζόμενοι κάθε χρόνο έπαιρναν αυξήσεις που κάλυπταν τουλάχιστον τον πραγματικό τιμάριθμο και την αύξηση της παραγωγικότητας, τότε τα ασφαλιστικά ταμεία θα είχαν πρόσθετα έσοδα δισεκατομμυρίων ευρώ κάθε χρόνο. Θα είχαν λύσει σε σημαντικό βαθμό τα προβλήματά τους. Την ίδια ώρα το κράτος δεν τηρεί ακόμα και τις ίδιες τις πενιχρές θεσμοθετημένες υποχρεώσεις του απέναντι στα ταμεία. Και αναφέρομαι πρώτα απ’ όλα στο θέμα του 1% που οφείλετε να αποδίδετε στο Ι.Κ.Α. ετησίως. Κάνατε μια προσπάθεια να το αποδώσετε στην πενταετία, αλλά ξεχάσατε ότι αναπροσαρμόζεται και κατά 10% το Α.Ε.Π.. Δεν αποδώσατε ανάλογη εισφορά του 1% γι’ αυτό το 10% του Α.Ε.Π., όταν το έχετε δώσει αναδρομικά τόσες φορές στην Κοινότητα, με αποτέλεσμα να ληστεύεται το Ι.Κ.Α. περίπου με 1.000.000.000 ευρώ. 
      Παραμένουν βεβαίως και άλλα μεγάλα χρέη του κράτους προς τα ασφαλιστικά ταμεία, κυρίως από τη μη απόδοση από το 2003 και μετά της κρατικής συμμετοχής στον κλάδο υγείας, όπως είναι θεσμοθετημένο και νομοθετημένο. 
      Πρότασή μας είναι η γενική καθιέρωση της τριμερούς χρηματοδότησης εργαζομένων, κράτους, εργοδοτών στην αναλογία 2/9, 3/9, 4/9. Η θεσμοθετημένη και ουσιαστική επαρκής κρατική χρηματοδότηση στον Οργανισμό Ασφάλισης Επαγγελματιών και τον Ο.Γ.Α. και η τήρησή τους κυρίως στην πράξη.
      Κύριε Υπουργέ, κυρίες και κύριοι συνάδελφοι, τελειώνοντας θα πω ότι κεντρικό πρόβλημα για το ασφαλιστικό σύστημα και την αναβάθμιση των συντάξεων είναι η αναζήτηση νέων πόρων για τη στήριξη της κοινωνικής ασφάλισης. Η Κυβέρνηση επικαλείται δημοσιονομική στενότητα και απλώνει τα χέρια για νέους πόρους στην καταλήστευση των υγιέστερων ταμείων. Η Κυβέρνηση βεβαίως υποτιμά τη νοημοσύνη μας. 
      Πώς είναι δυνατόν, κύριε Υπουργέ, να λέτε ότι δεν μπορεί να βρεθούν νέοι πόροι για το κοινωνικοασφαλιστικό σύστημα, τη στιγμή που χαρίζονται δισεκατομμύρια, όπως ανέφερα προηγουμένως στις τράπεζες και πρόσφατα χαρίσατε 1.000.000.000 στην ALPHA BANK; Πώς είναι δυνατόν η οικονομία να μην αντέχει την ουσιαστική στήριξη της κοινωνικής ασφάλισης και να αντέχει τα κέρδη των εισηγμένων να τρέχουν κάθε μήνα με 1.000.000.000 ευρώ και φθάσαμε στο εννεάμηνο, 9.000.000.000 ευρώ, όταν πέρυσι είχαν αυξηθεί πάνω από 60%; 
      Έχουμε προτείνει μια δέσμη μέτρων για νέους πόρους που θα στηρίξουν το ασφαλιστικό σύστημα, πόρους που θα προέρχονται από τη φορολόγηση των πλουσίων, των υπερκερδών και των υπεραξιών μιας παρασιτικής ολιγαρχίας. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ολοκληρώσετε παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Θα παρακαλέσω να πάρω και το χρόνο της δευτερολογίας και να τελειώσω, κυρία Πρόεδρε. Άλλος συνάδελφος θα μιλήσει διεξοδικότερα για το θέμα των πόρων.
      Ένα μόνο θα πω. Το Χρηματιστήριο τελεί υπό καθεστώς φορολογικής ασυλίας. Η καθιέρωση ενός φόρου υπεραξίας στις πωλήσεις μετοχών που θα κατευθύνονταν ως αποθεματικό για την κοινωνική ασφάλιση θα μπορούσε να ήταν ένα από τα πολλά μέτρα για τη διαμόρφωση ενός ισχυρού αποθεματικού μακροπρόθεσμα για τα ταμεία. 
      Κλείνοντας, κύριε Υπουργέ, θα έλεγα ότι σας καταθέσαμε όχι μόνο την κριτική, αλλά και τις καταγγελίες μας, εμπεριστατωμένες πάντα νομίζω, αλλά και προτάσεις. 
      Βεβαίως οι δικές μας προτάσεις δεν έχουν καμμία σχέση με τις θέσεις του κ. Αναλυτή και του κ. Γκαργκάνα, ούτε με τις απόψεις του Διεθνούς Νομισματικού Ταμείου και του Ο.Ο.Σ.Α. για το νεοφιλελεύθερο τριφασικό ασφαλιστικό σύστημα της εθνικής σύνταξης για όλους από τη μία, των επαγγελματικών ταμείων του νόμου Ρέππα από την άλλη και της ιδιωτικής ασφάλισης, η οποία ενδυναμώνεται και στηρίζεται από την Κυβέρνησή σας. 
      Πολύ φοβούμαστε όμως ότι οι απόψεις όλων αυτών που σας προανέφερα από τον κ. Αναλυτή, μέχρι το Διεθνές Νομισματικό Ταμείο, αντιπροσωπεύουν τη δική σας στρατηγική ως Κυβέρνηση και το πρώτο βήμα σας σ’ αυτήν τη στρατηγική είναι η λεγόμενη μεταρρύθμιση που θέλετε να κάνετε.
      Σας προειδοποιούμε όμως, προειδοποιούμε την Κυβέρνηση ότι αν αποτολμήσει να σπείρει ανέμους στο ασφαλιστικό, είναι σίγουρο ότι θα θερίσει κοινωνικές θύελλες. Και την πρώτη κοινωνική θύελλα θα την αισθανθεί στην πανεργατική, παλλαϊκή κινητοποίηση της 12ης Δεκεμβρίου.
      Σας ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις  της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι  Έλληνες στη διασπορά, 15ος-21ος αι.» και «Πρωθυπουργοί  και Πρόεδροι της Βουλής των Ελλήνων της Μεταπολίτευσης» είκοσι πέντε μαθήτριες και μαθητές και δύο συνοδοί καθηγητές από το 8ο Γενικό Λύκειο Τρικάλων.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Ιωάννης  Μπανιάς έχει το λόγο.
      ΙΩΑΝΝΗΣ ΜΠΑΝΙΑΣ: Κυρία Πρόεδρε, κυρίες και κύριοι συνάδελφοι της Κυβέρνησης, μετά έξι χρόνια φαίνεται ότι ζηλέψατε τη «δόξα» του ΠΑ.ΣΟ.Κ. Βαλθήκατε να το ξεπεράσετε στη μεγαλύτερη ήττα που υπέστη στη μακρόχρονη θητεία του στην εξουσία, στην άτακτη υποχώρησή του στο νόμο για το ασφαλιστικό επί της πολύ ισχυρής τότε κυβερνήσεως Σημίτη και υπουργίας Γιαννίτση. Η ήττα αυτή αποτέλεσε την αρχή της πτώσης του ΠΑ.ΣΟ.Κ.. Ακολουθείτε, απ’ ό,τι φαίνεται, πιστά τον ίδιο δρόμο.
      Το αποτέλεσμα σήμερα διαγράφεται παρόμοιο. Καταφέρατε μάλιστα να συσπειρώσετε εναντίον σας ακόμη και τους συνδικαλιστές που πρόσκεινται στο κόμμα σας. Τα τρία «δεν» του Πρωθυπουργού, δεν θα αυξηθούν τα όρια ηλικίας, δεν θα αυξηθούν οι εισφορές, δεν θα μειωθούν οι συντάξεις, είναι παραπλανητικά. Άλλοι είναι οι πραγματικοί στόχοι της Κυβέρνησης. Εξάλλου αυτά τα «δεν» βρίσκονται σε πλήρη διάσταση με όσα λένε και οι διοικητές της Τράπεζας της Ελλάδας και η έκθεση της επιτροπής Αναλυτή, αλλά και με όσα σκόπιμα διοχετεύονται στα Μέσα Μαζικής Ενημέρωσης από την ίδια την Κυβέρνηση από τα στελέχη της, προκειμένου να προετοιμάσουν το κλίμα και το έδαφος για να προωθήσουν αλλαγές σε βάρος των ασφαλισμένων και κυρίως σε βάρος των νέων και των γυναικών. 
      Το μένος αυτής της Κυβέρνησης, κυρίες και κύριοι συνάδελφοι, κατά των νέων σε όλους τους τομείς που συγκροτούν το επίπεδο της ζωής των νέων έχει πάρει πραγματικά διαστάσεις υστερίας, θα μου επιτρέψετε να πω.
      Η Κυβέρνηση χρησιμοποιεί ως όχημα τις ενοποιήσεις των ασφαλιστικών ταμείων για να αφαιρέσει ασφαλιστικά δικαιώματα με εξίσωση των ασφαλισμένων προς τα κάτω, με αύξηση των ορίων ηλικίας συνταξιοδότησης και με δραματική μείωση των συντάξεων διά της αλλαγής του τρόπου υπολογισμού τους. 
      Επίσης, μέσω των ενοποιήσεων των ταμείων επιδιώκει να βάλει χέρι στα αποθεματικά πλεονασματικών ταμείων για να καλύψει μαύρες τρύπες άλλων ασφαλιστικών ταμείων, κάνοντας όλα μαζί τα ταμεία προβληματικά, αντί να αυξήσει τη δημόσια χρηματοδότηση στην κοινωνική ασφάλιση και αντί να πολεμήσει την εισφοροδιαφυγή και εισφοροκλοπή που ροκανίζουν τα θεμέλια του ασφαλιστικού. 
      Πιστεύουμε ότι επιβεβαιώθηκε η εκτίμηση του Συνασπισμού της Ριζοσπαστικής Αριστεράς ότι ο λεγόμενος διάλογος είναι προσχηματικός και προωθείται από την Κυβέρνηση με μοναδικό στόχο να βρει πολιτικούς και κοινωνικούς συνενόχους για να περικόψει ασφαλιστικά δικαιώματα.
      Επιγραμματικά μπορούμε να πούμε ότι η Κυβέρνηση ως κεντρικό της στόχο έχει να εκθεμελιώσει το δημόσιο σύστημα κοινωνικών ασφαλίσεων, να απαλλάξει το κράτος από το βάρος, από τις δαπάνες της κοινωνικής πολιτικής και της κοινωνικής πρόνοιας. Αυτό επιτάσσει η φανατική προσήλωσή της στη στρατηγική του νεοφιλελευθερισμού. Αυτές είναι και οι κεντρικές κατευθύνσεις του διευθυντηρίου της Ευρωπαϊκής Ένωσης. 
      Η επίθεση, πρέπει να πούμε, είναι γενική και συντονισμένη σε ευρωπαϊκό επίπεδο. Εξάλλου τη λογική των ιδιωτικοποιήσεων την εφαρμόζει ήδη η Κυβέρνηση σε όλους τους τομείς της κοινωνικής μας ζωής και μάλιστα με τον πιο επιθετικό τρόπο. Χαρακτηριστικό παράδειγμα γι’ αυτό είναι η επιδιωκόμενη –και συζητήθηκε και λίγο πριν στη Βουλή- διάλυση της Ολυμπιακής.
      Επειδή, όμως, κυρίες και κύριοι συνάδελφοι, το ασφαλιστικό όπως θέλει να το κάνει η Κυβέρνηση, σκοντάφτει στην καθολική αντίσταση των εργαζομένων, θα εφαρμόσει το σχέδιό της σε δύο φάσεις. Σε πρώτη φάση θα προσφέρει τους πόρους των κοινωνικών ασφαλίσεων και κυρίως των πιο εύρωστων ταμείων, για εκμετάλλευση στο μεγάλο κεφάλαιο, στις τράπεζες, στις ασφαλιστικές εταιρείες κ.λπ.. Το σκάνδαλο των δομημένων ομολόγων, που ακόμη περιμένουμε τη δικαστική και πολιτική εξιχνίαση του, αποτελεί από μια άποψη τον προπομπό αυτής της λογικής. 
      Σε δεύτερη φάση, όταν, όπως η Κυβέρνηση ελπίζει, με το νέο καλπονοθευτικό νόμο θα έχει μεγαλύτερη και πιο στέρεα κοινοβουλευτική πλειοψηφία, θα προχωρήσει στην ολοκλήρωση του εγκλήματος κατά του δημόσιου χαρακτήρα της κοινωνικής ασφάλισης.
      Οι αντιδράσεις των φορέων  και ιδιαίτερα των δικηγόρων, των μηχανικών, των δημοσιογράφων και των γιατρών, που η προβλεπόμενη στα σχέδια της Κυβέρνησης ενοποίηση και συγχώνευση των ταμείων τους, τους θίγει καιρία, υπήρξε αναμενόμενη και καθολική, ανεξάρτητα σε ποιο χώρο πρόσκειται η πλειοψηφία των διοικήσεών τους. 
      (Στο σημείο αυτό κτυπάει το κουδούνι λήξεως της ομιλίας του κυρίου Βουλευτή)
      Κυρία Πρόεδρε, θα χρησιμοποιήσω και τα δύο λεπτά της δευτερολογίας μου.
      Κι ενώ τα ταμεία τους είναι εύρωστα, οι συντάξεις και τα εφάπαξ, μετά σαράντα χρόνια εργασίας, είναι σε απαράδεκτα χαμηλά επίπεδα σε σχέση με την ευρωστία των ταμείων τους. Δεν είναι, λοιπόν, διατεθειμένοι να ανεχτούν και τη θεσμική πλέον κατοχύρωση της διαχρονικής λεηλασίας των αποθεματικών και των πόρων των ταμείων τους και συντάσσονται ήδη και συστρατεύονται στις κινητοποιήσεις όλων των εργαζομένων και προχωρούν και σε δικές τους επιπλέον κινητοποιήσεις. 
      Κύριε Υπουργέ, η σωστή αντιμετώπιση των προβλημάτων του συστήματος των κοινωνικών ασφαλίσεων δεν γίνεται με την κατάργηση διά της συγχωνεύσεως, δεν γίνεται με τη μείωση των συντάξεων που θα πάρουν οι νέοι ασφαλισμένοι, δεν γίνεται με τη μετάθεση της ηλικίας συνταξιοδότησης. Αντίθετα, απαιτεί την αυτοδιοίκηση των ασφαλιστικών ταμείων υπό την εποπτεία του κράτους από αντιπροσώπους που θα εκλέγουν οι ίδιοι οι ασφαλισμένοι, την εκπλήρωση των υποχρεώσεων του κράτους, επαυξημένων μάλιστα με ένα ποσό για τη βαθμιαία επανόρθωση των ζημιών που υπέστησαν τα ταμεία από τη ληστρική συμπεριφορά των κυβερνήσεων στο παρελθόν και αποτελεσματικά μέτρα για την είσπραξη των οφειλομένων από τους εργοδότες και για την πάταξη της εισφοροδιαφυγής και της εισφοροκλοπής.
      Εάν δεν ικανοποιηθούν αυτά τα βασικά, οι εργαζόμενοι έχουν κάθε λόγο να πιστεύουν ότι κάθε διάλογος, κάθε απόπειρα αλλαγών, είναι πρόσχημα για να καταργηθούν δικαιώματα που κατέκτησαν με αγώνες πολλών δεκαετιών οι ίδιοι και οι γονείς τους. Όταν όμως ικανοποιηθούν, τότε και μόνο τότε μπορεί να γίνει συζήτηση για όλα. Τότε μόνο μπορεί να συζητηθεί λόγου χάριν τι συνεπάγονται οι δημογραφικές αλλαγές, αλλά συνυπολογίζοντας και τους συμπολίτες μας από άλλες χώρες, καθώς και την αύξηση της  παραγωγικότητας. Τότε μπορεί να συζητηθεί αν και σε ποιες περιπτώσεις χρειάζεται να συγχωνευτούν ταμεία και να γίνει αυτό εφόσον οι ασφαλισμένοι πειστούν ότι αυτό βελτιώνει την κατάσταση, δεν τη χειροτερεύει.
      Την Τετάρτη στις 12 Δεκεμβρίου η συμμετοχή του λαού στις απεργίες, στις στάσεις εργασίας και στα συλλαλητήρια προβλέπεται καθολική. Είναι βέβαιο ότι θα ταρακουνήσει και αυτήν την Κυβέρνηση. Η αλαζονεία όμως και οι δεσμεύσεις σας, κυρίες και κύριοι της Κυβέρνησης, είναι πιθανόν να σας οδηγήσουν να προτιμήσετε, να ακολουθήσετε την τύχη του ΠΑ.ΣΟ.Κ.. Δική σας η επιλογή, δική σας και η ευθύνη.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ (‘Ελσα Παπαδημητρίου): Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, ο στόχος της κοινωνικής ασφάλισης όλων των εργαζομένων είναι αφ΄ενός η εξασφάλιση των υπηρεσιών υγείας που τυχόν θα έχουν ανάγκη αυτοί και η οικογένειά τους στη διάρκεια της ζωής τους και αφ΄ετέρου η παροχή σύνταξης, ικανής να εξασφαλίσει τους πόρους για την αξιοπρεπή επιβίωσή τους όταν λόγω εργασίας ή αναπηρίας αποσυρθούν από την εργασία τους.
      Απαίτηση όλων είναι οι υπηρεσίες υγείας να είναι σύγχρονες, αποτελεσματικές και υψηλού επιπέδου και βέβαια ισότιμες για όλους ανεξαίρετα τους πολίτες και τους κατοίκους αυτής της χώρας. Κανένας δεν διανοείται ότι οι υπηρεσίες υγείας που παρέχονται θα είναι διαφορετικού επιπέδου ή διαφορετικής ταχύτητας ανάλογα με τις οικονομικές δυνατότητες ή το ταμείο του εργαζομένου. Αυτό πρέπει να ισχύει τόσο για την πρωτοβάθμια φροντίδα, την ενημέρωση, την πρόληψη και την πρωτοβάθμια περίθαλψη, όσο και για τη δευτεροβάθμια νοσοκομειακή περίθαλψη, τη νοσηλεία, τη θεραπεία -χειρουργική ή άλλη-, την τριτοβάθμια νοσοκομειακή αντιμετώπιση και τις εξειδικευμένες εξετάσεις και θεραπείες.
      Αυτές τις υγειονομικές υπηρεσίες μόνο ένα καλά οργανωμένο δημόσιο υγειονομικό σύστημα μπορεί να τις εξασφαλίσει για όλους ανεξαίρετα τους πολίτες –το τονίζουμε και πάλι- που θα χρηματοδοτείται ανάλογα όχι μόνο από τις εισφορές των εργαζομένων, αλλά και από τον κρατικό προϋπολογισμό. 
      Στη χώρα μας όμως οι δημόσιες δαπάνες για την υγεία είναι απελπιστικά χαμηλές, μόλις το 2,61% έως 2,80% του Α.Ε.Π. ή το 6% των τακτικών εξόδων του προϋπολογισμού, τη στιγμή που ο μέσος κοινοτικός όρος των 27 είναι 13,6%. Έτσι, οι παρεχόμενες υπηρεσίες υγείας στο δημόσιο σύστημα υγείας Ε.Σ.Υ. είναι εξαιρετικά χαμηλές και συχνά προσφέρονται με μεγάλη καθυστέρηση, γεγονός που υποχρεώνει τους ασθενείς να καταφεύγουν στον ιδιωτικό τομέα της υγείας ή στην παραοικονομία που ανθεί γύρω ή και μέσα στους χώρους της ασκούμενης ιατρικής. Το ποσοστό των δημόσιων δαπανών για την υγεία συνεχώς επιδεινώνεται προς όφελος των ιδιωτικών δαπανών τις οποίες υποχρεώνονται οι πολίτες να καταβάλλουν εξ ιδίων είτε αμέσως, είτε μέσω πρόσθετης ιδιωτικής ασφάλισης.
      Οι ιδιωτικές δαπάνες για την υγεία που έφθαναν επί ΠΑ.ΣΟ.Κ. στο εξαιρετικά υψηλό 45% το 2004, έφθασαν σήμερα επί Νέας Δημοκρατίας στο 57% του συνόλου των δαπανών, με συνεχή αυξητική τάση. Αυτό έχει ως αποτέλεσμα να καταγράφονται μεγάλες ανισότητες εις βάρος των οικονομικά ασθενέστερων ή των συνταξιούχων και να υπάρχει γενική υποβάθμιση του δημόσιου υγειονομικού συστήματος, ενώ ο ιδιωτικός τομέας όπου έχει επικρατήσει η πιο ακραία οικονομία της αγοράς και του κέρδους, πριμοδοτούμενος με μία σειρά από ευνοϊκές νομοθετικές και άλλες ρυθμίσεις από την Κυβέρνηση, δείχνει άγριες επεκτατικές και αδηφάγες διαθέσεις.
      Στην Ελλάδα η πρωτοβάθμια φροντίδα υγείας είναι εξαιρετικά υποβαθμισμένη. Δεν έχει λειτουργήσει ακόμα ο θεσμός του οικογενειακού γιατρού, δεν θεσμοθετήθηκαν τα κέντρα υγείας αστικού τύπου. Παρά τις επανειλημμένες μεγαλόστομες διακηρύξεις λειτούργησαν μόνο δύο τα τελευταία χρόνια στα Καλύβια της Αττικής και στο Βύρωνα και αυτά με προβλήματα. Υπολειτουργούν υποστελεχωμένα και με ανεπαρκή εξοπλισμό όλα τα κέντρα υγείας αγροτικού τύπου.
      Εδώ λοιπόν, στην πρωτοβάθμια φροντίδα υγείας είναι που ο ιδιωτικός τομέας κυριολεκτικά κάνει «χρυσές» δουλειές. Δεν πρέπει να ξεχνάμε ότι οι απαιτήσεις σε υπηρεσίες υγείας αυξάνουν συνεχώς λόγω της τεχνολογικής και επιστημονικής προόδου, λόγω της αύξησης του μέσου όρου ζωής, λόγω της πληρέστερης ενημέρωσης και εξοικείωσης του πληθυσμού μ’ αυτές τις υπηρεσίες. Επίσης, οι δαπάνες υγείας που καταναλώνει κάποιος στους τελευταίους δεκαοκτώ μήνες της ζωής του είναι κατά κανόνα περισσότερες απ’ όσες δαπανώνται σ’ όλη την υπόλοιπη ζωή του. Αυτό σημαίνει ότι η διάρθρωση των υγειονομικών υπηρεσιών πρέπει να είναι ανάλογη, ώστε να ανταποκρίνεται εκεί που υπάρχει μεγαλύτερη ανάγκη σε όλα τα επίπεδα, αλλά κυρίως στις ευαίσθητες ομάδες του πληθυσμού, όπως είναι οι αδύναμοι, οι ηλικιωμένοι κ.λπ..
      Εδώ είναι που το υγειονομικό μας σύστημα χωλαίνει, που παρουσιάζει τα μεγαλύτερα κενά και τα περισσότερα τρωτά του σημεία. Εδώ είναι που καταγράφονται και οι μεγαλύτερες ανισότητες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω λίγο από το χρόνο της δευτερολογίας μου.
      Αυτό οφείλεται κατ΄εξοχήν στην έλλειψη πόρων από τις χαμηλές δημόσιες δαπάνες για την υγεία και τη συνακόλουθη μεγάλη έλλειψη νοσηλευτικού, ιατρικού και άλλου προσωπικού. 
      Για να «μπαλώσει» τα πράγματα, η Κυβέρνηση εξαγγέλλει «κάθε τρεις και λίγο» διά στόματος του Υπουργού μεγαλόστομες διακηρύξεις, σχέδια, χιλιάδες προσλήψεις, χωρίς όμως αντίκρισμα. Με τις ρυθμίσεις της για το ασφαλιστικό θίγονται άμεσα και οι παρεχόμενες ανεπαρκείς έως υποτυπώδεις υπηρεσίες υγείας. Οι ρυθμίσεις αυτές θα οδηγήσουν σε περαιτέρω υποβάθμιση, αφού στόχος τους δεν είναι να αυξηθούν οι δημόσιες δαπάνες ούτε να αναβαθμιστούν οι ανεπαρκείς υπηρεσίες υγείας που παρέχονται στη συντριπτική πλειοψηφία του λαού, όπως είναι οι ασφαλισμένοι του Ι.Κ.Α. και του Ο.Γ.Α., αλλά να αξιοποιηθούν τα αποθεματικά των ταμείων -και μάλιστα των πιο εύρωστων- για να κατέβουν κι αυτοί στο «υπόγειο» όπου βρίσκονται και οι άλλοι, αντί να αναβαθμιστούν όσοι βρίσκονται χαμηλά, κυρίως λόγω της ανελέητης λεηλασίας των ταμείων, όπως αναλυτικά ανέφερε ο εισηγητής μας κ. Λαφαζάνης.
      Προφανώς, για να υπάρξει ισότιμη προσφορά υγειονομικών υπηρεσιών για όλους ανεξαίρετα τους πολίτες -και όλοι αυτό το απαιτούμε και είναι πραγματικά ανάγκη να γίνει- για να συμβεί αυτό και για όλους τους κατοίκους αυτής της χώρας και σε όλα τα επίπεδα πρωτοβάθμια, δευτεροβάθμια και τριτοβάθμια περίθαλψη, θα πρέπει να υπάρξει ενιαίος φορέας υγείας, αιτούμενο από την καθιέρωση του Ε.Σ.Υ. το οποίο δεν τόλμησε να προχωρήσει το ΠΑ.ΣΟ.Κ. Αυτός δε ο ενιαίος φορέας υγείας, μάς οδηγεί σε ενιαιοποίηση των ταμείων όσον αφορά τον κλάδο υγείας. Και εδώ ελλοχεύει ο κίνδυνος. Η Κυβέρνηση, όπως και όλες οι προηγούμενες, κρατάει καθηλωμένες όπως είπαμε σε πολύ χαμηλό επίπεδο τις δημόσιες δαπάνες για την υγεία. Έτσι αν εφαρμοστούν τα σχέδιά της, τότε μπορεί να υποβαθμιστούν ακόμη περισσότερο οι παρεχόμενες υπηρεσίες υγείας και γι’ αυτούς τους κλάδους των εργαζομένων που έχουν εξασφαλίσει με τη μακροχρόνια καταβολή υψηλών ποσοστών από τα εισοδήματά τους και με την καλή αναλογία εργαζομένων προς συνταξιούχους. 
      Μόνη λύση, λοιπόν, απομένει η γενναία χρηματοδότηση από τον κρατικό προϋπολογισμό για τις κρατικές δαπάνες υγείας στα επίπεδα των άλλων ευρωπαϊκών χωρών. Από το 6% που είμαστε τώρα, πρέπει να πάμε στο 13,6% του ευρωπαϊκού μέσου όρου των 27. 
      Ένας από τους βασικούς άξονες της κυβερνητικής πολιτικής είναι και με τον έναν ή τον άλλο τρόπο η ανακατανομή των φόρων μέσα στο ασφαλιστικό σύστημα και η αντιμετώπιση των ελλειμμάτων όχι με νέους πόρους, αλλά μέσα από το ίδιο το σύστημα και τη μεταφορά υποχρεώσεων από ταμείο σε ταμείο. Στα πλαίσια αυτά, μεταξύ άλλων, η Κυβέρνηση εξήγγειλε τη δημιουργία ταμείου επιστημόνων στο οποίο θα ενταχθούν τα ταμεία Τύπου, το Τ.Σ.Μ.Ε.Δ.Ε., το Τ.Σ.Α.Υ. και το Ταμείο Νομικών. Εξήγγειλε επίσης αρχικά ότι το 10% της περιουσίας τους και το 10% του ετήσιου καταβαλλόμενου κοινωνικού πόρου θα χρησιμοποιηθεί για κάλυψη ελλειμμάτων άλλων ταμείων. Στην πορεία διευκρίνισε ότι το 10% αφορά μόνο το ετήσιο καταβαλλόμενο των κοινωνικών πόρων. Πρόκειται για ταμεία τα οποία σήμερα δεν αντιμετωπίζουν οικονομικά προβλήματα και τα αποθεματικά τους είναι αρκετά. Οι βασικοί παράγοντες της καλής οικονομικής κατάστασης αυτών των ταμείων οφείλονται αφ’ ενός στο ότι είναι ταμεία για τα οποία υπάρχει κοινωνικός πόρος και αφ’ ετέρου η σχέση ασφαλισμένων προς συνταξιούχους είναι τελείως διαφορετική από τα άλλα ταμεία. Για τα ταμεία του Τύπου και σύμφωνα με τον κοινωνικό προϋπολογισμό του 2007 η σχέση ασφαλισμένων προς συνταξιούχους το 2006 ήταν 4,61 προς έναν. Ενώ για τα ταμεία των Ελευθέρων Επαγγελματιών Τ.Σ.Μ.Ε.Δ.Ε., Τ.Σ.Α.Υ., Ταμείο Νομικών, το ίδιο έτος ήταν 5,2 προς έναν. Τα ταμεία αυτά επίσης όλα τα τελευταία χρόνια παρουσιάζουν πλεόνασμα. 
      Από τα παραπάνω στοιχεία γίνεται εμφανές ότι πίσω από την επιχειρηματολογία περί οργανωτικής αναδιάρθρωσης και ενοποίησης ταμείων επιχειρείται άλλη μία ανακατανομή των εσόδων της κοινωνικής ασφάλισης και η αντιμετώπιση των ελλειμμάτων και των όποιων οικονομικών προβλημάτων εσωτερικά μέσα από το ίδιο το σύστημα. Πέραν αυτών, θα πρέπει να σημειώσουμε ότι έχουμε και ανομοιογένεια, γιατί μιλάμε για την ενοποίηση των ταμείων τα οποία έχουν ασφαλισμένους άλλοι από τους οποίους είναι μισθωτοί και άλλοι ελεύθεροι επαγγελματίες. 
      Τέλος, παρά τις περί του αντιθέτου εξαγγελίες είναι βέβαιο ότι και για το νέο αυτό ταμείο, εφ’ όσον ιδρυθεί, θα υπάρξει και δεύτερη φάση, η οποία θα προσδιορίσει νέους και επαχθέστερους όρους συνταξιοδότησης. 
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Δρίτσας έχει το λόγο.
      Κύριοι συνάδελφοι, σας παρακαλώ να τελειώνετε την ομιλία σας μέσα στα όρια του χρόνου, γιατί ήδη γίνεται υπέρβαση και της δευτερολογίας. Πρέπει κάτι να γίνει. Υπάρχει Κανονισμός. 
      Ορίστε, κύριε συνάδελφε, έχετε το λόγο.
      ΘΕΟΔΩΡΟΣ ΔΡΙΤΣΑΣ: Σας ευχαριστώ, κυρία Πρόεδρε. 
      Κυρίες και κύριοι Υπουργοί της Κυβέρνησης, απευθύναμε αυτήν την επερώτηση όλοι οι Βουλευτές του Συνασπισμού της Ριζοσπαστικής Αριστεράς γιατί έχει την οξύτητα όχι μόνο αυτές τις μέρες, αλλά γιατί έχει πια αποκτήσει το ασφαλιστικό θέμα τόσο μεγάλη διάσταση, που πρέπει να αντιμετωπιστεί τώρα και σεις κάνετε τα πάντα για να μην αντιμετωπιστεί. Θέτουμε στην επερώτησή μας αυτή ως κεντρικό πρόβλημα της κοινωνικής ασφάλειας, το επίπεδο της απασχόλησης. 
      Και θέτουμε και τα ζητήματα της εισφοροδιαφυγής, της αδήλωτης εργασίας και των επ’ ωφελεία των ταμείων αξιοποίησης των αποθεματικών τους με εξασφάλιση του δημοκρατικού ελέγχου των εργαζομένων σε αυτά. Απέναντι σε αυτά, έχουμε μία σειρά πρωτοβουλίες δικές σας προς εντελώς διαφορετικές κατευθύνσεις.
      Θέλω να επισημάνω και να σταθώ σε αυτό, πως αν υπάρχει ένας χώρος εργασίας τεράστιας σημασίας για την ελληνική οικονομία και την ελληνική κοινωνία που έχει εφαρμογή αυτή η διαπίστωσή μας, δηλαδή ότι κεντρικό ζήτημα της κοινωνικής ασφάλισης είναι το επίπεδο απασχόλησης, αυτός είναι ο χώρος της ναυτιλίας, ο χώρος εργασίας των Ελλήνων ναυτικών. Ακριβώς, εκεί, φαίνεται πώς έχουν τα πράγματα. Ένας χώρος όπου λίγα χρόνια πριν αριθμούσε πάνω από εκατό χιλιάδες εργαζομένους, σήμερα έχει εξήντα οκτώ χιλιάδες συνταξιούχους και μόλις είκοσι τρεις χιλιάδες εν ενεργεία ναυτικούς –είναι και άλλοι δέκα χιλιάδες εγγεγραμμένοι, αλλά είναι ευκαιριακής συμμετοχής.  Με εξήντα οκτώ χιλιάδες συνταξιούχους και είκοσι τρεις χιλιάδες εν ενεργεία ναυτικούς εκ των οποίων οι δεκαεννιά χιλιάδες απασχολούνται στην ακτοπλοΐα και οι τέσσερις χιλιάδες στην ποντοπόρο ναυτιλία, πώς να έχει ζωή η ασφαλιστική διαδικασία, το ΝΑΤ, το ασφαλιστικό ταμείο των ναυτικών; 
      Αυτό γίνεται, όχι γιατί ο κλάδος δεν βρίσκεται σε άνθηση –αντιθέτως, είναι ο κλάδος που έχει τη μεγαλύτερη οικονομική άνθηση και άνοδο- αλλά γιατί η υλοποίηση των νεοφιλελεύθερων πολιτικών έχει οδηγήσει πια στη πλήρη αποσάθρωση της σχέσης πολιτικής και οικονομίας, της σχέσης συμμετοχής των εργαζομένων και αξιοποίησης του πολύπλευρου δυναμικού που έχουν να προσφέρουν και στην κατάρρευση όχι μόνο του εργασιακού χώρου των ναυτικών –σκεφτείτε το καλά, κύριε Υπουργέ, και κύριοι της Κυβέρνησης- αλλά ενός ολόκληρου πολιτισμού, διότι η ναυτιλία, οι Έλληνες ναυτικοί δεν είναι απλώς ένα άθροισμα εργαζομένων. Είναι κοινωνικά, πολιτισμικά, οικονομικά μία παράδοση, ένα στοιχείο ταυτότητας της ελληνικής ζωής.
      Αντιλαμβάνεστε ότι η ποίηση, η λογοτεχνία, οι ανθρώπινες σχέσεις, τα πάντα συμπεριλαμβάνονται σε αυτήν τη διαδικασία. Μία πόλη ολόκληρη, ο Πειραιάς, από τον οποίο προέρχομαι, είναι η πόλη των ναυτικών, όπως και τα νησιά. Αυτό, πώς θα το αντιμετωπίσουμε; Με συνενώσεις ταμείων; 
      Εδώ, παρά το γεγονός ότι δεν έχει αναφερθεί το Ν.Α.Τ. ως προς συνένωση ταμείο, υπάρχει η δήλωση του Κυβερνητικού Εκπροσώπου και Υπουργού Τύπου που λέει ότι κανένα ταμείο δεν εξαιρείται από αυτή τη διαδικασία. Χρειάζεται, κύριε Υπουργέ, μία υπεύθυνη αποσαφηνισμένη δήλωση σχετικά  με την τύχη του Ν.Α.Τ..
      Υπολογίστε ότι το 80% των συντάξεων των Ελλήνων ναυτικών είναι κάτω από τα 700 ευρώ. Ένα μικρό ποσοστό, το 20% των Ελλήνων ναυτικών, κυρίως  πλοίαρχοι με πολυετή υπηρεσία στη θάλασσα και μάλιστα εικοσιτετράωρης εργασίας, γιατί ξέρουμε πολύ καλά ότι η δουλειά του ναυτικού είναι εικοσιτετράωρη, δεν είναι ούτε οκτάωρη ούτε δωδεκάωρη, παίρνει περισσότερα χρήματα. 
      Προς αυτήν την κατεύθυνση, λοιπόν, αυτή η πολύ συγκεκριμένη περίπτωση, η ναυτιλία, που δεν είναι περίπτωση, είναι κορυφαία οικονομική διαδικασία στην ελληνική πολιτική, κοινωνική και οικονομική ζωή, έχει ακριβώς όλα αυτά τα χαρακτηριστικά. Απέναντι στο αίτημα, λοιπόν, της αύξησης της απασχόλησης, της ενίσχυσης της αξιοπρέπειας των εργαζομένων, της εξασφάλισης της εργασίας μιας χώρας της ναυτοσύνης, που έχει το «know how», που είναι οι εργαζόμενοι εκπαιδευμένοι, που είναι από γενιά σε γενιά, που είναι παράδοση ολόκληρη, που δεν χρειάζονται καν νέα πανεπιστήμια και σχολές μαθητείας –χρειάζονται και αυτά, αλλά είναι ήδη η πραγματικότητα σχολείο ολόκληρο σ’ αυτή τη διαδικασία- το ναυτικό επάγγελμα εξαφανίζεται.
      Και προς αυτήν την κατεύθυνση οι Έλληνες πλοιοκτήτες έχουν υποχρέωση στα ποντοπόρα πλοία να απασχολούν, μόνο μέχρι έξι Έλληνες ναυτικούς. Μόνο αυτούς να ασφαλίζουν και μόνο γι’ αυτούς να αποδίδουν ασφάλιστρα στο Ν.Α.Τ.. Για τα υπόλοιπα δεν έχουν καμμία υποχρέωση.
      Πώς, λοιπόν, θα αντιμετωπίσει αυτή η Κυβέρνηση τέτοιου είδους φαινόμενα που συνδέονται άμεσα και με το ασφαλιστικό; Ξέρετε πώς; Αυτό εισπράξαμε, προ δεκαημέρου στη συζήτηση -και στην Ολομέλεια και στην αρμόδια Επιτροπή- για το νόμο πλέον, για την ασφάλεια των λιμένων. Και ο Υπουργός  και ο Υφυπουργός Ναυτιλίας και ο Κοινοβουλευτικός Εκπρόσωπος της Πλειοψηφίας και πολλοί άλλοι κυβερνητικοί Βουλευτές, ως καραμέλα, χρησιμοποίησαν, ξέρετε τι; Ένα ευφυολόγημα. «Τα πλοία έχουν προπέλα και φεύγουν»! Η έλλειψη ναυτιλιακής πολιτικής και ασφαλιστικής πολιτικής μετεβλήθη σε ένα ευφυολόγημα κυνισμού, «τα πλοία έχουν προπέλα και φεύγουν». Κατόπιν αυτού, ένα ολόκληρο κράτος ναυτικό, μία ολόκληρη πολιτεία ναυτική δεν έχει απάντηση σ’ αυτό, είναι με σηκωμένα τα χέρια.
      Κυρίες και κύριοι συνάδελφοι, κύριε Υπουργέ, δώστε απαντήσεις που συνδέονται με τα ζητήματα που θέτουμε στην επερώτησή μας. Αυτή είναι η ευθύνη σας, αυτό το φόρτο έχετε να αναλάβετε και αφήστε όλα αυτά που ήδη έχουν εξοργίσει όλον τον κόσμο, μεταξύ των οποίων και τους ναυτικούς, οι οποίοι επίσης και από τον Πειραιά και από όλες τις άλλες περιοχές, θα δώσουν το αγωνιστικό παρόν της διαμαρτυρίας τους, την Τετάρτη στις 12 Δεκεμβρίου, στη μεγάλη κινητοποίηση των εργαζομένων για την κατοχύρωση της αξιοπρέπειάς τους.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ(Έλσα Παπαδημητρίου): Παρακαλώ τώρα τον κ. Δραγασάκη, με τη μεγάλη πείρα στο Συμβούλιο της Ευρώπης, να τιμήσει το πεντάλεπτο.
      ΙΩΑΝΝΗΣ ΔΡΑΓΑΣΑΚΗΣ: Ελπίζω αυτό το κομπλιμέντο να εκφραστεί και με μερικά δευτερόλεπτα παραπάνω στο χρόνο.
      Κυρία Πρόεδρε, κυρίες και κύριοι συνάδελφοι, όσοι ασχολούνται με το ασφαλιστικό πρόβλημα διεθνώς και στη χώρα μας λένε, ότι υπάρχουν δύο εκδοχές: Είτε ότι το πρόβλημα είναι πρόβλημα δαπανών, παροχών, είτε ότι είναι πρόβλημα εσόδων. Ποια είναι η φύση, λοιπόν, του προβλήματος του ασφαλιστικού συστήματος στη χώρα μας, κύριε  Υπουργέ; Κατά την Κυβέρνηση δείχνει να είναι πρόβλημα παροχών. Διότι, ό,τι λέει αναφέρεται «από πού να πάρει, τι να κόψει» κ.λπ.
       Όμως, η πραγματικότητα είναι ότι το ασφαλιστικό πρόβλημα της χώρας μας, είναι πρόβλημα εσόδων. Και όταν λέμε πρόβλημα εσόδων, δε σημαίνει ότι υπάρχουν προβλήματα εξορθολογισμού, καλύτερης οργάνωσης κ.λπ., εξοικονόμηση πόρων και μέσα από το σύστημα. Αλλά η κύρια διάσταση του προβλήματος και οι αιτίες του έχουν να κάνουν με την έλλειψη ή την απώλεια πόρων που θα έπρεπε να εισρέουν στο σύστημα και ο εισηγητής μας, ο συνάδελφος Λαφαζάνης, ήταν αναλυτικός και τεκμηριωμένος στο θέμα αυτό. Δεν μπορούμε να μιλάμε ότι το ασφαλιστικό σύστημα έχει πρόβλημα παροχών, όταν οι ασφαλιστικές συντάξεις και η υγειονομική περίθαλψη είναι εκεί που είναι. 
      Ένας από τους παράγοντες τώρα του οικονομικού προβλήματος των εσόδων, είναι το ότι το κράτος δεν ικανοποιεί τις θεσμοθετημένες υποχρεώσεις του. Και εδώ θα ήθελα, εάν μπορείτε να μας διαφωτίσετε. Ισχύει ο νόμος, ο οποίος λέει ότι κάθε χρόνο το 1% του Εθνικού Εισοδήματος, δίνεται στο Ι.Κ.Α. Η Κυβέρνηση φέτος για πρώτη φορά το δίνει ολόκληρο και εμείς το αναγνωρίζουμε και είναι αποτέλεσμα και αυτό των αγώνων που γίνονται.
      Για τα προηγούμενα χρόνια, όμως, δεν το δίνει ολόκληρο το ποσό. Γιατί δεν το δίνει ολόκληρο το ποσό; Διότι κάνει τον υπολογισμό με το παλιό Ακαθάριστο Εθνικό Προϊόν. Κύριε  Υπουργέ, σας το λέω γιατί μπορεί να μην το είδατε. Στην Ευρωπαϊκή Ένωση καταβάλλουμε την εισφορά μας, 1.000.000.000, με βάση το νέο, το αναθεωρημένο Ακαθάριστο Εθνικό Προϊόν. Όταν υπολογίζει την εισφορά στο Ι.Κ.Α., εφαρμόζει το παλιό Ακαθάριστο Εθνικό Προϊόν. Μπακάλικη τακτική; Μπακάλικη τακτική. Ξέρετε πόσο είναι αυτό το ποσό που δεν σας δίνει; Είναι 894.000.000 ευρώ.
      Πόσα θα πάρετε από το αγγελιόσημο, αν τα παίρνατε; 10%; Ζήτημα να είναι 15.000.000 ευρώ. Γιατί δεν ζητάτε, ως εποπτεύουσα αρχή του Ι.Κ.Α., να υπερασπιστείτε τα συμφέροντα του Ι.Κ.Α.;
      Δεύτερον, ισχύει, κύριε Υπουργέ, για σας ο ν. 2084/1992 και το άρθρο 35; Το άρθρο 35 του νόμου αυτού, όπως γνωρίζετε, λέει πως σε ό,τι αφορά την ασφάλεια ασθένειας και μητρότητας, οι ασφαλισμένοι καταβάλουν 2,55, οι εργοδότες 5,10 και το κράτος 3,8. Ισχύει ο νόμος; Εάν ισχύει, γιατί το κράτος δεν καταβάλλει το ποσό αυτό; Εάν δεν ισχύει, πότε άλλαξε και με ποιο νόμο άλλαξε; Θα θέλαμε μία σαφή απάντηση σ’ αυτό, διότι αν το κράτος δεν τηρεί τους νόμους που το ίδιο ψήφισε και δεν καταβάλλει τη δική του εισφορά, τότε γιατί να μας κάνει εντύπωση η εισφοροδιαφυγή κ.λπ.; Ξέρετε πόσο είναι το ποσό αυτό με βάση τους υπολογισμούς τους δικούς μας; Είναι 4,3 δισεκατομμύρια ευρώ. Μα, είναι δυνατόν να συζητάμε σε λίγο προϋπολογισμό και αυτά τα νούμερα να αγνοούνται σαν να μην υπάρχουν καθόλου;
      Επίσης, κύριε Υπουργέ, υπάρχει ανοικτό το θέμα που αφορά την αποζημίωση του Ι.Κ.Α. για άσκηση κοινωνικής πολιτικής. Και αυτό το ποσό μας πάει γύρω στο 1,5 δισεκατομμύριο ευρώ. 
      Επομένως, η αντιμετώπιση αυτών των θεμάτων –και θα ήθελα τουλάχιστον από εσάς να έχω μία σαφή απάντηση σήμερα, διότι εμείς θα επανέλθουμε κατά τη συζήτηση του προϋπολογισμού- νομίζω ότι είναι αναγκαία. 
      Τέλος, πέρα από τα τρέχοντα ζητήματα, όλοι συμφωνούν ότι χρειάζεται και ένας αποθεματικός πόρος για το μέλλον. Η μελέτη που έκανε το Ινστιτούτο Εργασίας της Γ.Σ.Ε.Ε., λέει ότι ο πόρος αυτός πρέπει να ανέλθει γύρω στα 180.000.000.000 ευρώ. 
      Πρώτον, συμφωνεί η Κυβέρνηση ότι χρειάζεται ένας τέτοιος πόρος; Διότι αν δεν συμφωνεί, περιττεύει η συζήτηση. Εάν συμφωνεί, μπορούμε να δούμε από πού μπορεί να προέλθει. 
      Εμείς, με την εισήγησή μας για τον προϋπολογισμό που καταθέσαμε σήμερα, προτείνουμε κατ’ αρχάς προς την κοινωνία και τους εργαζόμενους μία ολοκληρωμένη πολιτική εσόδων, η οποία δείχνει ότι αυτός ο πόρος μπορεί να δημιουργηθεί και μπορεί να χρηματοδοτηθεί από καινούργιους πόρους, χωρίς δηλαδή να επιβαρυνθούν όσοι ήδη πληρώνουν φόρους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα καλύψω και τη δευτερολογία μου, κυρία Πρόεδρε.
      Ο συνάδελφος κ. Λαφαζάνης ανέφερε μερικούς, θα προσθέσω και άλλους: 
      Πρώτον, είναι μορφές κερδών και εισοδημάτων που δεν φορολογούνται στην Ελλάδα, όπως τα χρηματιστηριακά κέρδη και άλλα. 
      Δεύτερον, είναι τα μερίσματα, που ενώ σε όλη τη Ευρώπη φορολογούνται ως εισόδημα με συντελεστή από 15% στο Βέλγιο, έως 43% στη Δανία, στην Ελλάδα ο συντελεστής είναι 0%. 
      Τρίτον, είναι η συσσωρευμένη περιουσία, που και εδώ, αν δείτε τα στοιχεία της Ευρωπαϊκής Ένωσης, σε μας υπάρχει μία υποφορολόγηση σε σχέση με τα ισχύοντα στην υπόλοιπη Ευρωπαϊκή Ένωση.
      Τέταρτον, υπάρχουν ορισμένα ειδικά φορολογικά καθεστώτα στην Ελλάδα που εμείς προτείνουμε να επανεξεταστούν. Είναι η φορολογία των εφοπλιστών, η φορολογία της Εκκλησίας και γενικά εμείς λέμε όλες οι φοροαπαλλαγές να επανεξεταστούν από μηδενική βάση. 
      Σας διαβεβαιώνω, κύριε Υπουργέ, διότι δεν έχω χρόνο, ότι με χαρτί  και με μολύβι αυτά που σας λέγω -και άλλα τα οποία δεν προλαβαίνουμε να αναπτύξουμε εδώ- δεν λέμε ότι δίνουν μαγική λύση σε όλα. Αλλά προσφέρουν μία οικονομική βάση, η οποία μας επιτρέπει να πούμε ότι το ασφαλιστικό μας σύστημα όχι απλά μπορεί να σωθεί, όχι απλά μπορεί να θωρακισθεί το μέλλον του, αλλά μπορούμε να μιλάμε για μία πολιτική ενίσχυσης των χαμηλοσυνταξιούχων. Μπορούμε να μιλάμε για μία  πολιτική που θα βελτιώσει τις παροχές του συστήματος και όπως είπαν και οι άλλοι συνάδελφοι, ακριβώς στη βάση μιας τέτοιας πολιτικής που θα δημιουργήσει στον κόσμο μια εμπιστοσύνη, μια σιγουριά στο μέλλον και μια αισιοδοξία εν πάση περιπτώσει, σε αυτή τη βάση μπορούν να συζητηθούν και άλλα ειδικότερα θέματα. 
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΟΥΣΑ (Έλσα Παπαδημητρίου): Σας έμεινε και ένα λεπτό δευτερολογίας, κύριε συνάδελφε.
      Κυρίες και κύριοι συνάδελφοι, η Βουλευτής κ. Χρυσή Αράπογλου ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια.
      Επίσης έχω την τιμή να ανακοινώσω στο Σώμα ότι οι Υπουργοί Εξωτερικών, Εσωτερικών, Οικονομίας και Οικονομικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Πολιτισμού, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης και Μεταφορών και Επικοινωνιών κατέθεσαν σχέδιο νόμου: «Κύρωση της Συμφωνίας για την τροποποίηση της Συμφωνίας Εταιρικής Σχέσης μεταξύ των μελών της ομάδας των κρατών της Αφρικής, της Καραϊβικής και του Ειρηνικού αφενός και της Ευρωπαϊκής Κοινότητας και των κρατών μελών της, αφετέρου, η οποία υπεγράφη στην Κοτονού στις 23 Ιουνίου 2000, με τη συνημμένη σ’ αυτήν Τελική Πράξη, που υπογράφηκαν στο Λουξεμβούργο, στις 25 Ιουνίου 2005, της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών μελών συνελθόντων στο πλαίσιο του Συμβουλίου για την Τροποποίηση της Εσωτερικής Συμφωνίας της 18ης Σεπτεμβρίου 2000 σχετικά με τα ληπτέα μέτρα και τις ακολουθητέες διαδικασίες για την εφαρμογή της Συμφωνίας εταιρικής σχέσης ΑΚΕ-ΕΚ, που υπογράφηκε στο Λουξεμβούργο στις 10 Απριλίου 2006 και της Εσωτερικής Συμφωνίας μεταξύ των Αντιπροσώπων των Κυβερνήσεων των κρατών μελών συνελθόντων στο πλαίσιο του Συμβουλίου σχετικά με τη χρηματοδότηση των ενισχύσεων της Κοινότητας στο πλαίσιο του πολυετούς χρηματοδοτικού πλαισίου για την περίοδο 2008-2013 βάσει της Συμφωνίας εταιρικής σχέσης ΑΚΕ-ΕΚ, καθώς και για τη χορήγηση χρηματοδοτικής ενίσχυσης στις υπερπόντιες χώρες και εδάφη για τις  οποίες ισχύουν οι διατάξεις του τετάρτου μέρους της Συνθήκης ΕΚ». 
      Παραπέμπεται στην αρμόδια Διαρκή Επιτροπή.
      Το λόγο τώρα έχει ο Υπουργός Απασχόλησης και Κοινωνικής Προστασίας κ. Βασίλειος Μαγγίνας.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, κυρίες και κύριοι συνάδελφοι, χαίρω ιδιαιτέρως που ο Συνασπισμός Ριζοσπαστικής Αριστεράς για δεύτερη εβδομάδα φέρνει θέματα που αφορούν στο ασφαλιστικό μας σύστημα μέσα από τις διαδικασίες του κοινοβουλευτικού ελέγχου. Σήμερα αναφέρεται στην ενίσχυση των αποθεματικών των ασφαλιστικών ταμείων, την αύξηση των πόρων τους, την αντιμετώπιση της εισφοροδιαφυγής και άλλα συναφή ζητήματα. Και χαίρω, διότι μας δίδετε η ευκαιρία, έστω στο πλαίσιο αυτών των συζητήσεων, να ανταλλάξουμε απόψεις για τις κρίσιμες αυτές παραμέτρους του ασφαλιστικού μας συστήματος, ευκαιρία που δεν την είχαμε, λόγω της αποχής του ΣΥ.ΡΙΖ.Α. από τον οργανωμένο διάλογο που διεξήχθη κατά τις συνεδριάσεις των Διαρκών Επιτροπών Οικονομικών και Κοινωνικών Υποθέσεων της Βουλής.
      Σύμφωνα με την ισχύουσα νομοθεσία (α.ν. 1611/50 και ν.δ. 2999/94) τα αποθεματικά των φορέων κοινωνικής ασφάλισης τηρούνται σε λογαριασμούς στην Τράπεζα της Ελλάδος, οι οποίοι πάντοτε ήσαν έντοκοι. Μάλιστα, τα επιτόκια των καταθέσεων των φορέων κοινωνικής ασφάλισης εξισώθηκαν με τα αντίστοιχα επιτόκια των καταθέσεων του Ταμιευτηρίου, το δε διάστημα από το 1990 έως το 1994 τα επιτόκια είχαν αυξηθεί σημαντικά και είχαν ανέλθει στο 18%. Μετά την ανάληψη από την Τράπεζα της Ελλάδος της διαχείρισης των μη επενδυομένων από τους φορείς κοινωνικής ασφάλισης αποθεματικών κεφαλαίων, οι φορείς απολαμβάνουν από την 1.6.1994, αντί τόκου, τις αποδόσεις που προκύπτουν από τις επενδύσεις που πραγματοποιεί η τράπεζα σε τίτλους του ελληνικού δημοσίου.
      Οι αποδόσεις αυτές είναι μεγαλύτερες από τις μέχρι το 1994 έντοκες καταθέσεις και επίσης μεγαλύτερες από τις αποδόσεις των επιτοκίων των καταθέσεων ταμιευτηρίου. 
      Πάντως, ανεξαρτήτως των αποδόσεων των αποθεματικών και των κεφαλαίων στην Τράπεζα της Ελλάδος, οι διοικήσεις των ασφαλιστικών φορέων ως τα μόνα κατά νόμον αρμόδια όργανα για την άσκηση διοίκησης, διαχείρισης και αξιοποίησης της περιουσίας, στα οποία μάλιστα συμμετέχουν ενεργά και αιρετοί εκπρόσωποι των ασφαλισμένων και συνταξιούχων, συνδικαλιστικοί δηλαδή εκπρόσωποι, μπορούσαν ανέκαθεν να προβαίνουν σε αξιοποίηση των κεφαλαίων αυτών, επενδύοντας στο πλαίσιο των κειμένων διατάξεων είτε σε χρεόγραφα, τίτλους του ελληνικού δημοσίου, μετοχές, αμοιβαία κεφάλαια κ.λπ. είτε σε ακίνητα, με σκοπό την καλύτερη δυνατή απόδοση. 
      Επιπλέον αυτών, με το ν. 3586/2007 θεσπίστηκε, όπως γνωρίζετε, το νέο πλαίσιο επενδύσεων και αξιοποίησης της περιουσίας των φορέων κοινωνικής ασφάλισης, με σκοπό την επίτευξη ασφαλέστερης και αποτελεσματικότερης διαχείρισης των αποθεματικών, την αύξηση της ευελιξίας, αλλά και της ασφάλειας στη λήψη των επενδυτικών αποφάσεων και κυρίως την προώθηση της διαφάνειας και του πληρέστερου ελέγχου της νομιμότητας των επενδύσεων που πραγματοποιούνται. Σας υπενθυμίζω ότι με το νόμο αυτό και συγκεκριμένα με τις διατάξεις των άρθρων 18 και 19 παρέχεται η εναλλακτική δυνατότητα στα διοικητικά συμβούλια των φορέων κοινωνικής ασφάλισης να προσλαμβάνουν μετά από δημόσια πρόσκληση ενδιαφέροντος συμβούλους επενδύσεων και διαχειριστές με εξειδικευμένες επαγγελματικές γνώσεις, με σκοπό την υποβοήθηση του έργου διαχείρισης και αξιοποίησης της περιουσίας τους και βεβαίως την εξασφάλιση της μεγαλύτερης δυνατής απόδοσης των αποθεματικών και της εν γένει περιουσίας τους. 
      Κυρίες και κύριοι συνάδελφοι, βασική επιδίωξη και στόχος του Ι.Κ.Α.-Ε.Τ.Α.Μ., αλλά και του συνόλου των ασφαλιστικών οργανισμών είναι μεταξύ άλλων και η αντιμετώπιση της εισφοροδιαφυγής, καθώς και η είσπραξη των καθυστερουμένων ασφαλιστικών εισφορών. Βεβαίως, μία ριζικότερη αντιμετώπιση του αντικοινωνικού αυτού φαινομένου θα καταστεί δυνατή μόνο μέσα από την ηλεκτρονική διασταύρωση ασφαλιστικών και φορολογικών στοιχείων, δεδομένου ότι η εισφοροδιαφυγή συνδέεται άμεσα με το εξ΄ίσου αντικοινωνικό φαινόμενο της εισφοροδιαφυγής. 
      Στην κατεύθυνση αυτή, μετά τη σύσταση ενός κέντρου με πρόσφατη νομοθετική πρωτοβουλία της Κυβέρνησης για την ηλεκτρονική διακυβέρνηση της κοινωνικής ασφάλισης, τη γνωστή «Η.Δ.Ι.Κ.Α. Α.Ε.», δημιουργούνται οι απαραίτητες προϋποθέσεις, ώστε να καταστεί εφικτή η διασύνδεση και η συμβατότητα των βάσεων δεδομένων της κοινωνικής ασφάλισης με τις αντίστοιχες υπηρεσίες του Υπουργείου Οικονομίας και Οικονομικών και κατά συνέπεια, θα είναι σύντομα δυνατή η διασταύρωση στοιχείων και ο αποτελεσματικότερος έλεγχος τόσο των ιδιωτών όσο και των επιχειρήσεων.
      Ειδικότερα στο Ι.Κ.Α. για την επίτευξη των στόχων αυτών έχουν ληφθεί τόσο νομοθετικά όσο και λειτουργικά μέτρα, ενώ ουσιαστική είναι η συνδρομή του ολοκληρωμένου πληροφορικού συστήματος του Ιδρύματος, η ανάπτυξη του οποίου έχει ξεκινήσει και αναμένεται να ολοκληρωθεί σύντομα με τη σύνδεση των υπηρεσιών εσόδων και των αρμόδιων ταμειακών υπηρεσιών για την είσπραξη των απαιτήσεων του Ι.Κ.Α.. Επιπλέον, για την καταπολέμηση της εισφοροδιαφυγής, οι αρμόδιοι υπάλληλοι εξωτερικού ελέγχου των κατά τόπους υποκαταστημάτων-παραρτημάτων του Ι.Κ.Α., καθώς και οι υπάλληλοι της Ειδικής Υπηρεσίας Ελέγχου Ασφάλισης διενεργούν ελέγχους στους τόπους εργασίας, σε ορισμένες περιπτώσεις με τη συνεργασία του Σώματος Επιθεώρησης Εργασίας, σύμφωνα με τις οδηγίες της διοίκησης. Οι έλεγχοι αυτοί θα εντατικοποιηθούν και οι ασχολούμενοι υπάλληλοι με ελεγκτικά καθήκοντα θα αυξηθούν. Παράλληλα με το ολοκληρωμένο πληροφορικό σύστημα δρομολογούνται επιμέρους δράσεις οργάνωσης των διαδικασιών ελέγχου εργοδοτών, στα υποκαταστήματα.
      Επίσης, δίδονται κατευθύνσεις ελέγχου προς τα αρμόδια ελεγκτικά όργανα για τον κατά προτεραιότητα έλεγχο των εργοδοτών σε ευαίσθητους τομείς απασχόλησης, όπως σε εποχικές επιχειρήσεις που βρίσκονται σε τουριστικές περιοχές, σε επιχειρήσεις εστίασης και επισιτισμού σε οικοδομικές επιχειρήσεις  κ.λπ. Πάντως η αύξηση των εσόδων του ιδρύματος για το πρώτο εξάμηνο του 2007 με ρυθμό 10% έναντι του προβλεπομένου στον προϋπολογισμό του 7% αποδεικνύει ότι τα παραπάνω μέτρα αποδίδουν κατά κάποιο τρόπο θετικά αποτελέσματα. 
      Τέλος, η αυστηροποιήση των κυρώσεων όσων εισφοροδιαφεύγουν και η οριστική απομάκρυνση από την λογική των ρυθμίσεων χρεών από εισφορές θα συμβάλλουν στην αντιμετώπιση της εισφοροδιαφυγής και θα δικαιώσουν τους συνεπείς οφειλέτες. 
      Σε κάθε περίπτωση, ωστόσο, το Υπουργείο Απασχόλησης και Κοινωνικής Προστασίας αντιμετωπίζει το θέμα της εισφοροδιαφυγής ως θέμα πρώτης προτεραιότητας. Στο πλαίσιο της αναμόρφωσης του ασφαλιστικού μας συστήματος μελετά περαιτέρω δράσεις και πολιτικές που άλλωστε είχα την ευκαιρία να παρουσιάσω στη Βουλή στον πρώτο  κύκλο του διαλόγου, προκειμένου να επιτευχθεί η περιστολή του φαινομένου και επομένως να εξασφαλιστούν σημαντικοί πόροι για τη βελτίωση των παροχών στους ασφαλισμένους και στους συνταξιούχους της χώρας μας. 
      Κυρίες και κύριοι συνάδελφοι, η άποψη που διατύπωσαν πολλοί εκ των συναδέλφων και είναι από τις κυρίαρχες στο κόμμα σας ότι μία πολύ μεγαλύτερη από τη σημερινή κρατική επιχορήγηση μπορεί να αντιμετωπίσει το πρόβλημα εκτός από την αντικειμενική αδυναμία που εμπεριέχει, αν θέλουμε να μιλάμε με ειλικρίνεια και όχι με υποκρισία, προσεγγίζει φοβάμαι την επιφάνεια μόνο του προβλήματος και όχι την ουσία του, δηλαδή τους πραγματικούς λόγους που επιβάλουν την αναμόρφωση του συστήματος. 
      Η πραγματικότητα είναι ότι όσοι πόροι και αν διατεθούν από τον κρατικό προϋπολογισμό για την στήριξη του ασφαλιστικού συστήματος με την σημερινή δομή και διάρθρωσή του ούτε το σύστημα θα διασώσουν ούτε και αυτό είναι το χειρότερο, θα βελτιώσουν τις συνταξιοδοτικές και τις άλλες παροχές προς τους πολίτες. Δεν θα πρέπει εξάλλου να μας διαφεύγει ότι η χρηματοδότηση από τον κρατικό προϋπολογισμό είναι κατά 85% και πλέον προϊόν συνεισφοράς μεσαίων και μικρών εισοδημάτων. Έτσι, οι συντριπτικά περισσότεροι και οι οικονομικά ασθενέστεροι καλούνται να χρηματοδοτούν ένα σύστημα από το οποίο οι ίδιοι απολαμβάνουν τα ολιγότερα. 
      Με το ν. 3029/2002 προσδιορίστηκε η χρηματοδότηση του Ι.Κ.Α.-Ε.Τ.Α.Μ. από τον κρατικό προϋπολογισμό στο 1% του ακαθαρίστου εθνικού προϊόντος κατ’ έτος για τη χρονική περίοδο 2003-2032. Πιο συγκεκριμένα  με το άρθρο 4 ορίστηκε –εδώ, αγαπητέ συνάδελφε, κύριε Δραγασάκη, παρά τη μεγάλη επιμέλεια και ιδιαίτερη επάρκεια που έχετε επί τα οικονομικά δεν το διατυπώσατε κατά τρόπο ορθό ίσως λόγω πλημμελούς πληροφόρησης- ότι για τη χρονική περίοδο 2003-2008 το Ι.Κ.Α.-Ε.Τ.Α.Μ. θα χρηματοδοτείται από τον κρατικό προϋπολογισμό κατ’  έτος με κυμαινόμενα ποσά τα οποία  κατά μέσο όρο θα αντιστοιχούν σε ποσοστά 1% του Α.Ε.Π.. Δια δε την περίοδο 2009-2032 το Ι.Κ.Α.-Ε.Τ.Α.Μ. σύμφωνα με το ανωτέρω άρθρο προβλέπεται να χρηματοδοτηθεί κατ’ έτος από τον κρατικό προϋπολογισμό με ποσοστό απολύτως ίσο προς το 1% του Α.Σ.Ε.Π.. 
      ΙΩΑΝΝΗΣ ΔΡΑΓΑΣΑΚΗΣ: Το μέσο όρο του 1%, κύριε Υπουργέ. 
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Η συνολική προκύπτουσα διαφορά  μεταξύ της υποχρέωσης του δημοσίου σύμφωνα με το νόμο και της καταβληθείσης κρατικής χρηματοδότησης για τα έτη 2003-2007 προς το Ι.Κ.Α.-Ε.Τ.Α.Μ. ανέρχεται στο ποσό του 1.172.000.000 ευρώ. 
      Η ανωτέρω οφειλή θα καταβληθεί, όπως ρητά και ο Υπουργός Οικονομίας και εγώ έχουμε πει, με έκδοση τίτλων του ελληνικού δημοσίου. Ειδικότερα δε στον κρατικό προϋπολογισμό του έτους 2008 που θα έχουμε σύντομα την ευκαιρία να συζητήσουμε έχει ήδη εγγραφεί πίστωση 2.450.000.000 ευρώ για τη χρηματοδότηση του Ι.Κ.Α. Ε.Τ.Α.Μ., η οποία αντιστοιχεί ακριβώς στο αναθεωρημένο 1% του Α.Ε.Π.
      Εν πάση περιπτώσει, κυρίες και κύριοι συνάδελφοι, όσοι υποστηρίζουν την άποψη ότι στη θέση της απαλλαγής από τις παθογένειες του συστήματος θα πρέπει ο κρατικός προϋπολογισμός να εισφέρει ένα δεύτερο 1% και ένα τρίτο 1%, θα πρέπει να απαντήσουν αν οι πόροι αυτοί θέλουν να προκύψουν από μία νέα φορολογία ή να αφαιρεθούν από άλλους τομείς της δημόσιας δράσης, όπως είναι η παιδεία, η υγεία, η εθνική άμυνα κ.λπ.. Πάντως σχολάζοντα ποσά που να περιμένουν αχρησιμοποίητα στον κρατικό προϋπολογισμό δεν υπάρχουν. 
      Κλείνω το θέμα της χρηματοδότησης, υπενθυμίζοντας ότι οι δαπάνες μόνο για την κοινωνική ασφάλιση, όχι δηλαδή και οι δαπάνες για την υγεία, είναι για το 2007 11.000.000.000 ευρώ, ποσό που ξεπερνά το 5% του Α.Ε.Π. και είναι κατά 10% αυξημένο από τις δαπάνες του 2006. Δια δε το 2008 οι δαπάνες αυτές θα ανέλθουν σε 13,5 δισεκατομμύρια ευρώ, δηλαδή θα είναι αυξημένες κατά 27,5% έναντι του 2007. 
      Στελέχωση του Ι.Κ.Α.- Ε.Τ.Α.Μ.: Οι οργανικές θέσεις του Ι.Κ.Α.- Ε.Τ.Α.Μ. για τους κλάδους διοικητικού προσωπικού των διαφόρων κατηγοριών ανέρχονται σε 12.175 και υπηρετούντες διοικητικοί υπάλληλοι στις 30-9-2007 ανέρχονταν σε 8.669. 
      Οι κενές οργανικές θέσεις είναι 3.506, εκ των οποίων 1.839 θα καλυφθούν ύστερα από ολοκλήρωση μέσω Α.Σ.Ε.Π. της διαδικασίας πλήρωσης των θέσεων που έχουν εγκριθεί από την τριμελή εξ’ Υπουργών επιτροπή. Από τις θέσεις αυτές έχουν προκηρυχθεί από Α.Σ.Ε.Π. 1.176 θέσεις διοικητικών υπαλλήλων και έχουν ήδη διατεθεί από το Α.Σ.Ε.Π. στο Ι.Κ.Α. – Ε.Τ.Α.Μ. οι διορισθέοι για την Υ.Ε. κατηγορία. 
      Επίσης, 639 εγκριθείσες οργανικές θέσεις έχουν αποσταλεί στο Α.Σ.Ε.Π. για την έκδοση σχετικών προκηρύξεων. Ήδη για την Υ.Ε. κατηγορία έχει εκδοθεί η υπ’ αριθμόν 2Κ του 2007 προκήρυξη και αναμένεται η έκδοση προκηρύξεων και για τις άλλες κατηγορίες. 
      Τέλος, στο πλαίσιο του προγραμματισμού προσλήψεων διοικητικού προσωπικού προωθείται άμεσα για έγκριση πρόταση του Ι.Κ.Α.- Ε.Τ.Α.Μ.  για πρόσληψη 527 ατόμων, κλάδων διοικητικού προσωπικού, ώστε να βοηθηθούν οι υπάλληλοι στο έργο τους, προκειμένου να συμβάλλουν στις αυξημένες προσδοκίες για τα νέα πρότυπα διοίκησης που έχει θέσει ως στόχους το Ίδρυμα και που απορρέουν από την απαίτηση της κοινωνίας να λειτουργεί άμεσα, ουσιαστικά και αξιόπιστα. 
      Με την ολοκλήρωση των ανωτέρω διαδικασιών, υπολογίζεται ότι το ποσοστό πλήρωσης των διοικητικών θέσεων του Ιδρύματος θα ξεπεράσει το 90%. Σε κάθε περίπτωση πάντως η διοίκηση του ιδρύματος, για την εύρυθμη λειτουργία των υπηρεσιών του και την καλύτερη εξυπηρέτηση των συναλλασσομένων με το Ίδρυμα, επανεξετάζει τη λειτουργία όλων των μονάδων του σε σχέση με τα πληθυσμιακά στοιχεία ανά γεωγραφική περιοχή, το φόρτο των μονάδων και το χρόνο εξυπηρέτησης των ασφαλισμένων και των εργοδοτών. Αυτά είναι, κυρίες και κύριοι συνάδελφοι, τα στοιχεία που απαντούν στα επιμέρους θέματα που θίγετε στην επερώτησή σας. 
      Έρχομαι τώρα σε μερικές γενικότερες παρατηρήσεις σχετικά με την αναμόρφωση του ασφαλιστικού συστήματος, αναμόρφωση που είτε αρέσει είτε δεν αρέσει σε ορισμένους, όπως προκύπτει από όλες τις μετρήσεις της κοινής γνώμης, αποτελεί απαίτηση της συντριπτικής πλειοψηφίας της ελληνικής κοινωνίας. 
      Κυρίες και κύριοι συνάδελφοι, η Κυβέρνηση με δική της πρωτοβουλία προκάλεσε έναν απροσχημάτιστο, ευρύ και χωρίς όρους και προϋποθέσεις διάλογο, διάλογο εκτός Βουλής, που συνεχίζεται, αλλά και με τους κοινωνικούς εταίρους και τις πολιτικές δυνάμεις στα πλαίσια της λειτουργίας των Διαρκών Επιτροπών Οικονομικών και Κοινωνικών Υποθέσεων στη Βουλή. Όλοι μαζί, πολιτικές δυνάμεις και κοινωνικοί εταίροι συναποφασίσαμε τρεις κύκλους διαλόγου, αλλά και το περιεχόμενο, τη θεματολογία για κάθε κύκλο ξεχωριστά. Η Κυβέρνηση μάλιστα έλαβε υπ’όψιν της και ενέταξε στους τρεις αυτούς κύκλους όλα τα θέματα που πρότεινε η Γενική Συνομοσπονδία Εργατών Ελλάδος. 
      Το Κομμουνιστικό Κόμμα και ο ΣΥ.ΡΙΖ.Α. δεν θέλησαν από την αρχή να πάρουν μέρος, ενώ η Γ.Σ.Ε.Ε. και η Α.Δ.Ε.Δ.Υ. για τη συμμετοχή τους στον πρώτο ήδη κύκλο έθεσαν όρους.
      Όπως είπαμε από την πρώτη στιγμή, κυρίες και κύριοι συνάδελφοι, εμείς ούτε θέτουμε, ούτε όμως και δεχόμαστε όρους για το διάλογο. Πιστεύουμε ότι η συμμετοχή στη δημοκρατική αυτή διαδικασία αποτελούσε και αποτελεί πράξη ευθύνης. Κανένας βεβαίως διάλογος δεν είναι υποχρεωτικός, ούτε διάλογος σημαίνει κατ’ ανάγκην συμφωνία. Η υπεύθυνη ωστόσο στάση του καθενός επιβάλλει τη συμμετοχή στο διάλογο, ακόμη και όταν –ιδίως, θα έλεγα- κάποιος διαφωνεί. Όποιος πραγματικά νοιάζεται για τους πολλούς διαλέγεται, συζητά, έστω κι αν διαφωνεί. 
      Ο διάλογος, πολιτικός και κοινωνικός, για τέτοιας μεγάλης σημασίας ζητήματα ποτέ δεν είναι δυνατόν να διεξάγεται επί λεπτομερειών. Στο διάλογο ανταλλάσσονται απόψεις επί θεμάτων αρχής και επί γενικών κατευθύνσεων, αλλά και επί των προβλημάτων που επιβαρύνουν το σύστημα. Άλλωστε, απόλυτη άνεση ανταλλαγής απόψεων επί λεπτομερών ρυθμίσεων θα υπάρξει όταν το σύνολο των κυβερνητικών θέσεων καταγραφεί ως νομοθετικό κείμενο, όταν δηλαδή θα έχουμε σχέδιο νόμου. Αν τυχόν προεβάλλοντο συγκεκριμένες και απολύτως λεπτομερείς ρυθμίσεις, τότε ορθώς και δικαιολογημένα θα διατυπωνόταν η άποψη περί ειλημμένων αποφάσεων και περί προσχηματικού και συνεπώς, περιττού διαλόγου. 
      Κυρίες και κύριοι συνάδελφοι, όλοι, πολιτικές δυνάμεις και κοινωνικοί εταίροι, συμφωνούμε στη διαπίστωση ότι η σημερινή κατάσταση, με εκατόν πενήντα πέντε φορείς κοινωνικής ασφάλισης και κλάδους που εποπτεύονται από πέντε διαφορετικά Υπουργεία, είναι απαράδεκτη. Αποτελεί το μεγαλύτερο δομικό και το οξύτερο διαρθρωτικό πρόβλημα του συστήματος. Η Κυβέρνηση είναι αποφασισμένη να αντιμετωπίσει δραστικά αυτή τη μοναδική, φοβούμαι παγκοσμίως, πολυδιάσπαση, που προκαλεί κατασπατάληση πόρων, αδιαφάνεια, φαινόμενα διαφθοράς και κακοδιοίκησης, αδυναμία ελέγχου και εποπτείας και βεβαίως, καθιστά δυσχερέστατη την εφαρμογή της ισχύουσας νομοθεσίας.
      Το ομολογουμένως δυσχερές αυτό εγχείρημα δεν πρόκειται να θίξει τους όρους και τις προϋποθέσεις συνταξιοδότησης και το είδος και το ύψος των παροχών των συνενούμενων Ταμείων, ενώ οι εργαζόμενοι σ’ αυτά θα ενταχθούν στους νέους φορείς με την υπαλληλική και μισθολογική κατάσταση και εξέλιξη, την οποία έχουν σήμερα. 
      Επίσης, όλα τα κινητά και ακίνητα περιουσιακά στοιχεία για κάθε ένα εντασσόμενο ή συνενούμενο ταμείο θα ενταχθούν σε έναν αυτόνομο διακριτό λογαριασμό, εις τον οποίον και θα επανέρχονται τα όποια οφέλη από την επενδυτική δραστηριότητα, η οποία βεβαίως θα είναι ενιαία για κάθε οργανισμό. 
      Σε κάθε περίπτωση, κυρίες και κύριοι συνάδελφοι, τα αποθεματικά οποιασδήποτε μορφής του κάθε ταμείου δεν θίγονται ούτε κατά ένα ευρώ και δεν αναμειγνύονται με τα αποθεματικά του οιουδήποτε άλλου ταμείου. 
      Θα υπάρξει, επίσης, ένας ειδικός λογαριασμός, εις τον οποίο θα κατευθύνεται το 10% όλων των κοινωνικών πόρων, των υπέρ τρίτων φόρων και των έμμεσων εργοδοτικών εισφορών, λογαριασμός εις τον οποίο θα συνεισφέρει και ο κρατικός προϋπολογισμός για την αντιμετώπιση ελλειμμάτων του ασφαλιστικού συστήματος ως συνόλου. 
      Θα πρέπει, επίσης, κύριοι συνάδελφοι, να ξεκαθαρίσουμε –διότι έρχεται και επανέρχεται αυτός ο ισχυρισμός- ότι κριτήριο των συνενώσεων δεν είναι ο ελλειμματικός ή πλεονασματικός χαρακτήρας ενός ταμείου, αφού τα ελλείμματα καλύπτονται από τον κρατικό προϋπολογισμό. 
      Θα ήθελα στο σημείο αυτό να σας παρακαλέσω για την προσοχή σας, όταν χωρίς στοιχεία αναφέρεστε σε υγιή, πλεονασματικά και ισχυρά ταμεία. Θα ήθελα και πάλι να υπενθυμίσω ότι η ελληνική πολιτεία –και αυτό είναι θέμα και συνταγματικής δέσμευσης, αλλά πολιτικού και κοινωνικού χρέους- εγγυάται τις συντάξεις και τις παροχές όλων των ασφαλισμένων και όλων των συνταξιούχων. Και βεβαίως, πάντοτε καλύπτει τα ελλείμματα των ασφαλιστικών φορέων, για να είναι σε θέση να εκπληρώνουν τις υποχρεώσεις τους. 
      Κυρίες και κύριοι συνάδελφοι, θέλω για πολλοστή φορά να επαναλάβω ότι δεν μειώνεται καμμία σύνταξη, δεν αυξάνεται καμμία εισφορά και δεν μεταβάλλονται τα γενικά όρια ηλικίας. 
      ΠΑΝΑΓΙΩΤΗΣ ΛΑΦΑΖΑΝΗΣ: Τα ειδικά; 
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ούτε, βεβαίως, αλλάζουν οι χρόνοι και τα μεγέθη ή ο τρόπος υπολογισμού των συντάξεων. 
      Πιστεύω, όμως, κυρίες και κύριοι συνάδελφοι, να συμφωνείτε ότι συντάξεις και γενικότερα κοινωνικές παροχές πρέπει να απολαύσουν και οι επόμενες γενεές, οι νέες και οι νέοι που σήμερα εργάζονται και εισφέρουν στο σύστημα, το οποίο όμως, όπως είναι σήμερα, δεν διασφαλίζει τα μελλοντικά δικαιώματά τους. Και λυπούμαι να πω ότι οι απόψεις που διατυπώσατε για το συγκεκριμένο αυτό θέμα, τους νέους, είναι απολύτως ανακριβείς και παραπλανητικές. 
      Μην ανησυχείτε για τους νέους και μην κόπτεστε! Για τους νέους αγωνιούμε το ολιγότερον όσο και εσείς! Μόνο που εμείς δεν τους παραπλανούμε, αλλά με υπευθυνότητα διασφαλίζουμε τα μελλοντικά τους δικαιώματα. 
      ΠΑΝΑΓΙΩΤΗΣ ΛΑΦΑΖΑΝΗΣ: Τι θα κάνετε να μας πείτε!
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κανένας εξ άλλου δεν μπορεί να αισθάνεται –και ελέχθη από ορισμένους συναδέλφους- ικανοποιημένος, όταν ένας πολύ μεγάλος αριθμός συνταξιούχων εισπράττει σήμερα 500 ευρώ ή 600 ευρώ το μήνα. 
      Θα πρέπει όλοι να βεβαιωθούν ότι σε κάθε περίπτωση όλες οι παρεμβάσεις θα είναι ήπιες. Θα συναποτελούν, όμως, μία μεταρρύθμιση που θα απαλλάξει το ασφαλιστικό σύστημα από τις παθογένειες που σήμερα το διακρίνουν. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Κύριε Υπουργέ, εσείς το επιλέξατε και ξέρετε –το καταλαβαίνετε και φάνηκε και από τον τόνο που τον σηκώσατε στο τέλος- ότι θα μείνετε στην ιστορία, όπως έμεινε ο κ. Γιαννίτσης θα μείνετε στην ιστορία, διότι αυτό που θυμόμαστε είναι το νομοσχέδιο Γιαννίτση και την κινητοποίηση για το νομοσχέδιο Γιαννίτση –που ήταν η αρχή του τέλους διακυβέρνησης του ΠΑ.ΣΟ.Κ.- που επιχείρησε να κάνει περίπου τα ίδια πράγματα που επιχειρείτε να κάνετε και εσείς. 
      Και μην μας δίνετε μαθήματα περί διαλόγου. Μην μας δίνετε μαθήματα περί διαλόγου. Το αν θέλουμε εμείς το διάλογο ή όχι, το δείχνουμε και σήμερα και με τις επίκαιρες ερωτήσεις, όταν θέλουμε μπροστά στον ελληνικό λαό, στους Έλληνες πολίτες, να αναπτυχθούν οι απόψεις και οι αντιλήψεις και οι προτάσεις των πολιτικών δυνάμεων, οι δικές μας και οι δικές σας.
      Ο διάλογος που κάνατε είναι διάλογος, στον οποίο μόνο ανόητοι και αφελείς θα ερχόντουσαν. Διότι, ήταν διάλογος πρόσχημα για να προωθηθούν προειλημμένες αποφάσεις, όπως κάνατε για την ενοποίηση των ταμείων, προσβάλλοντας όλους τους κλάδους των επιστημόνων, τους μηχανικούς, τους δικηγόρους, τους γιατρούς, τους φαρμακοποιούς. Είχατε διάλογο και ούτε συζητήσατε μαζί τους. Και κάνατε ανακοινώσεις για τις ενοποιήσεις των ταμείων και παρουσιάσατε αυτά τα στοιχεία που παρουσιάσατε, εδώ πέρα και κάνετε μία επίθεση προσβολής.
      Κάθε γονιός θέλει να κάνει το παιδί του επιστήμονα και προσπαθείτε εσείς να στηρίξετε και να σηκώσετε ένα λαϊκισμό ενάντια στους επιστήμονες. Πέστε: Πόσο παίρνει ένας νέος δικηγόρος σύνταξη; Πόση σύνταξη θα πάρει ένας νέος δικηγόρος; Θα πάρει 400 ευρώ.
      Αφήστε τα παραμύθια ότι ενδιαφέρεστε για τη νεολαία. Από την περίοδο της διακυβέρνησης Μητσοτάκη, με τους νόμους της τότε εποχής, με τους νόμους του ΠΑ.ΣΟ.Κ. μετά, το 2003, ουσιαστικά διαμορφώσατε συνθήκες τέτοιες, οι οποίες υποβαθμίζουν κάθε ασφαλιστικό δικαίωμα των νέων. Έπαιρναν συντάξεις οι γονείς τους που έφταναν 80% σε σχέση με τους τελευταίους μισθούς και τώρα, παίρνουν 60% και 70%.
      Μιλάτε για νέους; Έχετε γεμίσει το Ι.Κ.Α., το οποίο είναι ο κεντρικός ασφαλιστικός οργανισμός της χώρας μας, με παιδιά, με νέους ανθρώπους και με νέες κοπέλες, οι οποίοι δεν έχουν ασφάλιση, οι οποίοι κάνουν τη δουλειά που κάνουν οι κανονικοί εργαζόμενοι και εμφανίζονται σαν δήθεν καταρτιζόμενοι, μέσα από τα προγράμματα «STAGE» και παίρνουν 430 ευρώ και δεν έχουν ασφάλιση και δεν έχουν δικαιώματα.
      Και εμφανίζεστε εδώ να λέτε ότι ενδιαφέρεστε για τους νέους; Πέστε για τους νέους εκείνους οι οποίοι δουλεύουν με δελτίο παροχής υπηρεσιών, οι οποίοι παίρνουν δώδεκα μισθούς, οι οποίοι δεν ασφαλίζονται ή υποασφαλίζονται. Πέστε για τους νέους εκείνους οι οποίοι δουλεύουν μέσα στη μαύρη αγορά εργασίας.
      Αυτό το καθεστώς έχετε δημιουργήσει. Θα το υπερασπιστούμε εμείς; Όχι. Η αντιπαράθεση δεν είναι ανάμεσα στις προτάσεις και τις ρυθμίσεις μία του ΠΑ.ΣΟ.Κ., μία της Νέας Δημοκρατίας και τη σημερινή κατάσταση. Δεν υπερασπιζόμαστε τη σημερινή κατάσταση. Αυτό το τερατούργημα του βαλκανικού καπιταλισμού, το οποίο έχουμε εδώ πέρα και το οποίο θέλει τον καθένα να κλέβει ασύδοτα τα ασφαλιστικά ταμεία, με τη σφραγίδα -πολλές φορές- της Κυβέρνησης. Δεν το υπερασπιζόμαστε. Δεν είναι η αντιπαράθεση αυτή ανάμεσα σε εσάς και εμάς.
      Η αντιπαράθεση είναι ανάμεσα σε ένα πρόγραμμα αποδόμησης του κοινωνικού κράτους και αποδόμησης των ασφαλιστικών δικαιωμάτων και στις προτάσεις της Ριζοσπαστικής Αριστεράς για ένα νέο σύστημα ασφάλισης και για κάλυψη των βασικών προβλημάτων.
      Ποιο είναι το κεντρικό πρόβλημα σήμερα; Γιατί γίνονται όλα αυτά; Γιατί μας λέτε ότι δεν έχουμε αποθεματικά, δεν έχουν λεφτά τα ταμεία. Πώς θα μπορέσουν τα ταμεία να έχουν λεφτά για να εκπληρώσουν τις υποχρεώσεις που έχουν; Και για μας πρόκειται για ακόμη μεγαλύτερες υποχρεώσεις. Γιατί για εμάς πολιτισμός είναι σήμερα, σε μια εποχή τεχνολογικής επανάστασης, να έχουμε μεγαλύτερες κατακτήσεις από αυτές που είχαμε. Να μην πάμε πίσω από τους γονείς μας. Μάλλον, να μην πάνε τα παιδιά πίσω από τους γονείς τους. Να πάνε μπροστά.
      Εμείς έχουμε τις δικές μας προτάσεις και το λέω αυτό, διότι προσπαθείτε να περάσετε την ιδέα «η Αριστερά δεν έχει προτάσεις, η Αριστερά υπερασπίζεται το σημερινό καθεστώς». Ούτε το σημερινό καθεστώς υπερασπιζόμαστε, αλλά και προτάσεις έχουμε. Και θα αναφέρω δέκα προτάσεις πάνω σε αυτό το κεντρικό ζήτημα των αποθεματικών και της περιουσίας των ταμείων, οι οποίες για εμάς είναι εξαιρετικά σημαντικές και οι οποίες θα δίνανε σε πολύ μεγάλο βαθμό λύση, πέρα από το νέο πόρο, που ανέφερε και ο κ. Λαφαζάνης και ο κ. Δραγασάκης κ.λπ., τους νέους πόρους που χρειάζονται για να στηρίξουν μακροπρόθεσμα τα ταμεία.
      Πρώτον, η αξιοποίηση της υπάρχουσας περιουσίας των ασφαλιστικών οργανισμών, με βάση κριτήρια ασφαλούς και εγγυημένης απόδοσης.
      Δεν μπορείτε να κάνετε τίποτα σ’ αυτό. Είναι σαν να βγαίνουν αυτοί που έχουν κλέψει το παγκάρι και να βγάζουν δίσκο και να ζητάνε έρανο και μάλιστα υποχρεωτικό. 
      Και να σας πω και κάτι άλλο. Είσθε Κυβέρνηση, βγήκατε μ’ αυτό το νόμο. Έπρεπε να έχετε 112 Βουλευτές, σας έδωσε και 40 το ΠΑ.ΣΟ.Κ. με τον εκλογικό νόμο που έκανε, έχετε 152 Βουλευτές. Είσθε Κυβέρνηση. Τι να κάνουμε; Νομοθετήστε στα αγροτικά ζητήματα, στην εξωτερική πολιτική, αλλού. Δεν έχετε την έξωθεν καλή μαρτυρία για το ασφαλιστικό. Εσείς κάνατε το πάρτι με τη «JP MORGAN», με τους διάφορους προμηθευτές, μεσολαβητές και τις εταιρείες και οδηγήσατε σ’ αυτή την καταλήστευση των ταμείων. 
      Εμείς τι ζητάμε; Πρώτον, αξιοποίηση και έλεγχο της μεγάλης περιουσίας που έχουν τα ασφαλιστικά ταμεία, η οποία έγινε αντικείμενο εκμετάλλευσης άλλοτε από την Τράπεζα Ελλάδας, άλλοτε για την αγορά F 16 και στρατιωτικών εξοπλισμών, άλλοτε για να φάνε οι δικοί μας, οι κολλητοί. Και θάψατε την έρευνα. Πρώτον, λοιπόν, αξιοποίηση της περιουσίας των ταμείων.
      Δεύτερον, αποπληρωμή των χρεών του κράτους. Θέλετε ιδιωτικοοικονομικά κριτήρια. Εντάξει, διαφωνούμε, αλλά τουλάχιστον όταν πρόκειται για ένα δημόσιο οργανισμό, έναν ασφαλιστικό οργανισμό, έναν κεντρικό οργανισμό, ο οποίος αφορά στη ζωή όλων των πολιτών, ας διεκδικεί τα χρέη που έχουν απέναντί του. Έχει 8,7 δισεκατομμύρια χρέη το δημόσιο και το δημόσιο το εκφράζετε εσείς σήμερα. Έχει 3,2 δισεκατομμύρια χρέη ο ιδιωτικός τομέας. Αποπληρωμή, λοιπόν, των χρεών που υπάρχουν προς τα ασφαλιστικά ταμεία.
      Τρίτον, το κράτος να είναι εντάξει και υπεύθυνο σε σχέση με τις υποχρεώσεις του -σας αναφέρθηκε από τον κ. Δραγασάκη το θέμα του 1% και όλες αυτές οι διακυμάνσεις και οι μέσοι όροι- και να διαμορφωθεί ένα σύστημα το οποίο θα οδηγεί στην πραγματική συμβολή του κράτους στο θέμα της ασφάλισης το οποίο είναι ένα κοινωνικό θέμα. Αφορά στη ζωή των πολιτών και ιδιαίτερα, αν θέλετε, στη φάση στην οποία βγαίνουν έξω από την αγορά εργασίας. 
      Γιατί εσείς που είσθε τόσο ευρωπαίοι -ακόμα εμφανίζεται ο κ. Χατζηδάκης και μας λέει εδώ περί Ολυμπιακής Αεροπορίας κ.λπ. διάφορα πράγματα τα οποία είναι εντελώς ασύστατα- δεν εφαρμόζετε το σύστημα της τριμερούς χρηματοδότησης που εφαρμόζουν σχεδόν όλες οι χώρες; Γιατί δεν δίνετε τα 3/9 μαζί με τα 4/9 του εργοδότη και τα 2/9 των εργαζομένων κρατική εισφορά; Είναι  σύστημα το οποίο είναι διεκδίκηση και κατάκτηση των εργαζομένων στις περισσότερες χώρες της Ευρώπης, το οποίο υπολειτούργησε στην Ελλάδα και ήθελε ο κ. Ρέππας να το καταργήσει εντελώς, βάζοντας δήθεν ένα 1% το οποίο το κράτος με τον εύκολο τρόπο το παραβιάζει. 
      Επομένως, η τρίτη πρότασή μας είναι ο σεβασμός του κράτους στις υποχρεώσεις του και η εφαρμογή του συστήματος που εφαρμόζεται σε μία σειρά χώρες της Ευρωπαϊκής Ένωσης για τριμερή χρηματοδότηση που συμπεριλαμβάνει και τη συμμετοχή του κράτους.
      Τέταρτο, αδήλωτη ανασφάλιστη εργασία. Η Ελλάδα είναι μία χώρα όπου από τους τεσσεράμισι εκατομμύρια εργαζόμενους, το ένα εκατομμύριο εκατό χιλιάδες είναι ανασφάλιστοι. Τι μας λέτε παραμύθια περί δημογραφικού προβλήματος, ότι δεν υπάρχουν νέοι για να μπουν στην αγορά εργασίας; Μη μας τα λέτε αυτά τα παραμύθια. Εδώ υπάρχουν εργαζόμενοι που δουλεύουν –είναι ένα εκατομμύριο εκατό χιλιάδες- που θα μπορούσε η συμμετοχή τους να διαφοροποιήσει εντελώς προς μία θετική και υγιή κατεύθυνση τη σχέση ανάμεσα σε εργαζόμενους και συνταξιούχους και είναι ανασφάλιστοι. Και το δέχεστε αυτό. 
      Η μία στις έξι επιχειρήσεις – με τις έρευνες που έχει κάνει αυτό το Ι.Κ.Α. που εντελώς αποδυναμωμένο- ασφαλιστικά είναι φάντασμα, από άποψη εισφορών. Δεν δίνει καμμία εισφορά. Έχετε κάνει το βασίλειο της μαύρης εργασίας. Επομένως, έχουμε αδήλωτη ανασφάλιστη εργασία. Ενσωματώστε την, υποχρεώστε τους εργοδότες να ανταποκριθούν σ’ αυτά που ζητάει ο νόμος, να πληρώσουν, να δείτε πώς βελτιώνεται ο συσχετισμός εργαζομένων και συνταξιούχων καθώς και η κατάσταση των ταμείων.
      Δεν κάνετε τίποτα, γιατί είναι οι κομματάρχες από εδώ και από εκεί, στους οποίους προσπαθεί ο δικομματισμός να στηριχθεί. 
      Πέμπτο σημείο, μετανάστες. Άλλη αθλιότητα εδώ πέρα! Οι μετανάστες έχουν συμβάλει με έναν μοναδικό τρόπο στην κάλυψη θέσεων εργασίας που –για μια σειρά λόγους- δύσκολα θα καλύπτονταν. Και έχουν συμβάλει σ’ αυτούς τους ρυθμούς ανάπτυξης που έχει η Ελλάδα, σύμφωνα με τις μελέτες του Ο.Ο.Σ.Α. για την εξέλιξη της ελληνικής οικονομίας, η οποία σε μεγάλο βαθμό είναι έξω από τη νόμιμη αγορά εργασίας. 
      Αξιοποίηση, λοιπόν, των μεταναστών και ένταξή τους στα συστήματα της κοινωνικής ασφάλισης, των νόμιμων εργασιακών σχέσεων, έξω από τη μαύρη αγορά εργασίας.
      Έκτο σημείο, ελεγκτικοί μηχανισμοί. Μας τα είπατε κι εσείς, αλλά εγώ έχω στοιχεία λίγο διαφορετικά από τα δικά σας. Στο I.K.A. υπάρχουν δώδεκα χιλιάδες τετρακόσιες σαράντα οκτώ οργανικές θέσεις, οι οποίες δεν ανταποκρίνονται στα νέα καθήκοντα του I.K.A., εκ των οποίων οι τρεις χιλιάδες εννιακόσιες ενενήντα πέντε είναι κενές, έχουμε δηλαδή μία διαφορά εκατό ανθρώπων κ.λπ. 
      Ξέρετε τι σημαίνει αυτό; Δεκατρία ελεγκτικά κέντρα του Ι.Κ.Α., εκ των οποίων λειτουργούν μόνο τέσσερα. Ξέρετε τι σημαίνει αυτό στην ιδιωτικοοικονομική έκφραση; Σημαίνει ότι κάποιος έχει ένα μεγάλο μαγαζί, το έχει στελεχώσει με υπαλλήλους που πλασάρουν τα προϊόντα, που βοηθάνε τον πελάτη, που προσπαθούν να πείσουν τον πελάτη και δεν έχει ανθρώπους το ταμείο. 
      Αυτό κάνετε. Αυτή είναι η καπιταλιστική σας αίσθηση απέναντι στο δημόσιο. Δεν έχετε ανθρώπους στο ταμείο. Για ένα ασφαλιστικό ταμείο όπως είναι το Ι.Κ.Α. ή τα άλλα ασφαλιστικά ταμεία, δεν έχετε ανθρώπους να ελέγξουν τις εισροές τις οποίες θα έπρεπε να έχουν. Και οδηγείτε σε αυτό που είπαμε, στην τεράστια δηλαδή απώλεια πόρων και στη μαύρη αγορά εργασίας. 
      Το 80% των επιχειρήσεων, με βάση τις μελέτες του ινστιτούτου της Γ.Σ.Ε.Ε., έχουν να ελεγχθούν πάνω από πέντε χρόνια. Ασύδοτα όλα! Χωρίς ταμίες! Και θέλετε εσείς να επιτεθείτε στη νεολαία και στο χρόνο συνταξιοδότησης και στα βαρέα και ανθυγιεινά και στις γυναίκες. 
      Έβδομο σημείο. Αναβαθμίστε τους εργαζόμενους στις εργασιακές σχέσεις που πραγματικά έχουν. Όσο πιο προωθημένη εργασιακή σχέση έχει ένας εργαζόμενος, όσο πιο προωθημένη είναι η ασφάλισή του, τόσο εισρέουν πόροι μέσα στα ασφαλιστικά ταμεία. 
      Βασίλειο εδώ πέρα των μορφών εργασίας, οι οποίες δεν εκφράζουν τις πραγματικές εργασιακές σχέσεις, οι οποίες είναι και σε βάρος των εργαζομένων και σε βάρος των ταμείων! Συμβάσεις ορισμένου χρόνου, μερική απασχόληση, δελτία παροχής υπηρεσιών, συμβάσεις έργου, μέχρι αυτήν την τεράστια ντροπή που ανέχεστε επειδή είναι η Εθνική Τράπεζα και οι άλλες τράπεζες, δηλαδή τους ενοικιαζόμενους εργαζόμενους, οι οποίοι με επιχείρηση μαϊμού που έχουν κάνει κρατικές και ιδιωτικές τράπεζες, κάνουν ψεύτικες εργασιακές σχέσεις με χαμηλότερες εισφορές του εργοδότη, με απώλεια εισοδήματος για τους εργαζόμενους που είναι νέοι άνθρωποι, νέα ζευγάρια, τριαντάρηδες, τριανταπεντάρηδες. Και υπάρχουν απώλειες και για τα ταμεία. 
      Επομένως, αναβάθμιση των εργασιακών σχέσεων, ώστε να αυξηθούν οι πόροι.
      Όγδοο σημείο. Απαιτήσεις απέναντι στην εργοδοσία, οι οφειλές της εργοδοσίας απέναντι στα ταμεία. Είχαμε εδώ πέρα έκφραση –αν θέλετε- αυτής της ασυδοσίας που δημιουργείτε εσείς που θέλετε να βάλετε τάξη στα ταμεία, δηλαδή τη χαριστική τροπολογία για την «ALPHA BANK», όπου είδαμε στις τηλεοράσεις διάφορα «παπαγαλάκια» της Νέας Δημοκρατίας, δήθεν διαφωνούντα, να έρχονται και να σκύβουν το κεφάλι εδώ για το 1.000.000.000 ευρώ που χαρίσατε στην «ALPHA BANK», όπως και στις άλλες τράπεζες και στους άλλους εργοδότες και το μεταφέρατε στο I.K.A. και στα ασφαλιστικά ταμεία. Γιατί έτσι! Γιατί αυτή είναι η βάση της δικής σας στήριξης! 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου)
      Επομένως, απαιτήσεις για να καλύψουν τις υποχρεώσεις τους οι μεγάλες επιχειρήσεις.
      Ένατο σημείο. Συγκεκριμένα μέτρα για την ανεργία. Πάλι φθάνουμε στο δημογραφικό. Τι μας λέτε για δημογραφικό, όταν έχουμε ανεργία 8% και 9%; Εντάξτε τους, πάρτε μέτρα, δημιουργήστε συνθήκες για την ανάπτυξη και την αύξηση των θέσεων εργασίας! Βάλτε νέο υλικό μέσα στην αγορά εργασίας! Βελτιώστε τις σχέσεις εργαζομένων και συνταξιούχων!
      Δέκατο και τελευταίο σημείο. Στήριξη του δημόσιου τομέα και των δημόσιων επιχειρήσεων ως ένα χώρο εργασίας. Εδώ ζούμε μία σχιζοφρένεια, μία φοβερή σχιζοφρένεια. Πριν από μία ώρα ήταν εδώ ο Υπουργός Μεταφορών και ουσιαστικά μιλούσε για εθελουσία έξοδο. Μιλούσε, δηλαδή, για επιβάρυνση των ταμείων, διότι διώχνονται υπάλληλοι-εργαζόμενοι, επειδή δεν μπορείτε να διαχειριστείτε μία δημόσια επιχείρηση, επειδή έγινε όργιο πελατειακών σχέσεων. Και υπήρξε όργιο διαφθοράς στις προμήθειες από όλες τις Κυβερνήσεις που έχουν περάσει εδώ πέρα. Και δεν μπορεί η Ελλάδα να έχει έναν εθνικό αερομεταφορέα και να μας λέτε από τη μία για αύξηση του ορίου ηλικίας των εργαζομένων και από την άλλη να μας λέτε για εθελουσία έξοδο. Τι Κυβέρνηση είναι αυτή; Ξέρει τι κάνει; Γιατί δίνει σχιζοφρενικό μήνυμα στην κοινωνία;
      Κύριε Υπουργέ, ήθελα να πω ξανά ότι δεν είμαστε σε διάλογο, αλλά σε σύγκρουση. Δεν υπερασπιζόμαστε τη σημερινή κατάσταση. Υπερασπιζόμαστε τις ριζοσπαστικές, εναλλακτικές, δικές μας προτάσεις. Έχουμε προτάσεις και σε μεγάλο βαθμό πολλές από αυτές τις προτάσεις προωθούνται και από το εργατικό κίνημα. Και εκεί θα γίνει η μεγάλη σύγκρουση.
      Είστε μία Κυβέρνηση η οποία δεν έχει κοινωνική ευαισθησία. Τα δίνετε όλα στον ιδιωτικό τομέα. Ανοίγετε το δρόμο για τις μεγάλες ασφαλιστικές εταιρείες. Από οικονομική άποψη, είστε μία «Κυβέρνηση κατοχής». Δουλεύετε για τη «SUEZ» και την «CREDIT AGRICOLE» και τη «MARFIN», η οποία μας βγαίνει με τις διαφημίσεις. Ποια είναι η «MARFIN» η οποία μας λέει, χωρίς να το ξέρει κάποιος, ότι έβαλε στο χέρι τον Ο.Τ.Ε., το μεγάλο εργαλείο που έχει η χώρα μας για να προχωρήσει σήμερα μπροστά, σε μία εποχή επανάστασης στις τηλεπικοινωνίες και στην πληροφορική; Και μας λέτε για τη «MARFIN»; Εμείς δεν θέλουμε κυβερνήσεις κατοχής, με την οικονομική διάσταση που θέτω. Θα δώσουμε τη μάχη η οποία είναι μεγάλη. Και πιστεύω ότι η νίκη θα είναι μεγάλη στις 12 του Δεκέμβρη και θα υπάρξει ένα μήνυμα. Και αν έχετε τις κάμερες και στρέφονται ενάντια στους εργαζόμενους, γυρίστε τις στα πρόσωπά σας εκείνη τη μέρα, όπου πιστεύω ότι θα κάνουμε να «γονατίσουν» τα σχέδια γι’ αυτή την ασφαλιστική κατακρήμνιση και αποδόμηση του κοινωνικού κράτους που προσπαθεί να προωθήσει η Νέα Δημοκρατία.
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Κυρία Πρόεδρε, θα ήθελα το λόγο.
      ΠΡΟΕΔΡΕΥΟΥΣΑ(Έλσα Παπαδημητρίου): Ορίστε, κύριε  Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός  Απασχόλησης και Κοινωνικής Προστασίας): Κύριε  Πρόεδρε του Συνασπισμού, μόνο σε φραστικό παραλήρημα μπορεί να αποδώσει κανείς το χαρακτηρισμό σας περί «Κυβερνήσεως κατοχής». Αυτές είναι πολύ βαριές κουβέντες και δεν τιμούν κανέναν. Έχετε το απόλυτο δικαίωμα της διαφωνίας, το απόλυτο δικαίωμα της επίκρισης, της σκληρής κριτικής, αλλά δεν τιμά κανέναν το να καταφεύγετε σε τέτοιους χαρακτηρισμούς. Λυπάμαι πάρα πολύ. Ωστόσο, σας ευχαριστώ πολύ για το ενδιαφέρον σας δια την πολιτική μου τύχη. Όμως, μη βιάζεσθε για τα συμπεράσματά σας. Έχετε λίγο υπομονή.
      Κύριε  Πρόεδρε, αν είναι χαμηλές οι συντάξεις είτε των επιστημόνων -για τους οποίους βλέπω εσχάτως κάτι που κάνατε και την προηγούμενη εβδομάδα, ότι κυρίως κόπτεστε και μάλιστα δε για τους τεχνικούς επιστήμονες- είτε οιουδήποτε άλλου εκ των εκατοντάδων χιλιάδων που είναι συνταξιούχοι των 500 ευρώ και 600 ευρώ -στους οποίους κυρίως αναφέρθηκα και εγώ- δεν σας πέρασε ποτέ από το μυαλό μήπως αυτή η χαοτική και δαιδαλώδης κατάσταση η οποία χαρακτηρίζει σήμερα το ασφαλιστικό μας σύστημα είναι υπεύθυνη και γι’ αυτές τις χαμηλές συντάξεις;
      Εγώ, κύριε Πρόεδρε, ποτέ δεν είπα, ούτε σήμερα ούτε σε εσάς ούτε διατύπωσα δημοσίως, αλλά και δεν πιστεύω ως κυρίαρχο επιχείρημα το οικονομικό. Ποτέ δεν είπα πως ό,τι γίνεται, δεν γίνεται επειδή δεν έχουν λεφτά τα ταμεία. Βεβαίως το οικονομικό θέμα και το θέμα της χρηματοδότησης είναι από τα πολύ σημαντικά ζητήματα του οιουδήποτε ασφαλιστικού συστήματος, αλλά δεν είναι το κυρίαρχο. Γι’ αυτό και επέκρινα και μία φράση που διατυπώθηκε από συνδικαλιστές, ότι δήθεν η χρηματοδότηση είναι η κορωνίδα του προβλήματος.
      Είπα -και επαναλαμβάνω- όσοι πόροι και αν διατεθούν, θα πάνε χαμένοι, έτσι όπως είναι σήμερα το ασφαλιστικό μας σύστημα.
      Συμφωνώ απολύτως με τη διαπίστωσή σας περί σοβαρής και περαιτέρω αξιοποίησης των αποθεματικών των ταμείων. Και θα θυμάστε πολύ καλά -είχαμε και τότε την ευκαιρία να ανταλλάξουμε απόψεις- ότι όταν έφερα το καλοκαίρι το θεσμικό πλαίσιο για τα αποθεματικά, κατεβλήθη μία προσπάθεια με τη συμβολή όλων των πτερύγων, να γίνει ένα θεσμικό πλαίσιο το οποίο πράγματι και να εγγυάται και να διασφαλίζει, αλλά και να αξιοποιεί κατά τρόπο επαγγελματικό και όχι ερασιτεχνικό και κατά την ιδέα -την έντιμη λέγω εγώ ιδέα που δεν υπήρξε πάντοτε- των όποιων διοικήσεων των ταμείων. Υπάρχουν σήμερα κανόνες. Κανόνες οι οποίοι θα οδηγήσουν τα αποθεματικά σε πραγματικά σημαντικές αποδόσεις.
      Αναφερθήκατε στην ευρωπαϊκή εμπειρία και το φέρατε το θέμα αυτό και ορθώς, ως ένα θετικό πρότυπο. Και ασφαλώς έχετε θητεύσει χρόνια και έχετε μία αδιαμφισβήτητη εμπειρία στο πολιτικό, ευρωπαϊκό περιβάλλον. 
      Σας ερωτώ, κύριε Πρόεδρε: Σε ποια χώρα-μέλος της Ευρωπαϊκής Ένωσης συμβαίνουν όσα αρνητικά συμβαίνουν στο ελληνικό ασφαλιστικό σύστημα; Πάρτε όποια πτυχή του συστήματος θέλετε. Τον αριθμό των ταμείων, των εισφορών, τη σχέση των εργαζομένων με τους συνταξιούχους, τις παροχές που δίδονται, τις ηλικίες, τα όρια. Πάρτε όποιο θέλετε. Τα γνωρίζετε πολύ καλά. Ποιο από τα αρνητικά στοιχεία που βρίθουν στο ελληνικό ασφαλιστικό σύστημα απαντά κάποιος στα ευρωπαϊκά συστήματα; Πιστεύω να συμφωνήσετε στο κανένα.
      Συμφωνώ, επίσης, απολύτως, το είπα δια μακρόν, με το θέμα της καταπολέμησης, της αντιμετώπισης της εισφοροδιαφυγής και της αδήλωτης εργασίας. Είναι ένα οξύτατο πρόβλημα και αυτό προσπαθούμε να το αντιμετωπίσουμε. Μίλησα για την εντατικοποίηση των ελέγχων. 
      Θέλω όμως να δεχθείτε ότι, μην απατόμεθα, ο μόνος τρόπος δια την ουσιαστική αντιμετώπιση της εισφοροδιαφυγής είναι η ηλεκτρονική υποδομή και η ηλεκτρονική διασταύρωση ασφαλιστικών και φορολογικών στοιχείων. Διαφορετικά πολύ μικρά θα είναι τα αποτελέσματα.
      Θέσατε και ορισμένα εργασιακά θέματα για τα οποία η συνάδελφος κυρία Καλαντζάκου θα έχει την ευκαιρία να απαντήσει. Εγώ το μόνο που θέλω να πω σ’ αυτά είναι ότι προ δύο ημερών είχαμε Συμβούλιο Υπουργών στις Βρυξέλλες και μεταξύ των θεμάτων που συζητήθηκαν ήταν το γνωστό θέμα του «opt out» και το θέμα του χρόνου εργασίας. Και στα δύο αυτά θέματα η χώρα μας ήταν κατηγορηματικά αντίθετη και βεβαίως δεν είμαστε μόνοι. Είναι και άλλες χώρες του νότου, οι οποίες συμβάλλουν και θέλουν μιά πιο κοινωνική, πιο ανθρώπινη, πιο λογική προσέγγιση απ’ ό,τι θέλουν κάποιες άλλες ευρωπαϊκές χώρες.
      Τέλος, κυρία Πρόεδρε, η κοινωνική ευαισθησία δεν αποδεικνύεται ούτε με δανεικά ούτε με ωραία λόγια ούτε με παραπλανήσεις. Αποδεικνύεται με συγκεκριμένα μέτρα και με πόρους, οι οποίοι διατίθενται. Και η Κυβέρνηση αυτό ακριβώς επιχειρεί να κάνει, να βελτιώσει το περιβάλλον, αλλά και να πάρει μέτρα και να αυξήσει τους πόρους.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Κυρία Πρόεδρε, το λόγο για μία μικρή παρέμβαση.
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού της Ριζοσπαστικής Αριστεράς): Μια πολύ μικρή παρέμβαση, κυρία Πρόεδρε, δεν θέλω να σας δυσκολέψω.
      Κύριε Υπουργέ, μην υποκαθιστάτε το Προεδρείο της Βουλής. ΄Εγινε μία πολιτική κρίση την οποία πιστεύω βαθειά, ανέφερα τον οικονομικό τομέα και αν είχα περάσει τα όρια, νομίζω ότι έχουμε Πρόεδρο στη Βουλή και θα μας το είχε επισημάνει. Η πολιτική σας έχει περάσει τα όρια. Δεν μπορεί την ΄Ελλάδα να την κυβερνάει η «MARFIN» και δεν μπορεί να την κυβερνάει η «SUEZ» και οι γαλλικές τράπεζες. Αλλάξτε την πολιτική σας.
      Για το θέμα που είπατε, την Τετάρτη εγώ έχω υπομονή. Πιστεύω ότι θα είστε διάσημος την Τετάρτη. Θα σας ξέρει όλη η Ελλάδα απ’ άκρου εις άκρον, μπορείτε να βάλετε υποψηφιότητα σε όποιο νομό θέλετε.
      Κάνατε κάποιους υπαινιγμούς για το Τεχνικό Επιμελητήριο. Δεν ξέρω εάν εννοείτε ότι τυχαίνει να υπάρχει συγγενικός δεσμός με τον Πρόεδρο του Τεχνικού Επιμελητήριου. Λυπάμαι εάν το εννοούσατε αυτό. Και είμαι περήφανος γιατί η ηγεσία του Τεχνικού Επιμελητηρίου συνενώνει σήμερα όλες τις δυνάμεις και τις δυνάμεις που πρόσκεινται πολιτικά στο δικό σας κόμμα σε μία κοινή αγωνιστική στάση και θα είναι όλοι παρόντες την Τετάρτη στο συλλαλητήριο.
      Τέλος, θα ήθελα να πω, ότι όπως είδατε, κύριε Υπουργέ, έχουμε προτάσεις. Αφήστε αυτά τα περί αντιπαραθέσεων και δεν λένε οι άλλοι τίποτα, προτάσεις. Κάναμε αναφορά όλοι οι Βουλευτές του Συνασπισμού Ριζοσπαστικής Αριστεράς σε ποσά και είπαμε ότι υπάρχει άλλος δρόμος. Και πιστεύω ότι αυτός ο άλλος δρόμος θα επιλεγεί και πιστεύω ότι ασκώντας αυτόν τον ουσιαστικό αντιπολιτευτικό ρόλο που έχουμε αναλάβει, δεν περιοριζόμαστε μόνο στην κριτική, αλλά προσπαθούμε να αναπτύξουμε την εναλλακτική και ουσιαστική λύση μας, μία λύση που έχει την εξής διαφορά ανάμεσα στα άλλα: Εσάς, οι προτάσεις σας στηρίζονται στη διχόνοια και στο μίσος μέσα στην κοινωνία και εμάς στηρίζονται στη συνένωση, στην αλληλεγγύη, στη συλλογικότητα και στην προσπάθεια να ανέβουν οι μέσοι όροι προς τα επάνω και όχι να κατέβουν κάτω.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Μια και με προκαλέσατε νομίζω ότι τώρα πρέπει να παρέμβω. Ας διαγραφούν παρακαλώ με την άδεια του κ. Αλαβάνου, τα του «μίσους» και τα των «κυβερνήσεων κατοχής».
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, για ένα λεπτό παρακαλώ, το λόγο.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Να κάνετε υπέρβαση, είναι κοινοβουλευτικό μεγαλείο, κύριε Πρόεδρε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κυρία Πρόεδρε, με συγχωρείτε, αλλά ως Βουλευτής του Εθνικού Κοινοβουλίου εγώ θλίβομαι που ανήκω στη Νέα Δημοκρατία, την παράταξη που έχει πρόσφατα την ανανέωση της λαϊκής εντολής, όταν πρόεδρος κόμματος ή συνάδελφος Βουλευτής χαρακτηρίζει την Κυβέρνηση της Νέας Δημοκρατίας, «κυβέρνηση κατοχής». Και θέλω να διαμαρτυρηθώ και να σας παρακαλέσω, το Προεδρείο να παρέμβει.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Παρενέβην, κύριε συνάδελφε, και ζητώ να διαγραφούν με τη συναίνεση όλων.
      ΠΑΝΟΣ ΠΑΝΑΓΙΩΤΟΠΟΥΛΟΣ: «κ υβέρνηση κατοχής», δημοκρατική Κυβέρνηση εκλεγείσα από τον ελληνικό λαό;
      ΠΡΟΕΔΡΕΥΟΥΣΑ (΄Ελσα Παπαδημητρίου):  Νομίζω ότι μας ακούει ο ελληνικός λαός και γνωρίζει τι συνιστά υπερβολή, έτσι επιεικώς και τι είναι η σημερινή Κυβέρνηση.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ορίστε, κύριε Υπουργέ, έχετε το λόγο για πολύ λίγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ούτε ένα λεπτό, κυρία Πρόεδρε.
      Κύριε Πρόεδρε του Συνασπισμού, δεν με ενόχλησε η κριτική σας για την «MARFIΝ» ή για οιανδήποτε άλλη πολιτική, με την οποία έχετε απόλυτο δικαίωμα να διαφωνείτε, είτε ιδεολογικά και κεντρικά, είτε για πολύ συγκεκριμένους και πρακτικούς λόγους. Με ενόχλησε η συγκεκριμένη φράση την οποία επανέλαβε και ο συνάδελφος Κοινοβουλευτικός Εκπρόσωπος. Και το τι κάνει το Προεδρείο είναι απόλυτο δικαίωμά του. Αλλά είναι άλλο πράγμα η Κυβέρνηση, άλλο πράγμα το Προεδρείο της Βουλής.
      Χαίρω ωστόσο, διότι η αντίδρασή σας στην δική μου αντίδραση μου δίδει την αίσθηση ότι θα ήταν καλύτερα να μην είχε λεχθεί. Και τελειώνουμε εδώ.
      ΄Οσον αφορά, κύριε Πρόεδρε, τη σύνδεση που νομίσατε ότι επιχείρησα με το Τεχνικό Επιμελητήριο της Ελλάδος, θέλω να σας βεβαιώσω ότι τιμώ τον κ. Αλαβάνο, τον Πρόεδρο του Τεχνικού Επιμελητηρίου Ελλάδος, αλλά εσείς είστε εκείνος ο οποίος και την προηγούμενη εβδομάδα και σήμερα, αναφέρεστε διαρκώς και κατά κύριο λόγο, επιτρέψτε μου, σ’ αυτό το ταμείο επιστημόνων που ουδείς το έχει πει ταμείο επιστημόνων και στο οποίο βεβαίως εμπεριέχονται και οι ασφαλισμένοι σήμερα στο Τ.Σ.Μ.Ε.Δ.Ε.. 
      Εγώ καμμία ιδιαίτερη αναφορά ή σύνδεση ή υπαινικτική προσπάθεια, ούτε προχθές, ούτε προ ημερών, ούτε σήμερα επιχειρώ. 
      Επαναλαμβάνω, τιμώ τον κ. Αλαβάνο όχι μάλιστα διότι είναι συγγενής σας, αλλά διότι είναι Πρόεδρος του Επιμελητηρίου και είναι ένας πολύ σοβαρός άνθρωπος. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία τη συνεδρίασή μας παρακολουθούν, αφού πρώτα ξεναγήθηκαν στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος έως 21ος αι.» «Πρωθυπουργοί και Πρόεδροι της Βουλής των Ελλήνων της Μεταπολίτευσης» καθώς και τους λοιπούς χώρους του Μεγάρου της Βουλής των Ελλήνων, δεκατέσσερις μαθήτριες και μαθητές και πέντε συνοδοί δάσκαλοι από το 4ο Δημοτικό Σχολείο Χίου και είκοσι εννέα μαθήτριες και έξι συνοδοί δάσκαλοι από το 3ο Δημοτικό Σχολείο Κάρλας Κανελιών Μαγνησίας.
      Λυπάμαι που τα παιδιά παρακολουθούν αυτές τις οξύτατες αντιπαραθέσεις.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Κουβέλης έχει το λόγο.
      Την πρωτολογία σας, βέβαια, κύριε συνάδελφε, την αξιοποίησε ο κύριος Πρόεδρος του Συνασπισμού.
      ΦΩΤΗΣ ΚΟΥΒΕΛΗΣ: Κυρία Πρόεδρε, τελώ εν γνώσει. 
      Κύριε Υπουργέ, σας ρώτησε λίγο πριν ο κ. Δραγασάκης. Για το 2008 είναι ακριβές, προβλέπεται ότι θα καταβάλλεται το 1% του Α.Ε.Π. στο ασφαλιστικό σύστημα. Δεν απαντήσατε όμως τι γίνεται για τα προηγούμενα έτη. Έτσι επανέρχεται το ερώτημα και μάλιστα με ένταση και σας καλώ να μας πείτε τι θα κάνετε για τα προηγούμενα έτη, με το δεδομένο το οποίο σας είναι γνωστό ότι ισχύει νόμος ο οποίος επιτάσσει συγκεκριμένα πράγματα. Εκτός και εάν διά της διολισθήσεως θέλετε να ξεχάσουμε το νόμο και, κατά συνέπεια, να ξεχαστεί και η προβλεπόμενη υποχρέωση από το συγκεκριμένο νόμο. Επίσης δεν είπατε τίποτε για το ζήτημα του κλάδου υγείας.
      Εγώ να προσθέσω σε όλα αυτά διότι αποτελούν στοιχεία τα οποία προσδιορίζουν, κυρίες και κύριοι συνάδελφοι, την εξέλιξη του ασφαλιστικού συστήματος ότι έχουμε τεράστιες εκροές πόρων από τα ασφαλιστικά ταμεία προς τον ιδιωτικό τομέα, με το δεδομένο ότι ο ιδιωτικός τομέας στο χώρο του συστήματος υγείας καταλαμβάνει πλέον το 50%.
      Περαιτέρω μιλήσατε για το πληροφορικό σύστημα. Εγώ θέλω να σας θυμίσω ότι το Πολυτεχνείο ανέλαβε συγκεκριμένη μελέτη ως ειδικός σύμβουλος για την ανάπτυξη και εφαρμογή ενός ολοκληρωμένου πληροφορικού συστήματος για τον Ο.Γ.Α.. Και το κόστος, κυρίες και κύριοι συνάδελφοι, αναμένεται να ανέλθει στα 6 έως 7.000.000 ευρώ. Και έχει μείνει στάσιμο και δεν δουλεύει. Και ποιο είναι το αποτέλεσμα; Δεν μπορούν να ελεγχθούν οι δαπάνες και μάλιστα κατά το τμήμα εκείνο που αφορούν την ιατροφαρμακευτική περίθαλψη και κυρίως το τμήμα που αναφέρεται ειδικότερα στα φάρμακα.
      Από την κείμενη νομοθεσία, κυρίες και κύριοι συνάδελφοι, να οι ευθύνες της Κυβέρνησης, το 4% του τζίρου της δαπάνης για τα φάρμακα οφείλουν να το επιστρέφουν σε όλα τα ασφαλιστικά ταμεία οι προμηθεύτριες φαρμακευτικές εταιρείες, πράγμα το οποίο δεν είναι δυνατόν να ελεγχθεί, με δεδομένο ότι δεν λειτουργεί ένα ολοκληρωμένο πληροφορικό σύστημα. Και φαίνεται νομίζω σας είναι γνωστοί οι νόμοι, κυρία Υφυπουργέ: είναι ο ν. 3408/2005, ο οποίος ομιλεί με σαφήνεια και πολύ συγκεκριμένα για την ανάγκη επιστροφής από τις προμηθεύτριες φαρμακευτικές εταιρείες στα ασφαλιστικά ταμεία το 4% του τζίρου της συνολικής δαπάνης.
      Θέλετε περαιτέρω να διαπιστώσουμε όλοι μαζί για να αποκρούσουμε τα προωθούμενα κυβερνητικά σχέδια τι έγινε με κάποιες ενοποιήσεις; Κυρίες και κύριοι συνάδελφοι, ο Οργανισμός Ασφάλισης Ελευθέρων Επαγγελματιών, ο γνωστός Ο.Α.Ε.Ε. είναι ο δεύτερος σε μέγεθος ασφαλιστικός οργανισμός της χώρας. Η εξασφάλιση της βιωσιμότητας αυτού του οργανισμού αφορά σε δυο εκατομμύρια τριακόσιες εβδομήντα έξι χιλιάδες πολίτες. Η προεκλογική περίοδος με τα καλά λόγια και τις θωπείες για το μεσαίο χώρο, τις μικρομεσαίες επιχειρήσεις, τους αυτοαπασχολουμένους, φαίνεται, δείχνει καθαρά πια ότι τέλειωσε.
      Μετά από μερικούς μήνες ο Ο.Α.Ε.Ε. θα αναγκαστεί, για να πληρώσει τις συντάξεις, να πωλήσει περιουσιακά του στοιχεία, τα οποία, δυστυχώς, δεν επαρκούν ούτε ως το τέλος του 2008. Το μοντέλο ενοποίησης Τ.Ε.Β.Ε., Τ.Α.Ε., Τ.Σ.Α. και η δημιουργία του Ο.Α.Ε.Ε., χωρίς την τήρηση των υποχρεώσεων της πολιτείας, είναι έτοιμο να καταρρεύσει. Ο συγκεκριμένος οργανισμός θα αναγκαστεί να πωλήσει και το τελευταίο περιουσιακό του στοιχείο για να πληρώσει συντάξεις και το σενάριο της μείωσης των συντάξεων θα επανέλθει, κάτι που είχε επιχειρηθεί και ένα χρόνο πριν ανεπιτυχώς μετά από τις αντιδράσεις της Γ.Σ.Ε.Β.Ε.Ε..
       Η πραγματικότητα είναι ότι το ΙΚΑ θα μπορέσει να ζήσει και χωρίς παρεμβάσεις για δέκα τουλάχιστον χρόνια. Ο συγκεκριμένος οργανισμός Ο.Α.Ε.Ε. δεν θα μπορέσει να ζήσει περισσότερο από δέκα μήνες.
       Η Κυβέρνηση συνεχίζει να αρνείται να επιλύσει το θέμα της χρηματοδότησης των ταμείων που ενοποιούνται, ώστε να αποφευχθεί η κατάρρευσή τους και η πλήρης αδυναμία πληρωμής συντάξεων. Κρύβει σχεδιασμούς για δημιουργία τετελεσμένων γεγονότων που θα οδηγήσουν σε μειώσεις συντάξεων και αυξήσεις εισφορών.
      Κυρίες και κύριοι συνάδελφοι, όταν πριν ένα χρόνο έγινε η ενοποίηση των ταμείων Τ.Ε.Β.Ε., Τ.Α.Ε. και Τ.Σ.Α., δεν τηρήθηκαν οι δεσμεύσεις της πολιτείας για την κάλυψη των ελλειμμάτων. Το έλλειμμα στο Τ.Σ.Α. ήταν 131.000.000 ευρώ και στο Τ.Α.Ε. 54.000.000 ευρώ. 
      Το διοικητικό συμβούλιο του Ο.Α.Ε.Ε. πρόσφατα, στις 17 Σεπτεμβρίου του τρέχοντος έτους, του 2007, αποφάσισε να πωληθούν μετοχές του οργανισμού που αποτελούν –είναι προφανές- τμήμα της περιουσίας του, για να πληρωθούν οι συντάξεις του Οκτωβρίου. Με τον τρόπο αυτό θα οδηγηθούμε με μαθηματική ακρίβεια, μετά από ένα σύντομο χρονικό διάστημα, σε πλήρη αδυναμία πληρωμής των συντάξεων των ασφαλισμένων στα τρία ενοποιημένα ταμεία. Η δραστική μείωση των συντάξεων θα αποτελέσει τότε και τη «μοναδική λύση», που θα προταθεί εκ των πραγμάτων, όπως έγινε και στο παρελθόν. Διότι βλέπετε είναι διαχρονική η συμπεριφορά των κυβερνήσεων ΠΑ.ΣΟ.Κ. και Νέας Δημοκρατίας στην αντιμετώπιση αυτού του σημαντικού ζητήματος που λέγεται ασφαλιστικό σύστημα της χώρας. 
      Φέρει ευθύνες και η διοίκηση του Ο.Α.Ε.Ε., που απέκρυψε το γεγονός και αμέσως μετά τις εκλογές αποφάσισε την εκποίηση περιουσιακών στοιχείων του οργανισμού, δηλαδή, το σταδιακό στραγγαλισμό της βιωσιμότητας του ταμείου. 
      Το προσχέδιο του προϋπολογισμού Τ.Ε.Β.Ε., Τ.Α.Ε., Τ.Σ.Α., επιχειρεί τη δραστική μείωση 30% των συντάξεων των ασφαλισμένων σ’ αυτόν τον οργανισμό και παρά το γεγονός ότι απετράπη την τελευταία στιγμή με νομοθετική ρύθμιση η μείωση, παρέμειναν χωρίς να αντιμετωπίζονται οι αιτίες που δημιούργησαν αυτήν την εξαιρετικά σοβαρή κρίση στο ενοποιημένο πλέον ταμείο.
      Ποιες είναι οι αιτίες; Πρώτον, η αθέτηση υποσχέσεων της πολιτείας για κάλυψη των ελλειμμάτων των ενοποιημένων ταμείων, όπως άλλωστε και προβλέπονται –και ορθά- με το ν. 2676/1999, αλλά μόνο για τα υπό ενοποίηση ταμεία των εργαζομένων, ελλείμματα που δημιουργήθηκαν κυρίως με ευθύνη των κυβερνήσεων. 
      Δεύτερον, η έλλειψη σταθερής χρηματοδότησης με ποσοστό του Α.Ε.Π.. Το καθεστώς αυτό έχει σοβαρές επιπτώσεις και στην επιχειρηματική δραστηριότητα, ιδιαίτερα στη μικρή κλίμακα και αποτελεί αντικίνητρο για την έναρξη επιχειρηματικής δραστηριότητας, αλλά καθηλώνει και την κινητικότητα της εργασίας. 
      Επισημαίνεται ότι δεν προβλέπεται χρηματοδότηση, όπως προείπα, ως ποσοστό του Α.Ε.Π. κατά ισοδύναμο τρόπο με αυτόν του Ι.Κ.Α.. Δεν προβλέπεται δε η δημιουργία λογαριασμού αποθεματικού χαρακτήρα για την αντιμετώπιση του ασφαλιστικού μετά το 2015. 
      Εν τέλει, κυρίες και κύριοι συνάδελφοι, αν δεν κοπεί ο αρρωστημένος «ομφάλιος λώρος» που συνδέει τις διοικήσεις των ταμείων με την εκάστοτε κυβέρνηση, η παθογένεια θα ζωντανεύει κάθε μέρα και περισσότερο.
      Κύριε Υπουργέ, ο Συνασπισμός Ριζοσπαστικής Αριστεράς προσέρχεται σ’ αυτόν εδώ το διάλογο μπροστά στην κοινωνία και σας λέει τις απόψεις του. Το κοινωνικοασφαλιστικό σύστημα είναι βαθύτατο πολιτικό ζήτημα και από το χαρακτήρα της αντιμετώπισής του προκύπτουν και οι διαφορετικές πολιτικές προσεγγίσεις και αξιολογήσεις του ζητήματος.
      Εμείς, κυρίες και κύριοι συνάδελφοι, δεν θέλουμε να υποχωρήσει το ασφαλιστικό κοινωνικό κεκτημένο. Εμείς επιμένουμε, κύριε Υπουργέ, ότι ένα μέγεθος το οποίο σημαντικότατα επηρεάζει την εξέλιξη και την πορεία του κοινωνικοασφαλιστικού συστήματος είναι η αντιμετώπιση των εργασιακών σχέσεων. 
      Οι εργασιακές σχέσεις είναι ουσιώδης τροφοδότης του κοινωνικοασφαλιστικού συστήματος. Στο βαθμό που υπονομεύεται και αποσαθρώνεται ο προστατευτικός ιστός των εργασιακών σχέσεων, το κοινωνικοασφαλιστικό σύστημα θα ασθμαίνει και ίσως κάποια στιγμή εξουθενωμένο να παραδοθεί στον ιδιωτικό τομέα, αλλά τα πολιτικά χαρακτηριστικά που επιλέγετε για να αντιμετωπίσετε αυτό το ζήτημα είναι βαθύτατα συντηρητικά και κατά τούτο είμαστε ριζικά αντίθετοι με τα όσα υποστηρίζετε.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, θεωρώ ότι η σημερινή συζήτηση στα πλαίσια της ασκήσεως κοινοβουλευτικού ελέγχου από συναδέλφους Βουλευτές του Συνασπισμού Ριζοσπαστικής Αριστεράς είναι εξαιρετικά χρήσιμη και μία διαδικασία την οποία επιδιώκει η Κυβέρνηση αυτό γιατί όσο περισσότερο συζητείται το πρόβλημα εντός και εκτός Κοινοβουλίου, τόσο θα δίδεται στην Κυβέρνηση και στους αρμόδιους Υπουργούς η ευκαιρία, η δυνατότητα, το χρονικό περιθώριο να αναπτύσσουν τις πραγματικές θέσεις της Κυβέρνησης και να διαλύουν το «βαρομετρικό χαμηλό» της παραπληροφόρησης, της προπαγάνδας, της διακίνησης ψευδών ειδήσεων και πληροφοριών, διαδικασίες στις οποίες επιδίδονται ορισμένες πλευρές.
      Θα ήταν όμως χρησιμότερη η σημερινή συζήτηση εάν –επιτρέψτε μου να πω- απουσίαζαν οι βαρύτατοι και απαράδεκτοι χαρακτηρισμοί τους οποίους εκτόξευσε από το Βήμα της Βουλής ο κατά τα άλλα αξιότιμος και συμπαθής σε όλους μας Πρόεδρος του Συνασπισμού Ριζοσπαστικής Αριστεράς. 
      Ο χαρακτηρισμός που εκτόξευσε για την Κυβέρνηση της Νέας Δημοκρατίας, κυρίες και κύριοι συνάδελφοι, αποτελεί πολιτική ύβρη που έρχεται να προστεθεί στα όσα είχε πει προεκλογικά χαρακτηρίζοντας ένα λαοπρόβλητο Πρωθυπουργό, τον Κώστα Καραμανλή, ως «νονό», πολιτική ύβρις η οποία προσβάλλει τον ελληνικό λαό ο οποίος πρόσφατα, στις 16 Σεπτεμβρίου, ανανέωσε την εντολή προς τον Κώστα Καραμανλή και την Κυβέρνησή του να συνεχίσει να κυβερνά τον τόπο, να προχωρήσει ταχύτερα στο πρόγραμμα μεταρρύθμισης, να προχωρήσει στην ουσιαστική προσπάθεια ανασυγκρότησης της Ελλάδος.
      Μακριά από μας η οποιαδήποτε διάθεση αλαζονείας των πλειοψηφιών, αλλά κάποια στιγμή πρέπει να μιλήσουμε σ’ αυτήν την Αίθουσα και για την αλαζονεία των μειοψηφιών.
      Είμαι από εκείνους –όπως και όλη η Νέα Δημοκρατία- που τιμούμε και την παραμικρή συνιστώσα του Συνασπισμού Ριζοσπαστικής Αριστεράς. Θεωρώ ότι όλες οι συνιστώσες σε όλο το πολιτικό φάσμα των πολιτικών σχηματισμών συμβάλλουν με προτάσεις, με κριτική, με το «χρώμα» που προσθέτουν στην «παλέτα» στη δημοκρατική «πολυχρωμία», στο να γίνεται η δημοκρατία μας πιο ουσιαστική και πιο αποτελεσματική, αλλά δεν είναι δυνατόν το 5% του ελληνικού λαού να εμφανίζεται με τη «ρομφαία» της κάθαρσης, με τη «ρομφαία» του αρχαγγέλου, του τιμητή όλων και εφ’ όλης της ύλης και να εκτοξεύονται τέτοιου είδους απαράδεκτες πολιτικές ύβρεις.
      Χαίρομαι, γιατί εκ των υστέρων φάνηκε ο Πρόεδρος του Συνασπισμού διατεθειμένος να περιστείλει και το περιεχόμενο, αλλά και την οξύτητα της έκφρασής του. 
      Επειδή, όμως, ακούστηκαν και ορισμένα άλλα πράγματα, ότι η Νέα Δημοκρατία και η Κυβέρνηση δουλεύει για τη MARFIN, τον άλφα ή το βήτα επιχειρηματικό όμιλο, θέλω να ξεκαθαρίσω πως σε θέματα ήθους η Κυβέρνηση δεν δέχεται ούτε σκιές ούτε υπαινιγμούς. Εάν κάποιοι θυμούνται από άλλες κυβερνήσεις τέτοιες καταστάσεις, να μην τις αποδίδουν στη Νέα Δημοκρατία. Ας είναι αυτές οι πλευρές ιδιαίτερα προσεκτικές, γιατί διαβάζω ότι αναπτύσσεται τελευταία και ένα φλερτ με τους πολιτικούς φορείς αυτών των παλαιότερων καταστάσεων. Η Νέα Δημοκρατία δεν έχει καμμία σχέση με τέτοιου είδους καταστάσεις που υπήρξαν στο παρελθόν. Θέλω αυτό να το ξεκαθαρίσουμε. Να επαναλάβω ότι σκιές και υπαινιγμούς για θέματα ηθικής η Νέα Δημοκρατία δεν δέχεται.
      Είναι εύκολο να κάνει κανείς αντιπολίτευση, όταν γνωρίζει ότι στο ορατό μέλλον δεν θα κληθεί να κυβερνήσει και δεν θα κληθεί να σηκώσει στις πλάτες του τα βάρη και τα προβλήματα τα οποία κατέλειπαν οι κυβερνήσεις του ΠΑ.ΣΟ.Κ. μέχρι το Μάρτιο του 2004.
      Από την άλλη πλευρά, δεν έχει κανείς το δικαίωμα, κυρίες και κύριοι συνάδελφοι, σ’ αυτή την Αίθουσα να μονοπωλεί την κοινωνική ευαισθησία, ούτε να ισχυρίζεται ότι κατ’ αποκλειστικότητα έχει και εκδηλώνει το ενδιαφέρον προς τον κόσμο της εργασίας. Η Νέα Δημοκρατία που κυβερνάει σήμερα με την εντολή του ελληνικού λαού, είναι ένα λαϊκό κόμμα. Εκπροσωπεί ένα μεγάλο μέρος του κόσμου της εργασίας. Ψηφίστηκε και ψηφίζεται από τον κόσμο της εργασίας και απολογείται στον κόσμο της εργασίας, της δημιουργίας και της προόδου. 
      Για να θυμίσουμε ορισμένα πράγματα, εάν δεν προχώρησε και επί βρετανικής Προεδρίας στο παρελθόν -ήταν επί της δικής μου υπουργικής θητείας και συνεχίζουν την προσπάθεια όλες οι πολιτικές ηγεσίες του Υπουργείου Εργασίας, και ο κ. Τσιτουρίδης και ο κ. Μαγγίνας σήμερα- η προσπάθεια του Ηνωμένου Βασιλείου ουσιαστικά για να επιβάλλει το opt-out –όπως ξέρετε, το opt-out το έχει καταψηφίσει το Ευρωπαϊκό Κοινοβούλιο και οδηγεί στην εξατομικευμένη σύμβαση εργασίας, δηλαδή, φέρνει τις εργασιακές σχέσεις πίσω από την εποχή του Διαφωτισμού, καταλύει τη συλλογικότητα των συμβάσεων- δίπλα στο οποίο, κυρίες και κύριοι συνάδελφοι, σας ενημερώνω –τα έχουμε πει πολλές φορές- είχαν στοιχηθεί όλες οι πρώην σοβιετικές χώρες, οι λεγόμενες «νέες χώρες» της Ευρωζώνης, ήταν γιατί τότε η ελληνική Κυβέρνηση, δι’ εμού, με τη Γαλλία, με το Γάλλο Υπουργό Λαρσέ, που εκπροσωπούσε ως αναπληρωτής Υπουργός τον τότε Υπουργό Εργασίας κ. Μπορλώ της κυβέρνησης Σιράκ, συγκρότησε μαζί με τους Ισπανούς σοσιαλιστές μία blogging minority, για να μην προχωρήσει η διαδικασία που πρότεινε και επιμόνως προωθούσε το Ηνωμένο Βασίλειο, με τη βοήθεια, όπως σας είπα, των πρώην σοσιαλιστικών σοβιετικών δημοκρατικών, νυν ανεξάρτητων κρατών-μελών της Ευρωπαϊκής Ένωσης. 
      Αυτά για να αποκαταστήσουμε λίγο την πραγματικότητα, διότι το κήρυγμα περί κοινωνικής ευαισθησίας και περί ενδιαφέροντος για τον κόσμο της εργασίας είναι καλό όταν περιορίζεται σε ρητορικά σχήματα, αλλά είναι καλύτερο όταν αποδεικνύεται και σε επίπεδο παρεμβάσεων και αποτελεσμάτων.
      Δεν είπε κανείς ότι τα πράγματα στην αγορά εργασίας είναι εύκολα. Δεν είπε κανείς ότι η παρέμβαση την οποία επιχειρεί η Κυβέρνηση και η μεταρρύθμιση για το ασφαλιστικό είναι μια εύκολη παρέμβαση. Αυτή είναι η αλήθεια. Υπάρχουν προβλήματα που πρέπει να λυθούν, αλλά προτείνετε να αφήσουμε τα πράγματα ως έχουν; Τι θα σημαίνει αυτό; Εάν αφήσουμε τα πράγματα ως έχουν, οι επόμενες και μεθεπόμενες γενιές θα υπάρξει κίνδυνος να μην πάρουν σύνταξη. Εάν προχωρήσει αυτή η μεταρρύθμιση, θα θωρακίσουμε τα κοινωνικά και συνταξιοδοτικά δικαιώματα των επομένων και μεθεπομένων γενιών. Αυτή είναι η αλήθεια. Αυτή είναι η ουσία της ήπιας προσαρμογής, την οποία προωθεί η Κυβέρνηση.
      Ασφαλώς και δεν είναι μόνο θέμα χρηματοδότησης, όπως σωστά είπε ο αρμόδιος Υπουργός κ. Μαγγίνας. Είναι θέμα και ορισμένων θεσμικών αλλαγών, που είναι απαραίτητες για να μπορέσει να εξυγιανθεί και να ανασυγκροτηθεί το σύστημα.
      Μία, δύο παρατηρήσεις και κλείνω, κυρία Πρόεδρε. Άκουσα από τον κ. Θόδωρο Δρίτσα, τον οποίο επίσης παρακολουθώ για τη δραστηριότητά του στο επίνειο και στην Τοπική Αυτοδιοίκηση, να μου αποδίδει την πρόθεση της διατύπωσης ενός κυνικού ευφυολογήματος, όταν είπα σε ένα νομοσχέδιο του Υπουργείο Εμπορικής Ναυτιλίας ότι τα πλοία έχουν προπέλες και φεύγουν. 
      Θέλω να τον ενημερώσω ότι δεν ανήκω στη σχολή του πολιτικού κυνισμού. Ανήκω στην πλευρά των ιδεαλιστών της πολιτικής και είναι γνωστό ότι αποστρέφομαι τους κυνικούς της πολιτικής σε οποιονδήποτε σχηματισμό και αν τους συναντώ. 
      Θέλω, όμως, να ξεκαθαρίσω ότι ο εφοπλισμός έχει μία ιδιομορφία ως επιχείρηση και η Ελλάδα πρέπει να είναι υπερήφανη για τη ναυτιλιακή οικογένεια, κύριε Δρίτσα, και για τους εργαζόμενους και για τους εργοδότες. Η αρνητική προσέγγιση του εφοπλισμού μέχρι σήμερα, από μερίδα του πολιτικού κόσμου, δεν μας επέτρεψε, σε μία εποχή όπου στην παγκόσμια ναυτιλία, στην οποία είναι πρωταγωνίστρια η Ελλάδα και έχουμε για πρώτη φορά τόσο μεγάλη συσσώρευση κεφαλαίου, να έρθουμε κοντά τους, να τους φέρουμε περισσότερο κοντά στον τόπο μας και να αξιοποιήσουμε αυτές τις οικονομικές δυνατότητες που έχουν για νέες επενδύσεις, για νέες θέσεις εργασίας, για μία γενναία τονωτική ένεση στην ελληνική οικονομία.
      Καιρός είναι, λοιπόν, να συζητήσουμε όλοι, καιρός είναι να αφήσουμε έξω μικροκομματικές και μικροπολιτικές σκοπιμότητες και να αποφασίσουμε ότι το ασφαλιστικό μέλλον των επομένων και μεθεπομένων γενεών, αποτελεί τη μεγαλύτερη πρόκληση που αντιμετωπίζει σήμερα ο πολιτικός κόσμος. Και εκεί πρέπει να ανταποκριθούμε όχι με κραυγές και μικροκομματικές σκοπιμότητες, αλλά με συναίσθηση ευθύνης απέναντι στο μέλλον του ελληνικού λαού. 
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Παναγιωτόπουλε. 
      Η κ. Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κυρία Πρόεδρε.
      Πριν αρχίσω την ομιλία μου για το ασφαλιστικό, θα ήθελα να κάνω μόνο μία επισήμανση στον αγαπητό φίλο, εκπρόσωπο της Νέας Δημοκρατίας, η οποία προφανώς δεν αφορά τον ίδιο προσωπικά, αλλά το κόμμα το οποίο έχει την τιμή να εκπροσωπεί.
      Κύριε Παναγιωτόπουλε, είπατε ότι δεν δέχεστε σκιές και υπαινιγμούς για ηθικά θέματα στη Νέα Δημοκρατία. Θα σας πρότεινα, λοιπόν, και μέσω εσάς, στον Πρόεδρό σας και Πρωθυπουργό, κ. Καραμανλή, να δεχτείτε την πρότασή μας και την πρόταση άλλων κομμάτων της Αντιπολίτευσης, να συσταθεί άμεσα εξεταστική επιτροπή για το σκάνδαλο των δομημένων ομολόγων, για να μάθει ο ελληνικός λαός πού πήγαν τα χρήματα που είναι στις βαλίτσες αυτήν τη στιγμή. Γιατί δεν το κάνετε, λοιπόν, αφού δεν δέχεστε σκιές και υπαινιγμούς για ηθικά θέματα; Ιδού η Ρόδος, ιδού και το πήδημα!
      Κυρίες και κύριοι συνάδελφοι, μπορώ να πω ότι ως ΠΑ.ΣΟ.Κ. είδαμε με πολλή προσοχή την επερώτηση του ΣΥ.ΡΙΖ.Α. και με τα περισσότερα σημεία της επερώτησης αυτής συμφωνούμε. Θα ήθελα, όμως, εξ αρχής να εκφράσω τη λύπη μας για κάποια πράγματα που ακούστηκαν εδώ και που υπηρετούν εξισωτικές λογικές, του τύπου «τι Πλαστήρας, τι Παπάγος». 
      Έχει δείξει, κυρίες και κύριοι συνάδελφοι, η ιστορία μας, τόσο η παλαιότερη, αλλά δυστυχώς και η πρόσφατη, ποιες δυνάμεις του αυταρχισμού, του συγκεντρωτισμού, ποιες δεξιές αντιλήψεις υπηρέτησαν τέτοιες λογικές και τέτοιες αποφάσεις. Και φυσικά, είναι σαφές νομίζω και θα γίνει ακόμα σαφέστερο τις επόμενες ημέρες στον ελληνικό λαό, σε τι διαφέρει η πολιτική του ΠΑ.ΣΟ.Κ. με την πολιτική της Νέας Δημοκρατίας στο ασφαλιστικό, στην οικονομία, στην υγεία, στην παιδεία και παντού. Έρχομαι στο ασφαλιστικό, που είναι και η συζήτηση που έχουμε σήμερα.
      Αρχίζω από ένα παρελθόν για το οποίο θα δεχθούμε τα λάθη μας, αλλά είμαστε και πάρα πολύ υπερήφανοι για τις κατακτήσεις μας, όχι μόνο τις παλιότερες, αλλά και τις νεότερες. Και δεν θα κουραστώ να λέω ούτε για τον Ο.Γ.Α., που έγινε ταμείο κύριας ασφάλισης επί ΠΑ.ΣΟ.Κ. ούτε για τα περιφερειακά γραφεία του Ι.Κ.Α., που ολοκληρώθηκαν επί ΠΑ.ΣΟ.Κ.. Δεν θα κουραστούμε, όμως, να λέμε και για τις μεγάλες διαφορές μεταξύ νόμου Σιούφα και νόμου Ρέππα. 
      Κυρίες και κύριοι συνάδελφοι, εάν είχαμε σήμερα εν ισχύ το νόμο Σιούφα, χωρίς να έχει παρέμβει ο νόμος Ρέππα, η βασική σύνταξη θα ήταν 187 ευρώ ενώ είναι 472 ευρώ. Το Ε.Κ.Α.Σ. που προστίθεται δεν φτάνει. Γι’ αυτό έχουμε συγκεκριμένη περαιτέρω πρόταση για τις κατώτατες συντάξεις, 550 ευρώ κατ’ άτομο και 950 ευρώ για το ζευγάρι. 
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό είναι επίτευγμα; 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σας παρακαλώ, κύριε Λαφαζάνη. Θέλω να σας πω ποιες είναι οι διαφορές μας, επειδή εξισώνετε. 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι διάλογο, σας παρακαλώ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Πρόεδρε, να κρατηθεί τουλάχιστον ο χρόνος μου. Προσωπικά δεν έχω καμμία αντίρρηση να μπω σε διάλογο με τον κ. Λαφαζάνη, αλλά αυτή η επιχείρηση διαστρέβλωσης έχει φανεί στην ιστορία μας ποιες δυνάμεις έχει εξυπηρετήσει. 
      Ακούστε, λοιπόν, λίγο. Η πρόταση του ΠΑ.ΣΟ.Κ. είναι 950 ευρώ για το ζευγάρι, αλλά πέραν αυτού είναι και η τριμερής χρηματοδότηση, γιατί εμείς, αντίθετα από τη Νέα Δημοκρατία, δεν θέλουμε να καταρρακώσουμε το ασφαλιστικό σύστημα, δεν θέλουμε να οδηγήσουμε τα ταμεία σε κατάρρευση. Προτείνουμε πάνω απ’ αυτές τις βασικές –κατώτατες- συντάξεις να υπάρχει ουσιαστική τριμερής χρηματοδότηση.
      Τι βιώνουμε σήμερα; Βιώνουμε μία σκόπιμη και εγκληματική θα έλεγα, από πλευράς εθνικής οικονομίας, αλλά συνολικά της Κυβέρνησης, μη χρηματοδότηση των ταμείων, όχι μόνο των ταμείων που ενοποιούνται, αλλά και εκείνων που ήδη έχουν ενοποιηθεί. Να αναφέρω τον Οργανισμό Ασφάλισης Ελευθέρων Επαγγελματιών; Θα έχουμε, κύριε Υπουργέ, την ευκαιρία να το συζητήσουμε και στη δική μας επερώτηση που θα συζητηθεί, μετά απ’ αυτήν του Ι.Κ.Α. που καταθέσαμε. Ο  Ο.Α.Ε.Ε. έχει αυτήν τη στιγμή ένα τεράστιο έλλειμμα 350.000.000 ευρώ και είναι θέμα αν θα πληρωθούν οι συντάξεις των εμπόρων και των επαγγελματοβιοτεχνών το Γενάρη. Λυπούμαστε πάρα πολύ. Σας καταθέσαμε δε και επιπλέον ερώτηση επ’ αυτού.
      Να πάμε πού; Να πάμε στο Τ.Α.Π.-Ο.Τ.Ε. κύριε Υπουργέ, που είναι προς ένταξη στο ΙΚΑ; Πόσα είναι τα ελλείμματά του αυτήν τη στιγμή; Αγγίζουν τα 700.000.000 ευρώ, ναι ή όχι; Πόσα έχετε εγγράψει στον προϋπολογισμό; Έχετε εγγράψει 450.000.000 ευρώ. Πώς θα πληρώσει τη συμμετοχή του το δημόσιο, κύριε Υπουργέ, στο κόστος της εθελουσίας εξόδου; Πήρε απόφαση το Δ.Σ. Θα δώσετε μετοχές; Θα δώσετε μετοχές υπηρετώντας ένα δικό σας νόμο το ν. 3371/05 και τι θα κάνετε; Θα διευκολύνετε το ξεπούλημα του Ο.Τ.Ε. προς τη MARFIN. Αυτό θα κάνετε. Αν δεν το κάνετε, τότε ελάτε εδώ, δεσμευθείτε και πείτε μας ότι θα φέρετε τροπολογία –για την ALPHA  BANK και την Εμπορική παλαιότερα ξέρετε να τις φέρνετε- με την οποία να λέτε ότι θα πληρώσετε το κόστος της εθελουσίας όχι σε μετοχές, αλλά σε δημόσια δαπάνη. Κάντε το για να δείξετε ότι έχετε πραγματικά ενδιαφέρον για το ζήτημα.
      Κάντε και κάτι άλλο αν θέλετε. Ανασυγκροτήστε το Δ.Σ. του Τ.Σ.Μ.Ε.Δ.Ε.. Γιατί δεν το κάνετε κύριε Υπουργέ; Σας κατέθεσα ερώτηση σήμερα γι’ αυτό. Γιατί επιμελώς, ενώ έχει παρέλθει η προθεσμία που σας βάζει ο δικός σας νόμος ο 3556/07, δεν ανασυγκροτείτε το Δ.Σ. του Τ.Σ.Μ.Ε.Δ.Ε.. Τι κρύβεται πίσω από εκεί; Μήπως το γεγονός ότι το 42% των μετοχών της Τράπεζας Αττικής τις έχει το Τ.Σ.Μ.Ε.Δ.Ε.; 
      Γνωρίζετε, κύριε Υπουργέ, ότι από 1.12.2007 είναι στον αέρα οι αποφάσεις του Δ.Σ. του Τ.Σ.Μ.Ε.Δ.Ε. και έχετε ευθύνη γι’ αυτό;
      Τέλος, θέλω να πάω λίγο στο ζήτημα της εισφοροδιαφυγής. Εδώ, κυρίες και κύριοι συνάδελφοι, υπάρχει το θεσμοθετημένο από το ν.2676/1999 πλαίσιο για την πάγια ρύθμιση των εισφορών και σας έχουμε προτείνει εμείς και σας έχουμε καλέσει εδώ στη Βουλή να σταματήσετε τις αέναες και χαριστικές ρυθμίσεις χρεών προς τις επιχειρήσεις τις οποίες όλοι οι κατά περιόδους Υπουργοί της Νέας Δημοκρατίας και εσείς προσωπικά, κύριε Υπουργέ, υπηρέτησαν.
      Θεσπίσαμε αυτό το πάγιο σύστημα ρύθμισης οφειλών. Κάναμε κάποιες ρυθμίσεις οφειλών εμείς ως Κυβέρνηση για ειδικά θέματα όπως οι σεισμοί. Κάναμε και μία γενική –κακώς- και λέμε τώρα ας σταματήσουμε και ας έλθουμε στο τραπέζι του διαλόγου να συμφωνήσουμε αν ό το σύστημα ρύθμισης πάγιων οφειλών θα το τηρήσουμε. Και ποιες είναι οι προτάσεις σας επ’ αυτού; Δεν ακούσαμε τίποτα, κύριε Υπουργέ. 
      Και ξέρετε κάτι; Εμείς ως ΠΑ.ΣΟ.Κ. αντιτιθέμεθα όχι μόνο σ’ αυτές τις λογικές, αλλά και στις λογικές ενοποίησης ταμείων προς το Ι.Κ.Α. στο πλαίσιο του νόμου «Ρέππα», παραβιάζοντας αυτόν το νόμο, διότι όπως ξανά σας είπα –και μη μου πείτε έλλειμμα και πλεόνασμα συμψηφίζονται και είναι το ίδιο- ο νόμος Ρέππα επιβάλλει την ένταξη ταμείων με επαρκή χρηματοδότηση.
      Αντιτασσόμαστε επίσης, στις ενοποιήσεις ταμείων επιστημόνων και άλλων, όπου άκριτα, χωρίς αναλογιστικές μελέτες, χωρίς ουσιαστικό διάλογο με τους αντίστοιχους φορείς, πάτε να ενοποιήσετε ταμεία μη ομοειδή με έναν τρόπο τον οποίο δεν γνωρίζουμε καν.
      Εμείς ερχόμαστε στο διάλογο που γίνεται στη Βουλή, αλλά είμαστε ταυτόχρονα και στην κοινωνία. Παντού, λοιπόν, το ΠΑ.ΣΟ.Κ. δίνει τη μάχη για να προωθήσουμε τις δικές μας θέσεις, γιατί εσείς δεν έχετε θέσεις, επί των οποίων θα μπορούσαμε να συζητήσουμε ή να αναταχθούμε. Γιατί αν οι θέσεις σας είναι αυτές που εσείς συστηματικά διαρρέετε, δηλαδή, να ενοποιήσετε τα ταμεία μηχανικών, γιατρών, δικηγόρων και δημοσιογράφων με περικοπές συντάξεων και μία προώθηση του όλου συστήματος προς τα κάτω ή για να βάλετε χέρι στα αποθεματικά των πλούσιων ταμείων, όχι μόνο για να συμψηφίσετε πλεονάσματα με ελλείμματα, αλλά -φοβούμαι πάρα πολύ- για να έχουν και αυτά την τύχη που είχαν άλλα αποθεματικά άλλων ταμείων επί των ημερών σας, νομίζουμε, λοιπόν, ότι όλα αυτά τα στοιχεία της πολιτικής σας είναι στοιχεία επικίνδυνα και είναι στοιχεία τα οποία θέτουν σε κίνδυνο τα δικαιώματα των συνταξιούχων και τα δικαιώματα των ασφαλισμένων στο σύνολό τους. 
      Γι’ αυτό εμείς ξεκινάμε μια καμπάνια, κυρίες και κύριοι συνάδελφοι, σε όλη την Ελλάδα για να ενημερώσουμε τον κόσμο για τα αποτελέσματα αυτής της άκριτης και μη σοβαρής πολιτικής που η Κυβέρνηση της Νέας Δημοκρατίας υιοθετεί στο ασφαλιστικό, μια καμπάνια για να προωθήσουμε τις δικές μας θέσεις, μεταξύ των οποίων είναι και οι θέσεις μας για τη νεολαία. Και χαίρομαι πολύ που ο ΣΥ.ΡΙΖ.Α. μιλάει για τη νεολαία, γιατί μιλούμε και εμείς για τη νεολαία και προτείνουμε ένα ταμείο αλληλεγγύης των γενεών με ειδικούς πόρους, κύριε Υπουργέ, σας το είπα και στη Βουλή ξανά, το οποίο θα είναι ο κουμπαράς που μελλοντικά θα εξασφαλίσει τις συντάξεις των σημερινών τριαντάρηδων και των σημερινών εικοσάρηδων. 
      Οφείλουμε, λοιπόν, σοβαρά και συστηματικά, με ουσιαστικές προτάσεις, να καθίσουμε και να συζητήσουμε κάτω στο διάλογο. Δεν το κάνετε. Εμείς θα συνεχίσουμε να σας καταγγέλλουμε μέσα και έξω από τη Βουλή και θα συνεχίσουμε να προβάλλουμε τις πραγματικές προτάσεις για ένα κοινωνικά δίκαιο και βιώσιμο ασφαλιστικό σύστημα. 
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Μαυρίκος από το Κ.Κ.Ε. για οκτώ λεπτά. 
      ΓΕΩΡΓΙΟΣ ΜΑΥΡΙΚΟΣ: Κυρία Πρόεδρε, κύριε Υπουργέ, κύριοι Βουλευτές, το Κομμουνιστικό Κόμμα Ελλάδας στα ζητήματα και της κοινωνικής ασφάλισης πάντοτε με συνέπεια, με σοβαρότητα και με μεθοδικότητα επιχειρεί να προσεγγίσει τα ζητήματα, να κάνει τις αναλύσεις και να καταθέτει τις προτάσεις του προς τους εργαζόμενους και τα εργατικά συνδικάτα, οργανώνοντας την αντίσταση και την πάλη των ίδιων των εργαζομένων και των λαϊκών στρωμάτων, προκειμένου να αντιμετωπίσουν τις πολιτικές των κυβερνήσεων που έχουν ένα στόχο και ένα χαρακτήρα πάντοτε στο περιεχόμενό τους αντεργατικό και αντιλαϊκό. 
      Η επίθεση που εκτυλίσσεται αυτήν την περίοδο σε βάρος του συστήματος της κοινωνικής ασφάλισης είναι διαχρονική, είναι στην πραγματικότητα συνέχεια των προσπαθειών που είχαν κάνει η προηγούμενη κυβέρνηση της Νέας Δημοκρατίας και οι προηγούμενες κυβερνήσεις του ΠΑ.ΣΟ.Κ. με τελικό στόχο τη συνολική κατεδάφιση των κατακτήσεων των εργαζομένων στο σύστημα της κοινωνικής ασφάλισης, τη γενίκευση της ιδιωτικοποίησης, την ασύδοτη δράση κερδοσκόπων και ιδιωτών κεφαλαιούχων στο συγκεκριμένο τομέα που είναι πολύ μεγάλος και ιδιαίτερα σημαντικός, με τελικό στόχο να εφαρμοστεί και στη χώρα μας ένα σύστημα ασφάλισης, όπως αυτό που εφαρμόζεται στις Ηνωμένες Πολιτείες της Αμερικής με αποτέλεσμα σαράντα επτά εκατομμύρια Αμερικανών πάνω από τριάντα ετών να είναι ανασφάλιστοι, με αποτέλεσμα μέσα απ’ αυτό το ασφαλιστικό σύστημα και τις «παρεχόμενες» υπηρεσίες πρόληψης στην υγεία επτά στα χίλια παιδιά να πεθαίνουν στην ίδια την Αμερική, μια κατάσταση, δηλαδή, που συνθέτει τελικά ποιο είναι το σύστημα και ποια είναι τα αποτελέσματα του συγκεκριμένου συστήματος. 
      Βέβαια, πρέπει να πούμε ότι συγκεκριμένο ρόλο στην κατεύθυνση αυτή έχει αναλάβει και παίζει η Ευρωπαϊκή Ένωση και η Κομισιόν. Είναι ο κεντρικός μαέστρος που ενορχηστρώνει όλες αυτές τις επιθέσεις, είτε με κυβερνήσεις σοσιαλδημοκρατικές είτε με κυβερνήσεις νεοφιλελεύθερες. 
      Δεν είναι τυχαίο το ότι την ίδια περίοδο που στη χώρα μας εκτυλίσσεται αυτή  η επίθεση έχουμε στη Γαλλία, στην Ιταλία, στην Ολλανδία και σε μία σειρά άλλες χώρες αντίστοιχες τέτοιες επιθέσεις σε βάρος του δημόσιου κοινωνικοασφαλιστικού συστήματος. Αντίστοιχος είναι και ο ρόλος διεθνών οργανισμών όπως ο ρόλος του Ο.Ο.Σ.Α. ο οποίος με χθεσινές δημοσιεύσεις του για τη χώρα μας απαιτεί επί της ουσίας αυτή η επίθεση που εκτυλίσσεται από την πλευρά της Κυβέρνησης να οδηγήσει σε ευρύτερες αλλαγές στο κοινωνικοασφαλιστικό σύστημα και στο χαρακτήρα του.
      Οι κατηγορίες των εργαζομένων πλήττονται συνολικά. Όμως υπάρχουν και ορισμένες κατηγορίες εργαζομένων που στα δικαιώματά τους η Κυβέρνηση επικεντρώνει τη στόχευσή της. Στην πραγματικότητα οι νέοι άνθρωποι οι γυναίκες, τα βαρέα και ανθυγιεινά, οι πρόωρες συνταξιοδοτήσεις και πολλά ταμεία βρίσκονται με το περίστροφο στον κρόταφο. 
      Λέει, ο κύριος Υπουργός, ότι δεν πλήττεται από τις ρυθμίσεις που επιδιώκουν να βάλουν σε εφαρμογή και από το νομοσχέδιο που θα καταθέσει οι νέοι άνθρωποι και οι νέοι εργαζόμενοι. Αυτό δεν είναι αλήθεια. Η αλήθεια είναι ότι αξιοποιώντας τους νόμους της περιόδου 1992-1993 της Νέας Δημοκρατίας και το νόμο του ΠΑ.ΣΟ.Κ. του κ. Ρέππα και τις κατευθύνσεις της Ευρωπαϊκής Ένωσης σήμερα επιχειρείται μία γενικευμένη ισοπέδωση  των δικαιωμάτων για το σήμερα, αλλά και για το μέλλον της εργατικής νεολαίας με στόχο οι μεν ηλικιωμένοι άνθρωποι να υποχρεώνονται να δουλεύουν μέχρι τα εξήντα επτά και τα εξήντα οκτώ χρόνια και η νέα γενιά να μη βρίσκει δουλειά και να ετεροαπασχολείται ή να υποαπασχολείται.
      Το ίδιο γίνεται και   με τις γυναίκες. Οι γυναίκες είναι στην προμετωπίδα της επίθεσης από την πλευρά της Κυβέρνησης. Επίσης η τριακονταπενταετία χωρίς προϋποθέσεις ορίων ηλικίας είναι στη στόχευση. Η πρόωρη συνταξιοδότηση και τα βαρέα και τα ανθυγιεινά είναι στη στόχευση. 
      Η Κυβέρνηση με αναφορές κυρίως του κυρίου Υπουργού, της κυρίας Υφυπουργού και άλλων στελεχών της επιτίθεται σε συγκεκριμένες κατηγορίες εργαζομένων κατηγορώντας τους γιατί είναι ενταγμένοι στα βαρέα και στα ανθυγιεινά.  Κατ’ επανάληψη γίνονται αναφορές για τους εργαζόμενους στα κομμωτήρια, ενώ είναι γνωστό, ότι οι χημικές ουσίες που χρησιμοποιούνται και οι γενικότερες συνθήκες που επικρατούν, γεννούν καρκινογενέσεις. Αξίζει τον κόπο να γίνουν μελέτες και να κατατεθούν τα στοιχεία που υπάρχουν σε σχέση με τον επαγγελματικό κίνδυνο και τα αποτελέσματά του.  Να δούμε  αυτές οι δραστηριότητες και αυτές οι συνθήκες τι αποτελέσματα έχουν.
      ΑΘΑΝΑΣΙΟΣ ΛΕΒΕΝΤΗΣ: Είναι καρκινογόνες. 
      ΓΕΩΡΓΙΟΣ ΜΑΥΡΙΚΟΣ: Μιλήσατε για τους μαγείρους. Λέει η Κυβέρνηση ότι αυτές οι κατηγορίες πρέπει να βγουν από τα βαρέα και τα ανθυγιεινά; Με ποιο επιχείρημα; Δεν είναι κατηγορίες εργαζομένων που δουλεύουν μέσα στα καζάνια, μέσα σε συνθήκες βαριές και ανθυγιεινές ; Ή μήπως δεν γνωρίζετε ότι το 2000 έως το 2007 έχουμε χίλια εξήντα θανατηφόρα εργατικά ατυχήματα; Δεν γνωρίζετε ότι από το Γενάρη του 2007 μέχρι σήμερα έχουμε ενενήντα οκτώ θανατηφόρα εργατικά ατυχήματα; Τι επιβεβαιώνουν αυτά τα στοιχεία; Ακριβώς αυτό που υποστηρίζει το Κ.Κ.Ε.. Δηλαδή  ότι όχι μόνο δεν πρέπει να βγουν κατηγορίες εργαζομένων από τα βαρέα και τα ανθυγιεινά, αλλά πρέπει να ενταχθούν. Σας αναφέρω χαρακτηριστικά το παράδειγμα των εργαζομένων στο εργοστάσιο ηλεκτρονικών της Ελληνικής Αεροπορίας, όπου στοιχεία και υλικά που χρησιμοποιούνται γεννούν συνθήκες βαριές και ανθυγιεινές και επικίνδυνες για την υγεία των εργαζομένων. 
      Σαν βασικό εργαλείο προβάλλετε τον κοινωνικό διάλογο. Είπε ο  κύριος Υπουργός ότι όποιοι ενδιαφέρονται για τους πολλούς διαλέγονται. Μα, αυτό που οργανώσατε δεν είναι διάλογος, όπως δεν ήταν διάλογοι και οι αντίστοιχοι που είχαν οργανωθεί από τις κυβερνήσεις του ΠΑ.ΣΟ.Κ..
      Πρόκειται για φύλλο συκής που επιχειρεί ως κολυμβήθρα του Σιλωάμ να αξιοποιήσει το διάλογο, αυτόν τον ψευδεπίγραφο, προκειμένου να προχωρήσει η Κυβέρνηση στη νομοθέτηση βαθιά αντιλαϊκών και αντεργατικών μέτρων. 
      Το ζήτημα τώρα, σε σχέση με τα αποθεματικά των ταμείων, είναι παραπάνω από βέβαιο ότι είναι ένα μέρος του συνολικού προβλήματος και είναι δεδομένο και γνωστό ότι από το 1950 μέχρι σήμερα γίνεται ένα φαγοπότι ζεστού χρήματος μέσα από την πολύμορφη λεηλασία είτε των αποθεματικών είτε των περιουσιακών στοιχείων. 
      Μονάχα την τελευταία περίοδο, να σας θυμίσουμε, την περίοδο του Χρηματιστηρίου, που με τα 3,5 δισεκατομμύρια που χάθηκαν επί των κυβερνήσεων του ΠΑ.ΣΟ.Κ. και τα αντίστοιχα δισεκατομμύρια που χάθηκαν από το δομημένο ομόλογο...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω σ΄ ένα λεπτό, κυρία Πρόεδρε. 
      ...δείχνουν πραγματικά το χαρακτήρα αυτής της λεηλασίας και πιστεύουμε ότι υπάρχουν πολύ μεγάλες ευθύνες σ’ όλες τις μέχρι σήμερα κυβερνήσεις. 
      Ποια είναι η πρόταση του Κ.Κ.Ε.; Υποστηρίζουμε ότι πρέπει να επιστραφούν όλα τα κλεμμένα, τα οποία αντικειμενικοί επιστήμονες, διαπαραταξιακές επιτροπές και άλλοι ειδικοί έχουν υπολογίσει ότι από το 1950 μέχρι το 1975 το ποσό των κλεμμένων, μέσα από τη λεηλασία των αποθεματικών, ανέρχεται σε 58.000.000.000 ευρώ. Υποστηρίζουμε την κατάργηση των εισφοροαπαλλαγών και στην πράσινη και στην μπλε εκδοχή τους. 
      Βεβαίως, δεν είναι εδώ κανένας συνάδελφος από το ΠΑ.ΣΟ.Κ., αλλά θεωρούμε προσβλητικά αυτά που αναφέρθηκαν πριν λίγο, όταν είναι γνωστό ότι τουλάχιστον στην ALPHA BANK η κυβέρνηση του ΠΑ.ΣΟ.Κ. χάρισε 600.000.000 ευρώ. 
      Έχουν χαρίσει εκατοντάδες εκατομμύρια σε ιδιώτες, σε μεγάλες Π.Α.Ε. και σε ποδοσφαιρικές επιχειρήσεις μέσα από την Επιτροπή Διακανονισμών του Ι.Κ.Α., μια γραμμή που ακολουθεί την ίδια -και στην πεπατημένη πορεύεται- και η Κυβέρνηση της Νέας Δημοκρατίας. 
      Υποστηρίζουμε ότι πρέπει να εξοφληθούν οι οφειλές του κράτους. Υποστηρίζουμε και απαιτούμε την απόσυρση των αποθεματικών από τα Χρηματιστήρια. Επιβάλλεται η από το κράτος απόδοση των οφειλών του μέσα από την «κοινωνική πολιτική» που ασκείται, είτε με το Ταμείο των Κληρικών, που πήγατε στο Ταμείο Πρόνοιας των Δημοσίων Υπαλλήλων, με τη ρύθμιση της ALPHA BANK, με τη ρύθμιση της Ιονικής και με μια σειρά αντίστοιχες ρυθμίσεις που έχετε πραγματοποιήσει. 
      Θεωρούμε ότι η αξιοποίηση των περιουσιακών στοιχείων των ασφαλιστικών οργανισμών πρέπει να γίνεται χωρίς τον παραμικρό κίνδυνο και κυρίως να αξιοποιούνται μέσα από ομόλογα του ελληνικού δημοσίου. 
      Τέλος, ξέρετε ότι εμείς δεν είμαστε όπως η Γ.Σ.Ε.Ε. που βαπτίζει ανάλογα την περίπτωση...
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε περάσει το χρόνο κατά δύο λεπτά, κύριε συνάδελφε. 
      ΓΕΩΡΓΙΟΣ ΜΑΥΡΙΚΟΣ: Σε δέκα δευτερόλεπτα θα έχω τελειώσει, κυρία Πρόεδρε. 
      Σε ό,τι μας αφορά, δεν είμαστε όπως οι πλειοψηφίες της Γ.Σ.Ε.Ε. που βαπτίζουν το ψάρι κρέας, ανάλογα το ποιος κυβερνά και ανάλογα με τις περιστάσεις. 
      Στηρίζουμε τους αγώνες των εργαζομένων και πιστεύουμε ότι η απεργία στις 12 Δεκεμβρίου με τα αιτήματα του Πανεργατικού Αγωνιστικού Μετώπου θα δώσει τη διέξοδο στα λαϊκά στρώματα και πραγματικά θα συγκεντρώσει όλη την ορμή, την αγανάκτηση απέναντι σ’ αυτήν την πολιτική. Θα στείλουν ένα σαφέστατο μήνυμα στην Κυβέρνηση, στους βιομήχανους και στην Ευρωπαϊκή Ένωση. 
      Ευχαριστώ. 
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κυρία Πρόεδρε, θα ήθελα για ένα λεπτό το λόγο. 
      ΠΡΟΕΔΡΕΥΟΥΣΑ (Έλσα Παπαδημητρίου): Βεβαίως, κύριε Υπουργέ, έχετε το λόγο για να παρέμβετε. 
       ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. Θα κάνω μια πολύ σύντομη τοποθέτηση. 
      Δεν ξέρω πώς ο συνάδελφος Κοινοβουλευτικός Εκπρόσωπος του Κομμουνιστικού Κόμματος, ο κ. Μαυρίκος, μελετά την αμερικανική οικονομία ή τις κοινωνικές ασφαλίσεις και την κοινωνική πολιτική στις Ηνωμένες Πολιτείες της Αμερικής. 
      Θέλω, όμως, να τον πληροφορήσω ότι ήταν απολύτως ατυχής η αναφορά τού ότι επιδιώκεται με τις ρυθμίσεις, οι οποίες θα επιχειρηθούν ή και με ρυθμίσεις που έχουν επιχειρηθεί στο παρελθόν, να ταυτιστεί το δημόσιο κοινωνικό ασφαλιστικό σύστημα της χώρας μας με τα συμβαίνοντα στις Ηνωμένες Πολιτείες. 
      Πρέπει να γνωρίζετε, κύριε συνάδελφε, ότι εκεί επικρατεί ένα απολύτως διαφορετικό σύστημα με ό,τι ισχύει στη συντριπτική πλειοψηφία των ευρωπαϊκών χωρών. Το σύστημα εκεί λέγεται «κεφαλαιοποιητικό». Είναι τελείως άλλο πράγμα. Είναι ένα είδος προσωπικής επενδύσεως από την έναρξη της εργασίας και αποδίδει όποτε αποδώσει. Γι’ αυτό ακριβώς δεν υπάρχουν και πολύ συγκεκριμένα όρια, όπου κατοχυρώνεται το συνταξιοδοτικό δικαίωμα. 
      Μπορεί κάποιος να εργαστεί για λίγα χρόνια, να πάρει μία σύνταξη, να εργαστεί πάλι κάποια άλλα χρόνια κ.λπ.. Μην κάνετε, λοιπόν, αυτή τη σύγχυση. Το ελληνικό κοινωνικοασφαλιστικό σύστημα θα παραμείνει δημόσιο, όπως είναι. Απλώς πρέπει να υπάρξουν παρεμβάσεις που θα το βελτιώσουν.
      ΓΕΩΡΓΙΟΣ ΜΑΥΡΙΚΟΣ: Καμμία σύγχυση δεν έχουμε, κύριε Υπουργέ. Στόχος είναι να γενικευθεί η ιδιωτικοποίηση.
      ΠΡΟΕΔΡΕΥΟΥΣΑ (Έλσα Παπαδημητρίου): Δεν έχετε το λόγο, κύριε συνάδελφε. Σας παρακαλώ!
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα πέντε μαθήτριες και μαθητές καθώς και τρεις συνοδοί-καθηγητές από το 3ο Τ.Ε.Ε. Καρδίτσας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Γεωργιάδης.
      ΣΠΥΡΙΔΩΝ - ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, το θέμα το οποίο συζητούμε σήμερα είναι προφανώς ένα από τα πιο φλέγοντα ζητήματα της ελληνικής κοινωνίας κι είναι προφανές ότι θα το συζητούμε για πάρα πολύ καιρό ακόμη. Νομίζω ότι το πρώτο στο οποίο πρέπει να απαντήσει η Κυβέρνηση δεν είναι τόσο αν ο Πρόεδρος του Συνασπισμού της Ριζοσπαστικής Αριστεράς ξεπέρασε σε κάποιο σημείο ενδεχομένως τα όρια λεκτικά, με αυτό το οποίο είπε. Αυτό το οποίο θα πρέπει να απαντηθεί εκ μέρους της Κυβερνήσεως είναι άλλο. 
      Η Κυβέρνηση της Νέας Δημοκρατίας σήμερα έχει την ευθύνη –να το σημειώσω κι αυτό- της διακυβερνήσεως ελέω του εκλογικού νόμου κι όχι ελέω του ελληνικού λαού, για να μην υπερβάλλουμε το ποσοστό το οποίο έλαβε στις προηγούμενες εθνικές εκλογές της 16ης Σεπτεμβρίου. Όπως ευφυώς ανέφερε ο Πρόεδρος του κόμματός μου  Γιώργος Καρατζαφέρης, σε προηγούμενη ομιλία του εδώ, με 41,7% ο κ. Καραμανλής δεν θα είχε εκλεγεί ούτε Δήμαρχος Αθηναίων. Άρα, λοιπόν, ας μην υπερβάλλουμε ως προς το ποσοστό. Είναι μια νομίμως εκλεγμένη Κυβέρνηση ελέω του εκλογικού νόμου. Αυτό στο οποίο, λοιπόν, θα πρέπει να απαντήσει η Κυβέρνηση πρωτίστως είναι το πώς θα αποκαταστήσει το κλίμα της εμπιστοσύνης μεταξύ της Κυβερνήσεως και του ελληνικού λαού για το δικαίωμά της να αποφασίζει για ένα ζήτημα τόσο μεγάλο, όπως το ασφαλιστικό, το οποίο θα επηρεάσει όλες τις επόμενες γενιές των Ελλήνων και για το αν οι προθέσεις και οι δυνατότητές της είναι πράγματι αγνές. 
      Γιατί το λέω αυτό; Άκουσα με πολύ μεγάλο ενδιαφέρον τον  Κοινοβουλευτικό Εκπρόσωπο της Νέας Δημοκρατίας κ. Παναγιωτόπουλο –δυστυχώς έφυγε και δεν είναι εδώ για να ακούσει- να λέει ότι δεν ανέχεστε σκιές. Θα ήταν πάρα πολύ ωραίο για να είναι αληθινό. Και ξέρετε γιατί σας το λέω; Γιατί είστε η Κυβέρνηση, η οποία βαρύνεται με το λεγόμενο «σκάνδαλο των ομολόγων». 
      Σ’ αυτήν, λοιπόν, εδώ την Αίθουσα, ο Υπουργός Δικαιοσύνης κ. Χατζηγάκης, μας ξεκαθάρισε ότι το πόρισμα του κ. Ζορμπά δεν αποτελεί μέρος της δικογραφίας. Και υπενθυμίζω σ’ εσάς, κύριε Υπουργέ, ότι η υπερασπιστική γραμμή των συναδέλφων Βουλευτών της Νέας Δημοκρατίας και των πολιτευτών της Νέας Δημοκρατίας καθ’ όλη τη διάρκεια της προεκλογικής περιόδου ήταν ότι ο μόνος λόγος για τον οποίο δεν μπορούσατε να αποκαλύψετε τι γράφει εν πάση περιπτώσει αυτό το πόρισμα είναι ότι αποτελούσε μέρος της ανακριτικής διαδικασίας και άρα εκ του Συντάγματος απαγορευόταν η δημοσιοποίησή του. Τώρα, λοιπόν, που δεν είναι, γιατί κρίθηκε ότι δεν ήταν σύννομο, δεν υπάρχει κανένα νομικό κώλυμα και άρα μπορείτε να το φέρετε στη δημοσιότητα. 
      Αντί, λοιπόν, να αφήνετε τον κάθε κακόπιστο να σας κατηγορεί ότι αυτό το οποίο γράφτηκε στον Τύπο, πως, δηλαδή, χρήματα έφυγαν από τα ασφαλιστικά ταμεία για να πάνε στο κόμμα της Νέας Δημοκρατίας, είναι αληθές –εγώ ξεκαθαρίζω πως δεν πιστεύω ότι είναι αληθές, αδυνατώ να πιστέψω ότι το κυβερνών κόμμα μπορεί να έχει πάρει χρήματα από τους ασφαλισμένους για δικούς του σκοπούς, όμως αυτό γράφηκε στον Τύπο- κι αν θέλετε να σταματήσει να υπάρχει αυτή η σκιά δεν χρειάζεται να κάνετε τίποτα περισσότερο παρά να πάρετε το πόρισμα Ζορμπά, το οποίο μπορείτε να το φέρετε στη δημοσιότητα και να μας το μοιράσετε εδώ, να το δούμε και να καταλάβουμε όλοι ότι όλα αυτά τα οποία γράφονταν ήταν άδικα και δεν έπρεπε να γράφονται. Να, λοιπόν, τι θα έκανε κάποιος, ο οποίος δεν ανέχεται πράγματι σκιές. Γιατί το να το λέει εδώ από το Βήμα της Βουλής ο κ. Παναγιωτόπουλος δεν λέει και πολλά πράγματα. Είναι ολίγον ανέξοδο. 
      Επίσης πρέπει να σας πω, επειδή εκπροσωπώ αν θέλετε και τη νέα γενιά  εδώ, –είμαι μάλλον ο νεότερος από τους Βουλευτές που είναι παρόντες και απ’ όσους μίλησαν κι είμαι απ’ αυτούς που δεν ξέρουν αν θα πάρουν σύνταξη τελικά, άρα για μένα και για τη δική μου γενιά γίνεται περισσότερο αυτή η συζήτηση- ότι το ασφαλιστικό θέμα είναι πρωτίστως ζήτημα κοινωνικής δικαιοσύνης, όπως κι όλα τα οικονομικά θέματα τα οποία συζητούμε. 
      Γιατί το λέω αυτό; Έχουμε μια Ελλάδα, έχουμε μια ελληνική δημοκρατία, έχουμε ένα ελληνικό κράτος, εις το οποίο οι τράπεζες κερδίζουν μόνες τους περισσότερα απ’ όσο όλες οι άλλες ελληνικές επιχειρήσεις μαζί. 
      Φέτος είναι μια χρονιά, όπου όλες οι ελληνικές τράπεζες έχουν ρεκόρ κερδών: 675.000.000 ευρώ είχε η Eurobank για το πρώτο εννιάμηνο, 580.000.000 ευρώ είχε η Πειραιώς για το πρώτο εννιάμηνο, 1.100.000.000 ευρώ είχε η Εθνική για το πρώτο εννιάμηνο. Προσέξτε, έχει ενδιαφέρον να το καταλάβουμε. 
      Την ίδια χρονιά που σε όλο τον πλανήτη λόγω της κακής οικονομικής συγκυρίας οι μεγαλύτερες τράπεζες του κόσμου καταγράφουν ζημιές, στην Ελλάδα οι ελληνικές τράπεζες καταγράφουν αλματώδη άνοδο κερδών! Γιατί; 
      Διότι δρουν σε ένα επωφελές γι’ αυτές περιβάλλον, όπου μπορούν και έχουν το μεγαλύτερο άνοιγμα επιτοκίων, καταθέσεων και χορηγήσεων σε όλη την Ευρώπη, όπου στην πραγματικότητα η Επιτροπή Ανταγωνισμού δεν τις ελέγχει, όπου στην πραγματικότητα η Κυβέρνηση –όπως και η προηγούμενη του ΠΑ.ΣΟ.Κ., έτσι και η παρούσα της Νέας Δημοκρατίας- επιτρέπει στις τράπεζες να γδέρνουν τον ελληνικό λαό με τα πανωτόκια και με όλα τα άλλα τα οποία είχαν γίνει κατά το παρελθόν και που γίνονται και σήμερα, με έναν τρόπο που δεν γίνεται σε κανένα σημείο του πολιτισμένου κόσμου.
      Και εγώ καλόπιστα θα έλεγα πως δεν μπορεί μόνο εμείς στο Λαϊκό Ορθόδοξο Συναγερμό ή στα άλλα κόμματα να βλέπουμε ότι υπάρχει αυτό το πρόβλημα. Προφανώς, είναι και ένα πρόβλημα που το βλέπουν και αυτοί που κυβερνούν, η Νέα Δημοκρατία και το ΠΑ.ΣΟ.Κ., το ΠΑ.ΣΟ.Κ. και η Νέα Δημοκρατία.
      Δείτε, όμως, τώρα πώς δημιουργείται τεράστια κρίση εμπιστοσύνης από αυτό που οι αρχαίοι Ρωμαίοι έλεγαν ότι η γυναίκα του Καίσαρα δεν πρέπει μόνο να είναι τιμία, αλλά πρέπει και να φαίνεται τίμια.
      Πώς νομίζετε, κύριε Υπουργέ, ότι αισθάνεται ένας Έλλην πολίτης, όταν διαβάζει τα εξής; Ένας πρώην Υπουργός του ΠΑ.ΣΟ.Κ., Βουλευτής για πολλά χρόνια και αρχισυνδικαλιστής, έχασε τη βουλευτική του έδρα, δεν επανεξελέγη και τι νομίζετε ότι έγινε στη συνέχεια της σταδιοδρομίας του; Διορίστηκε από το διορισμένο από τη Νέα Δημοκρατία Διοικητή της Εθνικής Τραπέζης, κ. Αράπογλου, Διευθύνων Σύμβουλος σε θυγατρική της Εθνικής Τραπέζης, με μισθό 15.000 ευρώ το μήνα και με πρώτη απόφασή του –από ό,τι διάβασα στο «ΠΑΡΟΝ της Κυριακής»- να αλλάξει το αυτοκίνητο από AUDI σε  BMW 535.
      Πολύ καλός ο κύριος πρώην Υπουργός, εξαιρετικός! Αλλά, ξέρετε, εμένα μου δημιουργεί μία σκιά. Μα, πώς γίνεται ο διορισθείς από τη Νέα Δημοκρατία διοικητής να διορίζει πρώην Υπουργό του ΠΑ.ΣΟ.Κ. διευθύνοντα σύμβουλο με διπλάσιο μισθό από του Βουλευτού; Πολύ αγαπημένοι φίλοι γίνατε όλα αυτά τα χρόνια εδώ, από ό,τι φαίνεται!
      Την ίδια στιγμή, πρώην συνάδελφος της Νέας Δημοκρατίας –εξαιρετάτη καθ’ όλα και αξιοπρεπεστάτη, δεν έχω καμμία αμφιβολία για το ήθος της- διαβάζουμε πάλι στο ίδιο δημοσίευμα ότι διορίστηκε σύμβουλος του κ. Σάλλα. 
      Ξέρετε ποιο είναι το πρόβλημα; Είναι πρόβλημα εμπιστοσύνης. Εμείς είμαστε εδώ για να ελέγχουμε τις τράπεζες! Οι τράπεζες δεν ελέγχονται με κάποιον τρόπο και έχουν συνεχώς αλματώδη κέρδη. Και την ίδια στιγμή από εμάς εδώ όσοι φεύγουμε, βρίσκουμε καλές δουλειές στις τράπεζες. Αυτό δημιουργεί ένα κλίμα έλλειψης εμπιστοσύνης.
      Άρα, το πρώτο το οποίο πρέπει να κάνετε –αν θέλετε μια συμβουλή από έναν πολύ νεώτερό σας και αν φυσικά δικαιούμαι να δίνω τέτοιες συμβουλές σε έναν μεγαλύτερο- είναι να αποκαταστήσετε το κλίμα εμπιστοσύνης. Η κοινωνία δεν σας εμπιστεύεται ότι έχετε καλές προθέσεις και είναι κρίμα για τον πολιτικό μας κόσμο. 
      Εμείς, πρέπει να σας πω, ως Λαϊκός Ορθόδοξος Συναγερμός συμμετέχουμε στο διάλογο και δεν θεωρούμε τον εαυτό μας καθόλου αφελή, επειδή ακούστηκε από το Συνασπισμό Ριζοσπαστικής Αριστεράς ότι αυτοί οι οποίοι συμμετέχουν στο διάλογο είναι αφελείς. Δεν θεωρούμε καθόλου αφελή τον εαυτό μας. 
      Ο διάλογος είναι η πεμπτουσία της δημοκρατίας. Αν δεν λύνουμε τις διαφορές μας με το διάλογο, με ποιον άλλο τρόπο θα τις λύνουμε; Θα πάρουμε ο καθένας από ένα πιστόλι να πυροβολούμε, ποιος πυροβολεί ταχύτερα; Προφανώς, πρέπει να συμμετέχουμε όλοι στο διάλογο. Γι’ αυτό συμμετέχει ο Λαϊκός Ορθόδοξος Συναγερμός στο διάλογο και καλόπιστα συμμετέχουμε σ’ αυτό το διάλογο!
      Σας άκουσα, κύριε Υπουργέ, με πολύ μεγάλη προσοχή και είπατε κάτι, το οποίο ομολογώ ότι με ξάφνιασε πάρα πολύ. Είπατε ότι όλες οι προτάσεις σας και οι αλλαγές θα είναι ήπιες. Εάν αυτό που είπατε πραγματικά το εννοείτε, σημαίνει ότι απλά δεν θα λύσετε κανένα πρόβλημα. Γιατί όποιος ξέρει το πρόβλημα του ασφαλιστικού –και φαντάζομαι ότι εσείς το ξέρετε πάρα πολύ καλά- γνωρίζει ότι με ήπιες παρεμβάσεις δεν λύνεται τίποτα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αν, δηλαδή, ο σκοπός των μεγάλων μεταρρυθμίσεων που ζήτησε ο αξιότιμος κύριος Πρωθυπουργός με τις εκλογές της 16ης Σεπτεμβρίου είναι να προχωρήσετε σε ήπιες αλλαγές στο ασφαλιστικό –το οποίο καταρρέει και το οποίο όλοι γνωρίζουμε ότι καταρρέει και που όλες οι μελέτες λένε ότι από το 2017 και μετά δεν θα έχει να πληρώσει- τότε μου δώσατε απάντηση στο ερώτημα που έθεσα στην αρχή: δεν θα πάρω σύνταξη! Ευχαριστώ πολύ που μου το πληροφορήσατε.
      Εμείς περιμένουμε από την Κυβέρνηση να χειριστεί το πρόβλημα με υπευθυνότητα, όχι να κάνει ήπιες αλλαγές, αλλά να μας πει «πιάνοντας» –θα μου επιτρέψετε μία λαϊκή έκφραση- «τον ταύρο από τα κέρατα» με ποιον τρόπο θα διασφαλίσετε τη σύνταξη των νεότερων γενεών! Και αυτό δεν γίνεται με ήπιες παρεμβάσεις!
      Εμείς, λοιπόν, έχουμε ολοκληρωμένη πρόταση, την οποία θέλω να ακούσετε με προσοχή, γιατί την έχουμε δουλέψει πάρα πολύ και είμαστε όλοι άνθρωποι της αγοράς. Προτείνουμε ενοποίηση όλων των ασφαλιστικών ταμείων σε ένα, όχι σε τρία, για να γλυτώσουμε, επιτέλους, το λειτουργικό κόστος. Έχουμε διοικητικά συμβούλια, οδηγούς, συμβούλους, ενοίκια για κτήρια. Τίποτα από όλα αυτά. Ένα ταμείο. Το κάθε ασφαλιστικό ταμείο του παρόντος θα μπει σ’ αυτόν τον ένα φορέα με ένα συντελεστή, αναλόγως των χρημάτων που έχει μπαίνοντας. Άρα, δεν θα εξομοιώνονται ούτε θα χάσουν τα λεφτά τους οι ασφαλισμένοι του κάθε ασφαλιστικού ταμείου.
      Δεύτερον, ίδρυση τραπέζης των ασφαλιστικών ταμείων. Γιατί να κερδίζουν τα χρήματα οι τραπεζίτες και να μην τα κερδίζουν οι Έλληνες ασφαλισμένοι; Θα έχουν πολύ υψηλές αποδόσεις.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, έχει προ πολλού τελειώσει ο χρόνος σας.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα τελειώσω όπως τέλειωσαν και οι υπόλοιποι.
      Ευχαριστώ πολύ.
      Τρίτον, να αυξήσουμε σε 2% την εισφορά του Α.Ε.Π.. Θα μου πείτε, πού να τα βρείτε; Μπορείτε να τα βρείτε. Μόνο από τον τομέα της υγείας, ο κ. Αβραμόπουλος απεκάλυψε ότι χάνονται 500.000.000 ευρώ το χρόνο. Συμμαζέψτε, λοιπόν, αυτά που χάνονται και θα τα βρείτε τα χρήματα.
      Τέταρτον, κατάργηση όλων των εισφορών.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Γεωργιάδη, έχετε εννέα λεπτά και πενήντα δευτερόλεπτα.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πάρα πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ακούστε με δύο λεπτά, κύριε Γεωργιάδη. Ο κ. Παναγιωτόπουλος είχε οκτώ λεπτά και δέκα δευτερόλεπτα, η κ. Χριστοφιλοπούλου εννέα λεπτά και δέκα δευτερόλεπτα, ο κ. Μαυρίκος εννέα λεπτά και είκοσι δευτερόλεπτα.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εντάξει, κυρία Πρόεδρε, τελειώνω σε ένα λεπτό.
      ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, κλείνω το μικρόφωνο, γιατί η απάντησή σας ήταν απρεπέστατη!
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σε ένα λεπτό τελειώνω.
      Με συγχωρείτε, τι είπατε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Μα, με συγχωρείτε! Σας λέω δύο φορές να τελειώσετε αμέσως, όπως έκαναν και οι άλλοι. Σας θυμίζω, λοιπόν, τι κάνουν οι άλλοι. Ζητείστε μου με ευγένεια: «Θέλω ένα λεπτό ακόμα», όχι: «Όσο οι άλλοι».
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σας ζητώ συγγνώμη, αλλά εννοούσα ότι θα μιλήσω όσο και οι άλλοι.
      ΠΡΟΕΔΡΕΥΟΥΣΑ (Έλσα Παπαδημητρίου): Έτσι, ανεύθυνα υποδεικνύων ότι στους άλλους γίνεται εκχώρησις.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Σας ζητώ συγγνώμη, αν το εκλάβατε έτσι.
      ΠΡΟΕΔΡΕΥΟΥΣΑ (Έλσα Παπαδημητρίου): Λοιπόν, τελειώστε σε ένα λεπτό, παρακαλώ.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κατάργηση των ασφαλιστικών εισφορών και αντικατάστασή τους με ένα τέλος επί του κύκλου των εργασιών, δηλαδή, επί του τζίρου των επιχειρήσεων, ώστε να μην εξαρτάται η εισφοροδιαφυγή από το εάν θα έχουμε πάρα πολλούς για να ελέγξουν, αλλά από το φόρο που θα πληρώνει κάθε επιχείρηση. Και έχει και άλλες παραμέτρους που δεν μπορώ να σας πω, γιατί δεν θέλω να καταχραστώ το χρόνο της κυρίας Προέδρου.
      Ευχαριστώ πολύ και συγγνώμη, δεν το ήθελα, δεν είχα καμμιά τέτοια πρόθεση.
      Ευχαριστώ πάρα πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Λαφαζάνης, ο εισηγητής του Συνασπισμού Ριζοσπαστικής Αριστεράς, έχει το λόγο για δευτερολογία.
      Κύριε συνάδελφε, έχετε μόνο τρία λεπτά και σαράντα δευτερόλεπτα και δεν αστειεύομαι. Τελειώνουμε.
      ΠΑΝΑΓΙΩΤΗΣ ΛΑΦΑΖΑΝΗΣ: Είσαστε πάρα πολύ καλή και πάρα πολύ ευγενική.
      ΠΡΟΕΔΡΕΥΟΥΣΑ (Έλσα Παπαδημητρίου): Ναι, αλλά πάει τρεισήμισι η ώρα.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν σας το λέω έτσι. Το λέω με ειλικρίνεια αυτό. Διευθύνετε θαυμάσια τις συζητήσεις.
      Ο κύριος Υπουργός είπε ότι μας απάντησε στα ερωτήματα και τις κριτικές, τις οποίες υποβάλλαμε, αλλά και τις προτάσεις. Τι απάντησε, όμως; Αυτό είναι το θέμα. Διότι, με την απάντησή του, ο κύριος Υπουργός επιβεβαίωσε ότι όλα αυτά τα «δεν», τα οποία ακούγαμε προεκλογικά, δεν υφίστανται.
      Μας είπε, ο κύριος Υπουργός, ότι δεν θα αυξηθούν τα γενικά όρια ηλικίας στη συνταξιοδότηση. Φώναξα από κάτω: «Τα ειδικά όρια ηλικίας συνταξιοδότησης θα αυξηθούν;» Δεν πήραμε καμμία απάντηση. Λείπει, ο κύριος Υπουργός, να μας απαντήσει: Θα αυξηθούν τα ειδικά όρια για γυναίκες με ανήλικα παιδιά, για τις λεγόμενες πρόωρες συντάξεις, για τις συντάξεις στα βαρέα και ανθυγιεινά, γι’ αυτούς που συμπληρώνουν την τριακονταπενταετία πριν φτάσουν τα εξήντα πέντε χρόνια; Τι θα γίνει μ’ αυτούς;
      Προφανώς, ο κύριος Υπουργός, άφησε να εννοηθεί ότι σε όλα αυτά τα θέματα των λεγόμενων πρόωρων συντάξεων θα γίνει λεηλασία. Αν εμείς κάνουμε λάθος στην εκτίμηση, να μας απαντήσετε. Να μας απαντήσετε υπεύθυνα ότι δεν θα αυξηθούν ούτε τα γενικά ούτε τα ειδικά όρια συνταξιοδότησης. Αλλιώς, εμπαίζετε τον ελληνικό λαό. Τον κοροϊδεύατε προεκλογικά. Τον κοροϊδεύετε και με τα τρία λεγόμενα «δεν».
      Ρωτήσαμε τον κύριο Υπουργό: Θα συνεχιστούν αυτές οι λογικές των ταχυτήτων, πριν το ’83, ’83-’92, ’92 και μετά; Και θα βάλει και τέταρτη ταχύτητα για τους νέους;
      Μας έκανε ένα κήρυγμα ότι υπερασπίζεται τους νέους κ.λπ.. Ωραία, στο θέμα μας, όμως. Πρόκειται η Κυβέρνησή σας, με τα μέτρα που θα πάρει, τις ήπιες μεταρρυθμίσεις, να βάλει και άλλη χρονική περίοδο, ως τέταρτη ταχύτητα πλέον, όπου οι νέοι θα βλέπουν να μειώνονται και να συρρικνώνονται περαιτέρω τα συνταξιοδοτικά και ασφαλιστικά τους δικαιώματα; Δεν πήραμε απάντηση. Άρα, δικαιούμεθα να εκτιμήσουμε ότι πάτε για ένα νέο σφαγιασμό και για τέταρτη ταχύτητα στη νεολαία, σ’ αυτούς που ή πρόσφατα έχουν πιάσει δουλειά ή θα πιάσουν πρώτη φορά δουλειά τώρα. 
      Πού είναι, λοιπόν, τα «δεν»; Έχουν πεταχτεί στον κάλαθο των αχρήστων. Δεν πάτε για ήπιες αλλαγές μ’ αυτά που λέω. Πάτε για αλλαγές οι οποίες θα είναι νάρκη στα θεμέλια του κοινωνικοασφαλιστικού μας συστήματος. 
      Επίσης, θα θίξετε και τα γενικά όρια συνταξιοδότησης. Γιατί; Διότι με τον έμμεσο αυτό τρόπο, καταρρέοντας οι συντάξεις, λέτε ότι θα δώσετε κίνητρα γι’ αυτούς που θα παραμείνουν πάνω από τα εξήντα πέντε στη δουλειά. Αυτό ξέρετε τι σημαίνει; Σημαίνει ότι πάτε πλέον, υπό τον μανδύα του εθελοντισμού, να οδηγήσετε αυτούς που κλείνουν τα εξήντα πέντε χρόνια, υποχρεωτικά, προκειμένου να πάρουν μια αξιοπρεπή σύνταξη, να μείνουν μέχρι τα εξήντα επτά, μέχρι τα εξήντα οκτώ και δεν ξέρω μέχρι πότε.
      Για την ενοποίηση των ασφαλιστικών ταμείων ήταν σαφέστατος, βεβαίως, ο κύριος Υπουργός. Τι μας είπε για τα λεγόμενα έστω επιστημονικά ταμεία; Μας είπε ότι θα πάρει το 10% των ετήσιων κοινωνικών πόρων, δηλαδή, θα ληστέψει τα ταμεία αυτά. Και πόσο είναι το 10%; Είναι μερικές δεκάδες εκατομμύρια, μια τρύπα στο νερό στα προβλήματα της κοινωνικής ασφάλισης. Τι θέλετε να κάνετε μ’ αυτόν τον τρόπο; Ανοίγετε το δρόμο, αυτό κάνετε. Αυτό το 10% αύριο θα είναι το 20%, μετά το 50%, μετά θα βάλετε χέρι στα αποθεματικά. Γιατί έτσι γίνονται αυτές οι αλλαγές. Γίνεται το πρώτο βήμα, ανοίγετε την πόρτα και μετά μπουκάρουν από πίσω, με λογική ληστείας, για να πάρουν τα αποθεματικά. Γιατί αλλιώς δεν εξηγείται από το ποσό, γιατί θέλετε να εισάγετε αυτή τη λογική.
      Και, βεβαίως, δεν μιλάω για τις υπόλοιπες ενοποιήσεις, γιατί έθιξα και στην πρωτολογία μου, έθιξαν και άλλοι συνάδελφοι, το πώς έχουν γίνει κ.λπ.. Μας λέτε ότι το κράτος εγγυάται τις συντάξεις και τα ελλείμματα. Μα, αν είναι έτσι, τότε το μήνυμα που δίνετε είναι να μην πληρώνει κανένας εισφορές, να γιγαντώνεται η εισφοροδιαφυγή και δεν πειράζει, το κράτος καλύπτει τα ελλείμματα. Αλλά όταν σας λέμε για ουσιαστική κρατική συμμετοχή στα ταμεία, μας λέτε ότι το κράτος έχει δημοσιονομικά προβλήματα. Αν, λοιπόν, γιγαντώνονται τα προβλήματα και του Ι.Κ.Α., ποιο κράτος θα τα καλύψει, όταν θα μας λέτε ότι έχουμε δημοσιονομική στενότητα, ότι δεν μπορούμε να ανταποκριθούμε και θα προχωρείτε ύστερα συνέχεια, όπως έχουν κάνει και οι προηγούμενες κυβερνήσεις, σε σφαγιασμό δικαιωμάτων; Ποιον κοροϊδεύετε μ’ αυτή τη λογική ότι το κράτος καλύπτει τα ελλείμματα και εγγυάται τις συντάξεις; Σε ποιο επίπεδο εγγυάται τις συντάξεις; Στο επίπεδο της συνεχούς κατάρρευσής τους; Και στο τέλος θα πάμε στη λογική, ιδιαίτερα για τους νέους, της μη σύνταξης. Γιατί αυτή είναι η λογική για τη νεολαία, αυτό είναι το μέλλον που επιφυλάσσετε για τη νεολαία.
      Δεν έχουμε καμμία αλαζονεία μειοψηφίας. Υπεύθυνα, σοβαρά, συγκροτημένα, καταθέτουμε τεκμηριωμένες κριτικές και τεκμηριωμένες απόψεις για το ασφαλιστικό σύστημα. Διότι σας είπα ποιο είναι το κύριο πρόβλημα του κοινωνικοασφαλιστικού συστήματος, το οποίο το προσπέρασε ο κύριος Υπουργός, σαν να μην τρέχει τίποτα. Το κύριο πρόβλημα είναι ότι έχουμε το 70% των συνταξιούχων με σύνταξη κάτω από 600 ευρώ, ότι το 100% των συνταξιούχων του Ο.Γ.Α. παίρνει σύνταξη κάτω από 600 ευρώ, το 80% κάτω από 400 ευρώ. Αυτό είναι το πρόβλημα. 
      Και αντί να έλθετε εδώ να μας πείτε, ποια είναι τα μέτρα που θα πάρετε, ποια είναι η μεταρρύθμισή σας για να αυξηθούν οι συντάξεις, για να γίνουν αξιοπρεπείς, για να μπορούν να επιβιώσουν οι συνταξιούχοι και να μην πάμε στη λογική, όπως σας είπα, του «σκοτώνουν τα άλογα όταν γεράσουν», μας λέτε ότι θα κάνετε ήπιες παρεμβάσεις και αφήνετε ανοιχτή την ατζέντα για να προχωρήσετε σε κατακρεούργηση των ασφαλιστικών δικαιωμάτων.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε  Λαφαζάνη, έχετε διπλασιάσει το χρόνο. Ως εισηγητής το δικαιούσθε, αλλά τελειώσαμε.
      ΠΑΝΑΓΙΩΤΗΣ ΛΑΦΑΖΑΝΗΣ: Είμαστε άκρως αντίθετοι με την πολιτική σας. Στις 12 Δεκεμβρίου θα πάρετε την παλλαϊκή, πανεργατική απάντηση, η οποία θα ματαιώσει, όπως έγινε και με την περίπτωση του κ. Γιαννίτση, τις μεταρρυθμίσεις σας.
      Δεν πρόκειται να προχωρήσει τίποτε απ’ αυτά, διότι κανένας εργαζόμενος –και ιδιαίτερα νέος- δεν μπορεί να αποδεχθεί ότι δεν έχει μέλλον σ’ αυτή τη χώρα.
      Σας ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε  συνάδελφε.
      Κυρία Υπουργέ, έχετε ακόμα υπόλοιπο δέκα λεπτών από τη δευτερολογία σας και, αν θέλετε, μπορείτε να αξιοποιήσετε και τα πέντε λεπτά της τριτολογίας σας.
      Ευχαριστώ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, κατ’ αρχάς διαπιστώνω μία φοβική προσέγγιση απέναντι σ’ αυτό το μεγάλο πρόβλημα. Είναι ένα πρόβλημα, αλλά δεν νομίζω ότι εκφράζει και τη νεολαία αυτή η φοβική προσέγγιση, για την οποία μιλάτε με τέτοιον ενθουσιασμό. Εσείς δημιουργείτε στους νέους ένα φοβικό σύνδρομο ότι η ζωή τους φθάνει στο τέλος πριν καλά-καλά αρχίσει.
      ΠΑΝΑΓΙΩΤΗΣ ΛΑΦΑΖΑΝΗΣ: Δεσμευτείτε! Δεσμευτείτε για το τι θα κάνετε!
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Την άποψή μου λέω και σας απαντώ. Άκουσα με προσοχή τις παρατηρήσεις σας και θα ήθελα να επικεντρωθώ και στις διαπιστώσεις σας για την απασχόληση. 
      Πράγματι, αν μπορούσαν να απασχοληθούν όλοι οι άνεργοι, οι γυναίκες, οι νέοι, οι μακροχρόνια άνεργοι που αναφέρατε, το σύστημα κοινωνικής ασφάλισης, η οικονομία της χώρας και οι ζωές όλων αυτών των συνανθρώπων μας θα επωφελούνταν σημαντικά.
      Να προσθέσω, εξάλλου, πως βρισκόμαστε σήμερα μπροστά σε μια νέα ευρωπαϊκή πραγματικότητα. Οι πολίτες της Ένωσης γερνάμε και ζούμε και περισσότερο, ενώ ταυτόχρονα οι γνώσεις μας χρειάζονται όλο και συχνότερη επικαιροποίηση, εάν θέλουμε πραγματικά να ακολουθήσουμε τις ραγδαίες εξελίξεις της οικονομίας της γνώσης.
      Χαρακτηριστικά θα αναφέρω ότι το 2020 ή το 2030 οι ηλικιωμένοι στην Ευρώπη θα ξεπερνούν τα τριάντα πέντε εκατομμύρια, έναντι των δεκαεννέα εκατομμυρίων που είναι σήμερα και την ίδια περίοδο το εργατικό δυναμικό θα μειωθεί κατά είκοσι ένα εκατομμύρια. Οι κάτοικοι της ηπείρου άνω των εξήντα πέντε ετών θα είναι κατά σαράντα εκατομμύρια περισσότεροι απ’ όσο είναι σήμερα.
      Στο Υπουργείο Απασχόλησης αντιμετωπίζουμε με έμπρακτο τρόπο αυτές τις προκλήσεις. Κατ’ αρχάς, τις αντιμετωπίζουμε με τις πολιτικές και τα προγράμματα για τη μείωση της ανεργίας που υλοποιεί ο Ο.Α.Ε.. Όπως γνωρίζετε, έχει ολοκληρωθεί η εξατομικευμένη προσέγγιση για κάθε άνεργο, ενώ αυξάνονται οι ενεργητικές πολιτικές για την απασχόληση σε όλες τις ηλικίες, αλλά ιδιαίτερα στις πιο ευάλωτες, δηλαδή, στους νέους, στις γυναίκες και στους μεγαλύτερης ηλικίας ανέργους.
      Το νέο επιχειρησιακό μας σχέδιο για την Δ΄ Προγραμματική Περίοδο έρχεται επιπλέον με στοχευμένο τρόπο να συμβάλει ώστε να αυξηθεί η απασχόληση σ’ αυτές τις ομάδες στις οποίες αναφέρεσθε στην επερώτησή σας. Οι δράσεις που θα αναλάβουμε κατά την επόμενη Προγραμματική Περίοδο του 2007-2013 προκειμένου να βελτιώσουμε την προσαρμοστικότητα των επιχειρήσεων και των εργαζομένων, των εργοδοτών και των αυτοαπασχολούμενων σε ένα οικονομικοκοινωνικό περιβάλλον που μεταβάλλεται με πρωτοφανή ταχύτητα, είναι η υιοθέτηση νέων και καινοτόμων μορφών απασχόλησης και οργάνωσης εργασίας, η βελτίωση του εργασιακού περιβάλλοντος και η παραγωγικότητα της εργασίας, η ανάπτυξη εταιρικής κοινωνικής ευθύνης, η εμπέδωση της αναγκαιότητας για τη διά βίου μάθηση, η αναβάθμιση δεξιοτήτων του ανθρώπινου δυναμικού και η εξοικείωσή του με τις τεχνολογικές εξελίξεις και τις σύγχρονες τεχνολογίες της πληροφορικής και της επικοινωνίας, η προώθηση της ισότητας των φύλων στον εργασιακό χώρο και στις απολαβές από την εργασία, η αύξηση των ευκαιριών απασχόλησης και η κατάρτιση για τα μεγαλύτερα σε ηλικία μέλη του εργατικού δυναμικού και η δημιουργία κινήτρων για επέκταση της παραμονής στην ενεργό εργασιακή ζωή
      Επίσης, αναφέρω την ενδυνάμωση της θεσμικής ικανότητας και της συμμετοχής των κοινωνικών εταίρων στο σχεδιασμό, τη δημιουργία δυναμικών εταιρικών σχέσεων με την ενεργό συμμετοχή των κοινωνικών εταίρων σε τοπικό ή τομεακό επίπεδο, την ανάπτυξη της ικανότητας ταχείας αντίδρασης στις παραγωγικές αναδιαρθρώσεις με ολοκληρωμένες, ευέλικτες παρεμβάσεις βάσει της συνεργασίας και τη συναίνεση των κοινωνικοοικονομικών φορέων.
      Δεν μπορούμε και δεν θέλουμε να αγνοήσουμε την καινούργια οικονομική πραγματικότητα. Στην οικονομία της γνώσης, η Ευρώπη επενδύει πρωτίστως στο ανθρώπινο δυναμικό. Γι’ αυτό και κεντρικός μας στόχος είναι οι πιστοποιημένες δεξιότητες. Επιπλέον, η διά βίου μάθηση είναι το εργαλείο που θα δώσει στους εργαζόμενους, αλλά και σε εκείνους που επιθυμούν την ένταξη ή επανένταξη στην αγορά εργασίας, την ευκαιρία να επικαιροποιήσουν τις γνώσεις και τις δεξιότητές τους, ώστε να μην έχουμε το σύνηθες φαινόμενο ανθρώπων που κοντά στην ηλικία των πενήντα ετών νιώθουν απαξιωμένοι και ανήμποροι να συνεχίσουν –αν και το επιθυμούν- την παραγωγική διαδικασία.
      Και θέλω να τονίσω ότι ένας άνθρωπος πενήντα ετών δεν είναι γέρος. Δεν είναι ένας άνθρωπος που πρέπει να αντιμετωπίζει τη ζωή φοβικά και με απογοήτευση. Εμείς οφείλουμε να του δώσουμε τις πιστοποιημένες δεξιότητες και τις ευκαιρίες για να μπορέσει να συνεχίσει να είναι παραγωγικός, εφ’ όσον το επιθυμεί. 
      Ο διάλογος για το ασφαλιστικό άνοιξε, κύριοι του ΣΥ.ΡΙΖ.Α., γιατί είναι ηθική υποχρέωση όλων μας, με το βλέμμα στραμμένο και προς τους μελλοντικούς συνταξιούχους, να θωρακίσουμε το σύστημα, έτσι ώστε να μπορεί να ανταποκριθεί στις ολοένα και αυξανόμενες πιέσεις που δέχεται. 
      Είναι τουλάχιστον προσβλητικό να ισχυρίζεστε ότι μόνο εσείς προασπίζεστε τα συμφέροντα των ασφαλισμένων, όταν δεν δεχθήκατε ούτε καν να προσέλθετε στο διάλογο που ήταν απροσχημάτιστος, ανοιχτός και που στόχο είχε να θέσει τα θέματα, να ανταλλαγούν απόψεις, ώστε να υιοθετηθούν οι καλύτερες προτάσεις, απ’ όπου και αν προέρχονται, για τη μεταρρύθμιση που ολόκληρη η κοινωνία αναγνωρίζει ότι είναι αναγκαία και για την οποία επιδιώκουμε τη μεγαλύτερη κοινωνική συναίνεση.
      Το γεγονός ότι δεν «στρουθοκαμηλίζουμε», δεν προσπερνούμε το ασφαλιστικό αναβάλλοντάς το για επόμενες κυβερνήσεις, δείχνει έμπρακτα ότι στηρίζουμε τους νέους. 
      Εσείς τους χρησιμοποιείτε για να διατηρήσετε το status quo το οποίο γνωρίζετε σαφώς ότι έχει κλείσει τον κύκλο του. Προτάσεις που δεν συνδέονται με τις πραγματικές δυνατότητες της οικονομίας είναι απλά λαϊκισμός ή, αν μπορούμε να το πούμε πιο κομψά, περιορίζεστε σε ευχολόγια. 
      Όπως με στοιχεία κατέδειξε ο Υπουργός, σε κανένα από τα ερωτήματά σας δεν υπάρχει απραξία. Σε κάθε περίπτωση, δεν πρέπει να μας διαφεύγει ότι η χρηματοδότηση από τον κρατικό προϋπολογισμό αποτελεί κατά 85% και πλέον προϊόν συνεισφοράς μεσαίων και μικρών εισοδημάτων. Πέραν αυτού, ο κρατικός προϋπολογισμός δεν μπορεί και δεν επιτρέπεται να εξαντληθεί σε πληρωμές μισθών και συντάξεων, αφού σύμφωνα με το ευρωπαϊκό κοινωνικό μοντέλο που εμείς ακολουθούμε, επενδύουμε στη δωρεάν υγεία, τη δωρεάν παιδεία, τις υποδομές, τον πολιτισμό και αλλού.
      Σε ό,τι αφορά την εισφοροδιαφυγή, είναι σαφές ότι πιο έγκυρα στοιχεία θα έρθουν από την ηλεκτρονική διασταύρωση των στοιχείων. Μέσω της νέας Η.ΔΙ.Κ.Α., αλλά και με την ολοκλήρωση των Ο.Π.Σ., θα υπάρχει περαιτέρω πάταξη της εισφοροδιαφυγής που αποτελεί τεράστιο πρόβλημα. 
      Όμως, και εδώ θα ήθελα να σταθώ για να περιγράψω ποιοι είναι αυτοί που εισφοροδιαφεύγουν. Η εισφοροδιαφυγή εντοπίζεται σε εργαζόμενους που δεν απογράφονται, ενώ εντάσσονται και συνταξιούχοι του ιδιωτικού και δημόσιου τομέα, σε εργαζόμενους που απασχολούνται και σε δεύτερη εργασία, εργαζόμενους που ασφαλίζονται για μειωμένη απασχόληση, εργαζόμενους που ασφαλίζονται για μικρότερες από τις πραγματικά καταβαλλόμενες αμοιβές, εργαζόμενους που μέσα από υπογραφή σύμβασης έργου ή παροχής υπηρεσιών, ενώ προσφέρουν εξαρτημένη εργασία, ασφαλίζονται σε φορέα αυτοαπασχολουμένων. 
      Οι άνθρωποι αυτοί είναι απλοί πολίτες. Τέτοιου είδους εργαζόμενοι υπάρχουν και σε άλλες χώρες της Ευρώπης. Εκείνοι γιατί δεν εισφοροδιαφεύγουν σε τέτοιο βαθμό; Είναι μόνο πρόβλημα διασταύρωσης στοιχείων -που είπαμε ότι είναι ένα τεράστιο πρόβλημα- ή μήπως αποτελεί και πρόβλημα νοοτροπίας, κουλτούρας, αλλά και έλλειψης κινήτρων που θα μπορούσαν να οδηγήσουν τον πολίτη να αντιμετωπίζει κι αυτός με ειλικρίνεια τις υποχρεώσεις που έχει προς την κοινωνική ασφάλιση και σε τελική ανάλυση και προς τον εαυτό του; 
      Απαντώντας και σε μερικά άλλα θέματα που εθίγησαν εδώ, όπως για τον «κουμπαρά» που είπε η κ. Χριστοφιλοπούλου, θα ήθελα να πω ότι φτιάχνουμε και εμείς έναν «κουμπαρά» –σε πολλά εισαγωγικά- έναν ειδικό λογαριασμό με το 10% των κοινωνικών πόρων, των φόρων υπέρ τρίτων και των έμμεσων εργοδοτικών εισφορών, στον οποίο λογαριασμό θα συνεισφέρει και ο κρατικός προϋπολογισμός για την αντιμετώπιση ελλειμμάτων του ασφαλιστικού συστήματος ως συνόλου.
      Επίσης, θα πω ότι το κράτος έχει αποδείξει με κάθε τρόπο ότι έχει ουσιαστική συνεισφορά στα ταμεία. Μόνο αν καθίσετε κάτω και αθροίσετε όλα αυτά τα χρήματα από το Α.Ε.Π. που δίνονται στα ασφαλιστικά ταμεία, νομίζω ότι θα καταλάβετε ότι το κράτος σε καμμιά περίπτωση δεν είναι απόν. 
      Όσον αφορά τον Ο.Α.Ε.Ε., αντιμετωπίζει ένα πρόβλημα στην είσπραξη οφειλών. Έχει βεβαιωμένες, αλλά ανείσπρακτες οφειλές της τάξεως του 1.000.000.000. Ο προϋπολογισμός, δηλαδή, οι φορολογούμενοι Έλληνες, δίνουν 0,45% του Α.Ε.Π. για να καλυφθούν οι ανάγκες για τους διακόσιους ογδόντα επτά χιλιάδες συνταξιούχους. Συνεπώς το τονίζω αυτό για να πω ότι υπάρχει ένα ειδικό διαχειριστικό πρόβλημα στον Ο.Α.Ε.Ε., το οποίο και αυτό πρέπει να το υπογραμμίσουμε.
      Θα ήθελα, κλείνοντας, να πω ότι το ασφαλιστικό είναι κάτι που το συζητάει όλη η κοινωνία, είναι κάτι που απασχολεί όλη την κοινωνία. Και η κοινωνία θα κρίνει ποιοι πραγματικά θέλουν, γιατί βλέπει η κοινωνία τα προβλήματα που υπάρχουν και τις δυσκολίες του μέλλοντος, δεν εθελοτυφλεί και βλέπει τελικά ποιοι προσπαθούν με κάθε τρόπο και με πολιτικό κόστος να βάλουν ένα λιθαράκι, έτσι ώστε πραγματικά και οι νεότερες γενιές να έχουν συντάξεις. 
      Σας ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστούμε, κυρία Υπουργέ. 
      Κυρίες και κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 27 Νοεμβρίου 2007 και παρακαλώ το Σώμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Συνεπώς τα Πρακτικά της συνεδρίασης της Τρίτης 27 Νοεμβρίου 2007 επικυρώθηκαν.
      Κηρύσσεται περαιωμένη η μακροτάτη αυτή και ενδιαφέρουσα συζήτηση επί της υπ’ αριθμόν 5/30.10.2007 επερώτησης των Βουλευτών του Συνασπισμού Ριζοσπαστικής Αριστεράς προς τους Υπουργούς Οικονομίας και Οικονομικών, Απασχόλησης και Κοινωνικής Προστασίας, σχετικά με την ενίσχυση των Αποθεματικών των Ασφαλιστικών Ταμείων, επιστροφή των οφειλομένων, αύξηση των πόρων τους από την αντιμετώπιση της εισφοροδιαφυγής. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.26΄ λύεται η συνεδρίαση για την προσεχή Δευτέρα 10 Δεκεμβρίου 2007 και ώρα 18.00΄  με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
      Ο ΠΡΟΕΔΡΟΣ                                          ΟΙ ΓΡΑΜΜΑΤΕΙΣ
Συνεδρίαση  7.12.07                                                             σελ.3

Τελευταία Αποθήκευση:	13/12/2007 12:36:00 πμ	Από:	L.venetikidou
Εκτυπώθηκε:	12/12/2007 12:45:00 μμ

