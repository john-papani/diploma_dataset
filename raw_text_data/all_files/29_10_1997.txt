Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΙΣΤ'
Τετάρτη 29 Οκτωβρίου 1997
 
Αθήνα, σήμερα στις 29 Οκτωβρίου 1997, ημέρα Τετάρτη και ώρα 18.20' συνήλθε στην Αίθουσα των συνεδριάσεων του Βουλευτηρίου η Βουλή σε Ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Βασίλειο Χατζηϊωαννίδη Βουλευτή Ημαθίας, τα ακόλουθα):
Α. ΚΑΤΑΘΕΣΗ ΑΝAΦΟΡΩΝ
1) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία οι Κοινότητες Κοκκαλίων, Βουρλιωτών του Νομού Σάμου υποβάλλουν προτάσεις αναφορικά με την εφαρμογή του προγράμματος συνενώσεως των ΟΤΑ "Ι. Καποδίστριας" στην περιοχή τους.
2) Ο Βουλευτής Φθιώτιδας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Σύλλογος Απανταχού Αγοριανιτών "Η ΕΚΚΑΡΑ" υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι. Καποδίστριας" στην περιοχή του.
3) Ο Βουλευτής Φθιώτιδας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινότητα Μαρτίνου του Νομού Φθιώτιδας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι. Καποδίστριας" στην περιοχή της.
4) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία η Κοινότητα Γλυφάς του Νομού Φθιώτιδας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι. Καποδίστριας" στην περιοχή της.
5) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία οι Συνταξιούχοι ΙΚΑ Στυλίδας και Ανατολικής Φθιώτιδας διαμαρτύρονται για την πλημμελή υγειονομική περίθαλψη που παρέχει το ΙΚΑ στην περιοχή τους.
6) Η Βουλευτής Αργολίδας κα. ΕΛΣΑ ΠΑΠΑΔΗΜΗΤΡΙΟΥ κατέθεσε αναφορά με την οποία η ΠΑΣΥ ζητεί τη χορήγηση αποζημίωσης στους αστυνομικούς υπαλλήλους αρμόδιους για την ασφάλεια των Βουλευτών.
7) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Ομοσπονδία Αρτοποιών Ελλάδος διαμαρτύρεται για τις νομοθετικές ρυθμίσεις του κλάδου του, οι οποίες ευνοούν μόνο τις αρτοβιομηχανίες και Super Market.
8) Ο Βουλευτής Αθήνας κ. ΙΩΑΝΝΗΣ ΧΑΡΑΛΑΜΠΟΥΣ κατέθεσε αναφορά με την οποία η Ομοσπονδία Αρτοποιών Ν.Πειραιώς διαμαρτύρεται για τις νομοθετικές ρυθμίσεις του κλάδου του, οι οποίες ευνοούν μόνο τις αρτοβιομηχανίες και Super Market.
9) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Πανσαμοθρακική Εστία Αθηνών "Η Πτερωτή Νίκη της Σαμοθράκης" διαμαρτύρεται για την καθιέρωση και στην ακριτική Σαμοθράκη τεκμαρτού φόρου εισοδήματος σε ανύπαρκτα αγροτικά εισοδήματα.
10) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Ν. Μανολάδας του Νομού Ηλείας υποβάλλει προτάσεις αναφορικά με την εφαρμογή του προγράμματος συνενώσεως των ΟΤΑ "Ι. Καποδίστριας" στην περιοχή της.
11) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Συντονιστική Επιτροπή Ορθοδόξων Χριστιανικών Σωματείων Θεσ/νίκης διαμαρτύρεται για την αύξηση στα ταχυδρομικά τέλη του χριστιανικού τύπου.
12) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία οι Συνεργαζόμενοι Ορθόδοξοι Σύλλογοι διαμαρτύρονται για την αύξηση στα ταχυδρομικά τέλη του χριστιανικού τύπου.
13) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Ορθόδοξος Χριστιανικός Τύπος διαμαρτύρεται για την υπέρογκη αύξηση στα ταχυδρομικά τέλη του χριστιανικού τύπου.
14) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Συντονιστική Επιτροπή Ορθόδοξων Χριστιανικών Σωματείων Θεσσαλίας διαμαρτύρεται για την υπέρογκη αύξηση στα ταχυδρομικά τέλη του χριστιανικού τύπου.
15) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Συντονιστική Επιτροπή Ορθόδοξων Χριστιανικών Σωματείων Θεσσαλίας διαμαρτύρεται για την υπέρογκη αύξηση στα ταχυδρομικά τέλη του χριστιανικού τύπου.
16) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Αγροτικός - Δασικός Συνεταιρισμός Κούμανης Ηλείας ζητεί να ανατεθεί στα μέλη του η συγκομιδή του καρπού μαύρης πεύκης από το σποροπαραγωγικό κέντρο της περιοχής του.
17) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων του Ντόρτμουντ Γερμανίας διαμαρτύρεται για την κατάργηση της Α' τάξης του ελληνικού δημοτικού σχολείου της πόλης.
18) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Γεωργοκτηνοτροφικός Συνεταιρισμός Λάμαρης - Στροπώνων Εύβοιας ζητεί τη λήψη μέτρων για την αντιμετώπιση έκτακτων αναγκών των κατοίκων της περιοχής του κατά τη χειμερινή περίοδο.
19) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ, ΑΝΔΡΙΑΝΗ ΛΟΥΛΕ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία το Α' ΚΑΠΗ Συκεών Θεσ/νίκης ζητεί την κατάργηση των αντιασφαλιστικών νόμων 1752/88, 1902/90, 1976/91 και 2084/92.
20) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία το Σωματείο της ΧΑΛΥΒΟΥΡΓΙΚΗΣ Α.Ε. ζητεί τη λήψη μέτρων για την ομαλή και με προοπτική λειτουργία της επιχείρησης.
21) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Χοιροτροφικός και Πτηνοτροφικός Σύλλογος Νομού Εύβοιας ζητεί τη ρύθμιση των χρεών των κτηνοτροφικών επιχειρήσεων του Νομού Εύβοιας.
22) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η επιχείρηση "Τυποποιητήρια Θήβας" ζητεί συνολική λύση στα προβλήματα που εδώ και τρία χρόνια την αναγκάζουν να υπολειτουργεί.
23) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Εταιρεία Βιομηχανικής 'Ερευνας και Τεχνολογικής Ανάπτυξης Μετάλλων Α.Ε. που εδρεύει στο Νομό Μαγνησίας αναφέρεται στο θέμα της ανάπτυξής της που έχει άμεση σχέση με την αύξηση του μετοχικού κεφαλαίου, το ΦΠΑ για την επιχορήγηση ερευνητικών προγραμμάτων κ.λπ.
24) Οι Βουλευτές κύριοι ΣΤΡΑΤΗΣ ΚΟΡΑΚΑΣ, ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμαρχος Πολιχνίτου Λέσβου ζητεί να τοποθετηθεί Κοινωνική Λειτουργός στο Κέντρο Υγείας Πολιχνίτου.
25) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Δημοτικοί Σύμβουλοι Πολιχνίτου Λέσβου διαμαρτύρονται για τον τρόπο που έγινε η ανάθεση του έργου "Αξιοποίηση Ιαματικών Πηγών Πολιχνίτου".
26) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία ο Δήμος Δίου Πιερίας ζητεί να παραμείνει αυτόνομος για ιστορικούς λόγους.
27) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία η Κοινότητα Νέας Σάντας Κιλκίς ζητεί να παραμείνει αυτόνομη για ιστορικούς λόγους.
28) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία Κάτοικοι περιοχής Καμάρας, Κοινότητας Μυτιληνιών Σάμου ζητούν να απομακρυνθεί η χωματερή ανατολικής Σάμου από την περιοχή τους.
29) Οι Βουλευτές κύριοι ΚΩΝ/ΝΟΣ ΚΑΡΑΜΗΝΑΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Επιμελητήριο Σάμου ζητεί την αεροπορική σύνδεση της Σάμου με την Κρήτη.
30) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία το Εργατοϋπαλληλικό Κέντρο Σάμου ζητεί την επαναλειτουργία του εργοστασίου της Εριοϋφαντουργικής στη Σάμο.
31) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η Κοινότητα Μυτιληνιών Σάμου ζητεί τη συντήρηση διατηρητέων κτιρίων της περιοχής της.
32) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Λαογραφικός - Πολιτιστικός Σύλλογος Μεσολογγίου ζητεί να συμπεριληφθεί η Πλευρώνα στο πρόγραμμα αξιοποίησης αρχαιολογικών χώρων.
33) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Σύλλογος Προστασίας των εν Ελλάδι αιμορροφιλικών ζητεί την εισαγωγή των πασχόντων από συγγενή αιμορραγική διάθεση - αιμορροφιλία στα ΑΕΙ χωρίς εξετάσεις.
34) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Κοινότητα Καστανούλας Αιτωλ/νίας ζητεί έκτακτη οικονομική ενίσχυση για την εξόφληση οφειλών από την ασφαλτόστρωση της 14ης επαρχιακής οδού Αιτωλ/νίας.
35) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμαρχος Αντιρρίου Αιτωλ/νίας ζητεί τη χρηματοδότηση αγοράς 10 σκαφών serfing για την άθληση παιδιών που κατοικούν στο Αντίρριο.
36) Ο Βουλευτής Αχαίας κ. ΣΠΗΛΙΟΣ ΣΠΗΛΙΩΤΟΠΟΥΛΟΣ κατέθεσε αναφορά με την οποία ο Σύλλογος Κλειτοριών Αττικής "Ο ΑΓΙΟΣ ΔΗΜΗΤΡΙΟΣ" ζητεί ο νέος Δήμος να ονομασθεί Δήμος Κλειτορίας αντί Λευκασίας.
37) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Οικοδομικός Συνεταιρισμός Δασκάλων - Νηπιαγωγών Νομού Λάρισας "Ο ΠΕΛΑΣΓΟΣ" ζητεί να απαλλαγούν τα μέλη του από την καταβολή φόρου για τα οικόπεδά τους.
38) Οι Βουλευτές κύριοι ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Ομοσπονδία Συνταξιούχων Σιδηροδρομικών Ελλάδας ζητεί την ευνοϊκή ρύθμιση της μισθοδοσίας και ασφάλισης των μελών της.
39) Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Ιωλκού του Νομού Μαγνησίας ζητεί οικονομική ενίσχυση για τη λειτουργία Σχολής αναρρίχησης στην περιοχή του.
40) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας αναφορικά με την ανάγκη χρηματοδότησης του έργου του βιολογικού καθαρισμού Πιτσιδίων - Ματάλων Κρήτης.
41) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε δημοσίευμα εφημερίδας που αφορά στο αίτημα της εύρυθμης λειτουργίας του Κρατικού Βρεφονηπιακού Σταθμού Τυμπακίου.
42) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδας, Τμήμα Ανατολικής Κρήτης ζητεί να συμπεριληφθούν οι ΤΥΔΚ στις ρυθμίσεις του νομοσχεδίου που αφορά στη "βελτίωση των διαδικασιών ανάθεσης κατασκευής δημοσίων έργων και άλλες διατάξεις".
43) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Φαρμακευτικός Σύλλογος Αρκαδίας υποβάλλει προτάσεις για τη μείωση των φαρμάκων που ως νέο μέτρο θέτει σε κίνδυνο τη λειτουργία των περισσότερων φαρμακείων.
44) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αρκαδίας Τμήμα της ΓΣΕΕ ζητεί την απομάκρυνση του κου Κουρμπέλη από το Ε.Κ. Αρκαδίας, ο οποίος έχει καταχρασθεί δημόσιο χρήμα.
45) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αρκαδίας διαμαρτύρεται για την υπουργική απόφαση παύσεως της λειτουργίας των παραρτημάτων του ΙΓΜΕ.
46) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Φαρμακευτικός Σύλλογος Αρκαδίας υποβάλλει προτάσεις σχετικά με το νέο μέτρο της μείωσης των φαρμάκων.
47) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία η Ν.Α. Αρκαδίας ζητεί την τροποποίηση της υπουργικής απόφασης που παραγκωνίζει το ρόλο του νομαρχιακού συμβούλου ως φορέα διαχείρισης του "τοπικού πόρου ανάπτυξης".
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 693/31.7.97 ερώτηση δόθηκε με το υπ' αριθμ. 1492/14.8.97 έγγραφο από τον Υπουργό Εθνικής 'Αμυνας η ακόλουθη απάντηση:
"Σε απάντηση της 693/31.7.97 ερώτησης που κατέθεσε ο Βουλευτής κ. Η. Βεσδρεβάνης με θέμα την εγκατάσταση Στρατιωτικού Κέντρου Εκπαίδευσης στο νομό Θεσπρωτίας, σας γνωρίζουμε τα εξής:
Πάγια βούληση του ΥΠ.ΕΘ.Α. αποτελεί η αποκέντρωση των στρατιωτικών εγκαταστάσεων τα οποία βρίσκονται στα διοικητικά όρια του Νομού Αττικής, εφόσον οι επιχειρησιακές και λειτουργικές ανάγκες του Στρατεύματος το επιτρέπουν. Σας γνωρίζουμε ότι δεν βρίσκεται στους άμεσους σχεδιασμούς του ΓΕΣ η μετακίνηση Κέντρου Εκπαίδευσης Νεοσυλλέκτων (ΚΕΝ) από το Νομό Αττικής στο Νομό Θεσπρωτίας. Επιπροσθέτως σας πληροφορούμε ότι τα ήδη υπάρχοντα και λειτουργούντα ΚΕΝ καλύπτουν πλήρως τις ανάγκες του Στρατού Ξηράς.
Ο Υπουργός
ΑΘ. ΑΠ. ΤΣΟΧΑΤΖΟΠΟΥΛΟΣ"
2. Στην με αριθμό 709/31.7.97 ερώτηση δόθηκε με το υπ' αριθμ. 128/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 709/31.7.97 που κατέθεσε ο Βουλευτής κ. Ε. Αποστόλου σας πληροφορούμε τα εξής:
Από τις επιτόπιες επισημάνσεις που διενήργησαν αρμόδια όργανα του ΕΛΓΑ αλλά και κατά τη διενέργεια των εκτιμήσεων από τον ΕΛΓΑ στην περιοχή Ιστιαίας Εύβοιας επιβεβαιώθηκε ότι αιτία του προβλήματος της τοματοκαλλιέργειας αποτελούν οι ιώσεις του μωσαϊκού του καπνού και του αγγουριού. Το πρόβλημα είναι ενδημικό στην περιοχή η δε έντασή του επηρεάζεται άμεσα από οποιονδήποτε παράγοντα που επιφέρει κλωνισμό των φυτών π.χ. εντομολογικές ή μυκητολογικές προσβολές ή υψηλές θερμοκρασίες προκαλούν εξασθένηση των φυτών, με αποτέλεσμα να γίνονται ευάλωτα στην επέκταση των ιώσεων.
Στη συγκεκριμένη περίπτωση οι υψηλές θερμοκρασίες του Ιουλίου σε κάποιο βαθμό ευνόησαν την ανάπτυξη των ιώσεων, οι οποίες ήταν η αιτία των ζημιών.
Οι ζημιές από τις ιώσεις είναι έμμεσες ζημιές και σύμφωνα με τον Κανονισμό Ασφ. Φυτ. Παραγωγής δεν καλύπτονται ασφαλιστικά από τον ΕΛΓΑ.
'Ομως το Υπουργείο Γεωργίας συγκεντρώνει στοιχεία για ζημιές που προκλήθηκαν στη γεωργία από πρόσφατες δυσμενείς καιρικές συνθήκες προκειμένου στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
3. Στην με αριθμό 717/31.7.97 ερώτηση δόθηκε με το υπ' αριθμ. 899/2.9.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 717/31.7.97 που κατέθεσε η Βουλευτής κ. Στ. Αλφιέρη, σας γνωρίζουμε τα ακόλουθα:
Στο κατατεθέν και συζητούμενο στη Βουλή νομοσχέδιο "Ενιαίο Λύκειο, Πρόσβαση των αποφοίτων αυτού στην Τριτοβάθμια Εκπαίδευση, Αξιολόγηση του εκπαιδευτικού έργου και άλλες διατάξεις" περιλαμβάνεται διάταξη και συγκεκριμένα το άρθρο 10 αυτού με τίτλο "Σχολικός Επαγγελματικός Προσανατολισμός".
Σύμφωνα με την αναφερόμενη διάταξη η αναμόρφωση του εκπαιδευτικού συστήματος, η ανοικτή πρόσβαση στην τριτοβάθμια εκπαίδευση και κυρίως η ρευστότητα που επικρατεί στην αγορά εργασίας και οι συνεχείς μεταβολές στις προϋποθέσεις που απαιτούνται για την άσκηση των διαφόρων επαγγελματικών δραστηριοτήτων και οι πιθανές αλλαγές επαγγελμάτων από τους αυριανούς εργαζομένους επιβάλλουν την ενίσχυση του θεσμού του Επαγγελματικού Προσανατολισμού. Με τον όρο αυτό νοείται μια συστηματική διαδικασία πληροφόρησης και ψυχοπαιδαγωγικής καθοδήγησης και υποστήριξης του ατόμου με στόχο όχι μόνο να γνωρίζει καλά τις δυνατότητες επιλογών που του προσφέρονται σε κάθε στιγμή της ζωής του, αλλά και να αποκτήσει υψηλό επίπεδο αυτογνωσίας και ικανότητας λήψης αποφάσεων.
Ο επαγγελματικός προσανατολισμός αρχίζει στο σχολείο και ολοκληρώνεται στην αγορά εργασίας. Για το λόγο αυτό εφαρμόζεται ενιαία στρατηγική Επαγγελματικού Προσανατολισμού που καλύπτει τόσο το χώρο της Εκπαίδευσης όσο και το χώρο της Απασχόλησης, και λαμβάνει υπόψη τις ιδιαιτερότητες που υπάρχουν σε κάθε χώρο. Στο πλαίσιο αυτό δημιουργείται ενιαίο για τα Υπουργεία Παιδείας και Εργασίας Εθνικό Κέντρο Συμβουλευτικής και Επαγγελματικού Προσανατολισμού, το οποίο θα αναλάβει το βάρος και το ρόλο του συντονισμού της οργάνωσης και της διαμόρφωσης συνολικής στρατηγικής και πολιτικής σε γενικό και ειδικό επίπεδο για τη Συμβουλευτική και τον Επαγγελματικό Προσανατολισμό στη χώρα. Παράλληλα ιδρύονται στους διάφορους νομούς Κέντρα και γραφεία Συμβουλευτικής και Προσανατολισμού και λαμβάνεται ειδική μέριμνα για την εκπαίδευση Καθηγητών Συμβούλων Προσανατολισμού και για την παραγωγή του αναγκαίου ενημερωτικού και λοιπού υλικού.
Με επόμενο νομοσχέδιο για την ειδική αγωγή ιδρύονται τα ΚΔΑΥ, Κέντρα Διάγνωσης Αξιολόγησης και Υποστήριξης, τα οποία θα στηρίζουν όλο το μαθητικό πληθυσμό, τους γονείς τους και εκπ/κούς, σε κάθε νομό. 
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
4. Στην με αριθμό 726/31.7.97 ερώτηση δόθηκε με το υπ' αριθμ. 129/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 726/31.7.97 που κατέθεσε ο Βουλευτής κ. Α. Γρ. Φούσας, σας πληροφορούμε τα εξής:
Η Νομοθεσία, ανέκαθεν απαιτούσε για την αναγνώριση τρίτων εκ μέρους του Δημοσίου ως ιδιοκτητών εκτάσεων που έχουν μορφή και χαρακτήρα δάσους ή δασικής έκτασης να είναι εφοδιασμένοι με σχετική αναγνωριστική απόφαση που κατά καιρούς την εξέδιδαν αρμοδίως διάφορα όργανα.
Ειδικότερα, για τις αγροτικές εκτάσεις που λόγω της εγκατάλειψης της καλλιέργειάς τους αποκτούσαν (ή απέκτησαν) δασικό χαρακτήρα, ο Νομοθέτης καθιέρωσε ειδικές διαδικασίες αναγνώρισης ανυπαρξίας δικαιωμάτων του Δημοσίου μετά το 1979 (σχ. άρθρο 67 Ν.998/79 και άρθρο 14 Ν. 1734/87) ορίζοντας ως αρμόδιο όργανο έκδοσης της αναγνωριστικής πράξης τον οικείο Νομάρχη (σήμερα τον ασκούντα χρέη Περιφ/κού Δ/ντή).
Σύμφωνα πάντως με τον ισχύον Σύνταγμα, έχει καθιερωθεί υποχρέωση στο Κράτος να μεριμνά για την προστασία του φυσικού και πολιτιστικού περιβάλλοντος (σχ. άρθρ. 23 και 117 παρ.3 Συντάγματος) αλλά και να θεσπίζει κανόνες περιορισμού της άσκησης δικαιωμάτων που απορρέουν από την ιδιοκτησία όταν τούτο επιβάλλει το δημόσιο συμφέρον.
Για τις περιπτώσεις των δασωθέντων αγρών είναι δύσκολο να αγνοηθεί, ενόψη του ισχύοντος Συντάγματος, ότι το δημόσιο συμφέρον επιβάλλει να διατηρούνται και προστατεύονται τα δάση που έχουν εγκατασταθεί σε εγκαταλειφθέντες αγρούς.
'Ηδη δε, επειδή η διετής προθεσμία που έτασσε το άρθρο 14 Ν.1734/87 για την υποβολή αιτήσεων έχει παρέλθει με συνέπεια να μην είναι δυνατή σήμερα η εξέταση τέτοιων υποθέσεων, στο Σχέδιο Νόμου που έχει καταρτισθεί για τη ρύθμιση διαφόρων εμπραγμάτων δικαιωμάτων επί δασών, υπάρχει σχετική διάταξη με την οποία αντιμετωπίζεται το θέμα αυτό.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
5. Στην με αριθμό 738/1.8.97 ερώτηση δόθηκε με το υπ' αριθμ. 377/9.9.97 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της ερώτησης 738/1.8.97 σας καταθέτουμε το 231/29.8.97 έγγραφο του Ο.Π.Α.Π. καθώς και την από 13.2.97 απόφαση του Μονομελούς Πρωτοδικείου Αθηνών για ενημέρωσή σας.
Ο Υφυπουργός
ΑΝΔΡΕΑΣ ΑΘ. ΦΟΥΡΑΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
6. Στην με αριθμό 745/1.8.97 ερώτηση δόθηκε με το υπ' αριθμ. 130/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 745/1.8.97 που κατέθεσε ο Βουλευτής κ. Η. Βεζδρεβάνης σας πληροφορούμε τα εξής:
Στο Υπουργείο δεν τηρούνται στοιχεία από τα οποία να προκύπτει πόσοι αδιόριστοι Γεωλόγοι υπάρχουν.
Κατά την τελευταία πενταετία δεν έγιναν διορισμοί μονίμων υπαλλήλων στο κλάδο ΠΕ7 Γεωλόγων.
Το Υπουργείο Γεωργίας δεν προτίθεται να ζητήσει το διορισμό μόνιμων Γεωλόγων στην Κεντρική Υπηρεσία καθόσον δεν υπάρχουν κενές οργανικές θέσεις. 'Οσον αφορά τις Υπηρεσίες της Νομαρχιακής Αυτοδιοίκησης μετά την δημοσίευση στην Εφημερίδα της Κυβέρνησης των Οργανισμών οργάνωσης και λειτουργίας τους αρμόδια για το θέμα αυτό είναι οι Νομάρχες.
Για δε τις Περιφ. Υπηρεσίες μετά τη ψήφιση του Ν.2503/97 αρμόδια για το θέμα αυτό είναι οι Γεν. Γραμματείς Περιφερειών.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
7. Στην με αριθμό 750/1.8.97 ερώτηση δόθηκε με το υπ' αριθμ. 131/3.9.97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 750/1.8.97 που κατέθεσε ο Βουλευτής κ. Ε. Μπασιάκος, σας πληροφορούμε τα εξής:
Το Υπουργείο Γεωργίας, όπως κάθε χρόνο συγκεντρώνει στοιχεία για τις ζημιές που προκαλούνται στη γεωργία από πυρκαγιές κατά το τρέχον έτος και μετά το τέλος της θερινής περιόδου, οπότε θα έχει μορφώσει σαφή και ολοκληρωμένη εικόνα της έκτασης και του ύψους των ζημιών αυτών σε επίπεδο χώρας, θα εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Η Α.Τ.Ε., σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένοι αδυνατούν ν' ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών, κ.λπ.) τα οποία επηρέασαν αρνητικά τις εκμεταλλεύσεις τους.
Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σ' ένα νέο δάνειο.
Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.
Στα πλαίσια αυτά θα αντιμετωπισθούν και οι παραγωγοί των περιοχών Διονύσου 'Ασκρης και Μαυρομματίου Βοιωτίας.
Ο Υπουργός
ΣΤΕΦΑΝΟΣ ΤΖΟΥΜΑΚΑΣ"
8. Στην με αριθμό 755/1-8-97 ερώτηση δόθηκε με το υπ' αριθμ. 5214/15-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Σε απάντηση της με αρ. πρ. ΕΡ.755/1-8-97 ερώτησης του Βουλευτή κ. Καρχιμάκη Μ., σχετικά με την καταβολή των αναδρομικών που προέκυψαν μετά την εφαρμογή του νέου μισθολογίου στους υπαλλήλους του Θ.Χ.Π. Λασιθίου, σας γνωρίζουμε ότι το Υπουργείο μας έχει προβεί στις απαραίτητες ενέργειες από 13-8-97 για την μεταφορά πίστωσης 61.000.000 δρχ. μέσω Γενικού Λογιστηρίου του Κράτους, στο εν λόγω Θεραπευτήριο.
Επιπλέον σας πληροφορούμε ότι το Θεραπευτήριο έχει επιχορηγηθεί συνολικά για το έτος 1997, από πιστώσεις του προϋπολογισμού του Υπουργείου μας, με το ποσό των 121.000.000 δρχ., για την κάλυψη των ελλειμμάτων του.
Τέλος σας γνωρίζουμε ότι η κάλυψη του τακτικού προϋπολογισμού για κάθε ένα Προνοιακό 'Ιδρυμα Ν.Π.Δ.Δ., είναι ευθύνη της οικείας Περιφερειακής Διοίκησης. Το Υπουργείο καλύπτει συμπληρωματικά τους προϋπολογισμούς τους.
Ο Υφυπουργός
Θ. ΚΟΤΣΩΝΗΣ"
9. Στην με αριθμό 762/1-8-97 ερώτηση δόθηκε με το υπ' αριθμ. 134/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 762/1.8.97 που κατέθεσε ο Βουλευτής κ. Ν. Κατσαρός, σας πληροφορούμε τα εξής:
Το Υπουργείο Γεωργίας απέστειλε πριν το Πάσχα στην αρμόδια Επιτροπή της Ευρωπαϊκής 'Ενωσης τα οριστικά στοιχεία της ελληνικής παραγωγής βάμβακος. Εντούτοις η απόφαση για το ύψος της οριστικής συνυπευθυνότητας ελήφθη τον Ιούνιο λόγω μη έγκαιρης αποστολής των στοιχείων από πλευράς Ισπανίας. Οι εκκοκκιστικές επιχειρήσεις κατέθεσαν μέσα στον Ιούλιο τα απαιτούμενα δικαιολογητικά στον Οργ. Βάμβακος και ήδη από τις 6.8.97 πληρώνονται κανονικά οι βαμβακοπαραγωγοί.
Ο Υπουργός
ΣΤ. ΤΖΟΥΜΑΚΑΣ"
10. Στην με αριθμό 764/1-8-97 ερώτηση δόθηκε με το υπ' αριθμ. 136/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 764/1.8.97 που κατέθεσε ο Βουλευτής κ. Ν. Κατσαρός, σας πληροφορούμε τα εξής:
Το Υπουργείο Γεωργίας απέστειλε πριν το Πάσχα στην αρμόδια Επιτροπή της Ευρωπαϊκής 'Ενωσης τα οριστικά στοιχεία της ελληνικής παραγωγής βάμβακος. Εντούτοις η απόφαση για το ύψος της οριστικής συνυπευθυνότητας ελήφθη τον Ιούνιο λόγω μη έγκαιρης αποστολής των στοιχείων από πλευράς Ισπανίας. Οι εκκοκκιστικές επιχειρήσεις κατέθεσαν μέσα στον Ιούλιο τα απαιτούμενα δικαιολογητικά στον Οργ. Βάμβακος και ήδη από τις 6.8.97 πληρώνονται κανονικά οι βαμβακοπαραγωγοί.
Ο Υπουργός
ΣΤ. ΤΖΟΥΜΑΚΑΣ"
11. Στην με αριθμό 766/4-8-97 ερώτηση δόθηκε με το υπ' αριθμ. 137/3-9-97 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 766/4.8.97 που κατέθεσε ο Βουλευτής κ. Λ. Παπαγεωργόπουλος σας πληροφορούμε τα εξής:
Από τις επιτόπιες επισημάνσεις που διενήργησαν αρμόδια όργανα του ΕΛΓΑ αλλά και κατά την διενέργεια των εκτιμήσεων από τον ΕΛΓΑ στην περιοχή Ιστιαίας Εύβοιας επιβεβαιώθηκε ότι αιτία του προβλήματος της τοματοκαλλιέργειας αποτελούν οι ιώσεις του μωσαϊκού του καπνού και του αγγουριού. Το πρόβλημα είναι ενδημικό στην περιοχή, η δε έντασή του επηρεάζεται άμεσα από οποιονδήποτε παράγοντα που επιφέρει κλωνισμό των φυτών π.χ. εντομολογικές ή μυκητολογικές προσβολές ή υψηλές θερμοκρασίες προκαλούν εξασθένηση των φυτών, με αποτέλεσμα να γίνονται ευάλωτα στην επέκταση των ιώσεων.
Στην συγκεκριμένη περίπτωση οι υψηλές θερμοκρασίες του Ιουλίου σε κάποιο βαθμό ευνόησαν την ανάπτυξη των ιώσεων, οι οποίες ήταν η αιτία των ζημιών.
Οι ζημιές από τις ιώσεις είναι έμμεσες ζημιές και σύμφωνα με τον Κανονισμό Ασφ. Φυτ. παραγωγής δεν καλύπτονται ασφαλιστικά από τον ΕΛΓΑ.
'Ομως το Υπουργείο Γεωργίας συγκεντρώνει στοιχεία για ζημιές που προκλήθηκαν στη γεωργία από πρόσφατες δυσμενείς καιρικές συνθήκες προκειμένου στη συνέχεια να εξετάσει τη δυνατότητα και αναγκαιότητα λήψης μέτρων υπέρ των πληγέντων παραγωγών.
Ο Υπουργός
ΣΤ. ΤΖΟΥΜΑΚΑΣ"
12. Στην με αριθμό 795/5-8-97 ερώτηση δόθηκε με το υπ' αριθμ. 5621/5-9-97 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας με το οποίο μας διαβιβάζετε την ερώτηση 795/5-8-97 των Βουλευτών κυρίων Ν. Γκατζή και Μ. Κωστόπουλου και απευθύνεται στον Υπουργό Μεταφορών και Επικοινωνιών, σας γνωρίζουμε τα παρακάτω:
1. Η ανάγκη τοποθέτησης ενός συστήματος (ΑΣΙΔ) υπαγορεύεται από τον Κανονισμό Ισοπέδων Διαβάσεων (Ι.Δ.) (ΦΕΚ 868/Β/7.9.74 άρθρο 10) και εξαρτάται από τον βαθμό επικινδυνότητας της κάθε Ι.Δ (δηλαδή από την ορατότητα, ροπή κυκλοφορίας, ταχύτητα διέλευσης συρμών κλπ, στοιχεία τα οποία προσδιορίζονται επίσης από τον εν λόγω Κανονισμό).
Ο προγραμματισμός του ΟΣΕ γίνεται πάντα σύμφωνα με τα παραπάνω και μέσα στα πλαίσια των οικονομικών του δυνατοτήτων.
2. Οι Ι.Δ του Νομού Ηλείας δεν ήταν δυνατόν να συμπεριληφθούν όλες στο πρόγραμμα για άμεση εξασφάλιση παρά μόνον ένα ποσοστό αυτών διότι σύμφωνα με τα παραπάνω προηγούνται άλλες Ι.Δ με δυσμενέστερες συνθήκες κυκλοφορίας και ορατότητας. Γίνονται πάντως προσπάθειες από τον ΟΣΕ να συμπεριληφθούν όσο το δυνατόν περισσότερες Ι.Δ ανάλογα με την οικονομική του δυνατότητα.
3. Για την αντιμετώπιση των προβλημάτων που δημιουργούνται στις Ι.Δ συγκροτήθηκε Ομάδα Εργασίας- κατόπιν Υπουργικών Αποφάσεων- από τους ενδιαφερόμενους φορείς (ΥΠΕΧΩΔΕ, Υπουργείο Εσωτ., Υπουργείο Δημ. Τάξης και ΟΣΕ) της οποίας οι προτάσεις ενεκρίθησαν από τον Υπουργό Μεταφ. και Επικοιν. (8056/28.6.95) και στη συνέχεια από τη Διακομματική Κοινοβουλευτική Επιτροπή.
Οι προτεινόμενες λύσεις που αναφέρονται στο πόρισμα είναι οι εξής:
α. Η κατασκευή Ανισοπέδων Διαβάσεων (Α.Δ) (από αρμόδιους φορείς: ΥΠΕΧΩΔΕ, Νομαρχίες) -εάν αυτή είναι εφικτή - με ταυτόχρονη κατάργηση αντίστοιχων ΙΔ και
β. Η κατασκευή παραλλήλων και λοιπών δρόμων έτσι ώστε η κυκλοφορία να διοχετευθεί στις δυνάμενες να εξασφαλιστούν με ΑΣΙΔ ΙΔ.
4. Σε ό,τι αφορά τα προειδοποιητικά οδικά σήματα σας γνωρίζουμε ότι:
Στα πλαίσια του παραπάνω πορίσματος προβλέπεται και ο έλεγχος για την ύπαρξη και την καλή κατάσταση των προειδοποιητικών πινακίδων από τους αρμόδιους φορείς συντήρησης των οδών.
Ο ΟΣΕ σε συνεργασία με την Τροχαία προσφέρει τη βοήθειά του στους αρμόδιους φορείς ενημερώνοντάς τους σχετικά όταν διαπιστώνει παραλείψεις ή τυχόν λάθη στην οδική σήμανση χωρίς αυτό να σημαίνει ότι την βασική ευθύνη δεν την έχουν οι υπεύθυνοι αρμόδιοι φορείς (άρθρο 10, του Νέου Κώδικα Οδικής Κυκλοφορίας (ΚΟΚ) - Ν. 2094/92).
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ"
13. Στην με αριθμό 810/6-8-97 ερώτηση δόθηκε με το υπ' αριθμ. 34878/15-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 810/6-8-97 που κατέθεσαν οι βουλευτές κύριοι Σ. Παναγιώτου και Ν. Γκατζής, όσον αφορά θέματα αρμοδιότητός μας, σας πληροφορούμε τα ακόλουθα:
Το πτηνοσφαγείο της εταιρίας "ΑΓΡΟΤΙΚΗ ΕΠΕ" έχει εφοδιαστεί με την αριθμ. ΔΒΣ/Φ14.448/1274/9-8-97 άδεια εγκατάστασης, η οποία εκδόθηκε με βάση και την με αριθ. Τ.Π. 2390/93 απόφαση του Νομάρχη Σερρών και αφορά την έγκριση περιβαλλοντικών όρων.
Η εταιρία στις 26-5-97 με αίτησή της ζήτησε τη χορήγηση άδειας λειτουργίας, η οποία όμως δεν χορηγήθηκε γιατί δεν είχαν υλοποιηθεί οι εγκεκριμένοι περιβαλλοντικοί όροι.
Μετά από διαμαρτυρία της Κοινότητας Φλαμπούρου προς όλες τις συναρμόδιες Υπηρεσίες (Υγιεινής, Προστασίας Περιβάλλοντος κλπ.) το Κ.Ε.Π.ΠΕ. Ν. Σερρών, διενήργησε σχετική αυτοψία - έκθεση, στην οποία αναφέρονται παραβάσεις και κατά της οποίας ο ενδιαφερόμενος υπέβαλε ένσταση. Μετά την εξέταση της ένστασης θα ακολουθηθεί η προβλεπόμενη από το νόμο διαδικασία.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
14. Στην με αριθμό 812/6-8-97 ερώτηση δόθηκε με το υπ' αριθμ. 37479/16-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της υπ' αριθμ. 812/6-8-97 ερώτησης που κατατέθηκε στη Βουλή των Ελλήνων από τους Βουλευτές κυρίους Σ. Παναγιώτου και Β. Μπούτα, και αναφέρεται στο πιο πάνω θέμα, σας πληροφορούμε ότι στην παρούσα φάση υπάρχει αδυναμία της Ν.Α. Σερρών για χρηματοδότηση των εν λόγω έργων. Το αίτημα θα εξετασθεί μελλοντικά στα πλαίσια των χρηματοοικονομικών δυνατοτήτων της.
Ο Υφυπουργός
Λ. ΠΑΠΑΔΗΜΑΣ"
15. Στην με αριθμό 813/6-8-97 ερώτηση δόθηκε με το υπ' αριθμ. 37478/16-9-97 έγγραφο από τον Υφυπουργό Εσωτερικών, Δμόσιας Διοίκησης και Αποκέντρωσης η ακόλουθη απάντηση:
"Σε απάντηση της υπ' αριθμ. 813/6-8-97 ερώτησης που κατατέθηκε στη Βουλή των Ελλήνων από τους Βουλευτές κυρίους Σ. Παναγιώτου και Α. Κανταρτζή και αναφέρεται στο πιο πάνω θέμα, σας πληροφορούμε ότι στην παρούσα φάση υπάρχει αδυναμία της Ν.Α. Σερρών για χρηματοδότηση των εν λόγω έργων. Το αίτημα θα εξετασθεί μελλοντικά στα πλαίσια των χρηματοοικονομικών δυνατοτήτων της.
Ο Υφυπουργός
Λ. ΠΑΠΑΔΗΜΑΣ"
16. Στην με αριθμό 817/6-8-97 ερώτηση δόθηκε με το υπ' αριθμ. 26487/29-8-97 έγγραφο από τον Υπουργό Υγείας και Πρόνοιας η ακόλουθη απάντηση:
"Σε απάντηση της ερώτησης 817/6-8-97 που κατέθεσαν στη Βουλή των Ελλήνων οι Βουλευτές κύριοι Μουσταφά Μουσταφά και Στέλλα Αλφιέρη, σας γνωρίζουμε ότι:
Η Υπηρεσία μας προκήρυξε την κενή θέση του Περιφερειακού Ιατρείου Γουμέρου Νομού Ηλείας, η οποία καλύφθηκε από τον αγροτικό ιατρό Τίγκα Κυριάκο, ο οποίος σύντομα θα αναλάβει καθήκοντα.
Ο Υπουργός
Κ. ΓΕΙΤΟΝΑΣ"
17. Στην με αριθμό 866/7-8-97 ερώτηση δόθηκε με το υπ' αριθμ. 1547/3-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 866/7-8-97 ερώτηση που κατατέθηκε στη Βουλή από τους Βουλευτές κυρίους Απ. Τασούλα και Μ. Κωστόπουλο για τα θιγόμενα σ' αυτή θέματα, κατ' αρχήν αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, το οποίο είναι συναποδέκτης του εγγράφου σας.
Επιπρόσθετα, σας πληροφορούμε τα εξής:
1. Η Επιθεώρηση Εργασίας της Νομαρχιακής Αυτοδιοίκησης Ιωαννίνων, το μήνα Ιούλιο πραγματοποίησε 37 ελέγχους σε διάφορες επιχειρήσεις που απασχολούν εργαζόμενους και υπέβαλε μηνύσεις κατά υπευθύνων εργοδοτών, που παρέβησαν διατάξεις της Εργατικής Νομοθεσίας.
2. Οι αρμόδιοι υπάλληλοι του ΙΚΑ του εν λόγω Νομού πραγματοποίησαν ελέγχους κατά τους οποίους δεν διαπίστωσαν απασχόληση εργαζομένων, οι οποίοι να μην έχουν δηλωθεί στο ΙΚΑ για ασφαλιστική κάλυψη.
Πάντως, για αποτελεσματικότερο έλεγχο εκ μέρους των υπαλλήλων των αρμοδίων υπηρεσιών θα πρέπει και οι ίδιοι οι ενδιαφερόμενοι να καταγγέλουν τις παραβάσεις στην αρμόδια υπηρεσία με συγκεκριμένο εργοδότη και επιχείρηση.
Ο Υπουργός
ΜΙΛΤΙΑΔΗΣ ΠΑΠΑΪΩΑΝΝΟΥ"
18. Στην με αριθμό 867/7-8-97 ερώτηση δόθηκε με το υπ' αριθμ. 4396/21-8-97 έγγραφο από τον Υπουργό Μακεδονίας-Θράκης η ακόλουθη απάντηση:
"Απαντώντας στην ερώτηση 867/7.8.97 που κατέθεσαν στη Βουλή οι Βουλευτές Σταύρος Παναγιώτου και Μαρία Μπόσκου αναφορικά με τη μόλυνση των υπόγειων υδάτων της ευρύτερης περιοχής των Κοινοτήτων Μικρόκαμπου - Μαυρονερίου - Βαφειοχωρίου - Καστανιών Νομού Κιλκίς, σας γνωρίζουμε ότι το Υπουργείο Μακεδονίας - Θράκης σε συνεργασία με την Περιφέρεια Κεντρικής Μακεδονίας και το Αριστοτέλειο Πανεπιστήμιο Θεσσαλονίκης σε σύσκεψη που έγινε στη Νομαρχία Κιλκίς στις 24.7.97 με τη συμμετοχή και των τοπικών φορέων αποφάσισαν:
1. Την άμεση έναρξη του προγράμματος για την κατασκευή οκτώ (8) περιφραγματικών υδρογεωτρήσεων στις Κοινότητες Ανθόφυτου, Μικρόκαμπου, Μαυρονερίου, Ν. Γυναικόκαστρου - Κ. Αποστόλων, Βαφειοχωρίου - Βαλτουδίου, Κοτύλης - Ξηρόλακκου - Χερσοτοπίου, Καστανιών και Ηλιόλουστου. Οι κοινότητες αυτές θα δώσουν, κατά περίπτωση, πόσιμο νερό με μικρά δίκτυα στις κοινότητες Βαπτιστή, Χορυγίου Π. Γυναικόκαστρου (έχει εξασφαλιστεί η πίστωση από το ΕΑΠΤΑ Υπ. Εσωτερικών και ΠΕΠ Κεν. Μακεδονίας).
2. Την άμεση υγειονομική αναγνώριση και προστασία των γεωτρήσεων της περιοχής (περιφράξεις, απομάκρυνση σκουπιδιών και κοπριάς) και την εφαρμογή του προγράμματος ελέγχου της ποιότητας του νερού σύμφωνα με τις εγκυκλίους του Υπ. Υγείας.
3. Την καταγραφή των εγκατεστημένων κτηνοτροφικών μονάδων και την ενίσχυση, κατά προτεραιότητα, του προγράμματος μετεγκατάστασης των μονάδων της περιοχής (υπάρχουν οι σχετικές πιστώσεις στο ΠΕΠ).
4. Τη σύνταξη των ειδικών μελετών που θα αποτελέσουν τη βάση για το ολοκληρωμένο σχέδιο υδροδότησης της περιοχής σε συνδυασμό με το σχέδιο Καποδίστριας.
Ο Υπουργός
ΦΙΛΙΠΠΟΣ ΠΕΤΣΑΛΝΙΚΟΣ"
19. Στην με αριθμό 862/7-8-97 ερώτηση δόθηκε με το υπ' αριθμ. 34876/15-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 862/7-8-97 που κατέθεσε ο Βουλευτής κ. Β. Πολύζος, σας πληροφορούμε τα ακόλουθα:
Σε ό,τι αφορά την ενίσχυση των βιοτεχνικών ΜΜΕ επιχειρήσεων στο Ν. Πιερίας, ισχύει το ίδιο καθεστώς όπως και για την υπόλοιπη Επικράτεια, ήτοι:
Α. Παροχή Κινήτρων για συνεργασίες ΜΜΕ
1. Κοινοτική Πρωτοβουλία για τις ΜΜΕ.
- Υπ. 1 Μέτρο 1: Δεσμοί Επιχειρήσεων (clusters)
Προϋπολογισμός 24.171.000 ECU για την ενίσχυση των συνεργασιών επιχειρήσεων ΜΜΕ για την επίλυση κοινών προβλημάτων.
- Υπ. 2 Μέτρο 2: Ενίσχυση ΜΜΕ για την πρόσβασή τους σε Μειοδοτικούς Διαγωνισμούς. Προϋπολογισμός 15.662.000 ECU.
- Υπ. 3 Μέτρο 2: Ενίσχυση της συνεργασίας μεταξύ ΜΜΕ και ερευνητικών και τεχνολογικών ιδρυμάτων. Προϋπολογισμός 3.311.000 ECU.
Β. Χρηματοδότηση των ΜΜΕ
- ΕΠΒ, Υπ. 4, Μέτρο 1 Δράση 4.1.4.: Επιδότηση Επιτοκίων.
Φορέας υλοποίησης ΕΟΜΜΕΧ.
- Δράση 4.1.1. Ταμεία ή Εταιρείες Αμοιβαίων Εγγυήσεων (ΕΑΕ). Επίκειται η τροποποίηση του σχετικού ν. 2367/1995.
- Δράση 4.1.2. Εταιρείες Επιχειρηματικού Κεφαλαίου (Venture Capi tal).
- Δράση 4.1.3. Ενίσχυση στη διαδικασία Πιστωτικών Συνεταιρισμών (Π.Σ.).
Γ. Ενίσχυση φορέων ΜΜΕ
- ΕΠΒ Υπ. 4 Δράση 4.2.1.: Τεχνική βοήθεια στα επιμελητήρια ή σε άλλους κλαδικούς συλλογικούς φορείς. Φορέας υλοποίησης είναι ο ΕΟΜΜΕΧ.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
20. Στην με αριθμό 867/7-8-97 ερώτηση δόθηκε με το υπ' αριθμ. 37482/16-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 867/7-8-97 που κατατέθηκε στη Βουλή των Ελλήνων από τους Βουλευτές κυρίους Στ. Παναγιώτου και Μ. Μπόσκου και αναφέρεται στο πιο πάνω θέμα, σας πληροφορούμε ότι έγιναν οι εξής ενέργειες:
1. 'Αμεση προμήθεια δεξαμενών και εγκατάστασή τους στους οικισμούς που παρουσιάζουν πρόβλημα στην ποιότητα του πόσιμου νερού, οι οποίες τροφοδοτούνται με υδροφόρρες, από το δίκτυο ύδρευσης του Δήμου Κιλκίς.
2. Στο Πρόγραμμα ΕΑΠΤΑ/2 εντάχθηκε έργο με τίτλο "έργα ύδρευσης για τη βελτίωση της ποιότητας νερού οικισμών Ν. Κιλκίς", προϋπολογισμού 95 εκατ. δρχ., πίστωσης 1997, 50 εκατ. δρχ. και με φορέα υλοποίησης τη ΔΕΥΑ Κιλκίς.
3. Η ΔΕΥΑ ξεκίνησε την εφαρμογή προγράμματος βραχυπρόθεσμης αντιμετώπισης της ύδρευσης των οικισμών στους οποίους εμφανίστηκε η ακαταλληλότητα του πόσιμου νερού, στο οποίο συμπεριλαμβάνονται οι παρακάτω ενέργειες:
α) 'Ελεγχος φυσικοχημικών παραμέτρων και μικροβιολογικός έλεγχος
β) Εγκατάσταση δοκιμαστικών αντλήσεων
γ) Γεωφυσικές διασκοπήσεις VLF και ηλεκτρομαγνητικά
δ) Ανόρυξη υδρευτικών γεωτρήσεων.
Ο Υφυπουργός
Λ. ΠΑΠΑΔΗΜΑΣ"
21. Στην με αριθμό 868/7-8-97 ερώτηση δόθηκε με το υπ'αριθμ. 37280/11-9-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 868/7-8-97 που κατέθεσε ο Βουλευτής κ. Σ. Δανέλλης και αφορά τη στέγαση και τις συνθήκες διαβίωσης των τσιγγάνων στην περιοχή της Νέας Αλικαρνασού Κρήτης, σας πληροφορούμε ότι, όπως μας ενημέρωσε η Νομαρχιακή Αυτοδιοίκηση Ηρακλείου, αντιμετωπίζει το πρόβλημα που έχει προκύψει με την απαραίτητη σοβαρότητα και ευαισθησία και συγκεκριμένα: α) Ιδρύθηκε και λειτουργεί για τρίτη σχολική χρονιά, σχολείο για τα παιδιά των τσιγγάνων. β) Η Διεύθυνση Υγείας πραγματοποιεί κατά συχνά χρονικά διαστήματα επισκέψεις στους καταυλισμούς οι οποίοι καθορίζονται με μηχανήματα της Ν.Α.. γ) Από το έτος 1993 η Διεύθυνση Υγείας μεριμνά για το συστηματικό εμβολιασμό με όλα τα υποχρεωτικά εμβόλια. Για το θέμα της μετεγκατάστασης των τσιγγάνων, σε άλλο κατάλληλο χώρο συγκροτήθηκε με απόφαση του Νομάρχη ειδική επιτροπή η οποία μελέτησε διεξοδικά το πολύπλευρο αυτό θέμα, εντόπισε και υπέδειξε χώρους για την εγκατάσταση των τσιγγάνων, οι οποίοι όμως αποκλείστηκαν λόγω εντόνων αντιδράσεων των κατοίκων και φορέων της περιοχής. Η νομαρχία συνεχίζει τις προσπάθειες για την επίλυση του προβλήματος.
Ο Υφυπουργός
Λ. ΠΑΠΑΔΗΜΑΣ"
22. Στην με αριθμό 941/8-8-97 ερώτηση δόθηκε με το υπ'αριθμ. 5600/5-9-97 έγγραφο από τoν Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας, με το οποίο μας διαβιβάζετε την ερώτηση 941/8-8-97 των Βουλευτών κυρίων Α. Τασούλα και Στ. Παναγιώτου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
1. Η Νήσος Θάσος ανήκει διοικητικά στην Νομαρχιακή Αυτοδιοίκηση Καβάλας στην οποία λειτουργεί Υπηρεσία ΚΤΕΟ και όλα τα αυτοκίνητα του Νομού Καβάλας υποχρεούνται (όπως και τα αυτοκίνητα των υπολοίπων νομών της χώρας που λειτουργεί ΚΤΕΟ) να υποβληθούν σε περιοδικό τεχνικό έλεγχο σύμφωνα με τις ισχύουσες διατάξεις. Οι τεχνικοί έλεγχοι που διενεργούνται στα ΚΤΕΟ είναι επαρκώς προδιαγεγραμμένοι από την σχετική Ευρωπαϊκή νομοθεσία και για την διενέργεια τους απαιτείται ειδικός ηλεκτρο-μηχανολογικός εξοπλισμός με τον οποίο έχουν εξοπλιστεί τα ΚΤΕΟ και ο οποίος δεν είναι φορητός ώστε να είναι δυνατή η μεταφορά του.
2. Κατά τον προγραμματισμό κατασκευής των ΚΤΕΟ λήφθηκε μέριμνα να κατασκευαστεί τουλάχιστον ένα ΚΤΕΟ σε κάθε νομό. Σε περιπτώσεις που δεν επαρκούσε ένα ΚΤΕΟ για την κάλυψη των αναγκών του νομού (π.χ. Αττική, Θεσσαλονίκη) προγραμματίστηκε η κατασκευή πλέον του ενός. Στη Νομαρχιακή Αυτοδιοίκηση Καβάλας η υπηρεσία ΚΤΕΟ που λειτουργεί καλύπτει πλήρως τις ανάγκες του Νομού ώστε όλα τα αυτοκίνητα να ελέγχονται σύμφωνα με τη νομοθετημένη συχνότητα.
3. Ο αριθμός των αυτοκινήτων της νήσου Θάσου δεν δικαιολογεί την αρκετά μεγάλη επένδυση που υπερβαίνει τα τριακόσια εκατομμύρια δραχμές (που εκτιμάται ότι κοστίζουν οι κτιριακές εγκαταστάσεις και ο ηλεκτρομηχανολογικός εξοπλισμός για την κατασκευή ΚΤΕΟ ενός διαδρόμου). Σημειώνεται ότι εν γένει η νησιωτική Ελλάδα αντιμετωπίζει παρόμοια προβλήματα που δεν είναι δυνατόν να αντιμετωπισθούν με την κατασκευή ΚΤΕΟ σε κάθε νησί.
Πέραν των παραπάνω επισημαίνουμε ότι για την κατασκευή νέων υπηρεσιακών ΚΤΕΟ αρμόδια είναι πλέον η κατά τόπους Νομαρχιακή Αυτοδιοίκηση εφόσον και εάν το κρίνει απαραίτητο.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ
23. Στην με αριθμό 951/12-8-97 ερώτηση δόθηκε με το υπ'αριθμ. 5622/5-9-97 έγγραφο από τoν Υφυπουργό Μεταφορών και Επικοινωνιών η ακόλουθη απάντηση:
"Απαντώντας στο σχετικό έγγραφό σας με το οποίο μας διαβιβάζετε την ερώτηση 951/12-8-97 του Βουλευτή κ. Ευγ. Χαϊτίδη και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:
1. Η Ισόπεδη Διάβαση (Ι.Δ.) ΧΘ 114+650 γραμ. Θεσσαλονίκης - Αλεξανδρούπολης μέτρηση Πολυκάστρου (Θ-ΑμΠκ) έχει καταργηθεί από το 1991 -με τη σύμφωνη γνώμη των κατοίκων της περιοχής- με την υπ.αριθμ. 274616/12-11-91 απόφαση του ΟΣΕ χωρίς να υπάρξει μέχρι σήμερα καμία διαμαρτυρία ή κανένα πρόβλημα σχετικά με την εξυπηρέτηση των περιοίκων οι οποίοι εξυπηρετούνται από την παρακείμενη ΙΔ χθ 116+150 γραμ. Θ-ΑμΠκ. Ο ΟΣΕ μάλιστα έχει προγραμματίσει την τοποθέτηση Αυτόματου Ηχοφωτεινού Συστήματος (ΑΣΙΔ) στην παραπάνω ΙΔ.
2. Σχετικά με την περιοχή της Κοινότητας Θολού σας αναφέρουμε τα ακόλουθα:
α. Στα όρια της Κοινότητας Θολού υπήρχαν 2 ΙΔ σε πολύ μικρή απόσταση μεταξύ τους (περίπου 370 μ.) οι οποίες θα δημιουργούσαν προβλήματα στην ασφαλή διέλευση τροχοφόρων - τραίνων. Για το λόγο αυτό συμφωνήθηκε από τους τρεις εμπλεκόμενους στο θέμα φορείς (Τ.Α., ΟΣΕ, Δ.Τ.Υ.Ν.) η αντικατάσταση των 2 ΙΔ από μία ΙΔ στην χθ 151+555 γραμ. Θ-ΑμΠκ εξασφαλιζόμενη με ΑΣΙΔ.
β. Η Κοινότητα Θολού με το υπ. αριθμ. 1768/30-8-95 έγγραφό της προς τον ΟΣΕ αναιρεί την προαναφερόμενη συμφωνία και ζητά την κατασκευή Α.Δ. για τροχοφόρα.
γ) Η ζητούμενη κατασκευή Α.Δ. εκφεύγει της αρμοδιότητας του ΟΣΕ τόσο ως προς το θέμα της χρηματοδότησης (ο ΟΣΕ δεν κατασκευάζει Α.Δ. αλλά η αρμοδιότητα αυτή ανήκει στη Νομαρχιακή Αυτοδιοίκηση) όσο και ως προς το θέμα της ύπαρξης του υπό κατασκευή δρόμου Σερρών-Αμφίπολης ο οποίος βρίσκεται πολύ κοντά στις σιδ/κές γραμμές (ήδη έχει ζητηθεί να παραχωρηθεί από τον ΟΣΕ εδαφική λωρίδα για την κατατευή του έργου). Ως εκ τούτου η Α.Δ. δεν θα καλύψει μόνον τις σιδ/κές γραμμές αλλά και τον υπό κατασκευή δρόμο.
3. Σε ό,τι αφορά τον κίνδυνο πλημμύρας που αναφέρεται στην ερώτηση του κ. Βουλεύτη, σας πληροφορούμε ότι τα κατασκευαζόμενα έργα δεν άλλαξαν την εδαφολογική μορφή της περιοχής. Το επίχωμα της υφιστάμενης γραμμής και το επίχωμα της παραλλαγής συνεχίζουν να ευρίσκονται υψομετρικά στο ίδιο επίπεδο όπως και στην παλαιά κατάσταση. Εξ άλλου στην παραλλαγή της γραμμής -όπως και στην παλαιά χάραξη- έχουν προβλεφθεί και κατασκευαστεί όλα τα απαραίτητα τεχνικά έργα που απαιτούνται για την αντιμετώπιση των πλημμυρών.
Ο Υφυπουργός
ΕΜΜΑΝΟΥΗΛ ΛΟΥΚΑΚΗΣ
24. Στην με αριθμό 962/11-8-97 ερώτηση δόθηκε με το υπ'αριθμ. 36047/8-8-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 962/11-8-97 του Βουλευτή Γεωργίου Σούρλα, σας γνωρίζουμε τα εξής:
Για τον χωροταξικό σχεδιασμό των νέων δήμων που θα προκύψουν με την εφαρμογή του Προγράμματος "Ι. ΚΑΠΟΔΙΣΤΡΙΑΣ", λειτουργεί στο Υπουργείο ΕΣ.Δ.Δ.Α. η Κεντρική Επιτροπή του Προγράμματος, η οποία αποτελείται από εμπειρογνώμονες τεχνοκράτες και υπηρεσιακούς παράγοντες.
Η επιτροπή αυτή καταβάλλει κάθε δυνατή προσπάθεια να διαμορφώσει την τελική πρόταση για τη χωροθέτηση των διοικητικών ορίων των ΟΤΑ, λαμβάνοντας υπόψη τις προτάσεις των Επιτροπών που έχουν συγκροτηθεί σε κάθε Νομό αλλά και τις μεμονωμένες προτάσεις των δήμων και κοινοτήτων που έρχονται σε αντίθεση με τις προτάσεις αυτές.
Η υπευθυνότητα με την οποία εργάζεται η αρμόδια Επιτροπή είναι δεδομένη και σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα εγχείρημα.
Ως εκ τούτου καμιά απολύτως παρέμβαση δεν μπορεί να έχει αποτέλεσμα όταν αυτή κινείται είτε άμεσα είτε έμμεσα έξω από τους στόχους του ίδιου του προγράμματος.
Ο Υφυπουργός
Λ. ΠΑΠΑΔΗΜΑΣ"
25. Στην με αριθμό 987/13-8-97 ερώτηση δόθηκε με το υπ'αριθμ. 34877/15-9-97 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 987/13-8-97 που κατέθεσαν οι Βουλευτές κύριοι Σ. Παναγιώτου και Ν. Γκατζής, σας πληροφορούμε τα ακόλουθα:
Η διοίκηση της εταιρείας "ΚΕΡΑΦΙΝΑ " ΑΒΕΤΕ ασκεί τα καθήκοντά της από το 1994 και δεν είναι δυνατόν να θεωρηθεί ως νέα διοίκηση. Πρόεδρος και Διευθύνων σύμβολος είναι ο πτέραρχος ε.α. κ. Ν. Παπαδάκης.
Ο ΟΑΕ διατηρεί θετική και εποικοδομιτική επαφή με τους εκπροσώπους του συνδικαλιστικού οργάνου των εργαζομένων και δεν έχουν περιέλθει στην αντίληψή του παραβάσεις της εργατικής νομοθεσίας, όπως δεν είναι γνωστές προτάσεις των εργαζομένων για την ανάπτυξη της επιχείρησης.
Σύμφωνα με σχετική απόφαση της Διυπουργικής Επιτροπής Αποκρατικοποίησης από 15-11-97, προωθείται η αποκρατικοποίηση της εταιρίας. 'Ηδη έχει δημοσιευθεί πρόσκληση επενδυτικού ενδιαφέροντος για την υποβολή δεσμευτικών προσφορών για την αγορά των μετοχών της που κατέχει ο Ο.Α.Ε., η Γενική Τράπεζα και η ΕΤΒΑ, με προθεσμία την 26-9-97.
Με τη σχετική Διακήρυξη έχει προβλεφθεί, ως κριτήριο για την αξιολόγηση των προσφορών να αποτελέσουν πέραν του τιμήματος, οι δεσμεύσεις των ενδιαφερομένων για την απασχόληση και για την πραγματοποίηση επενδύσεων.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
26. Στην με αριθμό 1016/20-8-97 ερώτηση δόθηκε με το υπ'αριθμ. 37415/15-9-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1016/20-8-97 του Βουλευτή κ. Π. Ψωμιάδη η οποία αναφέρεται στην εξαίρεση της κοινότητας Ευκαρπίας Ν. Θεσσαλονίκης από τις συνενώσεις των κοινοτήτων, σας γνωρίζουμε τα εξής:
Η συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. ΚΑΠΟΔΙΣΤΡΙΑΣ", η οποία αποτελείται απο εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψες τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
27. Στην με αριθμό 1017/20-8-97 ερώτηση δόθηκε με το υπ'αριθμ. 37418/15-9-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1017/20-8-97 του Βουλευτή κ. Ν. Τσιαρτσιώνη η οποία αναφέρεται στις συνενώσεις των ΟΤΑ Ν. Κοζάνης, σας γνωρίζουμε τα εξής:
Η συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. ΚΑΠΟΔΙΣΤΡΙΑΣ", η οποία αποτελείται απο εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψες τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
28. Στην με αριθμό 1018/20-8-97 ερώτηση δόθηκε με το υπ' αριθμ. 37416/15-9-97 έγγραφο από τoν Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1018/20-8-97 του Βουλευτή κ. Ν. Τσιαρτσιώνη η οποία αναφέρεται στις χειμάζουσες κοινότητες του Ν. Κοζάνης και ειδικότερα στην εξαίρεση της κοινότητας Ναμάτων από τις συνενώσεις, σας γνωρίζουμε τα εξής:
Η συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. ΚΑΠΟΔΙΣΤΡΙΑΣ", η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψες τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
29. Στην με αριθμό 1026/20-8-97 ερώτηση δόθηκε με το υπ' αριθμ. 35003/16-9-97 έγγραφο από την Υφυπουργό Ανάπτυξης η ακόλουθη απάντηση:
Σε απάντηση της ερώτησης 1026/20-8-1997 που κατέθεσε ο Βουλευτής κ. Ηλίας Βεζδρεβάνης, όσον αφορά θέματα αρμοδιότητάς μας, σας γνωρίζουμε τα παρακάτω:
Στην Ελλάδα ιδρύθηκαν από το 1963 και μετά επτά μονάδες παραγωγής επιβατικών ή μικτής μεταφοράς (τύπου τζιπ) αυτοκινήτων (Εμπορική Αυτοκινήτων ΑΕΒΕ, MAVA Εμποροβιομηχανική Α.Ε., Αυτοκινητοβιομηχανία Ελλάδας ΑΒΕΕ, ΝΑΜΚΟ ΑΕΒΕ, ΤΕΟΚΑΡ ΑΒΕΕ, ΑΟΥΤΟΤΕΜΑΝΙΚΑ ΑΒΕΕ, ΕΛΒΟ ΑΕΒΕ) από τις οποίες συνεχίζει τη λειτουργία η ΕΛΒΟ ΑΕΒΕ.
Το κλείσιμο των παραπάνω εταιρειών οφείλεται κύρια στο γεγονός, ότι η όλη προσπάθεια παραγωγής επιβατικών αυτοκινήτων στη χώρα μας στηρίχτηκε στη δασμολογική και φορολογική προστασία, δηλαδή την εισαγωγή με μειωμένο δασμό μερών και εξαρτημάτων και επιβολή μειωμένου ειδικού φόρου κατανάλωσης ή ακόμα την ευθεία επιδότηση της συναρμολόγησης από τον κρατικό προϋπολογισμό. Με την πλήρη όμως ένταξη της χώρας μας στην Ε.Ε. δεν ήταν δυνατόν να συνεχίζεται το παραπάνω καθεστώς της δασμολογικής προστασίας.
'Εργο της Κυβέρνησης δεν είναι η λειτουργία των επιχειρήσεων αλλά η στήριξη μέσω του Αναπτυξιακού Νόμου των επιχειρηματιών που ενδιαφέρονται να εκσυγχρονίσουν και να ενεργοποιήσουν τις επιχειρήσεις τους. Το έργο αυτό το επιτελεί με επιτυχία.
'Οσον αφορά τα λοιπά θιγόμενα στην ερώτηση θέματα, αρμόδιο να απαντήσει είναι το ΥΠΕΘΟ, στο οποίο διαβιβάζεται η εν λόγω ερώτηση.
Η Υφυπουργός
ΑΝΝΑ ΔΙΑΜΑΝΤΟΠΟΥΛΟΥ"
30. Στην με αριθμό 1044/21-8-97 ερώτηση δόθηκε με το υπ' αριθμ. 217/15-9-97 έγγραφο τον Υφυπουργό Οικονομικών η ακόλουθη απάντηση:
"Σε απάντηση του από 21-8-97 εγγράφου σας, σχετικά με την αριθμ. 1044/21-8-97 ερώτηση, που κατέθεσε η Βουλευτής κ. Μαρία Δαμανάκη, αναφορικά με την ανέγερση κτιριακού συγκροτήματος στον οικισμό Παντοκράτορας της Πρέβεζας και συγκεκριμένα στη "θέση Τσαρλαμπά" εκτάσεως 94 στρεμμάτων, σας γνωρίζουμε τα εξής:
Το εν λόγω ακίνητο περιήλθε στο Δημόσιο από απαλλοτρίωση που έγινε υπέρ και δαπάναις αυτού, δυνάμει του από 23-7-1928 Π.Δ. (ΦΕΚ 158/28 τ. Α') νομίμως συντελεσθείσης, για την εξυπηρέτηση των αναγκών του Στρατού. Συνεπώς, προκειμένου να εξετασθεί η δυνατότητα παραχώρησης τμήματος του πιο πάνω χώρου στο Δήμο Πρέβεζας, θα πρέπει πρώτα ο χώρος να αποδεσμευθεί με απόφαση του ΓΕΣ, εφόσον δεν χρειάζεται για την κάλυψη στρατιωτικών αναγκών και στη συνέχεια ο Δήμος να υποβάλει σχετικό αίτημα για την παραχώρηση τμήματος της έκτασης. 'Ηδη έχουν σταλεί όλα τα σχετικά στοιχεία στην Περιφερειακή Υπηρεσία (Κτημ. Υπηρ. Πρέβεζας) προκειμένου να προβεί σε περίπτωση καταπάτησης αυτής από αυθαίρετους κατόχους.
Ο Υφυπουργός
ΓΕΩΡΓΙΟΣ ΔΡΥΣ"
31. Στην με αριθμό 1063/21-8-97 ερώτηση δόθηκε με το υπ' αριθμ. 37481/16-9-97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1063/21-8-97 που κατατέθηκε στη Βουλή των Ελλήνων από τους Βουλευτές κυρίους Μ. Μπόσκου και Στ. Παναγιώτου και αναφέρεται στο πιο πάνω θέμα, σας πληροφορούμε τα ακόλουθα:
1. Στο ΠΕΠ Δυτικής Μακεδονίας είναι ενταγμένα για την Κοινότητα Σαμαρίνας τα εξής έργα:
α) Ο δρόμος Σαμαρίνα-Φιλιππαίοι. Κατασκευάζεται με δύο εργολαβίες συνολικού συμβατικού προϋπολογισμού 440.000.000 δρχ., έχει πίστωση το 1997, 200.000.000 δρχ. και οι πληρωμές του έχουν ανέλθει στα 68.000.000 δρχ.
β) Η ύδρευση Σαμαρίνας. Δημοπρατήθηκε το 1996 με προϋπολογισμό δημοπράτησης 68.000.000 δρχ., εγκαταστάθηκε εργολάβος και για το 1997 έχει πίστωση 40.000.000 δρχ.
2. Για την κοινοτική οδοποιία υπάρχει πίστωση 1.750.000 δρχ., από τη Νομαρχιακή Αυτοδιοίκηση Γρεβενών για εκτέλεση έργων το 1997.
3. Οι δρόμοι προς Φούρκα και Δίστρατο είναι δρόμοι χαρακτηρισμένοι ως δασικοί και για το λόγο αυτό δεν έχουν προγραμματισθεί εργασίες ασφαλτόστρωσής τους.
4. 'Οσον αφορά το δίκτυο αποχέτευσης λόγω γεωλογικών προβλήματων είναι αδύνατη η κατασκευή του και αναζητείται, στα πλαίσια συνεργασίας Νομαρχιακής Αυτοδιοίκησης και Κοινότητας Σαμαρίνας, άλλος τρόπος επίλυσης του προβλήματος της αποχέτευσης.
Ο Υφυπουργός
Λ. ΠΑΠΑΔΗΜΑΣ"
32. Στην με αριθμό 1074/22-8-97 ερώτηση δόθηκε με το υπ' αριθμ. 10560/11-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 1074/22-8-97 που κατέθεσε στη Βουλή των Ελλήνων ο Βουλευτής κ. Α. Καραμάριος, αναφορικά με δημοσιεύματα του τοπικού τύπου για το νέο Ν.Γ.Ν. Ρόδου, παραθέτουμε τα ακόλουθα προς ενημέρωσή σας.
Στο Β' Κοινοτικό πλαίσιο στήριξης ΣΑΕ 091/2 έχει εγγραφεί έργο με αριθμό 9491506 που περιλαμβάνει νέο κτιριακό συγκρότημα και προμήθεια ιατροτεχνολογικού εξοπλισμού για το Νοσοκομείο της Ρόδου προϋπολογισμού 2.500.000.000 δρχ. το οποίο έχει αναλάβει η Δημόσια επιχείρηση ανέγερσης Νοσοκομειακών Μονάδων (ΔΕΠΑΝΟΜ) και δεν έχει γίνει καμμία μετατροπή στην αρχική σύμβαση όπως αναφέρεται στην ερώτηση. Μέχρι όμως να ολοκληρωθεί το έργο της ανέγερσης και προκειμένου να αντιμετωπισθούν επιτακτικές ανάγκες σε Μονάδα Εντατικής θεραπείας, το Υπουργείο μας έχει ξεκινήσει τις διαδικασίες εγκατάστασης εξοπλισμού ΜΕΘ στο ήδη υπάρχον Νοσοκομείο με προοπτική μεταφοράς του στο νέο αμέσως μετά την ολοκλήρωσή του, προκειμένου στον ενδιάμεσο χρόνο να λειτουργήσει η ΜΕΘ στο υπάρχον νοσοκομείο.
Ο Υφυπουργός
Μ. ΣΚΟΥΛΑΚΗΣ"
33. Στην με αριθμό 1078/22-8-97 ερώτηση δόθηκε με το υπ' αριθμ. 37104/10-9-97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της 1078/22-8-97 ερώτησης που κατέθεσαν οι Βουλευτές κύριοι Ν. Γκατζής και Αχ. Κανταρτζής και αφορά στην πρόσληψη εποχιακού προσωπικού στο Δήμο Σκοπέλου για την φύλαξη του σκουπιδότοπου, σας γνωρίζουμε ότι στα πλαίσια του περιορισμένου αριθμού ατόμων που εγκρίθηκαν από την Γραμματεία του Υπουργικού Συμβουλίου, το Υπουργείο αξιολογώντας το σχετικό αίτημα του Συμβουλίου Περιοχής 10ης Εδαφ. Περιφ. Ν. Μαγνησίας ενέκρινε την πρόσληψη τριών (3) ατόμων, σύμφωνα με τις διατάξεις του άρθρου 21 του ν. 2190/94 όπως ισχύει σήμερα και για χρονικό διάστημα μέχρι οκτώ (8) μηνών.
Ο Υφυπουργός
Λ. ΠΑΠΑΔΗΜΑΣ"
34. Στην με αριθμό 1087/25-8-97 ερώτηση δόθηκε με το υπ' αριθμ. 37480/16-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1087/25-8-97 που κατατέθηκε στη Βουλή των Ελλήνων από τους Βουλευτές κυρίους Στ. Παναγιώτου και Μ. Μπόσκου και αναφέρεται στο πιο πάνω 
θέμα, σας πληροφορούμε ότι η κατασκευή των εν λόγω γεφυρών θα εξετασθεί κατά τη σύνταξη του νέου προγράμματος ΣΑΝΑ/1 1998, κατά προτεραιότητα, στα πλαίσια των χρηματοοικονομικών δυνατοτήτων της Ν.Α. Σερρών.
Ο Υφυπουργός
Λ. ΠΑΠΑΔΗΜΑΣ"
35. Στην με αριθμό 1100/26-8-97 ερώτηση δόθηκε με το υπ' αριθμ. 37420/15-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1100/26-8-97 του Βουλευτή κ. Ν. Νικολόπουλου η οποία αναφέρεται στην εξαίρεση από τις συνενώσεις του δήμου Νωνάκριδος Ν. Αχαϊας ο οποίος προήλθε από εθελουσία συνένωση, σας γνωρίζουμε τα εξής:
Η συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδριασ της ΚΕΔΚΕ και των ΤΕΔΚ. 
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. Καποδίστριας" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων Ο.Τ.Α. και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκόμενος στόχος είναι να υπάρχει η μέγιστη δυνατή κοινωνική και πολιτική συναίνεση σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
36. Στην με αριθμό 1116/26-8-97 ερώτηση δόθηκε με το υπ' αριθμ. 228/15-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 26-8-97 εγγράφου σας, σχετικά με την αριθ. 1116/26-8-97 ερώτηση, που κατέθεσε ο Βουλευτής κ. Ηλίας Βεζδρεβάνης αναφορικά με καταπατήσεις εκτάσεων από ιδιώτες σας αναφέρουμε τα εξής:
'Οπως μας γνώρισε η Περιφερειακή μας Υπηρεσία (Κτημ. Υπηρ. Θεσπρωτίας) ο Δήμος Ηγουμενίστας με το αρ. πρωτ. 894/13-2-96 έγγραφό του προς τη Δ/νση Αγροτικής Ανάπτυξης της Ν.Α. Θεσπρωτίας που κοινοποιήθηκε και στην πιο πάνω Κτημ. Υπηρεσία, έκανε γνωστό ότι μετά από τοπογραφική αποτύπωση που έκανε στην περιοχή διαμονής Λάκκας 1959, διαπίστωσε πως έχουν γίνει αυθαίρετες καταλήψεις δημοσίων κοινοχρήστων εκτάσεων από ιδιώτες.
Η Δ/νση Αγροτικής Ανάπτυξης Ν.Α. Θεσπρωτίας, ύστερα από το πιο πάνω έγγραφο έχει ξεκινήσει τη διαδικασία μέσω του τοπογραφικού τμήματός της για την εξακρίβωση των καταγγελιών του Δήμου.
Μετά το πόρισμα του τοπογραφικού τμήματος το οποίο θα κοινοποιηθεί και στην Κτημ. Υπηρ. θα ερευνηθεί η υπόθεση και εφόσον οι καταπατήσεις αφορούν εκτάσεις του Δημοσίου που εποπτεύονται από την Κτηματική Υπηρεσία Θεσπρωτίας, θα ληφθούν τα προβλεπόμενα μέτρα προστασίας.
Ο Υφυπουργός
ΓΕΩΡΓΙΟΣ ΔΡΥΣ"
37. Στην με αριθμό 1145/27-8-97 ερώτηση δόθηκε με το υπ' αριθμ. 232/15-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 27-8-97 εγγράφου σας, σχετικά με την αριθ. 1145/27-8-97 ερώτηση, που κατέθεσε ο Βουλευτής κ. Παν. Ψωμιάδης αναφορικά με τη συντόμευση της χρονικής περιόδου διάθεσης του πετρελαίου θέρμανσης σας γνωρίζουμε τα ακόλουθα:
'Οπως είναι γνωστό μετη διάταξη του εδαφίου στ' της παραγράφου 1 του άρθρου 20 του ν. 2127/93 είχε καθορισθεί ως χρόνος διάθεσης του πετρελαίου θέρμανσης με μειωμένο φόρο η περίοδος από την τρίτη Δευτέρα του Οκτωβρίου μέχρι και την τελευταία Κυριακή του Απριλίου.
Επειδή όμως κατά τη διακίνηση του προϊόντος παρατηρήθηκε το φαινόμενο της φοροδιαφυγής με τη δημιουργία αποθεμάτων, τα οποία εχρησιμοποιούντο στη συνέχεια κατά τους θερινούς μήνες είτε αυτούσια, είτε για τη νόθευση του πετρελαίου κίνησης αποφασίσθηκε η συντόμευση του χρόνου διάθεσής του που είχε ως αποκλειστικό γνώμονα τον περιορισμό του εν λόγω φαινομένου και την περιφρούρηση των συμφερόντων του Δημοσίου.
Διευκρινίζεται εν προκειμένω ότι, η χρονική περίοδος διάθεσης της πρώτης Νοεμβρίου μέχρι και 10 Απριλίου, που αποφασίσθηκε τελικά από τη Βουλή, διαφέρει από εκείνη της εν σχεδίω διάταξης με την οποία προεβλέπετο έναρξη στις 15 Νοεμβρίου και λήξη στις 31η Μαρτίου αφού κατά τη σχετική συζήτηση ελήφθησαν υπόψη και οι δυσμενείς κλιματολογικές συνθήκες ορισμένων περιοχών όπως αυτή της Βόρειας Ελλάδας.
Ο Υφυπουργός
ΓΕΩΡΓΙΟΣ ΔΡΥΣ"
38. Στις με αριθμό 1160/29-8-97, 1191/3-9-97 ερώτησεις δόθηκε με το υπ' αριθμ. 13353/17-9-97 έγγραφο από τον Υπουργό Υγείας και Πρόνοιας η ακόλουθη απάντηση:
"Σε απάντηση των ερωτήσεων 1160/29-8-97 και 1191/3-9-97 των Βουλευτών Σταύρου Κ. Δήμα και Μαρίας Δαμανάκη, σας γνωρίζουμε τα εξής:
1) Τα Νοσηλευτικά Ιδρύματα επιχορηγούνται από τους προϋπολογισμούς των Περιφερειακών Διοικήσεων μέσω των Νομαρχιακών Αυτοδιοικήσεων βάσει των εγγεγραμμένων πιστώσεων.
2) Σύμφωνα με την αριθμ. 2016160/7-3-97 εγκύκλιο του Υφυπουργού Οικονομικών από το τρέχον οικονομικό έτος υπάρχει δέσμευση για την πλήρη κάλυψη του 100% των δαπανών. Κατά συνέπεια σε περίπτωση οποιασδήποτε ανεπάρκειας των ήδη εγγεγραμμένων πιστώσεων θα ενισχύονται με αποφάσεις του Υφυπουργού Οικονομικών απευθείας από Γ.Λ.Κ. σύμφωνα με τα αιτήματα των Περιφερειών που υποβάλλονται για συμπληρωματική επιχορήγηση. Επομένως δεν θα υπάρξει πρόβλημα ως προς την κάλυψη των δαπανών μισθοδοσίας για κανένα Νοσηλευτικό 'Ιδρυμα.
Αναλυτικότερα το Νοσοκομείο της Κορίνθου επιχορηγήθηκε συμπληρωματικά με το ποσό των 600.000.000 δρχ. σύμφωνα με την αρ. 2061814/15-9-97 απόφαση του Γ.Λ.Κ.
Ο Υπουργός
ΚΩΣΤΑΣ ΓΕΙΤΟΝΑΣ"
39. Στην με αριθμό 1184/29-8-97 ερώτηση δόθηκε με το υπ' αριθμ. 28331/12-9-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην αριθ. 1184/29-8-97 ερώτηση των Βουλευτών κυρίων Α. Ρεγκούζας και Γ. Ορφανού σας γνωρίζουμε τα εξής:
Στο ΦΕΚ 4/29-1-97 τ.π. ΑΣΠΕ δημοσιεύτηκαν οι οριστικοί πίνακες διοριζομένων στο ΚΥ Σοχού αρμοδιότητας του Περιφερειακού Γενικού Νοσοκομείου Θεσσαλονίκης "Γ. Παπανικολάου" 1 θέσης ΔΕ Πληρ/των Ασθεν/ρων και 1 θέσης ΤΕ Επισκεπτών-τριών Υγείας. Το Νοσοκομείο τηρώντας την προβλεπόμενη διαδικασία έχει προχωρήσει στις προσλήψεις των διοριζομένων.
Με το αριθ. ΔΥ13β/15662/15-5-97 έγγραφό μας έχουμε ζητήσει από το ΑΣΕΠ την προκήρυξη 1 θέσης ΤΕ Επισκεπτών-τριών Υγείας και 1 θέσης ΔΕ Πληρ/των ασθενοφόρων για το έτος 1997.
Ο Υπουργός
ΚΩΣΤΑΣ ΓΕΙΤΟΝΑΣ"
40. Στην με αριθμό 1295/97 ερώτηση δόθηκε με το υπ' αριθμ. 142/17-9-97 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 1295/97 ερώτηση του Βουλευτή κ. Ηλία Βεζδρεβάνη σας πληροφορούμε:
Το Υπουργείο Εξωτερικών δεν έχει λάβει γνώση της συγκεκριμένης κλοπής. Αρμόδιο για τα θέματα αυτά είναι το Υπουργείο Δημοσίας Τάξης.
Η Κυβέρνηση καταβάλλει σύντονες προσπάθειες για την ενίσχυση της ασφάλειας των παραμεθόριων περιοχών και έχει καταστήσει σαφές στην αλβανική πλευρά, ότι θα πρέπει να ληφθούν και από πλευράς της όλα ααπαραίτητα μέτρα, ώστε να αποκατασταθεί η τάξη εκατέρωθεν των συνόρων.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 30 Οκτωβρίου 1997.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ.4 Καν. Βουλής)
1. Η με αριθμό 158/22.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων επίλυσης ασφαλιστικών προβλημάτων των εργαζομένων στη Δημόσια Επιχείρηση Ηλεκτρισμού (Δ.Ε.Η.).
2. Η με αριθμό 149/21.10.97 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη λήψη μέτρων επίλυσης του προβλήματος της ύδρευσης της Μάνης του Νομού Λακωνίας.
3. Η με αριθμό 165/22.10.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Εθνικής Παιδείας και Θρησκευμάτων, σχετικά με τα προβλήματα που δημιουργούνται από τις μεταθέσεις των δασκάλων που υπηρετούν στα Μειονοτικά Σχολεία.
4. Η με αριθμό 153/22.10.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Γεωργίας, σχετικά με τις προθέσεις της Κυβέρνησης για τη χορηγία δωρεάν τροφίμων στις πολύτεκνες οικογένειες.
Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου ('Αρθρο 130 παρ.4 Καν. Βουλής)
1. Η με αριθμό 145/21.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Βρεττού προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις της Κυβέρνησης να συνεχίσει την έρευνα για την αντιμετώπιση του προβλήματος της διαμόρφωσης μιας περισσότερο αντικειμενικής εικόνας της χώρας μας στο διεθνές περιβάλλον.
2. Η με αριθμό 148/21.10.97 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για εφαρμογή αντικειμενικών κριτηρίων σε Δήμους που θα προκύψουν από τις συνενώσεις.
3. Η με αριθμό 164/22.10.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για επίλυση των προβλημάτων του ακριτικού Πανεπιστημίου του Αιγαίου, στελέχωση του Πανεπιστημίου, χρηματοδότηση κλπ.
4. Η με αριθμό 156/22.10.97 επίκαιρη ερώτηση του Βουλευτή του Δημοκρατικού Κοινωνικού Kινήματος κ. Αναστασίου Ιντζέ προς τους Υπουργούς Εργασίας και Κοινωνικών Ασφαλίσεων, Υγείας και Πρόνοιας, σχετικά με τα μέτρα που πρόκειται να λάβει η Κυβέρνηση για την επίλυση των προβλημάτων των παλιννοστούντων Ελλήνων Ποντίων.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 168/22.10.97 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Τζανή προς τον Υπουργό Γεωργίας, σχετικά με τη λήψη μέτρων έγκαιρης εκδίκασης των ενστάσεων των βαμβακοπαραγωγών για τη βελτίωση του μέσου όρου της στρεμματικής των παραγωγής.
Η επίκαιρη ερώτηση του κ. Τζανή έχει ως εξής:
"'Οπως είναι γνωστό, εφόσον ο βαμβακοπαραγωγός θεωρεί ότι η (πραγματική) μέση στρεμματική απόδοση βαμβακιού (= παραγωγή) είναι μεγαλύτερη απ' αυτή που όρισε ο Οργανισμός Βάμβακος για την κτηματική περιοχή του", δικαιούται να υποβάλει ένσταση στον τοπικό Οργανισμό Βάμβακος με σκοπό τη βελτίωση του μέσου όρου της στρεμματικής παραγωγής του.
Συνήθως η εξατομίκευση των ενστάσεων γίνεται περί τα μέσα του μηνός Δεκεμβρίου κάθε χρόνο. 
Για τη φετινή όμως καλλιεργητική περίοδο, λόγω των καλών καιρικών συνθηκών, η συγκομιδή του προϊόντος (πρώτο και δεύτερο χέρι) θα περατωθεί κατά πάσα πιθανότητα μέχρι το τέλος του μηνός Οκτωβρίου, τουλάχιστον σε ό,τι αφορά το Θεσσαλικό κάμπο. 
Επομένως, θα είναι εξαιρετικά δύσκολη η ουσιαστική και αντικειμενική εξατομίκευση της στρεμματικής απόδοσης ύστερα από σαράντα πέντε ημέρες περίπου, ενώ η προς έλεγχο συγκομισθείσα επιπλέον ποσότητα βαμβακιού θα υποστεί ζημιά από την -κατ' ανάγκη- παρατεταμένη "αποθήκευση" σε κλειστό ή και ανοικτό χώρο. 
'Ετσι, για την ουσιαστική - αντικειμενική εξατομίκευση της οποιασδήποτε διαφοράς αποτελεί αντικείμενο ενστάσεως και για να μην υποστεί ζημιά ο βαμβακοπαραγωγός θα είναι καλό να ληφθεί αμέσως μέριμνα, ώστε να αρχίσει η "εκδίκαση" των σχετικών ενστάσεων από τα μέσα Νοεμβρίου ανάλογα με την πρωιμότητα της παραγωγής σε κάθε περιοχή. 
Ερωτάται ο κύριος Υπουργός Γεωργίας:
Πώς σκέπτεται το Υπουργείο Γεωργίας να αντιμετωπίσει το σοβαρό αυτό πρόβλημα;" 
Ο Υπουργός Γεωργίας κ. Στέφανος Τζουμάκας έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, όντως φέτος λόγω των ευνοϊκών καιρικών συνθηκών έχουμε αυξημένη παραγωγή στο βαμβάκι και καλή ποιότητα βαμβακιού. Γι' αυτό με την απόφαση μου 3551 στις 15 Οκτωβρίου 1997 αυξήσαμε την ηρτημένη εσοδεία σε κάθε νομό κατά ποσοστό 11% και κατά μέσο όρο για όλη τη χώρα, ούτως ώστε να ικανοποιηθούν οι παραγωγοί που έχουν κάνει ενστάσεις.
Εάν υπάρχουν παραγωγοί που δεν έχουν ικανοποιηθεί με αυτήν την κατά μέσο όρο αύξηση 11% σε όλη τη χώρα, θα εκδικασθούν αυτές οι ενστάσεις -ήδη έχουμε έγκριση από το Υπουργικό Συμβούλιο για τους εποχιακούς που συγκροτούν τις επιτροπές που εκδικάζουν τις ενστάσεις- και θα δικαιωθούν. Δηλαδή, θα είμαστε και μέσα στις προθεσμίες, μέχρι τα μέσα Νοεμβρίου να εκδικαστούν οι εν λόγω ενστάσεις. Και αυτό το κάνουμε με αυτήν την αυστηρότητα θα έλεγα, για να αποφύγουμε τα φαινόμενα να εμφανίσουν παραγωγές εικονικές, μη πραγματικές, που αυτό, όπως ξέρετε, έχει ως αποτέλεσμα να αυξηθεί η συνυπευθυνότητα και να μειωθεί τελικά η τιμή στον παραγωγό και να ωφεληθούν αυτοί που βάζουν αέρα, αυτοί που κάνουν διπλοζυγίσματα, αυτοί που κάνουν τις γνωστές απάτες. 
'Ηταν ενιαίο το μέτρο και ενιαίο το ποσοστό της αυξήσεως, που εν συνεχεία θεσπίσαμε με βάση τη συγκεκριμένη απόφαση. Το πράγμα νομίζω ότι θα πάει καλά.
ΠΡΟΕΔΡΟΣ (Απόστολος Κακλαμάνης): Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Η σαφήνεια της απάντησης του κυρίου Υπουργού, αλλά και ο εξίσου σαφής χαρακτήρας της ερώτησής μου δεν αφήνει περισσότερα περιθώρια για την από μέρους μου ανάπτυξη της ερώτησής μου.
Απλά θέλω να υπογραμμίσω ότι και η δική μου πρόθεση ήταν να βοηθήσω στο μέτρο του δυνατού το Υπουργείο Γεωργίας στη προσέγγιση της πραγματικής ποσότητας παραγωγής βαμβακιού, ώστε να αντιμετωπίζονται τα φαινόμενα αυτά που πραγματικά δεν τιμούν τη χώρα μας κάθε χρόνο. Δηλαδή, να παρουσιάζονται από τους παραγωγούς ποσότητες εικονικές, πέραν εκείνων που αποτελούν το αντικείμενο της πραγματικής παραγωγής.
Εγώ απλά ύστερα από αυτήν την απάντηση του κυρίου Υπουργού, θα εκφράσω την ευχή η απάντησή του να γίνει πραγματικότητα, ώστε στα μέσα Νοεμβρίου ή, θα έλεγα, εντός του μηνός Νοεμβρίου να εκδικαστούν οι σχετικές ενστάσεις για να υπάρχει -επαναλαμβάνω- η προσέγγιση της αντικειμενικής παραγωγής.
ΠΡΟΕΔΡΟΣ (Απόστολος Κακλαμάνης): Ο κ. Τζουμάκας εκπληρώνει τις υποχρεώσεις του εις το ακέραιο και επιπλέον μάλιστα.
ΛΕΩΝΙΔΑΣ ΤΖΑΝΗΣ: Τo αναγνωρίζουμε. 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν έχω, κύριε Πρόεδρε, να προσθέσω τίποτα.
ΠΡΟΕΔΡΟΣ (Απόστολος Κακλαμάνης): Νόμιζα ότι θα σχολιάσετε το "επιπλέον" που είπα.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Με αδικείτε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Εγώ δεν σας αδικώ. Εγώ απλώς προσπαθώ να κάνω χιούμορ. 'Αλλοι σας έχουν αδικήσει και πολύ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Αυτό το κάνουν επί είκοσι πέντε χρόνια, δεν πιάνει τόπο, γιατί μετά αποδεικνύεται ότι δεν έχουν έτσι τα πράγματα.
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 177/24.10.97 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Μεταφορών και Επικοινωνιών, σχετικά με τις προγραμματικές συμφωνίες που έχουν συναφθεί ή πρόκειται να συναφθούν μέχρι 31.12.97 από επιχειρήσεις και οργανισμούς με το Υπουργείο Μεταφορών και Επικοινωνιών, την τήρηση των νομίμων διαδικασιών κλπ.
Η ερώτηση του κ. Κεφαλογιάννη έχει ως εξής:
"Η Κυβέρνηση Σημίτη συνεχίζει την αδιαφανή διαχείριση του δημοσίου χρήματος, όπως αποδεικνύεται και από την άρνησή σας να καταθέσετε στη Βουλή τα έγγραφα σχετικά με τη σκανδαλώδη προσφορά του Οργανισμού Τηλεπικοινωνιών Ελλάδος στην Αρμενία.
Εν τω μεταξύ πληροφορούμεθα από τον Τύπο ότι κρατικές επιχειρήσεις και άλλοι οργανισμοί που ελέγχονται από το ελληνικό δημόσιο συνάπτουν προγραμματικές συμφωνίες με ελληνικές επιχειρήσεις, ύψους εκατοντάδων δισεκατομμυρίων δραχμών.
Επειδή η Βουλή παραμένει αμέτοχος θεατής των πραγμάτων. 
Επειδή σε περίπτωση απόπειρας της Βουλής να ελέγξει εκ των υστέρων τις προγραμματικές συμφωνίες, είναι βέβαιο θα αρνηθείτε να καταθέσετε τα σχετικά στοιχεία με την πρόφαση του "επιχειρηματικού απορρήτου".
Ερωτάσθε για τις επιχειρήσεις και οργανισμούς που εποπτεύει το Υπουργείο Μεταφορών:
1. Ποιές συγκεκριμένες προγραμματικές συμφωνίες έχουν συναφθεί ή πρόκειται να συναφθούν μέχρι 31.12.1997;
2. 'Εχουν συναφθεί όλες οι απαιτούμενες οικονομοτεχνικές μελέτες σκοπιμότητος και κοστολόγησης, πριν από την ανάθεση των συμβάσεων αυτών;
3. 'Εχει περιληφθεί στις ανωτέρω συμβάσεις ρήτρα προσαρμογής (μειώσεως) του τιμήματος που θα συμφωνηθεί αρχικά;"
Ο Υφυπουργός Μεταφορών και Επικοινωνιών, κ. Λουκάκης, έχει το λόγο.
ΕΜΜΑΝΟΥΗΛ ΛΟΥΚΑΚΗΣ (Υφυπoυργός Μεταφορών και Επικοινωνιών): Ευχαριστώ, κύριε Πρόεδρε.
'Ηθελα να πω στο συνάδελφο, ο οποίος μιλάει για προσπάθεια αδιαφανούς διαχείρισης και κατασπατάλησης του δημοσίου χρήματος, ότι οι προμήθειες για τις οποίες αναφέρετε, έχουν ενταχθεί στο άρθρο 3 του ν. 2286/95, όπου προβλέπεται διαδικασία με διακομματικές επιτροπές. Οι επιτροπές αυτές έχουν δικαίωμα να αποφασίσουν για τον τρόπο που θα γίνει η διαδικασία της προμήθειας, για το φορέα που θα κάνει τη διαδικασία της προμήθειας, για την κατακύρωση, την απόρριψη, την επανάληψη της δημοπρασίας.
Αυτές οι διαδικασίες έχουν ξεκινήσει από το Μάρτιο του 1997. Στις επιτροπές μετείχαν εκπρόσωποι της Νέας Δημοκρατίας και συνεπώς, το να έρχεται σήμερα να μας λέει ο κύριος συνάδελφος πως πληροφορήθηκαν από τον Τύπο ότι γίνονται αυτές οι προμήθειες, νομίζω ότι δεν ανταποκρίνεται στην πραγματικότητα.
Βεβαίως, η Νέα Δημοκρατία απέσυρε τους εκπροσώπους της από τις διακομματικές επιτροπές, ακριβώς για να μπορεί να ισχυρίζεται αυτά τα πράγματα. Γιατί σε όλη τη διάρκεια της λειτουργίας των διακομματικών επιτροπών δεν είχε προκύψει κανένα πρόβλημα που να δικαιολογούσε μια τέτοια ενέργεια. Προεδρεύω στις τέσσερις διακομματικές επιτροπές του Υπουργείου Μεταφορών και γνωρίζω ότι δεν είχε παρθεί καμία απόφαση που να μην είναι ομόφωνη, μέχρι την ώρα που αποσύρατε τους εκπροσώπους σας. Συνεπώς δεν δικαιολογείται αυτός ο ισχυρισμός.
Τα ερωτήματα που θέτετε, χρειάζονται μία επερώτηση για να απαντηθούν. Θα προσπαθήσω, όσο το δυνατόν συντομότερα, να απαντήσω.
Κατ' αρχάς, ως προς αυτό που λέτε, σε ποιες ΔΕΚΟ γίνονται, θα σας πω το εξής. Στη "Γαλιλαίος", στις Μακεδονικές Αερογραμμές, στον ΟΑΣΑ, στα ΕΛΤΑ, στην Ολυμπιακή Αεροπλοϊα, στην Ολύμπικ Κέτερινγκ, στην Ολυμπιακή Τουριστική και στην Ολυμπιακή Αεροπορία δεν γίνεται καμία διαδικασία προμηθειών με προγραμματικές συμφωνίες.
Από τους άλλους οργανισμούς γίνονται στον ΟΣΕ, στον ΗΛΠΑΠ, στον ΗΣΑΠ στον ΟΤΕ και στην ΕΘΕΛ. Στον ΟΣΕ οι προγραμματικές συμφωνίες στοχεύουν, αφ' ενός μεν στις κατασκευαστικές ανάγκες των έργων εκσυγχρονισμού, που εκτελεί σε ευρύτερη κλίμακα ο ΟΣΕ, αφ' ετέρου δε σε επιχειρησιακές ανάγκες, δηλαδή, στην εμπορική εκμετάλλευση νέων υποδομών. 
Για όλες αυτές τις περιπτώσεις και προκειμένου να χορηγηθούν οι χρηματοδοτήσεις, έχουν συνταχθεί οικονομοτεχνικές μελέτες για την αποδοτικότητα των επενδύσεων. Αυτό είναι ένα ερώτημα που θέτετε. Είναι, βεβαίως, γνωστό ότι δεν είναι δυνατή η χρηματοδότηση από την Ευρωπαϊκή 'Ενωση, χωρίς να υπάρχουν αυτές οι μελέτες.
Ενδεικτικά αναφέρω τη συνεκμετάλλευση της νέας υποδομής στη γραμμή Αθήνας - Θεσσαλονίκης, η οποία θα κατασκευαστεί διπλή για ταχύτητα μεγαλύτερη από διακόσια χιλιόμετρα με ηλεκτροκίνηση και σηματοδότηση, τηλεδιοίκηση και θα συντομεύσει το χρόνο διαδρομής στο τμήμα αυτό από πεντέμιση ώρες σε τρεις ώρες και ένα τέταρτο. Στις προγραμματικές συμφωνίες έχουν προβλεφθεί οι απαραίτητες ηλεκτράμαξες, επιβατάμαξες και φορτάμαξες για την εξυπηρέτηση του προβλεπόμενου επιβατικού και εμπορευματικού έργου. 
ΠΡΟΕΔΡΟΣ (Απόστολος Κακλαμάνης): Θα συμπληρώσετε μετά, κύριε Υφυπουργέ.
ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Θα συμπληρώσω στη δευτερολογία μου, κύριε Πρόεδρε, γιατί, όπως σας είπα, χρειαζόταν μία επερώτηση για να απαντήσω σε όλα τα ερωτήματα.
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, όσον αφορά την έλλειψη αξιόπιστου θεσμικού πλαισίου, την απάντηση σας τη δίνει σε γραπτή του δήλωση από 26.9.97 ο Γενικός Γραμματέας του Υπουργικού Συμβουλίου, ο οποίος λέγει μεταξύ άλλων ότι "οι μεγάλες ΔΕΚΟ και εταιρείες ιδιοκτησίας του δημοσίου, όπως η Ολυμπιακή, στερούνται κανονισμού προμηθειών δύο χρόνια μετά την ψήφιση και κατά παράβαση του νόμου -που εσείς επικαλεσθήκατε- 2286/95". Αυτά τα λέει ο Γενικός Γραμματέας του Υπουργικού Συμβουλίου.
Οταν μιλάμε, κύριε Υπουργέ, για προγραμματικές συμφωνίες ενάμισι τρισεκατομμυρίου (1.500.000.000.000) δραχμών, ουσιαστικά αναφερόμαστε σε απευθείας ανάθεση προμηθειών χωρίς όρους και προυποθέσεις. Μιλάμε ίσως για το σοβαρότερο θέμα το οποίο οφείλει να κουβεντιάσει σήμερα η Βουλή, μιας και γνωρίζουμε ότι με βάση την οδηγία της Ευρωπαϊκής 'Ενωσης 93/38 μέχρι 31 Δεκεμβρίου 1997 να υπογραφούν αυτές οι προγραμματικές συμφωνίες με ελληνικών ενδιαφερόντων εραιρείες. Και εσείς για δύο χρόνια τώρα, δεν έχετε κάνει τίποτα σπρώχνοντας τη διαδικασία την τελευταία ημέρα και με συνοπτικές διαδικασίες αναθέτετε προμήθειες πάνω από ενάμισι τρισεκατομμύριο (1.500.000.000.000) δραχμές σε προμηθευτές, που γνωρίζουμε πολύ καλά ότι παίρνουν τις προμήθειες σε διπλάσιες και τριπλάσιες τιμές από αυτές που ισχύουν διεθνώς. Θα φθάσουμε κάποια στιγμή να οδηγηθούμε σε ιδιωτικοποίηση αυτών των εταιρειών και θα έλθουν αυτοί οι ίδιοι προμηθευτές να αγοράζουν στη μισή τιμή αυτές τις μεγάλες εταιρείες. Επίσης κατά παράβαση του κανονισμού, των διαδικασιών της Βουλής και της σωστής λειτουργίας του πολιτεύματος αρνείστε να καταθέσετε τα σχετικά έγγραφα στη Βουλή.
Είναι μια σειρά κύριε Πρόεδρε, από ερωτήσεις, των οποίων αρνούνται οι Υπουργοί να καταθέσουν τα έγγραφα στη Βουλή. 'Εχει γίνει σχετική επιστολή στον Πρωθυπουργό, αναμένεται η απάντηση και θα γίνει σε τελευταία ανάλυση και ερώτηση στον Πρωθυπουργό, διότι αυτές οι αδιαφανείς διαδικασίες καλύπτονται πίσω από το επιχειρηματικό απόρρητο, για να μην έλθουν τα έγγραφα στη Βουλή. 
ΠΡΟΕΔΡΟΣ (Απόστολος Κακλαμάνης): Πριν δώσω το λόγο στον κύριο Υφυπουργό τον κ. Λουκάκη, πρέπει να πω ότι επί του Κανονισμού έχετε δικαίωμα όταν δεν κατατίθενται έγγραφα τα οποία ζητάτε, να καταθέσετε επερώτηση γι'αυτόν ακριβώς το λόγο.
Μέχρι τώρα δεν έχει κατατεθεί καμία επερώτηση για μη κατάθεση εγγράφων.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Από εμένα, κύριε Πρόεδρε, έχει κατατεθεί επερώτηση γι'αυτό το θέμα. 
ΠΡΟΕΔΡΟΣ (Απόστολος Κακλαμάνης): 'Οχι σε αυτήν τη σύνοδο και για τα ζητήματα για τα οποία αυτήν τη στιγμή διαμαρτύρεστε, δεν έχετε καταθέσει.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): 'Οχι, διότι είναι εκτός διαδικασίας αυτή η συζήτηση τώρα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι επί του θέματος και έχει σημασία αυτή η διευκρίνιση σ'αυτό που είπατε. Επειδή αναφέρεστε σε μένα, θα σας παρακαλέσω να μου δώσετε το λόγο για ένα λεπτό.
ΠΡΟΕΔΡΟΣ (Απόστολος Κακλαμάνης): Δεν είναι σωστό αυτό, κύριε συνάδελφε, σας παρακαλώ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε...
ΠΡΟΕΔΡΟΣ (Απόστολος Κακλαμάνης): 'Οχι δεν είναι σωστό. Καθίστε. Δηλαδή ο Πρόεδρος δεν πρέπει να αναφέρεται και να ενημερώνει το Σώμα για το τι λέει ο Κανονισμός, διότι θα δίδεται η αφορμή να ζητάει κανείς το λόγο και να συνεχίζει για κάτι που ο Κανονισμός δεν τον καλύπτει.
Εγώ σας υπενθύμισα τι επί του Κανονισμού έχετε ως δικαίωμα και όχι αυτό που είπα εγώ αναφερόμενος στον Κανονισμό, να σας δώσει τη δυνατότητα να συνεχίσετε...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, εγώ θα ήθελα...
ΠΡΟΕΔΡΟΣ (Απόστολος Κακλαμάνης): Κύριε Κεφαλογιάννη, ευχαριστώ για τον καλό σας λόγο, αλλά είμεθα εκτός θέματος. 
Ορίστε, κύριε Υπουργέ, έχετε το λόγο.
ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, επαναλαμβάνω ότι αυτές οι επιτροπές έχουν συσταθεί και έχουν αρχίσει να λειτουργούν από το Μάρτιο του '97. 'Εχουν πραγματοποιήσει περίπου σαράντα συνεδριάσεις μέχρι σήμερα, έχει ακολουθηθεί μία πορεία, η οποία έχει οδηγήσει στην τελική φάση και η Νέα Δημοκρατία επιμένει να επαναλαμβάνει ότι πάμε να υπογράψουμε μία συμφωνία την τελευταία στιγμή, χωρίς να έχει ενημερωθεί ο ελληνικός λαός. 'Εχουν γίνει όλες οι διαδικασίες που προβλέπονται και θα ήταν πολύ πιο θετικό αν η Νέα Δημοκρατία παρέμενε μέσα στην επιτροπή, ήταν όλες οι διαδικασίες διαφανείς, είχαν δυνατότητα πρόσβασης σε όλα τα αρχεία όλων των οργανισμών. Και ο κ. Γκόλιας, ο οποίος ήταν ένας αξιόλογος εκπρόσωπος μέσα στην επιτροπή, Καθηγητής Πολυτεχνείου, Συγκοινωνιολόγος, είχε επισκεφθεί και τον ΟΣΕ και την ΕΘΕΛ και είχε πάρει όλα τα στοιχεία και από τους προηγούμενους διαγωνισμούς, γιατί προφανώς λαμβάνεται υπόψη ο προηγούμενος διαγωνισμός για να κάνουμε την τιμή αφετηρίας, ακριβώς για να κάνει αυτές τις συγκρίσεις. Συνεπώς αυτό που υποστηρίζετε αυτήν τη στιγμή δεν στέκει. Θα ήταν πολύ πιο θετικό αν παραμένατε μέσα στις επιτροπές, αλλά δεν θα μπορούσατε τότε να μιλάτε για αδιαφάνεια και για κατασπατάληση του δημόσιου χρήματος. Ευχαριστώ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, ή εσείς είστε κακώς πληροφορημένος ή ο Γραμματέας του Υπουργικού Συμβουλίου.
ΠΡΟΕΔΡΟΣ (Απόστολος Κακλαμάνης): Θα παρακαλέσω τον κ. Κωστόπουλο και τον κ. Κουβέλη να διευκολύνουν, να κάνουμε την ερώτηση που απευθύνεται στον Πρωθουπουργό, για να μην τον κρατούμε περισσότερο.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Πέμπτη είναι η με αριθμό 171/10/23.10.97 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με την πορεία εκτέλεσης των μεγάλων αναπτυξιακών έργων στην περιφέρεια, αν αληθεύουν οι πληροφορίες ότι η Κυβέρνηση ζήτησε από την Ευρωπαϊκή 'Ενωση την εγκάταλειψή των κλπ.
Η επίκαιρη ερώτηση έχει ως εξής:
"Η Κυβέρνηση σύμφωνα με τις ακριβείς πληροφορίες, ζήτησε από την Κοινότητα την εγκατάλειψη μεγάλων έργων αναπτυξιακής πνοής για την Περιφέρεια, όπως η Εγνατία οδός, το φυσικό αέριο, η ζεύξη Ρίου-Αντιρρίου, το Μετρό Θεσσαλονίκης προκειμένου να χρηματοδοτήσει έργα στο Λεκανοπέδιο της Αττικής.
Η παραπάνω εξέλιξη, διαψεύδει τις κυβερνητικές διαβεβαιώσεις, ότι τα μεγάλα περιφερειακά έργα "προχωρούν με ικανοποιητικούς ρυθμούς".
Επίσης, καθιστά υποκριτικούς, αλλά και ανακριβείς τους ισχυρισμούς, περί δήθεν ανάπτυξης της Περιφέρειας από τις αναγκαστικές συνενώσεις Δήμων και Κοινοτήτων, αφού η συνεχής αφαίρεση πόρων από τα μεγάλα περιφερειακά αναπτυξιακά έργα, θα έχει ως αποτέλεσμα τη διόγκωση του Αθηνοκεντρικού κράτους και την ερήμωση της υπαίθρου.
Μετά τα παραπάνω ερωτάται ο κύριος Πρωθυπουργός:
1. Εάν αληθεύει η πληροφορία, ότι η Κυβέρνηση ζήτησε από την Ευρωπαϊκή Επιτροπή την εγκατάλειψη των μεγάλων αναπτυξιακών έργων στην Περιφέρεια.
2. Σε καταφατική περίπτωση, ποιοι οι λόγοι μιας τέτοιας απαράδεκτης πρότασης, που οξύνει τα κοινωνικά και οικονομικά προβλήματα της χώρας και κυρίως της Ελληνικής Περιφέρειας".
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, δεν εγκαταλείπονται έργα, δεν αλλάζει ο προγραμματισμός των έργων, συνεχίζονται τα έργα στην περιφέρεια. Αυτήν τη στιγμή στη χώρα βρίσκονται σε εξέλιξη έργα πολλών δισεκατομμυρίων. Τα έργα αυτά είναι τα μεγάλα έργα, γνωστά, όπως η γέφυρα Ρίου-Αντιρρίου, ο αυτοκινητόδρομος από την Πάτρα στη Θεσσαλονίκη, η Εγνατία οδός και πολλά μικρότερα έργα τα οποία πρόκειται να δώσουν ζωή στην ύπαιθρο και στην ελληνική περιφέρεια.
Τα έργα αυτά θα αλλάξουν ριζικά τη φυσιογνωμία της χώρας, τα έργα αυτά δημιουργούν την υποδομή η οποία δεν υπήρχε μέχρι σήμερα, όπως για παράδειγμα δεν υπήρχε μέχρι σήμερα φυσικό αέριο στην Ελλάδα το οποίο θα προωθηθεί και για τη λειτουργία βιομηχανιών και για την υποβοήθηση των καταναλωτών στην καθημερινή τους ζωή. 
Το πρόβλημα είναι ότι όλα αυτά τα έργα προχωρούν ταυτόχρονα και η ταυτόχρονη προώθησή τους απαιτεί υψηλή χρηματοδότηση. Για να ανταποκριθούμε στις πιέσεις για τη χρηματοδότηση δημιουργήσαμε νέα σχήματα χρηματοδότησης, παραδείγματος χάριν συμμετέχουν ιδιώτες σε ορισμένα έργα όπως είναι ο αυτοκινητόδρομος από τα Σπάτα στην Ελευσίνα, δηλαδή, ο περιφερειακός αυτοκινητόδρομος της Αθήνας. 
'Οταν έγιναν οι προγραμματισμοί για τα έργα αυτά δεν υπήρχε προοπτική για ένα τρίτο Κοινοτικό Πλαίσιο Στήριξης. 'Ηταν το δεύτερο Κοινοτικό Πλαίσιο Στήριξης πάνω στο οποίο βασιζόμαστε και σχεδιάστηκαν τα έργα με βάση το δεύτερο Κοινοτικό Πλαίσιο Στήριξης και την απορρόφηση των πόρων αυτών μέχρι το 2000. Τώρα έχουν αλλάξει τα δεδομένα, γιατί η Ευρωπαϊκή Επιτροπή αποφάσισε να υπάρξει και τρίτο Κοινοτικό Πλαίσιο Στήριξης, οι διαπραγματεύσεις βρίσκονται στην αρχή τους και θα συνεχίσουν και θα υπάρξουν τα χρήματα αυτά από το 2000.
Επομένως ανοίγεται η δυνατότητα για ορισμένα έργα τα οποία θα απορροφούσαν χρήματα κατά τη διάρκεια του 2000, τα έργα αυτά να χρηματοδοτηθούν από το τρίτο Κοινοτικό Πλαίσιο Στήριξης και να χρησιμοποιηθούν οι υπάρχοντες πόροι του δεύτερου Κοινοτικού Πλαισίου Στήριξης για ενίσχυση των έργων τα οποία βρίσκονται σε εξέλιξη και χρειάζονται περισσότερους πόρους αυτήν τη στιγμή. Αυτός είναι ο σκοπός της συζήτησης που γίνεται με την Ευρωπαϊκή Επιτροπή για τη μεταφορά ορισμένων πόρων προς ορισμένα έργα, όπως για παράδειγμα ο αυτοκινητόδρομος από την Πάτρα στη Θεσσαλονίκη προς τους Ευζώνους και δεν είναι καθόλου ο σκοπός αυτός να ματαιωθούν ορισμένα έργα ή να μη γίνουν ή να εγκαταλειφθεί η περιφέρεια.
Η εικόνα η οποία παρουσιάζεται μέσα από την ερώτηση είναι μία εικόνα, η οποία δεν ανταποκρίνεται στην πραγματικότητα.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, η απάντηση του κυρίου Πρωθυπουργού επιβεβαιώνει απόλυτα το περιεχόμενο της ερώτησης.
Ο κύριος Πρωθυπουργός ομολόγησε πριν από λίγο ότι μεταθέτει για μετά το 2000, που είναι και αβέβαιο αν θα υπάρξει τρίτο πρόγραμμα ονομαζόμενο Σαντέρ, τη χρηματοδότηση των μεγάλων περιφερειακών έργων. Δηλαδή, της Εγνατίας Οδού, ζεύξης Ρίου-Αντιρρίου, του φυσικού αερίου, του Μετρό Θεσσαλονίκης και άλλων έργων.
Αυτό επιβεβαιώνει την επί ένα συνεχή χρόνο από την πλευρά του ΔΗ.Κ.ΚΙ. καταγγελία της Κυβέρνησης ότι υποκριτικά περιοδεύοντας τη Βόρειο Ελλάδα και την επαρχία ο κύριος Πρωθυπουργός διαβεβαίωνε τους 'Ελληνες της υπαίθρου ότι δήθεν υπάρχουν τα χρήματα και ότι θα προχωρήσουν με τους κανονικούς ρυθμούς αυτά τα μεγάλα έργα.
Ακόμα από την απάντητη του κυρίου Πρωθυπουργού πηγάζει το δικαίωμά μας να καταγγείλουμε τον κύριο Πρωθυπουργό ότι συνειδητά προωθεί μια φιλοκεντρική πολιτική και εγκαταλείπει την περιφέρεια σε πείσμα αυτών που διακηρύσσει και ο ίδιος και ο Υπουργός Εσωτερικών, ότι δήθεν μέσα από το σχέδιο "ΚΑΠΟΔΙΣΤΡΙΑΣ" στοχεύει η Κυβέρνηση στην ανάπτυξη της περιφέρειας και στη συγκράτηση των νέων και των κατοίκων αυτής.
Κύριε Πρωθυπουργέ, οδηγείτε την οικονομία του τόπου σε πολύ αρνητικές καταστάσεις. Διότι δεν μπορεί κανείς να μιλήσει σοβαρά για προοδευτικό εκσυγχρονισμό και για ανάπτυξη της χώρας αν δεν στηρίξει την περιφερειακή ανάπτυξη την οποία εσείς υποσκάπτετε και υπονομεύετε συνειδητά, αν δεν προωθήσει με άλλα λόγια ένα πρόγραμμα ουσιαστικής αποκέντρωσης πόρων και εξουσιών στην περιφέρεια.
Καταγγέλουμε τον κύριο Πρωθυπουργό για τις ανακρίβειες που έλεγε μέχρι τώρα. Επιπλέον θα διαβάσω, και κλείνω την ομιλία, από τη συνέντευξη του Υπουργού Χωροταξίας κ. Λαλιώτη που έδωσε στη Θεσσαλονίκη, λέγοντας ψέματα στον ελληνικό λαό.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του Προέδρου κ. Τσοβόλα).
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, δώστε το κείμενο στα Πρακτικά, διότι έχει τελειώσει και ο χρόνος σας.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Τελειώνω, κύριε Πρόεδρε.
Θα σας πω τι έλεγε στις 23.10.96 ο κ. Λαλιώτης: "Αποτελεί δέσμευση της Κυβέρνησής μας να κατασκευασθεί το συντομότερο δυνατόν το υπόλοιπο των εκατόν τριάντα πέντε περίπου χιλιομέτρων της Εγνατίας Οδού, ώστε μέχρι το 2000 ολοκληρωμένη η Εγνατία Οδός να αποτελεί μια πραγματικότητα".
Και εσείς σήμερα, κύριε Πρωθυπουργέ, μας λέτε ότι μεταφέρετε τα κονδύλια από την Εγνατία και τα άλλα έργα για μετά το 2000, που είναι αβέβαιο αν θα υπάρξει τρίτο κοινοτικό πακέτο. Και αυτό είναι συνέπεια της προώθησης των έργων στην Αθήνα.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Τσοβόλα, είστε αυθαίρετος στην ερμηνεία των γεγονότων και στην ερμηνεία των όσων είπα.
Πρώτον, δεν είναι καθόλου αβέβαιο ότι θα υπάρξει τρίτο πακέτο Σαντέρ, αφού τη στιγμή αυτή διεξάγεται διαπραγμάτευση στην Ευρωπαϊκή 'Ενωση και στο πρόγραμμα της Ευρωπαϊκής Επιτροπής του 2000 αναφέρεται σαφέστατα η ύπαρξη τρίτου Κοινοτικού Πλαισίου Στήριξης.
Επίσης, δεν είναι αληθές αυτό το οποίο ισχυρίζεσθε, ότι αλλάζει η χρηματοδότηση της ζεύξης Ρίου-Αντιρρίου, της Εγνατίας και διαφόρων άλλων έργων τα οποία κατανομάσατε. Γι' αυτά τα δύο συγκεκριμένα η χρηματοδότηση παραμένει ως έχει και θα γίνει προσπάθεια απορρόφησης των πόρων μέχρι το τέλος του 1999, πόρων που προβλέπονται για μέχρι το τέλος του 1999.
Τέλος, όλα όσα είπατε περί περιφερειακής ανάπτυξης και ότι η Κυβέρνηση δεν προωθεί την περιφερειακή ανάπτυξη είναι απόρροια μιας ηθελημένης επίσης διαστρεβλώσεως των γεγονότων.
Θέλω να σας πω τι λένε οι αριθμοί. Τα περιφερειακά προγράμματα είναι ύψους δύο τρισεκατομμυρίων (2.000.000.000.000) δραχμών του Κοινοτικού Πλαισίου Στήριξης και αντιστοιχούν μόνο κατά 15% στην Αττική, αν και στην Αττική ζει το 35% του πληθυσμού της χώρας. Δηλαδή, το ποσοστό της Αττικής είναι πολύ μικρότερο από εκείνο που θα έπρεπε να είναι αν παίρναμε κατά βάση τον πληθυσμό της χώρας. Οι πόροι του περιφερειακού προγράμματος Αττικής ανά κάτοικο είναι οι χαμηλότεροι. Είναι ογδόντα μία χιλιάδες (81.000) δραχμές ανά κάτοικο, ενώ είναι πολύ υψηλότερες σε άλλες περιφέρειες. Και αναφέρω ενδεικτικά για την ανατολική Μακεδονία και Θράκη όπου η αναλογία είναι τριακόσιες σαράντα επτά χιλιάδες (347.000) ανά κάτοικο.
Για την Αττική ογδόντα μία χιλιάδες (81.000) δραχμές και για την Ανατολική Μακεδονία και Θράκη τριακόσιες σαράντα επτά χιλιάδες (347.000) δραχμές.
'Οσον αφορά τα τομεακά προγράμματα, τα οποία είναι ύψους τεσσερισήμισι τρισεκατομμυρίων (4.500.000.000.000) δραχμών, το 70% του ποσοστού αυτού αντιστοιχεί στην περιφέρεια. Και πάλι εκεί το ποσοστό είναι υψηλότερο απ'ότι είναι ο πληθυσμός της Αττικής. Πού την είδατε, λοιπόν, την εγκατάλειψη της περιφέρειας και την αθηνοκεντρική πολιτική; 'Ισα-ίσα, εμείς ακολουθούμε αντίθετη πολιτική. Και αυτήn την αντίθετη πολιτική είναι σωστό να τη βλέπουμε και να κάνουμε μία συζήτηση πιθανόν για τις κατανομές, αλλά όχι να ισχυριζόμαστε άλλα από εκείνα τα οποία πραγματικά συμβαίνουν. 
ΠΡΟΕΔΡΟΣ (Απόστολος Κακλαμάνης): Τρίτη είναι η, με αριθμό κατάθεσης 178/24.10.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εμπορικής Ναυτιλιας σχετικά με τις προθέσεις της Κυβέρνησης να καταργήσει τον Κανονισμό 3577/92 της Ευρωπαϊκής 'Ενωσης για την απελευθέρωση των εσωτερικών θαλάσσιων συγκοινωνιών κλπ., και έχει ως εξής:
"Με τον Κανονισμό 3577/92 της Ευρωπαϊκής 'Ενωσης, άνοιξε ο δρόμος για την απελευθέρωση των εσωτερικών θαλάσσιων συγκοινωνιών και τη δρομολόγηση πλοίων που ανήκουν σε ξένες, ιδιαίτερα πολυεθνικές, εταιρείες.
Οι κυβερνήσεις της Νέας Δημοκρατίας και του ΠΑΣΟΚ αρνήθηκαν να προβάλουν "βέτο" και επικρότησαν την εφαρμογή της "αρχής της ελεύθερης κυκλοφορίας των υπηρεσιών στις θαλάσσιες μεταφορές στο εσωτερικό των κρατών μελών" και τον Κανονισμό 3577/92, παρά τις αντιδράσεις των ναυτεργατών.
Το γεγονός αυτό έχει αποθρασύνει το επιτελείο των Βρυξελλών, όπως διαπιστώνεται και από τη σχετική έκθεση (1995-1996) της Κομισιόν προς το Συμβούλιο Υπουργών. Στην έκθεση αυτή περιλαμβάνεται διάταξη που προβλέπει ότι για την επάνδρωση των πλοίων θα ισχύει η νομοθεσία του κράτους νηολόγησης και όχι του κράτους υποδοχής, ενώ με άλλη διάταξη εκχωρείται δικαίωμα δρομολόγησης στις εσωτερικές θαλάσσιες μεταφορές πλοίων που ανήκουν σε θυγατρικά - δεύτερα νηολόγια, ουσιαστικά νηολόγια ευκαιρίας.
Είναι σαφές ότι βρισκόμαστε μπροστά σε δραματικές εξελίξεις σε βάρος του στρατηγικής σημασίας χώρου της ακτοπλοίας και των Ελλήνων ναυτεργατών που κινδυνεύουν με επαγγελματικό αφανισμό.
Ερωτάται ο κύριος Υπουργός:
Υποστηρίζοντας ότι η Ελλάδα έχει την πιο διευρυμένη νησιωτική περιοχή ανάμεσα στις χώρες της Κοινότητας, το πιο ανεπτυγμένο δίκτυο επιβατικής, εμπορικής και τουριστικής διακίνησης ανάμεσα σε εθνικούς λιμένες, σκοπεύει η Κυβέρνηση να ζητήσει την κατάργηση του Κανονισμού 3577/92 του οποίου οι αρνητικές επιπτώσεις έχουν γίνει ήδη εμφανείς όπου και στο βαθμό που έχει εφαρμοστεί ή να ζητήσει την εξαίρεση της Ελλάδας από την εφαρμογή του, προβάλλοντας λόγους οικονομικής ανάπτυξης και συνοχής, εθνικής ασφάλειας και στήριξης της απασχόλησης;
Τι μέτρα προτίθεται να πάρει για να μην υιοθετηθούν από το Συμβούλιο των Υπουργών οι διατάξεις της σχετικής έκθεσης της Κομισιόν;
Ποια μέτρα σκοπεύει να πάρει για την εξασφάλισή της ανάπτυξη της νησιώτικης περιοχής, τη διακίνηση του πληθυσμού, την εξασφάλιση επικοινωνίας - τροφοδοσίας μέσω αναβαθμισμένων υπηρεσιών, την προστασία του εθνικού χώρου και του δικαιώματος δουλειάς των Ελλήνων ναυτεργατών;
Ο Υπουργός Εμπορικής Ναυτιλίας κ. Σταύρος Σουμάκης έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Θα ήθελα κατ' αρχήν, προς ενημέρωση του Σώματος, να πω το εξής: 'Ο,τι αφορά τις θαλάσσιες μεταφορές στην Ελλάδα, είτε αυτό αφορά τη φορτηγό ναυτιλία είτε αφορά την επιβατιγό και την τουριστική, προσδιορίζονται πράγματι από έναν Κανονισμό, τον 3577/1992.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)
Τότε η χώρα μας συμφώνησε σε μία διαδικασία ό,τι αφορά στα πλαίσια του ανταγωνισμού, στα πλαίσια της ελεύθερης διακίνησης προϊόντων και της κοινής αντίληψης περί των μεταφορών σε έναν Κανονισμό βάσει του οποίου προχωρούμε στην εφαρμογή του. Τότε είχαν συμφωνηθεί και συγκεκριμένες ημερομηνίες απελευθέρωσης του κάθε είδους και τύπου μεταφορών. Αυτά από το 1992 μέχρι σήμερα.
'Ηδη έχουν απελευθερωθεί οι ηπειρωτικές μεταφορές, δηλαδή των φορτηγών πλοίων για πάνω από εξακόσιους πενήντα κόρους, πλοία.
Για την κρουαζιέρα προβλέπεται η 1-1-99 για δε την ακτοπλοοϊα το 2004. Σ'αυτήν την οδηγία υπήρξε σαφής αναφορά σε ό,τι αφορά τον τρόπο απελευθέρωσης όπως επίσης το θέμα της ακτοπλοίας ειδικότερα. Υπήρξε αναφορά ότι το 2004 θα επικρατήσουν συνθήκες της κάθε χώρας σε ό,τι αφορά την απασχόληση των ναυτεργατών, με την οποία θα δραστηριοποιείται το όποιο πλοίο. Τέλος, υπήρξε αναφορά και σε ό,τι αφορά τον τρόπο, αν θέλετε, έκδοσης αυτών των αδειών σκοπιμότητας λειτουργίας του κάθε πλοίου σύμφωνα με τους κανόνες της χώρας που πρόκειται να δραστηριοποιηθεί ένα πλοίο οποιασδήποτε άλλης ευρωπαϊκής χώρας.
Τον τελευταίο καιρό πράγματι προέκυψε ένα θέμα από μια επιτροπή γνωμοδοτική, επιστημονική -όπως θέλετε πείτε την- της Ευρωπαϊκής 'Ενωσης, που υπέπεσε και στη δική μας αντίληψη, βάσει της οποίας μπήκε ένα θέμα αμφισβήτησης του άρθρου 3 του Κανονισμού 3577. Αυτό κυρίως αφορούσε την απασχόληση, δηλαδή, κατά πόσο θα υπήρχαν συνθήκες απασχόλησης σύμφωνα με τη σημαία του πλοίου ή σύμφωνα με τη χώρα στην οποία θα δραστηριοποιείται το πλοίο.
Εμείς αμέσως και σε επίπεδο τεχνοκρατικό και σε επίπεδο πολιτικό κάναμε τα εξής πράγματα: Πρώτα απ'όλα σε πλήρη συνεννόηση με την Πανελλήνια Ναυτική Ομοσπονδία συμφωνήσαμε ότι εμμένουμε στο να διατηρηθεί το καθεστώς -και δεν το διαπραγματευόμαστε- της απασχόλησης Ελλήνων ναυτικών -να το πω έτσι ξεκάθαρα- στα πλοία της ελληνικής ακτοπλοϊας για όλους τους λόγους οι οποίοι και στην ερώτηση του κ. Κωστόπουλου αναφέρονται. Δεύτερον, συγκαλέσαμε σύσκεψη με όλους τους Ευρωβουλευτές όλων των κομμάτων στην οποία συμφωνήσαμε επίσης ότι με κάθε τρόπο παλεύουμε σε όλα τα όργανα της Ευρωπαϊκής 'Ενωσης προκειμένου να καταθέσουμε την άποψή μας. Βεβαίως το Κομμουνιστικό Κόμμα Ελλάδος έχει μία διαφορετική άποψη με το να κάνουμε ακόμη μετάθεση του χρόνου λήξης του καμποτάζ, από το 2004 να πάει ακόμα παραπέρα.
Σε όλες αυτές τις ενέργειες -όπως επίσης θα γίνει και ενημέρωση στον κ. Κίνοκ, τον αρμόδιο επίτροπο των μεταφορών- έχουμε πλήρη ομοφωνία. Πιστεύω ότι έχουμε συμμάχους -απλά ενημερωτικά για το Σώμα- τις χώρες του Νότου σε ό,τι αφορά τη στελέχωση. Και βεβαίως κάποιες χώρες θίγουν ακόμη και τη δυνατότητα μετάθεσης του καμποτάζ, να μην έχει εφαρμογή το 2004. (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
Καταλαβαίνετε ότι στο μεν πρώτο έχουμε πολλούς συμμάχους, ακόμα και η Ολλανδία τον τελευταίο καιρό φαίνεται ότι βλέπει θετικά να μην αλλάξει τίποτε για όλους τους λόγους, κοινωνικούς, οικονομικούς, εθνικούς κ.ο.κ.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Υπουργέ.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κλείνω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Αν έχετε κάτι παραπάνω, θα το πείτε στη δευτερολογία σας.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Το θέμα μετάθεσης της λήξης του καμποτάζ είναι πάρα πολύ σοβαρό. Καταλαβαίνετε ότι μόνοι μας δεν μπορούμε να κάνουμε τίποτε απολύτως. Να είμαστε απόλυτα ειλικρινείς. Τα πράγματα είναι δρομολογημένα. Και εν πάση περιπτώσει πρέπει να εξασφαλίσουμε αυτά που ήδη από το 1992 είχαν δρομολογηθεί.
ΠΡΟΕΔΡΕΥΩΝ (Παναγιώτης Ν. Κρητικός): Ο κ.Κωστόπουλος έχει το λόγο.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε.
Απλώς για ενημέρωση να πω προς τους συναδέλφους Βουλευτές και το Προεδρείο ότι πριν από μερικά χρόνια οι ναυτεργάτες στη χώρα μας ήταν περίπου εκατό χιλιάδες και σήμερα είναι είκοσι πέντε, βία τριάντα χιλιάδες. Μόνο ο Κανονισμός 3577/92 ήταν που δημιούργησε αυτήν την τραγική κατάσταση; Χωρίς αμφιβολία δεν ήταν μόνο αυτό. Ωστόσο όμως ο Κανονισμός αυτός επιτάχυνε με ραγδαίο τρόπο την εξέλιξη, δηλαδή, το ρίξιμο στο δρόμο της ανεργίας δεκάδων χιλιάδων Ελλήνων ναυτεργατών. Αυτό είναι ένα γεγονός αναμφισβήτητο, εκτός αν κάποιος κλείνει τα μάτια στην πραγματικότητα. Από κει και πέρα δεν μπορούμε να επικοινωνήσουμε, τι κουβέντα να κάνουμε δηλαδή;
Μοιραία όσο θα εφαρμόζεται ο Κανονισμός 3577/92 αυτή η εξέλιξη θα συνεχίσει να είναι αρνητική και στην έσχατή της υλοποίηση δεν ξέρω αν θα έχουμε 'Ελληνες ναυτεργάτες. Εφοπλιστές "Ελληνες" -προσέξτε να δείτε, μιλάω για τη σημαία τώρα- μπορεί να υπάρχουν, ναυτεργάτες δεν θα υπάρχουν. Και το άρθρο 3 του Κανονισμού που προέβλεπε κάποιες ρυθμίσεις ώστε η χώρα να καθορίζει τη σύνθεση, θα είναι σε κάποια εξέλιξη σαν να λέμε "πάρε το αυγό και κούρεφτο ...π.χ" 'Ετσι περίπου θα εξελιχθεί η κατάσταση.
Εμείς προτείνουμε επιμήκυνση του χρόνου του καμποτάζ. Είπατε ότι είμαστε μόνοι μας και ρωτήσατε, αν μπορούμε να το παλέψουμε. Κοιτάξτε, ο καθένας κάνει τα κουμάντα του. Μόνοι μας, ξεμόνοι μας, αν πεθάνουμε από την πείνα, τι θα γίνει;
Υπάρχουν λόγοι ιδιαίτερης εθνικής σημασίας για την Ελλάδα, τους οποίους δεν έχει η Ολλανδία, το Λουξεμβούργο κάποιοι άλλοι στην ΕΕ. Εμείς έχουμε ένα πέλαγος, στο οποίο υπάρχουν σοβαρές αναταράξεις και όχι μόνο από τα μποφόρ. Επομένως, όταν εμείς προτείναμε παλαιότερα Εθνικό Οργανισμό Ακτοπλοϊκών Συγκοινωνιών, παίρναμε υπόψιν μας αυτόν τον παράγοντα. Αν τον αγνοείτε εσείς, κύριε Υπουργέ και κύριοι της Κυβέρνησης, είναι δικό σας θέμα. Εμείς δεν μπορούμε να το αγνοήσουμε, γιατί στο τέλος θα πληρώσουμε και εμείς το κόστος μιας τέτοιας ας πούμε, επιεικώς, αμέλειας.
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Εμπορικής Ναυτιλίας κ. Σουμάκης έχει το λόγο.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε συνάδελφε, θα χρειαζόταν πολλή κουβέντα για το πώς μειώθηκαν οι θέσεις εργασίας των Ελλήνων ναυτικών. Θα σας πω μόνο μία παράμετρο. Υπάρχει το θέμα της τεχνολογίας, όπως συμβαίνει και στα εργοστάσια. Παλιότερα τα πλοία είχαν πλήρωμα εκατό ανδρών και τώρα μπορούν να έχουν μόνο είκοσι. Δυστυχώς, τα υπερσύγχρονα πλοία δεν έχουν τις παραδοσιακές ειδικότητες, που έχουν τα παλιότερα πλοία, με αποτέλεσμα ορισμένοι ναυτικοί, να αντιμετωπίζουν πρόβλημα ανεργίας.
'Ερχομαι στο θέμα του καμποτάζ. Εμείς αυτήν τη στιγμή ασκούμε μια πολιτική, ενθαρρύνοντας όσους 'Ελληνες εφοπλιστές θέλουν να δραστηριοποιηθούν με καινούρια πλοία, για να μπουν στο παιχνίδι. Θέλουμε να προλάβουμε τους ξένους. 'Ομως δεν μπορούμε κάθε φορά να κρυβόμαστε πίσω από τους εθνικούς λόγους, που όντως υπάρχουν. Γι' αυτό κι εμείς επιμένουμε να ισχύει καθεστώς hoststate στην ακτοπλοϊα και όχι αυτό της σημαίας, ακριβώς για να απασχολήσουμε τους 'Ελληνες ναυτικούς, για τους λόγους που είπατε.
'Ομως το θέμα της ανανέωσης του στόλου και της ποιότητας των υπηρεσιών δεν είναι απλό, γιατί πάρα πολλοί, επειδή υπάρχει το καμποτάζ, καθυστερούν να βάλουν σύγχρονα πλοία, για να μπορέσουμε να εξυπηρετήσουμε πράγματι τα νησιά, για να αναπτυχθούν. 'Εχει και τα μειονεκτήματά του αυτό και πρέπει να το πούμε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ηταν λάθος η πολιτική μας του καμποτάζ.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Εν πάση περιπτώσει, είναι μία πραγματικότητα. Γι' αυτό εμείς πολύ γρήγορα -τουλάχιστον σε ό,τι μας αφορά- ενθαρρύνουμε τους 'Ελληνες εφοπλιστές να προχωρήσουν σε ανανέωση του στόλου και να βάλουν καινούρια πλοία, που ανταποκρίνονται σε μία σύγχρονη Ελλάδα, που την έχουν ανάγκη να νησιά μας. Αν ένα πλοίο κάνει σήμερα δέκα ώρες να πάει κάπου και αύριο κάνει πέντε ώρες, τότε αυτή είναι πρόοδος, αυτή είναι εξέλιξη. Αλλιώς, αν έρθει αύριο ο Δανός ή ο Γάλλος και πει στον Μυτιληνιό ή στον κάτοικο οποιουδήποτε άλλου ελληνικού νησιού ότι θα πάει στο νησί του σε τέσσερις ώρες, εμείς ως χώρα και ως κράτος θα του πούμε, δεν θα έρθεις και ότι θα εξακολουθήσει ο κόσμος να πηγαίνει με την πόστα;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Νομίζω, κύριε Κωστόπουλε, ότι αυτή είναι μία πραγματικότητα. 'Εχουμε χρόνο, έστω και αν έχουμε καθυστερήσει. Γι' αυτό δόθηκε ο χρόνος τότε για το καμποτάζ, που ισχυρίστηκε ο κύριος Πρόεδρος, για να προσαρμοστούν οι 'Ελληνες επιχειρηματίες στη νέα κατάσταση, η οποία πάνω απ' όλα πρέπει να εξυπηρετεί τα νησιά μας και τον 'Ελληνα πολίτη. Εκεί στοχεύει η πολιτική μας αυτήν τη στιγμή.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, τελειώνετε.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Βεβαίως εκεί ίσως κάποιοι να το έχουν δει διαφορετικά. Εμείς δεν είμαστε υποχρεωμένοι ως πολιτεία, να προστατεύσουμε την παράταση μίας κατάστασης, που δεν βοηθά στην ανάπτυξη των νησιών της Ελλάδας.
(Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, είναι σοβαρό το θέμα.
ΠΡΟΕΔΡΕΥΩΝ (Παναγιώτης Ν. Κρητικός): Το ξέρω, αλλά ο χρόνος είναι ίδιος και για τα σοβαρά και για τα μη σοβαρά θέματα.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα παρακαλούσα να προταχθεί για συζήτηση η πρώτη επίκαιρη ερώτηση δευτέρου κύκλου του κ. Στάθη, γιατί συνεδριάζει η Επιτροπή Μορφωτικών Υποθέσεων.
ΠΡΟΕΔΡΕΥΩΝ (Παναγιώτης Ν. Κρητικός): Αν δεν έχουν αντίρρηση οι προηγούμενοι ερωτώντες και ερωτώμενοι.
Συμφωνεί το Σώμα, να προταχθεί για συζήτηση η πρώτη επίκαιρη ερώτηση δευτέρου κύκλου;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το Σώμα συνεφώνησε.
Πρώτη επίκαιρη ερώτηση δευτέρου κύκλου είναι η με αριθμό 180/24.10.97 του Βουλευτή του Πανελλήνιου Σοσιασλιστικού Κινήματος κ. Θεοδώρου Στάθη προς τον Υπουργό Πολιτισμού, σχετικά με τις προθέσεις της Κυβέρνησης να χρηματοδοτήσει τα έργα μετατροπής του κτιρίου του Οργανισμού 'Υδρευσης Ηλεκτρισμού Λάρισας (ΟΥΗΛ) σε θέατρο.
Η επίκαιρη ερώτηση του κ. Στάθη έχει ως εξής:
"Το Θεσσαλικό Θέατρο είναι ένα από τα σημαντικότερα περιφερειακά θέατρα στον Ελλαδικό χώρο με εικοσαετή και πλέον πολιτιστική παρουσία.
Το Θεσσαλικό Θέατρο από τις 20.10.1997 βρίσκετε χωρίς στέγη ύστερα από την αγωγή έξωσης των ιδιοκτητών του θεάτρου "ΓΑΛΑΞΙΑΣ" για καθυστέρηση καταβολής ενοικίων.
Στις 19.5.1995 το Υπουργείο Πολιτισμού με τον Δήμο Λάρισας υπέγραψαν σύμβαση για σύσταση Δημοτικής Επιχείρησης με την επωνυμία "Εικαστικό Κέντρο Σύγχρονης Τέχνης Λάρισας". Μέρος της συμφωνίας ήταν και η χρηματοδότηση με το ποσό των τριακοσίων εκατομμυρίων (300.000.000) δραχμών για τα έτη 1995, 1996 και 1997 με σκοπό τη μετατροπή του κτιρίου του ΟΥΗΛ σε θέατρο. Στο χρονικό διάστημα που μεσολάβησε από τις 19.5.1995 μέχρι και σήμερα το Υπουργείο Πολιτισμού παρ'όλο που είχε την υποχρέωση δεν προέβη σε καμία χρηματοδότηση για τη μετατροπή του ΟΥΗΛ σε Θεατρική Στέγη.
Μετά τα παραπάνω ερωτάται ο κύριος Υπουργός:
Σε τι ενέργειες πρόκειται να προβεί για άμεση χρηματοδότηση των έργων μετατροπής του κτιρίου του ΟΥΗΛ σε Θέατρο;"
O κύριος Υπουργός Πολιτισμού έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Το Θεσσαλικό Θέατρο, είναι το ιστορικά πρώτο και το σημαντικότερο δημοτικό περιφερειακό θέατρο της χώρας. Από το Θεσσαλικό Θέατρο ξεκίνησε ουσιαστικά η θεατρική αποκέντρωση, η οποία τώρα περιλαμβάνει μια σειρά από περιφερειακούς θεατρικούς θεσμούς με κορμό τους τα δεκαπέντε περιφερειακά δημοτικά θέατρα. Οι δε θεατρικές παραστάσεις που έχει ανεβάσει το Θεσσαλικό Θέατρο διακρίνονται για την ποιότητά τους. Δεν έχουν καθόλου "περιφερειακό" χαρακτήρα, αλλά είναι πάντα σημαντικά γεγονότα στη θεατρική σκηνή. 
Το ζήτημα της θεατρικής υποδομής της Λάρισας είναι γνωστό και παλιό και πράγματι το Θεσσαλικό Θέατρο δεν έχει μόνιμη στέγη. Στεγαζόταν ως τώρα σε ένα μισθωμένο κτίριο, από το οποίο και αποβλήθηκε, επειδή υπήρξε μια μισθωτική διαφορά. 'Ισως, δεν έγινε και η πρέπουσα και έγκαιρη καταβολή του μισθώματος. Το αποτέλεσμα όμως είναι αυτό που περιγράφει ο κ. Στάθης στην ερώτησή του.
Σημαντικό είναι το γεγονός ότι μέχρι σήμερα στο Υπουργείο Πολιτισμού για το ζήτημα αυτό έχει απευθυνθεί μόνο ο κύριος συναδελφος, δεν έχει απευθυνθεί ούτε το Θεσσαλικό Θέατρο ούτε η Διοίκηση του δημοτικού Περιφερειακού Θεάτρου ούτε ο Δήμος Λάρισας. Και δεν το έχουν κάνει διότι γνωρίζουν πάρα πολύ καλά ότι το Υπουργείο Πολιτισμού έπραξε αυτά που όφειλε και μπορούσε να πράξει, η δε ευθύνη για τη στέγαση την προσωρινή ως και οριστική του Θεσσαλικού Θεάτρου βαραίνει την τοπική αυτοδιοίκηση και τις δημοτικές επιχειρήσεις του Δήμου Λαρισαίων με τον οποίο έχουμε μια πολύ καλή -και θέλω να πιστεύω- και αποτελεσματική σχέση. Πράγματι μας συνδέει μια προγραμματική σύμβαση από το 1995. Η Λάρισα μετέχει στο Εθνικό Πολιτιστικό Δίκτυο Πόλεων με το Κέντρο Εικαστικών Πρωτοβουλιών, που αναπτύσσει ωραίες και πρωτότυπες δραστηριότητες. Για τις ανάγκες του Εικαστικού Κέντρου, προβλέπεται η μετατροπή του παλαιού κτιρίου του Οργάνισμού 'Υδρευσης και Ηλεκτρισμού της Λάρισας, του ΟΥΗΛ, σε νέο πολιτιστικό κέντρο, όπου και θα υπάρχει θεατρική αίθουσα.
Παρεμπίπτουσα θα είναι η χρήση του ως θεατρικής αίθουσας. Γνωρίζουν όμως η Λάρισα, ο Δήμος και όλοι οι πολιτιστικοί φορείς ότι το έργο αυτό θα μπορούσαμε να το προωθήσουμε αν επιλεγόταν και εντασσόταν στο Β' Κοινοτικό Πλαίσιο Στήριξης. Και η μελέτη διαβιβάστηκε από το Δήμο στο Υπουργείο Πολιτισμού τον Ιανουάριο, υποβλήθηκε στην Επιτροπή Παρακολούθησης και το έργο δεν επιλέχθηκε. Και δεν επιλέχθηκε, γιατί το πρόγραμμα έχει ως κρίσιμη παράμετρο την τουριστική χρησιμότητα και αξιοποίηση των έργων. Εμείς παρ' όλα αυτά θα ενισχύσουμε το Δήμο στις πρωτοβουλίες του και μέσα από το αποθεματικό με το οποίο προικοδοτείται το πρόγραμμα "ΚΑΠΟΔΙΣΤΡΙΑΣ" και αυτοτελώς σε εσχάτη ανάγκη από το Πρόγραμμα Δημοσίων Επενδύσεων με μια χρονική κλιμάκωση που θα συζητήσουμε με το Δήμο εν'όψει και άλλων πηγών χρηματοδότησης που μπορεί να βρει ο Δήμος Λαρισαίων ή στην αναθεώρηση του Β' Κοινοτικού Πλαισίου Στήριξης αν αυτό καταστεί εφικτό.
Θυμίζω ότι η σχέση μας με τη Λάρισα στα πολιτιστικά ζητήματα είναι εξαιρετικά θερμή και στενή. Το δε Υπουργείο Πολιτισμού κατέβαλε φέτος εκτάκτως και κατ' απόλυτη προτεραιότητα ποσό επτακοσίων πενήντα εκατομμυρίων (750.000.000) δραχμών, για να συντελεστεί η απαλλοτρίωση των αστικών ακινήτων, προκειμένου να ολοκληρωθεί η ανασκαφή και η αξιοποίηση του Αρχαίου Θεάτρου της Λάρισας που είναι η πιο σημαντική ιστορική αρχαιολογική ανακάλυψη της περιοχής.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Στάθης έχει το λόγο.
ΘΕΟΔΩΡΟΣ ΣΤΑΘΗΣ: Κύριε Υπουργέ, εσείς περιγράψατε την κατάσταση καλύτερα από εμένα και γνωρίζετε το θέμα πολύ καλύτερα από εμένα. Το σημερινό αποτέλεσμα είναι ότι το θέατρο αυτό, το αρχαιότερο, με τις περγαμινές που εσείς περιγράψατε, δεν έχει στέγη. Είναι φυσικό όλος ο κόσμος της περιοχής και ειδικότερα της Λάρισας να ανησυχεί γι' αυτήν την εξέλιξη.
Θετικό είναι ασφαλώς ότι παρά την αποτυχία μας να εντάξουμε αυτό το πρόγραμμα σ'ένα από τα ευρωπαϊκά χρηματοδοτούμενα προγράμματα, επαναλαμβάνω είναι θετικό πως εσείς, κύριε Υπουργέ, με το δήμο και τους φορείς εκεί, ελπίζω γρήγορα να δείτε τις ανάγκες, γιατί για το εικαστικό κέντρο η σύμβαση έγινε και επίσης είναι γεγονός ότι το θέατρο θα στεγάζεται σ'αυτό το κτίριο που είναι ένα ιστορικό κτίριο στην περιοχή μας.
'Αρα, το μήνυμα που μπορούμε να μεταφέρουμε προς τους Λαρισαίους είναι ότι το ζήτημα της στέγης για ένα τόσο σημαντικό περιφερειακό θέατρο που άνοιξε το δρόμο για την ανάπτυξη της θεατρικής ζωής στην περιφέρεια, θα βρει το δρόμο του.
ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Πολιτισμού κ.Ευάγγελος Βενιζέλος έχει το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ευχαριστώ τον κύριο συνάδελφο για τη θετική του ανταπόκριση σ'αυτά που είπα. Το μήνυμα πάντως είναι ότι θα καταβληθεί κάθε προσπάθεια με σοβαρότητα και συστηματικότητα και χρειαζόμαστε γι'αυτό τη συνεργασία, θα έλεγα την πρωτοβουλία, του δήμου γιατί οι τεχνικές του υπηρεσίες είναι αυτές που έχουν καταρτίσει τη μελέτη. Δεν θέλω όμως να εκληφθεί ότι δίνω υπόσχεση πέραν των όσων μπορώ μετά βεβαιότητος να υποσχεθώ.
Πάντως, θα καταβάλουμε κάθε δυνατή προσπάθεια για την ένταξή του στις αναθεωρήσεις του Δευτέρου Κοινοτικού Πλαισίου Στήριξης και αν αυτό δεν επιτευχθεί, θα διασφαλίσουμε τη σταδιακή χρηματοδότηση από το Πρόγραμμα Δημοσίων Επενδύσεων εν όψει και άλλων πόρων που μπορούν να βρεθούν και μέσα στο ευρύτερο πλαίσιο που προβλέπει το σχέδιο "Ι.ΚΑΠΟΔΙΣΤΡΙΑΣ". Νομίζω ότι είμαι σαφής και θετικός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να κάνω επί του Κανονισμού μια παρατήρηση;
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Μητσοτάκη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, νομίζω η περίληψη την οποία αναγιγνώσκετε των επικαίρων ερωτήσεων θα ήταν χρήσιμο αν διενέμετο γραπτή στους Βουλευτές. Δυσκολευόμαστε να παρακολουθήσουμε την ανάγνωση και επειδή εγώ πιστεύω ότι οι επίκαιρες ερωτήσεις είναι πρόοδος για το Κοινοβούλιο, κάνω αυτήν την πρόταση. 
ΠΡΟΕΔΡΕΥΩΝ (Παναγιώτης Ν. Κρητικός): Διανέμεται, κύριε Πρόεδρε. Το όλο κείμενο διανέμεται.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ο τίτλος διανέμεται. 
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι και τα κείμενα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το κείμενο δεν το έχω πάρει ποτέ και υποθέτω ότι και κανείς συνάδελφος δεν το έχει πάρει. Γι'αυτό παρακαλώ να διανέμεται.
ΠΡΟΕΔΡΕΥΩΝ (Παναγιώτης Ν. Κρητικός): Διανέμονται συνημμένα τα κείμενα.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ουδέποτε διενεμήθησαν.
ΠΡΟΕΔΡΕΥΩΝ (Παναγιώτης Ν. Κρητικός): Εν πάση περιπτώσει, αν δεν καλύπτει η διανομή όλους τους συναδέλφους είναι σωστό αυτό που λέτε.
Επανερχόμαστε στην συζήτηση της τέταρτης επίκαιρης ερώτησης πρώτου κύκλου με αριθμό 174/23-10-97 του Βουλευτή του Συνασπισμού της Αριστεράς και της Προόδου κ.Φωτίου Κουβέλη προς τον Υπουργό Εθνικής 'Αμυνας, σχετικά με τις προθέσεις της Κυβέρνησης για ολοκλήρωση της νομοθετικής μεταρρύθμισης στον τομέα της στρατιωτικής δικαιοσύνης κλπ.
Η επίκαιρη ερώτηση σε περίληψη έχει ως εξής: 
"Στο πλαίσιο των διατάξεων 96 παρ.5 και 87 του Συντάγματος, με το νόμο 2304/1995 ρυθμίστηκαν θέματα που αφορούν την προσωπική και λειτουργική ανεξαρτησία των δικαστικών λειτουργών του Δικαστικού Σώματος των Ενόπλων Δυνάμεων, με εξαίρεση το μισθολογικό και συνταξιοδοτικό καθεστώς αυτών.
Σήμερα οι στρατιωτικοί δικαστές αμείβονται με το μισθολόγιο των στρατιωτικών και σύμφωνα με την αντιστοιχία των βαθμών τους προς αυτούς.
Ο καθορισμός όμως των αποδοχών των στρατιωτικών δικαστών με τον τρόπο αυτό, εγείρει σοβαρό ζήτημα, καθόσον στο ν.2448/96, δηλαδή στο νέο μισθολόγιο των στρατιωτικών, δεν περιλαμβάνονται οι στρατιωτικοί δικαστές.
Είναι, επίσης, γεγονός ότι το καθεστώς των στρατιωτικών δικαστών έχει πλέον καταστεί δυσμενέστερο σε σύγκριση με εκείνο των στρατιωτικών.
Ερωτάται ο αρμόδιος Υπουργός: 
Προτίθεται να προωθήσει ρύθμιση για την αντιστοίχηση του μισθολογίου των στρατιωτικών δικαστών με το μισθολόγιο των δικαστικών λειτουργών, ώστε να ολοκληρωθεί η νομοθετική μεταρρύθμιση στον τομέα της Στρατιωτικής Δικαιοσύνης, με την επιβαλλόμενη εναρμόνιση της σχετικής νομοθεσίας προς όλες τις συνταγματικές δεσμεύσεις και υποχρεώσεις."
Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, μια από τις παραμέτρους για την αποτελεσματική λειτουργία των Ενόπλων Δυνάμεων είναι και η απονομή της δικαιοσύνης μέσα σ'αυτές. 'Οταν στους κόλπους του στρατού εδραιωθεί η πεποίθηση ότι υπάρχει σωστή απονομή της δικαιοσύνης, ο στρατός διακατέχεται από ηρεμία και σιγουριά και κατά συνέπεια, μπορεί να ασχολείται με την κύρια αποστολή του που είναι η υπεράσπιση της εθνικής ακεραιότητας της χώρας.
Γι'αυτόν το λόγο και η ορθή απονομή της Δικαιοσύνης μέσα στις 'Ενοπλες Δυνάμεις, αποτελεί βασικό μέλημα τόσο του Υπουργείου μας, όσο και της Κυβέρνησης γενικότερα.
Απόδειξη αυτού του πράγματος είναι, ότι η θέσπιση προ διετίας περίπου του νομοθετικού διατάγματος 2304, δηλαδή του Κώδικα Δικαστικού Σώματος των Ενόπλων Δυνάμεων. Αυτό έγινε κατά ρητή επιταγή του Συντάγματος, σύμφωνα με το άρθρο 96, παράγραφος 5. 
Μάλιστα, στο άρθρο 2 του νομοθετήματος, επαναλήφθηκε η σχετική συνταγματική επιταγή και έτσι προβλέφθηκε στη διάταξη αυτή ότι οι λειτουργοί του Δικαστικού Σώματος απολάβουν λειτουργικής και προσωπικής ανεξαρτησίας, πράγμα που παίρνει σάρκα και οστά μέσα από αρκετές άλλες διατάξεις του νομοθετήματος.
Θα ήθελα σε αυτό το σημείο, κύριοι συνάδελφοι, να σταθώ για λίγο στο συγκεκριμένο νομοθέτημα. Από το έτος 1976 είχε αρχίσει η προσπάθεια εναρμονίσεως προς την απαίτηση του Συντάγματος. Συνέστησαν διάφορες επιτροπές. Υπήρξαν ορισμένες προτάσεις. Πλην όμως το θέμα παρέμεινε σε εκκρεμότητα για μία ολόκληρη εικοσαετία. 
Χωρίς να αμφισβητώ τις καλές προθέσεις των κυβερνήσεων της τελευταίας εικοσαετίας για τη ρύθμιση του θέματος, πρέπει να καταστεί σαφές, ότι μόνο η Κυβέρνηση αυτή τόλμησε και είχε να κάνει αυτήν την τομή στον ευαίσθητο χώρο της στρατιωτικής δικαιοσύνης. Αυτό βέβαια δεν σημαίνει σε καμία περίπτωση ότι λύθηκαν αυτόματα και όλα τα προβλήματα που συνάδουν με το έργο των στρατιωτικών δικαστών.
Θα μπορούσε να ισχυριστεί κανείς, ότι το πρόβλημα των απολαβών θα επιλύετο εύκολα με την υπαγωγή των στρατιωτικών δικαστών στο μισθολόγιο των δικαστών της πολιτικής δικαιοσύνης. 'Ομως, τα πράγματα δεν είναι τόσο απλά. Επιτρέψτε μου να σας παραθέσω στο σημείο αυτό τον προβληματισμό του Υπουργείου επί του θέματος.
Σήμερα οι στρατιωτικοί δικαστές αμείβονται με το μισθολόγιο των στρατιωτικών και σύμφωνα με την αντιστοιχία των βαθμών τους προς αυτό, πράγμα που συμβαίνει επί σειρά ετών και αποτελεί πλέον καθεστώς μέσα στις 'Ενοπλες Δυνάμεις. Δεν κατέστη δε κατά κανένα λόγο χειρότερο από την προηγούμενη κατάσταση. Επιπροσθέτως, μια από τις αρχές που διέπουν τον Κώδικα του Δικαστικού Σώματος, είναι η αρχή της διατήρησης της οιονεί στρατιωτικής ιδιότητας από τα μέλη του Σώματος. Και αυτό βγαίνει από πάρα πολλές διατάξεις, από τις διατάξεις που ορίζεται πως ο στρατιωτικός δικαστής δίδει τον όρκο του στρατιωτικού, από άλλη που αναφέρεται ότι οι στρατιωτικοί δικαστές είναι και αξιωματικοί, από τη διάταξη που λέγεται ότι οι στρατιωτικοί δικαστές σε πολεμική περίοδο παίρνουν στρατιωτική στολή ή ακόμα από την υποχρέωση να ασφαλίζονται στο Μετοχικό Ταμείο Στρατού. Ακόμα, υπάρχει και η υπαγωγή του Δικαστικού Σώματος στο Υπουργείο Εθνικής 'Αμυνας.
Υπάρχουν πάρα πολλά τα οποία θα προσθέσω στη δευτερολογία μου που αποδεικνύουν, ότι το θέμα είναι αρκετά περίπλοκο. Και σας βεβαιώνω, ότι μας απασχολεί πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουβέλης, έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, δεν θέλω να υποτιμήσω τη σημασία του ν. 2304, ο οποίος αντιμετώπισε ομολογουμένως με αρκετή επιτυχία το καθεστώς των στρατιωτικών δικαστών. 'Αλλωστε, κύριε Υφυπουργέ, αυτό ήταν και υποχρέωση, όπως και εσείς αναφέρατε, από τις σχετικές διατάξεις του Συντάγματος τις οποίες μνημονεύσατε.
Το ερώτημά μου όμως είναι άλλο, τι θα κάνετε σε ό,τι αφορά το μισθολόγιο των στρατιωτικών δικαστών, το οποίο μετά τους σχετικούς νόμους που ψήφισε η Βουλή έχει καταστεί δυσμενέστερο έναντι εκείνου των στρατιωτικών, αλλά και έναντι της προηγούμενης κατάστασης; Και ακούστε γιατί: Λόγω της αποχώρησης από την υπηρεσία μετά τη συμπλήρωση συγκεκριμένου ορίου ηλικίας, αυτό συνιστά το περιεχόμενο της ισοβιότητας, η βαθμολογική εξέλιξη επιβαρύνεται σε σημαντικό βαθμό, με αποτέλεσμα την καθήλωση του στρατιωτικού δικαστή στον ίδιο βαθμό και άρα και στις ίδιες κατά βάση αποδοχές για μεγάλο χρονικό διάστημα.
Θα σημειώσω ακόμα, κύριε Υφυπουργέ, ότι η μισθολογική προαγωγή δεν προβλέπεται για τους στρατιωτικούς δικαστές με το ν. 2304/95. Ενώ βέβαια, υπάρχουν θεσμοθετημένες διατάξεις που προβλέπουν μισθολογικές προαγωγές τόσο για τους αξιωματικούς όσο και για τους λοιπούς δικαστές. Μετά την αποχώρηση των στρατιωτικών δικαστών από την υπηρεσία, το γνωρίζετε ότι αυτοί δεν παίρνουν τον επόμενο βαθμό, διότι δεν υπάγονται ευθέως στο ν. 2439.
Το τρίτο σημείο -και παρακαλώ να έχω την προσοχή σας προκειμένου να το αντιμετωπίσετε- είναι ότι οι δικαστικοί γραμματείς, τηρουμένων των αναλογιών, έχουν καλύτερο μισθολογικό καθεστώς από εκείνο των στρατιωτικών δικαστών. Αντιλαμβάνομαι, ότι υπάρχουν προβλήματα. Αλλά η εναρμόνιση προς τις γενικές διατάξεις του Συντάγματος επιβάλλει τον ανακαθορισμό του μισθολογικού καθεστώτος των δικαστών.
Δεν προτίθεμαι, με τα όσα σήμερα διαπιστώνω, κύριε Πρόεδρε, να αμφισβητήσω -παρά το γεγονός ότι έχω αντίθετες απόψεις από εκείνες στις οποίες αναφέρθηκε ο κύριος Υφυπουργός σε σχέση με το χαρακτήρα του στρατιωτικού δικαστή- και να αντικρούσω σήμερα τις απόψεις του. Εκείνο, όμως, που θέλω να σας πω είναι, ότι αν επιχειρήσετε να αντιστοιχηθούν οι αποδοχές των στρατιωτικών δικαστών με εκείνες των δικαστών, δεν θα έχετε πρόβλημα και δεν θα αμφισβητηθεί επ' ουδενί ο χαρακτήρας και η φύση των στρατιωτικών δικαστών, όπως εσείς τον περιγράψατε και όπως για την οικονομία της συζήτησης εγώ σήμερα δέχομαι, παρά το γεγονός -σας λέω- ότι έχω αντίθεση αναφορικά με τη φύση και το χαρακτήρα του στρατιωτικού δικαστή, που στην πρωτολογία σας επιχειρήσατε να αναδείξετε.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός, έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, πλησιάζει αλλά δεν είναι ακριβές, ότι το μισθολόγιο έχει καταστεί δυσμενέστερο. Πράγματι, θα υπάρξει μία επιβράδυνση της εξέλιξης των στρατιωτικών, λόγω της αύξησης του ορίου ηλικίας της συνταξιοδότησης. Αυτό, όμως, συμβαίνει και σε άλλους κλάδους ή σε άλλες κατηγορίες στρατιωτικών και στις περιπτώσεις αυτές παίρνουμε κάποια ειδικά μέτρα, ούτως ώστε να μην αφήσουμε κανέναν να είναι αδικημένος.
Οι δικαστικοί γραμματείς δεν έχουν καλύτερες αποδοχές. Πιθανότατα να φανεί κάποια στιγμή κάποιοι από αυτούς να προχωρούν γρηγορότερα στο βαθμό, όπως επαναλάβουν συμβαίνει πάρα πολλές φορές όχι μόνο στις 'Ενοπλες Δυνάμεις, αλλά και σε άλλους χώρους.
Πρέπει να σας πω βέβαια, ότι μας έχει απασχολήσει το θέμα των στρατιωτικών δικαστών, οι οποίοι όμως είναι με οιονεί στρατιωτική ιδιότητα. Επομένως, μία βεβιασμένη κίνηση που θα αυξήσει απότομα τις αποδοχές τους έναντι αυτών των μονίμων στρατιωτικών οι οποίες μέχρι τώρα ήταν οι ίδιες, θα προκαλέσει πιθανότατα τριγμούς μέσα στις 'Ενοπλες Δυνάμεις, πράγμα το οποίο δεν θέλουμε ιδιαίτερα αυτήν την περίοδο.
Θέλω πάντως να σας βεβαιώσω, ότι είναι ένα θέμα που μας απασχολεί και προσπαθούμε να βρούμε την καλύτερη λύση.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Για να σας απαντήσω συμπληρωματικά, κύριε Πρόεδρε, απευθύνομαι στον Πρόεδρο κ. Μητσοτάκη, στην προηγούμενη παρατήρησή σας που είναι απόλυτα σωστή πρέπει να σας πω, ότι με το παλαιό καθεστώς το οποίο εξακολουθεί να ισχύει για τις τακτικές ερωτήσεις, εκδίδεται ημερήσια διάταξη η οποία κυκλοφορεί προς πλήρη ενημέρωση του Σώματος και των συναδέλφων. Το καθεστώς των επικαίρων ερωτήσεων, επειδή η διαδρομή από την κατάθεση της ερώτησης μέχρι τη συζήτηση είναι πολύ περιορισμένη χρονικά, περιορίζεται στην έκδοση ενός δελτίου -γι' αυτό λέγεται δελτίο και όχι ημερήσια διάταξη-που δεν επαρκεί ο χρόνος για πλήρη διανομή όλου του υλικού το οποίο κατατίθεται. Ωστόσο, όμως, θα πρέπει ίσως το μονοσέλιδο δελτίο στην περίληψή του, να διανέμεται για να καλύπτεται η ανάγκη της καθολικής ενημέρωσης των Βουλευτών, η οποία δεν πρέπει να περιορίζεται, σε καμία περίπτωση. Είναι ένα θέμα το οποίο πιστεύω, ότι θα το αντιμετωπίσει ο κύριος Πρόεδρος για την πλήρη ενημέρωση των συναδέλφων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προσπαθήστε κύριε Πρόεδρε, για το καλύτερο! 
ΠΡΟΕΔΡΕΥΩΝ (Παναγιώτης Ν. Κρητικός): Ακριβώς! Διότι επί πλέον, η ερώτηση αφ' ότου κατατίθεται, δεν είναι αντικείμενο μόνο του ερωτώντος και του ερωτωμένου Υπουργού, αλλά όλης της Βουλής και έχει ως εκτούτου δικαίωμα στην πλήρη ενημέρωση η Βουλή.
Δεύτερη επίκαιρη ερώτηση δεύτερου κύκλου είναι η με αριθμό 172/23.10.97 του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικά με τα προβλήματα που υπάρχουν σε πολλά νοσοκομεία στη λειτουργία των αξονικών τομογράφων καθ' όλο το εικοσιτετράωρο, την έλλειψη προσωπικού κλπ.
Η ερώτηση του κ. Χωματά σε περίληψη έχει ως εξής: 
"Οι ιατροί της υπαίθρου εξακολουθούν εναγωνίως και επί πολλές ώρες να επαιτούν από τις αρμόδιες υπηρεσίες την αποστολή αεροπορικού μέσου για επείγουσες αερομεταφορές προς διάσωση ανθρωπίνων ζωών.
Η παρέμβαση ενίοτε διαφόρων παραγόντων κρίνεται απαραίτητη για να δώσει τη λύση στο πρόβλημα και να εξασφαλισθεί η αερομεταφορά.
Η ατυχία όμως είναι ότι ενώ ο ασθενής μεταφέρεται στο κέντρο για καλύτερη περίθαλψη και νοσηλεία, εξακολουθεί ουσιαστικά να παραμένει αβοήθητος, κατά τη διάρκεια της νύχτας διότι εάν χρειαστεί να κάνει αξονική τομογραφία αυτό είναι αδύνατο να γίνει μετά τις εννέα το βράδυ. Και τούτο διότι:
1. Οι αξονικοί τομογράφοι του Γενικού Κρατικού Αθηνών, Αρεταιείου και Βούλας δεν λειτουργούν μετά τις εννέα το βράδυ.
2. Οι αξονικοί τομογράφοι του Νοσοκομείου Νίκαιας, Ευαγγελισμού και ΚΑΤ είναι χαλασμένοι.
3. Ο αξονικός τομογράφος του Τζανείου Νοσοκομείου Πειραιώς δεν λειτουργεί ελλείψει προσωπικού. 
Κατά τα άλλα ο άρρωστος ακολουθεί την κακοτυχία του, ήσυχος όμως ότι ήλθε στην Αθήνα που υπάρχουν τα μέσα!
Επειδή όλα τα ανωτέρω περιήλθαν εις την αντίληψή μου κατά την αντιμετώπιση πρόσφατου πολυτραυματία που διεκομίσθη σε κεντρικό νοσοκομείο της Αθήνας, καλείται ο κύριος Υπουργός Υγείας να ενημερώσει τον ελληνικό λαό και να δώσει απαντήσεις εις τα κάτωθι ερωτήματα.
1. Είναι όντως οι αξονικοί τομογράφοι των ανωτέρω νοσοκομείων εκτός λειτουργίας και προ πόσου καιρού;
2. Πώς εξυπηρετεί το Ε.Σ.Υ. τους ασθενείς που χρειάζονται αξονική τομογραφία κατά τη διάρκεια της νύχτας;
3. Πώς θα εξασφαλίσει στους ειδικούς ιατρούς την κατάλληλη υλικοτεχνική υποδομή και το αναγκαίο προσωπικό για την προσφορά καλύτερων υπηρεσιών υγείας στον ελληνικό λαό επί 24ώρου βάσεως;"
Ο Υφυπουργός Υγείας και Πρόνοιας, κ. Εμμανουήλ Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Κυρίες και κύριοι συνάδελφοι, με την επίκαιρη ερώτησή του ο αγαπητός συνάδελφος κ. Χωματάς, φέρνει ένα πολύ σοβαρό θέμα προς συζήτηση στη Βουλή για τη λειτουγία των αξονικών τομογράφων στο Λεκανοπέδιο και συνολικά σε όλη τη χώρα. Πρέπει να σας πω προκαταβολικά ότι είμαστε η χώρα η οποία έχει το μεγαλύτερο αριθμό αξονικών τομογράφων από όλη την Ευρώπη, από την Αμερική, από όλες τις χώρες. 'Εχουμε εκατόν πενήντα περίπου αξονικούς τομογράφους στα δέκα εκατομμύρια, άρα αντιστοιχούν δεκαπέντε αξονικοί τομογράφοι στο ένα εκατομμύριο Ελλήνων, ενώ στην Αγγλία έχουν πέντε αξονικούς τομογράφους ανά ένα εκατομμύριο 'Αγγλων, στη Γερμανία πέντε, στην Αμερική πεντέμισι, στη Γαλλία έξι. 'Αρα είμαστε η χώρα που έχει το μεγαλύτερο αριθμό αξονικών τομογράφων από όλη την Ευρώπη. 'Εχουμε και ένα άλλο προνόμιο ότι το 70% περίπου των αξονικών τομογράφων λειτουργεί στο Λεκανοπέδιο. 
Τώρα, αυτά που λέτε, σίγουρα δεν είναι αβάσιμα. Σίγουρα αυτό που λέτε ότι κάποιος πολυτραυματίας δεν μπόρεσε να εξυπηρετηθεί από το νοσοκομείο στο οποίο μεταφέρθηκε κάποια βραδιά μετά τις εννέα (21.00'), μπορεί να συμβεί. Μην ξεχνάτε ότι και οι αξονικοί τομογράφοι είναι μηχανήματα, τα οποία μπορεί κάποια στιγμή να χρειάζονται συντήρηση, μπορεί να υφίστανται κάποιες βλάβες, πρέπει να διορθωθούν. Εν πάση περιπτώσει, από τα στοιχεία που συνέλεξα, θέλω να σας απαντήσω ότι οι δύο αξονικοί τομογράφοι του Γενικού Κρατικού Αθηνών και ο μαγνητικός, του Αρεταίειου και της Βούλας, πράγματι λειτουργούν από το πρωί στις 8.00' μέχρι τις 9.00' το βράδυ και λειτουργούν επί 24ώρου βάσεως, εφόσον το νοσοκομείο εφημερεύει.
Τώρα, όσον αφορά τον τομογράφο της Νίκαιας, του Ευαγγελισμού και του ΚΑΤ, για μεν της Νίκαιας έμεινε από 14.10.97 μέχρι 21.10.97 εκτός λειτουργίας, αποκαταστάθηκε η βλάβη και έκτοτε λειτουργεί κανονικά. Του ΚΑΤ έμεινε εκτός λειτουργίας από 13.10.97 έως 22.10.97 λόγω βλάβης, αποκαταστάθηκε η βλάβη και έκτοτε λειτουργεί κανονικά. Επίσης και ο αξονικός τομογράφος του Ευαγγελισμού ήταν εκτός λειτουργίας από 16.10.97 μέχρι 18.10.97, έγινε η αποκατάσταση της βλάβης και έκτοτε λειτουργεί κανονικά. 
Εκείνο που πρέπει να σας πω είναι ότι αν ένας τραυματίας, ένας ασθενής μεταφερθεί σε ένα νοσοκομείο της Αθήνας μετά τις εννέα (21.00') και τύχει συμπτωματικά αυτό το εφημερεύον το νοσοκομείο να μην έχει ταυτόχρονα, και αξονικό τομογράφο, έχει προβλεφθεί σε κάθε ομάδα, εφόσον εφημερεύουν ανά τέσσερις ημέρες, να υπάρχει και ένα νοσοκομείο που να διαθέτει αξονικό τομογράφο και να λειτουργεί επί 24ώρου βάσεως. 'Ετσι, αν συμπέσει, όπως αναφέρεσθε εσείς, να μεταφερθεί σε νοσοκομείο που δεν διαθέτει αξονικό τομογράφο εν λειτουργία, γίνεται μία μεταφορά στο νοσοκομείο που εφημερεύει η ίδια ομάδα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χωματάς έχει το λόγο.
ΙΩΑΝΝΗΣ ΧΩΜΑΤΑΣ: Από τα στοιχεία που ο κύριος Υφυπουργός Υγείας και Πρόνοιας μας έδωσε προ ολίγου, προκύπτει πράγματι ότι στην Ελλάδα υπάρχει ένας υπερβολικά αυξημένος αριθμός αξονικών τομογράφων.
Το ερώτημα είναι αν αυτοί οι αξονικοί τομογράφοι, κύριε Υφυπουργέ, είναι τοποθετημένοι στα κρατικά νοσοκομεία του ΕΣΥ και αν αυτοί οι τομογράφοι καλύπτουν τις ανάγκες και τις απαιτήσεις του πληθυσμού.
Η δική μου άποψη -και απ' όσα είπατε και απ' όσα εγώ έχω κατά νου- είναι ότι υπάρχει έλλειψη συντονισμού και εξ αιτίας της ελλείψεως συντονισμού φθάνουμε δυστυχώς στα όρια της "εγκληματικής αδιαφορίας", θα μου επιτρέψετε την έκφραση αυτή, αλλά επιπλέον υπάρχει και έλλειψη υποδομής στα κρατικά νοσοκομεία και έλλειψη κατάλληλης στελέχωσης και εξ αυτών των λόγων, δεν μπορεί πραγματικά το Εθνικό Σύστημα Υγείας να καλύψει αυτές τις ανάγκες.
Αναφερθήκατε και σεις -και το έχουμε ζήσει όλοι μας- στο ότι πολλοί άρρωστοι πραγματικά έρχονται είτε από απομακρυσμένες περιφέρειες, για να βρουν καλύτερη νοσηλεία στο κέντρο και μεταφέρονται, όπως είπατε, σε ένα νοσοκομείο, που μπορεί μεν να έχει νευροχειρουργικό τμήμα, αλλά να μη διαθέτει αξονικό τομογράφο ή να διαθέτει αξονικό τομογράφο και ελλείψει προσωπικού ο τομογράφος αυτός να μη λειτουργεί. Και μεταφέρεται ο άρρωστος σε άλλο νοσοκομείο, αν το νοσοκομείο λειτουργεί μέχρι τις εννιά (21.00'). Αν όμως συμβεί ο άρρωστος να έρθει από τις εννιά (21.00') και μετά, δεν μπορεί να κάνει την αξονική τομογραφία και αυτό το γνωρίζετε καλά.
Λοιπόν, οι άρρωστοι αυτοί είναι πραγματικά εκτεθειμένοι, κύριε Υφυπουργέ και θα πρέπει να ξέρετε ότι αν πραγματικά είχατε ικανοποιήσει τις απαιτήσεις και τις υποδείξεις της ακτινολογικής εταιρείας, σήμερα οι περισσότεροι αξονικοί τομογράφοι των κρατικών νοσοκομείων θα μπορούσαν να βοηθήσουν και να καλύψουν αυτές τις ανάγκες, τις οποίες δυστυχώς οι περισσότεροι άρρωστοι, αγανακτισμένοι, προσπαθούν να τις καλύψουν στην ιδιωτική πρωτοβουλία, σε ιδιωτικά νοσοκομεία και ιδρύματα.
Νομίζω ότι τα προβλήματα που αντιμετωπίζουμε, θα πρέπει να τα ιεραρχήσουμε, κύριε Υπουργέ και να αρχίσουμε να τα υλοποιούμε. Απλές λύσεις απαιτούνται, αρκεί να υπάρχει η κατάλληλη πολιτική βούληση. Φοβάμαι -και θα μου επιτρέψετε να το πω- ότι ούτε ιεράρχηση σωστή υπάρχει σ' αυτά τα προβλήματα υγείας, που μας καταταλαιπωρούν και απειλούν τη ζωή μας, αλλά ούτε και η επαρκής πολιτική βούληση που χρειάζεται πραγματικά, για να δοθούν λύσεις σ' αυτά τα προβλήματα. Αλλιώς δεν θα υπήρχε λόγος, αν πραγματικά αυτά τα απλά πράγματα είχαν επιλυθεί, εγώ να επανέρχομαι επί μονίμου βάσεως γι' αυτά τα θέματα υγείας. 
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Αντιλαμβάνομαι, κύριε συνάδελφε, τι σημαίνει να επισκεφθείτε ένα νοσοκομείο, να μεταφερθεί κάποιος πολυτραυματίας από ένα νησί μετά τις εννιά (21.00') και να μην υπάρχει η δυνατότητα να βγει αξονική τομογραφία, κάτι που το είχε πολύ ανάγκη ο ασθενής. Σας είπα ότι είναι πολύ σπάνιο, γιατί αφού μεταφέρεται μετά τις εννιά (21.00') ένας πολυτραυματίας, θα μεταφερθεί σε μεγάλο νοσοκομείο και αυτά συνήθως έχουν αξονικό τομογράφο, εφόσον εφημερεύουν και λειτουργούν σε εικοσιτετράωρη βάση. Μπορώ να σας πω ότι ήταν τελείως συμπτωματικό αυτό.
Πρέπει να σας πω ότι έχετε δίκιο όσον αφορά την άναρχη ανάπτυξη και λειτουργία αξονικών τομογράφων στη χώρα μας. Θα σας πω όμως κάτι. Αυτή η άναρχη ανάπτυξη δεν έγινε από μας. Ξέρετε πότε έγινε, την τριετία '90-'93. 'Εκτοτε, δεν δώσαμε καμία άδεια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το θέμα δεν είναι η άδεια.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Εμείς από τότε τοποθετούμε μόνο σε κρατικά νοσοκομεία αξονικούς τομογράφους και θα σας πω σε ποια νοσοκομεία είναι υπό εγκατάσταση οι αξονικοί τομογράφοι. Δεν πρόλαβα να τα πω.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ...
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Μισό λεπτό, κύριε Πρόεδρε, εγώ δεν σας διέκοψα.
Στο Σισμανόγλειο τοποθετήθηκε ήδη και λειτουργεί από το ΙΚΑ, στο "Αγία 'Ολγα" είναι υπό προμήθεια και μέχρι τέλους του '97 θα λειτουργήσει, στον Ευαγγελισμό ήδη τοποθετήθηκε ο αξονικός τομογράφος που προορίζετο για τη Ρόδο. Στην Ελευσίνα λειτουργεί, είναι υπό έγκριση στο νοσοκομείο Μεταξά και πολύ σύντομα θα τοποθετηθεί.
Στην υπόλοιπη Ελλάδα είναι υπό προμήθεια και ολοκληρώνεται η αγορά τους στα παρακάτω νοσοκομεία: Γιαννιτσών, Δράμας, Κεφαλλονιάς, Ξάνθης, Καρδίτσας, Αγρίνιου, Σερρών, Ρέθυμνου, Μυτιλήνης, Σάμου. Επίσης έχει προβλεφθεί αξονικός τομογράφος από το δεύτερο Κοινοτικό Πλαίσιο Στήριξης στα παρακάτω νοσοκομεία: Κατερίνης, Χανίων, Θήβας, Κέρκυρας, Δυτικής Αττικής, Καλαμάτας και Πύργου.
Νομίζω ότι υπάρχει ένας πολύ σοβαρός προγραμματισμός και πολύ σύντομα, μέσα σε έξι μήνες, στα δέκα νοσοκομεία θα έχουν και τοποθετηθεί και λειτουργήσει οι αξονικοί τομογράφοι.
ΠΡΟΕΔΡΕΥΩΝ (Παναγιώτης Ν. Κρητικός): Περί αξονικών τομογράφων ο λόγος, πολυαξονική απάντηση δώσατε!
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): 'Ετσι νομίζω ότι δεν θα υπάρχουν όλα αυτά τα προβλήματα, που σωστά αναφέρατε. Δεν τα αμφισβητούμε.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη επίκαιρη ερώτηση δεύτερου κύκλου είναι η υπ' αριθμόν 179/24.10.97 του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Μεταφορών και Επικοινωνιών, σχετικά με τη λήψη μέτρων επίλυσης των προβλημάτων που παρουσιάζονται στις αεροπορικές πτήσεις από και προς τα Γιάννενα.
Η ερώτηση του κ. Τασούλα έχει ως εξής:
"Σοβαρά προβλήματα παρουσιάζονται στις αεροπορικές πτήσεις από και προς τα Γιάννενα. Τις τελευταίες μέρες έγιναν οι πρώτες ματαιώσεις λόγω καιρικών συνθηκών (ομίχλη, άνεμος κλπ.). Από τον Οκτώβρη μέχρι και το Μάη γίνονται πολλές ματαιώσεις και μεγάλες καθυστερήσεις με αποτέλεσμα να ταλαιπωρούνται οι επιβάτες και να απομονώνεται η βορειοδυτική Ελλάδα.
Σαν αιτία των ματαιώσεων προβάλλεται η έλλειψη συστήματος προσγείωσης σε συνθήκες ομίχλης κλπ. στο αεροδρόμιο. Η κατάσταση δυσκολεύει ακόμη περισσότερο, γιατί οι πτήσεις είναι λίγες και τα αεροσκάφη μικρά.
Ερωτάται ο κύριος Υπουργός: 
- Ποιοι είναι οι πραγματικοί λόγοι ματαίωσης των πτήσεων;
- Γιατί η Ολυμπιακή δεν πυκνώνει τις πτήσεις από και προς τα Γιάννενα;
- Γιατί δεν γίνονται πτήσεις από και προς το εξωτερικό, ιδίως από και προς τη Γερμανία;
- Γιατί δεν εγκατέστησε η Κυβέρνηση σύγχρονα συστήματα προσγείωσης και πότε θα τα εγκαταστήσει;
- Αν δεν υπάρχει τέτοια τεχνική δυνατότητα, σκέφτεται η Κυβέρνηση να κατασκευάσει άλλο αεροδρόμιο στα Γιάννενα σε κατάλληλη θέση";
Ο Υφυπουργός Μεταφορών και Επικοινωνιών κ. Εμμανουήλ Λουκάκης έχει το λόγο. 
Τα ερωτήματα είναι πολλά, αλλά δεν μπορούν να απαντηθούν αναλυτικά.
ΑΠΟΣΤΟΛΟΣ ΤΑΣΟΥΛΑΣ: Είναι σαφή.
ΠΡΟΕΔΡΕΥΩΝ (Παναγιώτης Ν. Κρητικός): Κατά συνέπεια, να απαντηθούν εν συντομία.
Ορίστε, έχετε το λόγο.
ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Οι ματαιώσεις το χειμώνα γίνονται, γιατί οι καιρικές συνθήκες στην περιοχή είναι ιδιάζουσες. Το αεροδρόμιο είναι σε μεγάλο υψόμετρο, ένας διάδρομός του είναι μόνο της ημέρας και χαρακτηριστικά στοιχεία της περιοχής είναι η ομίχλη και η χαμηλή νέφωση. Συνεπώς, είναι επόμενο ότι το χειμώνα ορισμένες ημέρες που υπάρχουν αυτά τα φαινόμενα, θα γίνονται και ματαιώσεις πτήσεων.
'Εχουν προγραμματιστεί από την Ολυμπιακή Αεροπορία δεκατέσσερα δρομολόγια κάθε εβδομάδα, δύο κάθε μέρα. Ξέρουμε ότι οι ώρες δεν είναι βολικές, αλλά δεν μπορούμε μετά τις τεσσερισήμισι να βάλουμε πτήση, για να μην πηγαίνουν νύκτα εκεί, επειδή τα προβλήματα που υπάρχουν διογκώνονται τη νύκτα. Γι' αυτό ακριβώς η μία πτήση είναι στις δέκα το πρωί και η άλλη είναι στις τεσσερισήμισι το απόγευμα.
Τώρα, ως προς την αύξηση των δρομολογίων αυτή έχει σχέση με την επάρκεια μέσων που έχει αυτήν τη στιγμή η Ολυμπιακή Αεροπλοϊα. Οι γραμμές είναι προγραμματισμένες, έτσι ώστε να εξυπηρετούνται όλες και δεν υπάρχει δυνατότητα αύξησης των δρομολογίων αυτήν τη στιγμή.
Σε ό,τι αφορά τις δυσχέρειες εξαιτίας της έλλειψης του συστήματος προσγείωσης, έχω να πω ότι πράγματι η Υπηρεσία Πολιτικής Αεροπορίας εξέτασε αυτήν τη δυνατότητα εγκατάστασης συστήματος ενόργανης προσγείωσης και ανέθεσε σε ειδική επιτροπή εμπειρογνωμόνων να κάνει μία μελέτη, αφού εξωνυχιστικά διερεύνησε την περιοχή, αλλά το αποτέλεσμα που βγήκε είναι ότι σύστημα ενόργανης προσγείωσης ούτε σαν συσκευή δεν είναι δυνατόν να λειτουργήσει ικανοποιητικά ούτε είναι δυνατή η επιχειρησιακή του εκμετάλλευση τόσο στο διάδρομο 32 -είναι αυτός που χρησιμοποιείται και τη μέρα- όσο και στο διάδρομο 14.
Τέλος, το πρόβλημα της λειτουργίας ενός συγχρόνου αεροδρομίου στα Γιάννενα απασχολεί έντονα την Υπηρεσία Πολιτικής Αεροπορίας. 
Ως προς αυτό που ζητήσατε, να γίνει νέο αεροδρόμιο, έχω να πω ότι δεν πρόκειται αυτήν τη στιγμή να γίνει νέο αεροδρόμιο, όμως θα ανατεθεί η μελέτη του γενικού σχεδιασμού και ανάπτυξης του αεροδρομίου Ιωαννίνων και να δούμε ίσως καλύτερες δυνατότητες λειτουργίας του.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, τα ερωτήματα ήταν σαφή και η αγανάκτηση του κόσμου είναι μεγάλη. Δεν πρόκειται για κάποιες ματαιώσεις, λίγες κλπ. Τον Οκτώβριο έχουμε οκτώ ματαιώσεις. 'Εχουμε δηλαδή σοβαρότατο πρόβλημα. Αν σκεφθούμε και την απομόνωση γενικά της περιοχής -το Ρίο, οι δρόμοι κλπ.- οι άνθρωποι έχουν πολύ μεγάλο πρόβλημα και έχουν μεγάλο δίκιο να διαμαρτύρονται.
Εμείς έχουμε τη γνώμη ότι πρέπει -και ο κόσμος το ζητάει- τα δρομολόγια αυτά κατ'αρχήν να πυκνώσουν -αυτό είναι το έλασσον πρόβλημα- να είναι, δηλαδή, τρία δρομολόγια, πρωϊ, μεσημέρι και βράδυ και στο ένα από αυτά το αεροπλάνο να είναι μεγάλο.
Το δεύτερο ζήτημα, το οποίο έχει σχέση με τις ματαιώσεις, έχει και αυτό δύο σκέλη. Το ένα είναι ότι ματαιώνονται οι πτήσεις και δεν δίνεται εναλλακτική λύση, έστω μέσω Ακτίου -Πρέβεζας, όπως παλαιότερα ίσχυε. Είναι ανάγκη να το εφαρμόσετε αυτό.
Το δεύτερο είναι ότι πρέπει να υπάρξει νέο αεροδρόμιο ή να γίνει εγκατάσταση μηχανημάτων που να βοηθούν την προσγείωση. 
Είπατε ότι το ΙLS είναι αμφίβολο, το MLS δεν είναι σίγουρο αν προωθείται, για το GPS θα μας πείτε εσείς. Είχαμε κάνει και τακτική γραπτή ερώτηση.
Οφείλετε να σχεδιάσετε αεροδρόμιο στην περιοχή. Και επειδή μαθαίνουμε ότι μερικοί γυρίζουν από χωριό σε χωριό για να δουν για αεροδρόμιο, σας λέμε ότι θα πρέπει να σχεδιάσετε αεροδρόμιο για τη Δυτική Ελλάδα και όχι για το χωριό κάποιου Υπουργού. Καταλαβαίνετε τι σας λέω. 
Εμείς ακόμη θέλουμε να απαντήσετε και στο εξής. Αν δεν μπορείτε να κάνετε το Α ή το Β που είπατε, τι θα κάνετε για την περιοχή; Πώς θα αντιμετωπίσετε το πρόβλημα;
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριε συνάδελφε, προβλήματα λόγω καιρικών συνθηκών παρουσιάζονται σε όλα τα αεροδρόμια της χώρας. Ακόμα και στο αεροδρόμιο των Χανίων που θεωρείται το πιο ασφαλές αεροδρόμιο στη χώρα, όταν έχει χαμηλή νέφωση ματαιώνονται οι πτήσεις. Βεβαίως δεν μπορεί κανείς να ξέρει εκ των προτέρων, πότε οι συνθήκες θα είναι τέτοιες για να προγραμματίζει κάτι άλλο ή κάποιες εναλλακτικές λύσεις. 
Σας είπα ότι θα ανατεθεί μια ευρύτερη μελέτη σχεδιασμού του αεροδρομίου, αλλά όχι να μιλάμε για ένα νέο αεροδρόμιο, που αυτήν τη στιγμή δεν προβλέπεται σε καμία μελέτη, ούτε σε κανένα χωροταξικό σχεδιασμό.
ΠΡΟΕΔΡΕΥΩΝ (Παναγιώτης Ν. Κρητικός): Τέταρτη δεύτερου κύκλου είναι η με αριθμό 167/22.10.97 επίκαιρη ερώτηση του Βουλευτού του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για επίλυση του προβλήματος της ανέγερσης του 3ου Δημοτικού Σχολείου Χαλκίδας.
Η ερώτηση του κυρίου συναδέλφου έχει ως εξής:
"Εδώ και είκοσι πέντε χρόνια λειτουργεί σε ένα παλαιό διατηρητέο κτίσμα το 3ο Δημοτικό Σχολείο Χαλκίδας. Επειδή στην περιοχή δεν υπήρχε διαθέσιμος ελεύθερος χώρος, κατάλληλος για την ανέγερση διδακτηρίου, ο Νομάρχης Εύβοιας αποφάσισε το 1985 τη δωρεάν και κατά πλήρες δικαίωμα κυριότητας παραχώρηση του κτίσματος και του περιβάλλοντος χώρου στον Οργανισμό Σχολικών Κτιρίων για το σκοπό αυτόν.
Παρ'ότι η απόφαση αυτή, για τελείως τυπικούς λόγους -η αρμοδιότητα ανέγερσης σχολικών κτιρίων εκτός Αττικής έχει περιέλθει στη νομαρχιακή αυτοδιοίκηση- ανεκλήθη το 1992, οι ενέργειες για την κατασκευή του νέου σχολείου συνεχίστηκαν και για το λόγο αυτό εξασφαλίσθηκαν ήδη από το 1994 πιστώσεις ύψους τετρακοσίων εκατομμυρίων (400.000.000) δραχμών.
Και ενώ έχει προκηρυχθεί ο διαγωνισμός και έχουν κατατεθεί πλήρεις μελέτες για την αναπαλαίωση του διατηρητέου κτίσματος και την προσθήκη νέας πτέρυγας για την κάλυψη των αναγκών του σχολείου, έρχεται το Υπουργείο Οικονομικών και ζητάει από τη Νομαρχιακή Αυτοδιοίκηση Εύβοιας το εξωφρενικό ποσό των τετρακοσίων εβδομήντα ένα εκατομμυρίων (471.000.000) δραχμών, ως τίμημα για την παραχώρηση των συγκεκριμένων δημοσίων κτισμάτων.
Επειδή 1) δεν υπάρχει άλλος, σύμφωνα με γνωμάτευση των αρμοδίων, διαθέσιμος χώρος στην περιοχή για την ανέγερση σχολείου και 2) η Νομαρχιακή Αυτοδιοίκηση Εύβοιας δεν έχει πόρους για να ανταποκριθεί σε ένα τέτοιο τίμημα.
Ερωτάται ο κύριος Υπουργός:
Αν προτίθεται και πότε να ανακαλέσει την παραπάνω απόφαση ή να ενισχύσει τη Νομαρχιακή Αυτοδιοίκηση Εύβοιας για να ανταποκριθεί στην καταβολή του συγκεκριμένου τιμήματος, ώστε να συνεχιστούν οι εργασίες ανέγερσης του σχολείου."
O Yφυπουργός Οικονομικών κ. Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θέλω να ευχαριστήσω τον κ. Αποστόλου για την ερώτηση την οποία υπέβαλε για να ενημερωθεί το Κοινοβούλιο, και με μια άλλη άποψη, για τον τρόπο με τον οποίο πρέπει να προσεγγίζονται τα θέματα διαχείρισης της δημόσιας περιουσίας.
Το 1985 είχε εκχωρηθεί στη Νομαρχιακή Αυτοδιοίκηση Εύβοιας ένα ακίνητο, κατά πλήρες δικαίωμα, μαζί με τον περιβάλλοντα χώρο, το οποίο ευρίσκετο επί ενός εκ των πλέον κεντρικών δρόμων της πόλεως της Χαλκίδος, συνολικής εκτάσεως δύο χιλιάδων διακοσίων ενενήντα επτά τετραγωνικών μέτρων.
Η Νομαρχιακή Αυτοδιοίκηση Χαλκίδος, ουδέν ουσιαστικό έπραξε μέχρι σήμερα εκτός από το να διεκδικεί την δωρεάν εκχώρηση του συγκεκριμένου ακινήτου. Το ακίνητο, κύριοι συνάδελφοι, σύμφωνα με την εκτίμηση της Κτηματικής Υπηρεσίας του Νομού Εύβοιας έχει αξία ακριβώς, ενιακόσια σαράντα τρία εκατομμύρια εκατόν τριάντα χιλιάδες (943.130.000) δραχμές. Δηλαδή δύο χιλιάδες διακόσια ενενήντα επτά τετραγωνικά μέτρα σήμερα έχουν αξία για το δημόσιο περίπου ένα δισεκατομμύριο (1.000.000.000) δραχμές. Και αυτή η πρόταση γίνεται για να αναπαλαιωθεί ένα διατηρητέο ακίνητο και να κατασκευαστεί δίπλα ένα δημοτικό σχολείο.
Κύριοι συνάδελφοι, νομίζω ότι η Δημόσια Περιουσία πρέπει να απολαμβάνει το σεβασμό και το ενδιαφέρον μας για την αξιοποίησή της, στον ίδιο βαθμό που έχουμε και για την Ιδιωτική μας περιουσία. Διότι, θα ήθελα να ρωτήσω πραγματικά, με ποιο πνεύμα φιλοαυτοδιοικητικό, κύριε συνάδελφε, μπορεί να εκχωρηθεί ένα ακίνητο δύο χιλιάδες τριακόσια περίπου τετραγωνικά μέτρα, σε μια κεντρική λεωφόρο της Χαλκίδος, αξίας ενός δισεκατομμυρίου (1.000.000.000) δραχμών, για να κάνουμε ένα δημοτικό σχολείο.
Θα είχα, λοιπόν, να προτείνω σε σας που με τόση ευαισθησία προσεγγίζετε τα θέματα της Δημόσιας Περιουσίας αλλά και στη Νομαρχιακή Αυτοδιοίκηση της Εύβοιας, αντί να ζητά αυτό το συγκεκριμένο ακίνητο, να έρθει σε συνεργασία με το Υπουργείο Οικονομικών και την Κτηματική Εταιρεία του Δημοσίου, για να ανεύρουμε κατάλληλα οικόπεδα που βεβαίως θα τα αγοράσει το ελληνικό δημόσιο και θα τα εκχωρήσει στη Νομαρχιακή Αυτοδιοίκηση για να κατασκευάσει σχολεία. Δεν είναι ορθό να δαπανήσουμε ένα δισεκατομμύριο δραχμές, για ένα δημοτικό σχολείο, σε κεντρική λεωφόρο της πόλεως της Χαλκίδος. Νομίζω ότι τα παιδιά μας, δεν θα θέλαμε, να πάνε σε ένα σχολείο κτισμένο στην κεντρική λεωφόρο. Θα επιζητούσαμε να πάνε σε ένα σχολείο με μεγάλους χώρους άθλησης και άνετους χώρους στέγασης, μακρυά από μια κεντρική λεωφόρο.
'Ετσι, λοιπόν, κύριοι συνάδελφοι, αυτό που έχω να σας πω άλλη μια φορά είναι ότι θα απαντήσουμε στη Νομαρχιακή Αυτοδιοίκηση της Εύβοιας ότι σε συνεργασία με την Κτηματική Εταιρεία του Δημοσίου, θα αναζητήσουμε την αγορά καταλλήλου ακινήτου, το οποίο βεβαίως θα αγοράσει το ελληνικό δημόσιο και θα εκχωρήσει στη Νομαρχιακή Αυτοδιοίκηση για την ανέγερση ενός κατάλληλου δημοτικού σχολείου. Μέχρι τότε, αυτό το ακίνητο για το οποίο μιλάμε τώρα, θα παραμένει στην ιδιοκτησία του ελληνικού δημοσίου.
ΒΑΣΙΛΗΣ ΚΕΔΙΚΟΓΛΟΥ: Για αναπαλαίωση, κύριε Υπουργέ;
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, εγώ χαίρομαι που ο κύριος Υπουργός και προχθές που κουβεντιάζαμε για το πετρέλαιο και σήμερα έχει πάντα σαν στόχο με οποιοδήποτε τρόπο να εξασφαλίσει έσοδα για τον κρατικό κορβανά.
Στην απόφαση που πήρατε, κύριε Υπουργέ, παραβλέψατε τα εξής τέσσερα βασικά σημεία:
Πρώτον. Δεν υπάρχει άλλη θέση στην περιοχή για ανέγερση σχολείου, κάτι το οποίο έχουν βεβαιώσει αρμόδιες υπηρεσίες. Θα καταθέσω σχετικό έγγραφο. Μάλιστα, στην επιτροπή που διαβεβαιώνει αυτό, συμμετέχει και εκπρόσωπος της Δ.Ο.Υ. Χαλκίδας, δηλαδή του Υπουργείου σας.
Δεύτερον. Στη συγκεκριμένη περιοχή έχουν ήδη εξασφαλισθεί τετρακόσια εκατομμύρια πιστώσεις για την ανέγερση του σχετικού σχολείου.
Τρίτον. Αυτόν το χώρο είχε παραχωρήσει, όπως είπατε, το 1985 ο τότε νομάρχης. Ανεκλήθη η απόφαση για τυπικούς λόγους, γιατί ο Οργανισμός Σχολικών Κτιρίων έχει αρμοδιότητα μόνο στην Αττική, όχι εκτός Αττικής.
Τέταρτον. Το συγκεκριμένο σχολείο λειτουργεί, εδώ και είκοσι πέντε χρόνια στο συγκεκριμένο σημείο. Και ενώ οι κάτοικοι, κύριε Υπουργέ, έβλεπαν ότι επιτέλους ένα όνειρο δεκαετιών γίνεται πραγματικότητα, έρχεσθε εσείς και όχι μόνο θέτετε θέμα ιδιοκτησίας, αλλά και ζητάτε το εξωφρενικό ποσό των τετρακοσίων εβδομήντα ένα εκατομμυρίων (471.000.000).
(Στο σημείο αυτό ο Βουλευτής κ. Ε. Αποστόλου καταθέτει για τα Πρακτικά, το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Θέλω, κύριε Πρόεδρε, να πω το εξής: Δεν είναι δυνατόν να παραχωρούμε αρμοδιότητες στη νομαρχιακή αυτοδιοίκηση την άπορη νομαρχιακή αυτοδιοίκηση, χωρίς να τους δίνουμε και τους απαραίτητους πόρους. Και δεν είναι δυνατόν να κρύβετε πίσω από την παραχώρηση των αρμοδιοτήτων, την ευθύνη σας για την ίδρυση των σχολείων. 
Κύριε Υπουργέ ειλικρινά σας ομολογώ , επειδή είχα συνάντηση με την επιτροπή, αν η νομαρχιακή αυτοδιοίκηση δεν αντέδρασε για τη συγκεκριμένη στάση σας οι κάτοικοι θα αντιδράσουν. Και δεν είναι δυνατόν η Εύβοια να δέχεται μόνο τις φυλακές και να μη δέχεται τα σχολεία.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε ο κύριος συνάδελφος δεν έκανε τίποτε περισσότερο παρά να επαναλάβει τα επιχειρήματα, τα οποία είχε ήδη αναπτύξει γραπτά με την ερώτησή του. Αυτό το οποίο θέλω να σας επαναλάβω είναι ότι το Υπουργείο Οικονομικών, σε συνεργασία με την Κτηματική Εταιρεία του Δημοσίου και τη Νομαρχιακή Αυτοδιοίκηση Χαλκίδος, θα προσπαθήσει να βρεί ένα κατάλληλο ακίνητο για την ανέγερση του τρίτου δημοτικού σχολείου.
ΠΡΟΕΔΡΕΥΩΝ (Παναγιώτης Ν. Κρητικός): Πέμπτη δεύτερου κύκλου είναι η με αριθμό 169/22.10.1997 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με τα μέτρα που πρόκειται να λάβει η Κυβέρνηση μετά την κατάργηση της επετηρίδας για να διασφαλισθούν τα δικαιώματα των αναπληρωτών εκπαιδευτικών.
Η επίκαιρη ερώτηση έχει ως εξής:
"Είναι γνωστό ότι το καλοκαίρι ψηφίστηκε ο νόμος που καταργεί την επετηρίδα του Υπουργείου Παιδείας όπου ως μεταβλητό στάδιο προτείνεται τρόπος απορρόφησης των αναπληρωτών εκπαιδευτικών μέσα στην επόμενη πενταετία.
Οι αναπληρωτές εκπαιδευτικοί είναι περίπου δεκατέσσερις χιλιάδες. Με προεδρικά διατάγματα θα συμπληρώσετε τα κενά του όμου.
Ερωτάται ο κύριος Υπουργός.
Με ποιον τρόπο διασφαλίζονται οι αναπληρωτές, ώστε αυτοί που είναι γραμμένοι στην επετηρίδα και έχουν εργασθεί σε δημόσιο σχολείο, να απορροφηθούν την επόμενη πενταετία.
Ο Υφυπουργός Εθνικής Παιδείας και Θρησκευμάτων κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, νομίζω ότι είναι περιττό να επαναλάβω ποια ήταν η ratio, ποια ήταν η λογική του νόμου που οδήγησε την Kυβέρνηση στην κατάργηση του παλαιού συστήματος διορισμού εκπαιδευτικών και στην εισαγωγή ενός νέου αντικειμενικού και αξιοκρατικού συστήματος που απαντά σε δύο μεγάλα ζητούμενα της εποχής, στην ποιοτική αναβάθμιση του εκπαιδευτικού συστήματος και στην εξασφάλιση ίσων εκπαιδευτικών ευκαιριών στους 'Eλληνες πολίτες, δηλαδή στους μικρούς μαθητές.
Τώρα, σχετικά με το τι έπρεπε να γίνει, για την πρόσληψη των προσωρινών αναπληρωτών, νομίζω ότι η κυβέρνηση εξάντλησε όλα τα όρια της επιείκειας και με κοινωνική ευαισθησία έκανε τη ρύθμιση με τέτοιον τρόπο, ώστε όλος ο αριθμός των προσωρινών αναπληρωτών, που υπήρχε κατά τη δημοσίευση του νόμου 2525 και για μία πενταετία, να μπορέσει να απορροφηθεί με την παράλληλη ισχύ των δύο συστημάτων.Διότι στην εκπαιδευτική μεταρρύθμιση είναι αναγκαίο για κάποια μεταβατική περίοδο να συνυπάρχει το παλαιό με το καινούριο. 'Ετσι με την αποκλιμάκωση των ποσοστών διορισμού με βάση την επετηρίδα και την κλιμάκωση των ποσοστών διορισμού με βάση τον διαγωνισμό, πιστεύουμε ότι όλος ο αριθμός των αναπληρωτών, που προανάφερα, και δεν είναι δεκατέσσερις χιλιάδες , αλλά είναι δωδεκάμισι χιλιάδες, θα απορροφηθεί στα πλαίσια αυτής της πενταετίας.
Πώς συνάγεται ότι έχουμε αυτόν τον αριθμό. Το 1997 ο συνολικός αριθμός τωνπροσωρινών αναπληρωτών ήταν δεκαοκτώ χιλιάδες. 'Εγιναν έξι χιλιάδες διακόσιοι εβδομήντα δύο νέοι διορισμοί, που αποτελεί αριθμό ρεκόρ για τα εκπαιδευτικά χρονικά.
Συνήθως, επί τη βάσει των στατιστικών δεδομένων που υπάρχουν, το 90% των νέοδιοριζομένων είναι αναπληρωτές, δηλαδή αυτοί που δούλευαν ως προσωρινοί αναπληρωτές. Ειδικά, από τους έξι χιλιαδες διακόσιες εβδομήντα δύο νέους διορισμούς οι πέντε χιλιάδες εξακόσιοι καλύφθηκαν από προσωρινούς αναπληρωτές. Αυτόν τον αριθμό τον αφαιρούμε από το συνολικό αριθμό των αναπληρωτών που ήταν δεκαοκτώ χιλιάδες και μένει ένα υπόλοιπο δώδεκα χιλιάδων αναπληρωτών.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ.ΑΠΟΣΤΟΛΟΣ ΚΑΚΛΑΜΑΝΗΣ).
Βέβαια, εξ αυτών κάποιοι δεν έχουν ακόμη διετία, αλλά πιστεύουμε ότι θα τη συμπληρώσουν στη διαδρομή του χρόνου.
Την τελευταία πενταετία 1993-1997 έγιναν συνολικά για την πρωτοβάθμια και δευτεροβάθμια εκπαίδευση περίπου είκοσι έξι χιλιάδες οκτακόσιοι είκοσι έξι νέοι διορισμοί. Πιστεύουμε ότι στα πλαίσια της ερχόμενης πενταετίας θα γίνουν απορροφήσεις εκπαιδευτικών με βάση τις εξής προοπτικές: 
Πρώτον, λόγω της αθρόας αποχώρησης και συνταξιοδότησης εκπαιδευτικών, διότι πριν τριάντα πέντε χρόνια 1964 - 1965 - 1966 είχαν γίνει αθρόοι διορισμοί.
Δεύτερον, με τα νέα προγράμματα, της ενισχυτικής διδασκαλίας, του ολοήμερου δημοτικού και νηπιαγωγείου και του ενιαίου λυκείου, θα απορροφηθεί ένας ικανός αριθμός εκπαιδευτικών, περίπου είκοσι χιλιάδες με νέους διορισμούς και δέκα χιλιάδες από τις αποχωρήσεις, σύνολο τριάντα χιλιάδες.
Στη δευτερολογία μου θα αναφερθώ εκτενέστερα.
ΠΡΟΕΔΡΟΣ (Απόστολος Κακλαμάνης): Η κ. Αράπη έχει το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υφυπουργέ, γνωρίζετε ότι οι αναπληρωτές εκπαιδευτές είναι αναπόσπαστο τμήμα του εκπαιδευτικού μας συστήματος. Είπατε ότι με το καινούριο νομοσχέδιο θα έχουμε την ποιοτική αναβάθμιση των καθηγητών και των ίσων ευκαιριών. Εγώ έχω να σας πω τα εξής: Πείτε μου, εάν δεν διοριστούν αυτοί οι είκοσι χιλιάδες στα επόμενα πέντε χρόνια, οι καθηγητές αναπληρωτές που έχουν δουλέψει επτά, έξι και πέντε χρόνια δεν είναι στη σειρά για να διοριστούν και κάποιος τελειώνει καθηγητής ή δάσκαλος με ένα χρόνο και δίνουν εξετάσεις, οι μεν με πέντε χρόνια, ο άλλος με ένα χρόνο δεν πιάνει το βαθμό -γιατί θα βάλετε και κάποιο βαθμό- τι γίνεται εκεί; Με 2% που λέτε, ένας καθηγητής που θα έχει πείρα ή ένας δάσκαλος που έχει πείρα, που θα έχει μία οικογένεια και θα είναι τριάντα πέντε και σαράντα χρονών θα βρεθεί στο δρόμο, θα είναι άνεργος; Και ο άλλος που θα έχει τελειώσει μόνο με ένα χρόνο, θα διορίζεται; Πάρα πολλοί, δε, εκπαιδευτικοί, που δουλεύουν στον ιδιωτικό τομέα, ή έχουν επιλέξει κάποια άλλη εργασία, θα τους δοθεί η ευκαιρία με τον τρόπο αυτό να αφήσουν αυτήν τη δουλειά τους και να διοριστούν στο δημόσιο. Τι γίνεται εκεί με τους ανθρώπους που έχουν δουλέψει κάποια χρόνια;
Εάν γίνουν όλα αυτά που είπατε, έχει καλώς, δεν έχουμε αντίρρηση. 'Ομως, τι θα γίνει σ' άλλη περίπτωση; Θέλουμε μία δέσμευση. Γιατί δεν δίνετε την ευκαιρία σ' αυτούς, οι οποίοι έχουν δουλέψει ως αναπληρωτές μέχρι τον Ιούνιο του 1998, να διοριστούν τουλάχιστον σαν μόνιμοι; Να μην τους φθάσουμε στο επίπεδο να δίνουν εξετάσεις με έναν που έχει τελειώσει σε μία χρονιά, ή μ' αυτούς που θα έχουν δουλέψει κάποια χρόνια στον ιδιωτικό τομέα και θέλουν να πάνε στο δημόσιο.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Νομίζω, κύριε Πρόεδρε, ότι αν συνεχίσω τους υπολογισμούς μου, θα πείσω την κυρία συνάδελφο ότι δεν θα έχουν πρόβλημα οι προσωρινοί αναπληρωτές. Είπα ότι θα γίνουν την ερχόμενη πενταετία περίπου είκοσι χιλιάδες νέοι διορισμοί -με οικονομία το λέω- και άλλες δέκα χιλιάδες θα είναι οι αντικαταστάσεις των απερχομένων από νεοεισερχόμενους λόγω συνταξιοδότησης. 
Με βάση τα ποσοστά κλιμάκωσης που ανέφερα -σε σχέση με τους διαγωνισμούς και την επετηρίδα- θα μπουν μέσα στην πενταετία περίπου 42% από τις τριάντα χιλιάδες από την επετηρίδα και 58% με διαγωνισμό. Εάν, λοιπόν, υπολογίσουμε τα ποσοστά αυτά με βάση τους τριάντα χιλιάδες, θα καταλήξουμε στο εξής αριθμητικό αποτέλεσμα: Δώδεκα χιλιάδες εξακόσιοι θα είναι αυτοί που θα διοριστούν με την επετηρίδα. Απ' αυτούς το 90% με βάση μία πάγια στατιστική που δίνει ότι το 90% των νεοδιοριζομένων από την επετηρίδα είναι αναπληρωτές, θα διοριστούν έντεκα χιλιάδες τριακόσιοι σαράντα προσωρινοί αναπληρωτές με την επετηρίδα.
Περίπου τρεις χιλιάδες πεντακόσιοι ογδόντα ελπίζουμε ότι θα είναι οι αναπληρωτές που θα διορισθούν με διαγωνισμό και που δεν θα περιμένουν το χρόνο που θα έλθει με την επετηρίδα για να διορισθούν, αλλά θα συμμετάσχουν στο διαγωνισμό. Και βάζουμε ένα 20% στις δεκαεπτά χιλιάδες τετρακόσιες αυτών που θα προσληφθούν με βάση το διαγωνισμό.
'Αρα, λοιπόν, βγαίνουμε σε έναν αριθμό περίπου δεκαπέντε χιλιάδων προσωρινών αναπληρωτών, που θα διορισθούν με τον ένα ή με τον άλλο τρόπο και υπερκαλύπτουμε τις δώδεκα χιλιάδες των υφισταμένων αναπληρωτών.
Θα ήθελα, όμως, να κάνω μια υπόμνηση και στην κυρία συνάδελφο, αλλά και σε όλους τους συναδέλφους του Κοινοβουλίου ότι η μεταρρύθμιση δεν έγινε για να λύσει το πρόβλημα της ανεργίας των εκπαιδευτικών, αλλά έγινε για να λύσει το οξύ ποιοτικό πρόβλημα της εκπαίδευσης. Και με βάση την κοινωνική ευαισθησία, φροντίζει και αυτοί, οι οποίοι εργάζονται ήδη στο δημόσιο ως αναπληρωτές, μέσα στη διάρκεια της πενταετίας, να απορροφηθούν.
Σας ευχαριστώ.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων 
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη
ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
Υπουργείου Γεωργίας
Ψήφιση στο σύνολο του σχεδίου νόμου: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις".
Η ψήφιση στο σύνολο του νομοσχεδίου θα γίνει μετά την προεκφώνηση των νομοσχεδίων.
Υπουργείου Εθνικής Οικονομίας
Ψήφιση στο σύνολο του σχεδίου νόμου: "Χρηματιστηριακή αγορά παραγώγων και άλλες διατάξεις". 
Επίσης η ψήφιση στο σύνολο του νομοσχεδίου θα γίνει μετά την προεκφώνηση των νομοσχεδίων.
Υπουργείου Ανάπτυξης
Μόνη συζήτηση επί της αρχής, των άρθρων και του συνόλου του σχεδίου νόμου: "Βιομηχανικές και Επιχειρηματικές Περιοχές και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Εθνικής Οικονομίας
Μόνη συζήτηση επί της αρχής, των άρθρων και του συνόλου του σχεδίου νόμου: "Ρυθμίσεις για την Τράπεζα της Ελλάδος".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής Οικονομίας
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Τέταρτου Πρωτοκόλλου της Γενικής Συμφωνίας για τις συναλλαγές στον Τομέα των Υπηρεσιών".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εξωτερικών
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση Συμφώνου Φιλίας, Συνεργασίας, Καλής Γειτονίας και Ασφαλείας μεταξύ της Ελληνικής Δημοκρατίας και της Δημοκρατίας της Αλβανίας". Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στο νομοσχέδιο του Υπουργείου Γεωργίας: Ψήφιση στο σύνολο του σχεδίου νόμου: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις".
Ο κύριος Υπουργός ποιες νομοτεχνικές παρατηρήσεις έχει να κάνει; Νομίζω ότι έχει δοθεί το κείμενο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εχει δοθεί το κείμενο, κύριε Πρόεδρε, στους συναδέλφους. Υπάρχουν ορισμένες νομοτεχνικές βελτιώσεις, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Να τις διαβάζετε αργά για να παρακολουθούν οι εισηγητές και οι εκπρόσωποι των κομμάτων.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στην παράγραφο 7 του άρθρου 1, με την οποία αντικαθίσταται το άρθρο 31 του ν. 721/1977, από την παράγραφο 3 του άρθρου 31 του ν. 721/1977, διαγράφονται οι λέξεις "ή βιοκτόνων". Είχαμε διαγράψει αυτή τη λέξη και παρέμεινε...
ΠΡΟΕΔΡΟΣ (Απόστολος Κακλαμάνης): Σας παρακαλώ, όχι επεξηγήσεις, εκτός εάν ζητηθούν. 
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Διαγράφονται, λοιπόν, οι λέξεις "ή βιοκτόνων".
Από την παράγραφο 8 του άρθρου 6 διαγράφεται ολόκληρη η περίπτωση γ'.
Στο άρθρο 15, μετά το τέλος της δέκατης πέμπτης σειράς και μετά τη λέξη "αποφάσεις" να προστεθεί η φράση "και για εκκρεμείς δικαστικές υποθέσεις υπό τον όρο οι αγωγές να κατατέθηκαν προ της ενάρξεως της συζητήσεως του παρόντος νόμου".
Στην παράγραφο 3 του άρθρου 17 ...
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Παρακαλώ όχι διαλογικές συζητήσεις για να παρακολουθήσουμε και να μην κάνουμε λάθος.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Στην παράγραφο 3 του άρθρου 17:
α) Διαγράφονται οι λέξεις "το συνολικό ποσό (ποσοστό 100%)" και αντικαθίστανται από τη λέξη "ποσοστό".
β) Στο τρίτο εδάφιο διαγράφονται οι λέξεις "ρύθμιση του παραπάνω" και αντικαθίστανται από τις λέξεις "καταβολή του συνολικού".
γ) Στο τρίτο εδάφιο μεταξύ των λέξεων "ποσού" και "θα" παρεμβάλλονται οι λέξεις "που αναλαμβάνεται".
ΠΡΟΕΔΡΟΣ (Απόστολος Κακλαμάνης): Πιο αργά σας παρακαλώ.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Ναι, κύριε Πρόεδρε.
δ) Στο τέταρτο εδάφιο η λέξη "διαγράφονται" αντικαθίσταται από τη λέξη "διαγράφεται".
ε) Στο τέταρτο εδάφιο διαγράφονται οι λέξεις, "οι παρακάτω οφειλές" και αντικαθίστανται από τις λέξεις "ποσοστό των παρακάτων οφειλών".
στ) Στο τέλος της παραγράφου προστίθεται εδάφιο που έχει ως εξής: "Ειδικότερα το ποσοστό των προαναφερόμενων ποσών που καταβάλλεται από το ελληνικό δημόσιο στην ΑΤΕ ή διαγράφεται σε βάρος του που καθορίζεται σε 100% για όσες επιχειρήσεις δεν λειτουργούσαν, σε 80% για όσες επιχειρήσεις υπολειτουργούσαν και σε 50% για όσες λειτουργούσαν κανονικά την περίοδο 1996-1997".
Η παράγραφος 4 του άρθρου 23 διαγράφεται.
Στην παράγραφο 2 του άρθρου 29, με την οποία προστίθεται παράγραφος 17α στο άρθρο 32 του ν.2040/1992, στο τέλος της παραγράφου 17α του άρθρου 32 του ν.2040/1992 προστίθεται εδάφιο που έχει ως εξής: "Οι οργανικές θέσεις τις οποίες κατέχει το προσωπικό του προηγούμενου εδαφίου στις νομαρχιακές αυτοδιοικήσεις ή τις περιφέρειες, μεταφέρονται με τον παρόντα νόμο στα Περιφερειακά Εργαστήρια Γεωργικών Εφαρμογών και Αναλύσεως Λιπασμάτων (Π.Ε.Γ.Ε.Α.Λ.)". 
Στην παράγραφο 3 του άρθρου 31, με την οποία αντικαθίσταται το άρθρο 9 του ν.1361/1993, από το πρώτο εδάφιο της παραγράφου 1 του άρθρου 9 του ν.1361/1993 διαγράφεται η λέξη "μία" και αριθμητικά.
'Αρθρο 68. Το άρθρο 68 μεταφέρεται μετά την παράγραφο 5 του άρθρου 1 ως νέα παράγραφος 5α. Η φράση "Στο άρθρο 1 του παρόντος νόμου μετά την παράγραφο 5 προστίθεται νέα παράγραφος 5α που έχει ως εξής:" διαγράφεται.
'Αρθρο 69. Το άρθρο 69 μεταφέρεται μετά το άρθρο 4 ως άρθρο 4α. Η φράση "Μετά το άρθρο 4 του παρόντος νόμου προστίθεται νέο άρθρο 4α που έχει ως εξής:" διαγράφεται. 
'Αρθρο 71. Το άρθρο 71...
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Μπορείτε να μας βοηθήσετε με κάποια ησυχία για να παρακολουθούμε και να μην κάνουμε κάποια λάθη;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Το άρθρο 71 μεταφέρεται μετά το άρθρο 17 ως άρθρο 17α. Επίσης, στην περίπτωση β της παραγράφου 8 του άρθρου 71 μεταξύ των λέξεων "αραβοσίτου και τα οποία" παρεμβάλλονται οι λέξεις "και του Αγροτικού Συνεταιρισμού Παραγωγών Ορφανού Καβάλας από δραστηριότητες εξαγωγής σταφυλιών".
'Αρθρο 73. Πρώτον, η παράγραφος 2 του άρθρου 73 μεταφέρεται μετά την παράγραφο 2 του άρθρου 1 ως νέα παράγραφος 2α. Δεύτερον, η παράγραφος 1 του άρθρου 73 μεταφέρεται μετά τη νέα παραγραφο 2α του άρθρου 1 ως νέα παράγραφος 2β.
'Αρθρο 75. Το άρθρο 75 μεταφέρεται μετά το νέο άρθρο 17γ ως άρθρο 17δ. 
'Αρθρο 77. Το άρθρο 77 μεταφέρεται μετά την παράγραφο 3 του άρθρου 33 ως παράγραφος 4.
'Αρθρο 78. Το άρθρο 78 μεταφέρεται στο άρθρο 25 ως τελευταίο εδάφιο.
'Αρθρο 79. Το άρθρο 79 μεταφέρεται μετά το νέο άρθρο 17α ως άρθρο 17β.
'Αρθρο 80. Το άρθρο 80 μεταφέρεται μετά το νέο άρθρο 17β ως άρθρο 17γ. Επίσης στο πρώτο εδάφιο η ημερομηνία "31 Ιουνίου" διορθώνεται και γίνεται "30 Ιουνίου". 
ΠΡΟΕΔΡΟΣ (Απόστολος Κακλαμάνης): Οι εισηγητές αν παρακολούθησαν αυτές τις διορθώσεις, να μας πουν αν έχουν νομοτεχνικές ή ουσιαστικές παρατηρήσεις.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Κύριε Πρόεδρε το λόγο.
ΠΡΟΕΔΡΟΣ (Απόστολος Κακλαμάνης): Παρακαλώ, να ακουστείτε.
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Δεν είναι ουσιαστικές, εκτός από μία.
ΠΡΟΕΔΡΟΣ (Απόστολος Κακλαμάνης): Ποια είναι;
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Στο άρθρο 15 είχε γίνει συζήτηση για μία συμπλήρωση, την είχε αποδεχθεί αλλά είχε παραλειφθεί. Εκ παραδρομής δεν περιελήφθη. Είναι αυτή που αναφέρεται στις εκκρεμείς δίκες.
ΠΡΟΕΔΡΟΣ (Απόστολος Κακλαμάνης): 'Εχει γραφτεί στα Πρακτικά;
ΚΩΝΣΤΑΝΤΙΝΟΣ ΕΥΜΟΙΡΙΔΗΣ: Βεβαίως είναι στα Πρακτικά. Τα έχω τα Πρακτικά μπροστά μου και συνεπώς είναι εντάξει.
ΠΡΟΕΔΡΟΣ (Απόστολος Κακλαμάνης): Καλώς.
Ο εισηγητής της Πλειοψηφίας κ.Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Πρόκειται περί νομοτεχνικού τύπου βελτιώσεων. Κατά συνέπεια, δεν υπάρχει κάτι ουσιαστικό που να αλλάζει σε όλη τη συζήτηση που έχει προηγηθεί...
ΠΡΟΕΔΡΟΣ (Απόστολος Κακλαμάνης): Το είδατε από πριν; Γιατί ήταν αρκετές.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ναί, το κοίταξα.
ΠΡΟΕΔΡΟΣ (Απόστολος Κακλαμάνης): Ο κ.Τσιτουρίδης, Κοινοβουλευτικός Εκπρόσωπος της Νέας Δημοκρατίας, έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Τρείς παρατηρήσεις θέλω να κάνω, κύριε Πρόεδρε. Ερχόμεθα για μία ακόμα φορά -και οφείλω να το επισημάνω- τελευταία στιγμή να μοιράσουμε δεκαπέντε νέες νομοτεχνικές βελτιώσεις. 
ΠΡΟΕΔΡΟΣ (Απόστολος Κακλαμάνης): Εάν δεν είστε σε θέση, να αναβάλουμε τη ψήφιση για αύριο.
ΣΑΒΒΑΣ ΤΣΙΤΟΥΡΙΔΗΣ: Είμαι σε θέση. Επισημαίνω απλώς την προχειρότητα με την οποία νομοθετούμε.
ΠΡΟΕΔΡΟΣ (Απόστολος Κακλαμάνης): Σας παρακαλώ, κύριε Τσιτουρίδη!
ΣΑΒΒΑΣ ΤΣΙΤΟΥΡΙΔΗΣ: Μου δημιουργεί πρόβλημα. 
ΠΡΟΕΔΡΟΣ (Απόστολος Κακλαμάνης): Παρακαλώ! Διότι δεν αρκούν οι εκτός Βουλής που με πρώτη ευκαιρία βάλλουν εναντίον του Κοινοβουλίου. Και εμείς με πρώτη ευκαιρία το ίδιο κάνουμε. 'Η είστε έτοιμος να παρακολουθήσετε ή δεν είστε.
ΣΑΒΒΑΣ ΤΣΙΤΟΥΡΙΔΗΣ: Παρακολουθώ, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Τότε παρέλκει το σχόλιο σας ότι νομοθετούμε πρόχειρα. Σας παρακαλώ! 
ΣΑΒΒΑΣ ΤΣΙΤΟΥΡΙΔΗΣ: Παρακολουθώ και είμαι έτοιμος. Και επειδή παρακολουθώ επί δεκαπέντε ημέρες ρωτώ τον κύριο Υπουργό το εξής: Το άγχος του να περάσει κάποιες τροπολογίες μας οδηγεί σε λάθη και αναφέρομαι...
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη και πάλι είμαι υποχρεωμένος να σας διακόψω.
Στη συζήτηση αυτή, όπως θα διαβάσετε στο σχετικό άρθρο του Κανονισμού, δεν γίνονται ουσιαστικές παρεμβάσεις. Αν μεν οι παρατηρήσεις είναι νομοτεχνικές, τις δεχόμεθα. Αν όχι, τις αποκρούουμε.
ΣΑΒΒΑΣ ΤΣΙΤΟΥΡΙΔΗΣ: Νομοτεχνικές είναι. Στο άρθρο 51, στη νέα αρίθμηση, στην υποσημείωση άρθρο 10 "Συνομοσπονδίες Αγροτικών Συλλόγων" υπάρχει μία διάταξη η οποία είναι πέρα για πέρα αντισυνταγματική. Προσετέθη νύχτα προφανώς.
ΠΡΟΕΔΡΟΣ (Απόστολος Κακλαμάνης): Μισό λεπτό για να μπορέσω να παρακολουθήσω. Και παρακαλώ και τους συναδέλφους να κάνουν ησυχία και να παρακολουθούν τι ψηφίζουμε.
Στην παράγραφο 3 του άρθρου 51, με την οποία αντικαθίσταται το άρθρο 9 του ν. 1361/1983 από το πρώτο εδάφιο της παραγράφου 1, του άρθρου 9 του νόμου αυτού, διαγράφεται η λέξη "μία".
ΣΑΒΒΑΣ ΤΣΙΤΟΥΡΙΔΗΣ: Πάω λίγο παρακάτω. Είχαμε κάνει κουβέντα και περίμενα να το δω. Πάω στο άρθρο 10 του ιδίου άρθρου 51. Προσθέτει ο κύριος Υπουργός....
ΠΡΟΕΔΡΟΣ (Απόστολος Κακλαμάνης): 'Ενα λεπτό, μη βιάζεσθε για να παρακολουθούμε. Είπατε για το άρθρο 51.
ΣΑΒΒΑΣ ΤΣΙΤΟΥΡΙΔΗΣ: Υποπαράγραφος άρθρο 10. Δείτε στη σελίδα 92 του κειμένου που έχετε.
ΠΡΟΕΔΡΟΣ (Απόστολος Κακλαμάνης): Μπορείτε να μου πείτε τον αριθμό των νομοτεχνικών παρατηρήσεων του Υπουργού;
ΣΑΒΒΑΣ ΤΣΙΤΟΥΡΙΔΗΣ: Δεν είναι, λείπει, αυτήν την παρατήρηση κάνω. Λείπει αυτή η παρατήρηση του κυρίου Υπουργού και την περιμέναμε.
ΠΡΟΕΔΡΟΣ (Απόστολος Κακλαμάνης): Δηλαδή περιμένατε ο κύριος Υπουργός να κάνει μία νομοτεχνική διόρθωση.
ΣΑΒΒΑΣ ΤΣΙΤΟΥΡΙΔΗΣ: Ακριβώς.
ΠΡΟΕΔΡΟΣ (Απόστολος Κακλαμάνης): Πέστε την.
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός αναγκάζει τις Ομοσπονδίες Αγροτικών Συλλόγων...
ΠΡΟΕΔΡΟΣ (Απόστολος Κακλαμάνης): Παρακολουθείστε με. Δεν έχω πρόθεση να σας στερήσω τη δυνατότητα να πείτε ό,τι θέλετε. Αλλά αυτή τη στιγμή δεν θα κρίνουμε αν ο Υπουργός αναγκάζει ή κάνει οτιδήποτε. Θα κρίνουμε αν εσείς νομίζετε ότι χρειάζεται η παράγραφος αυτή να αναδιατυπωθεί αλλιώς.
ΣΑΒΒΑΣ ΤΣΙΤΟΥΡΙΔΗΣ: Νομίζω ότι χρειάζεται να διαγραφεί "υπάγονται σε πανελλήνιο επίπεδο μόνο στη ΓΕΣΑΣΕ". Είναι πέρα για πέρα αυτό αντισυνταγματικό. Αυτή είναι η πρότασή μου, να διαγραφεί ή παρέμβαση του κυρίου Υπουργού που λέει ότι υποχρεωτικώς υπάγονται στην Πανελλήνια....
ΠΡΟΕΔΡΟΣ (Απόστολος Κακλαμάνης): Φοβούμαι ότι κανείς παρά την καλή σας πρόθεση, είναι σε θέση να παρακολουθήσει....
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός το ξέρει πάρα πολύ καλά.
ΠΡΟΕΔΡΟΣ (Απόστολος Κακλαμάνης): Δεν ξέρω, δεν με ενδιαφέρει αν το ξέρετε εσείς ή ο Υπουργός μόνο. Ενδιαφέρει να το ξέρουμε όλοι μας. 
ΣΑΒΒΑΣ ΤΣΙΤΟΥΡΙΔΗΣ: Αναγκάζει, κύριε Υπουργέ, τους αλιευτικούς συλλόγους...
ΠΡΟΕΔΡΟΣ (Απόστολος Κακλαμάνης): Μη μιλάμε και οι δυο μαζί. Εσείς νομίζετε ότι πέραν αυτών των νομοτεχνικών παρατηρήσεων του κυρίου Υπουργού, πρέπει να γίνει και μία άλλη.
ΣΑΒΒΑΣ ΤΣΙΤΟΥΡΙΔΗΣ: Το είχαμε συμφωνήσει.
ΠΡΟΕΔΡΟΣ (Απόστολος Κακλαμάνης): Η οποία προέκυψε από τη συζήτηση.
ΣΑΒΒΑΣ ΤΣΙΤΟΥΡΙΔΗΣ: Μάλιστα.
ΠΡΟΕΔΡΟΣ (Απόστολος Κακλαμάνης): Πέστε σε ποιο άρθρο του νομοσχεδίου αναφέρεστε.
ΣΑΒΒΑΣ ΤΣΙΤΟΥΡΙΔΗΣ: Στο άρθρο 51, όπως το προτείνει ο κύριος Υπουργός, σελίδα 92 του κειμένου. Στο μέσο της σελίδος αυτής βλέπετε ένα άρθρο 10 "Συνομοσπονδίες Αγροτικών Συλλόγων".
Η φράση η οποία προσετέθη και είναι χειρόγραφη στο κείμενο που διενεμήθη λέει "υπάγονται σε πανελλήνιο επίπεδο στη ΓΕΣΑΣΕ" είναι πέρα για πέρα αντισυνταγματική. Με ποια λογική επιβάλλουμε νομοθετικώς...
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη...
ΣΑΒΒΑΣ ΤΣΙΤΟΥΡΙΔΗΣ: Να διαγραφεί αυτή η χειρόγραφη προσθήκη. Αυτό προτείνουμε.
ΠΡΟΕΔΡΟΣ (Απόστολος Κακλαμάνης): Αυτό το "υπάγονται σε πανελλήνιο επίπεδο στη ΓΕΣΑΣΕ" και η διαγραφή των δυόμισι σειρών από το κείμενο που έχετε μπροστά σας, όταν έγινε η συζήτηση έτσι απεφασίσθη;
ΣΑΒΒΑΣ ΤΣΙΤΟΥΡΙΔΗΣ: Μάλιστα.
ΠΡΟΕΔΡΟΣ (Απόστολος Κακλαμάνης): Εδώ έχουμε το άρθρο 10 αυτού του νόμου που αναφέρεται στο άρθρο 51, που από την πρώτη παράγραφο του πρώτου εδαφίου έχουν σβηστεί τρεις σειρές.
ΣΑΒΒΑΣ ΤΣΙΤΟΥΡΙΔΗΣ: Και προσετέθησαν κάποια χειρόγραφα.
ΠΡΟΕΔΡΟΣ (Απόστολος Κακλαμάνης): Αυτό που διεγράφη και αυτό που προσετέθη δεν απεφασίσθη;
ΣΑΒΒΑΣ ΤΣΙΤΟΥΡΙΔΗΣ: Αυτό λέω, κύριε Πρόεδρε...
ΠΡΟΕΔΡΟΣ (Απόστολος Κακλαμάνης): 'Οτι δεν απεφασίσθη;
ΣΑΒΒΑΣ ΤΣΙΤΟΥΡΙΔΗΣ: Αυτό που διεγράφη απεφασίσθη να διαγραφεί, αυτό που προσετέθη δεν απεφασίσθη να προστεθεί. Αυτό λέω.
ΠΡΟΕΔΡΟΣ (Απόστολος Κακλαμάνης): Θα το κρατήσουμε για να δω τα Πρακτικά, τι αναφέρεται στο σημείο εκείνο και θα επανέλθουμε.
ΣΑΒΒΑΣ ΤΣΙΤΟΥΡΙΔΗΣ: Μία ακόμη παρατήρηση. 'Ερχομαι στο άρθρο 71, στην παράγραφο 4, σε μία επίδικη ιδιωτική εταιρεία, τη λεγόμενη "XEΛΠA" Α.Ε.
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, να με παρακολουθείτε. Λέτε στην παράγραφο 4, του άρθρου 71.
ΣΑΒΒΑΣ ΤΣΙΤΟΥΡΙΔΗΣ: Με την καινούρια αρίθμηση, στη σελίδα 106 του κειμένου σας. Ερχόμεθα σε μία ιδιωτική εταιρεία την "ΧΕΛΠA" A.E. και διαγράφουμε....
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, σας παρακαλώ και πάλι θερμά. Δεν με ενδιαφέρει αυτή τη στιγμή αν ερχόμαστε, πού και τι κάναμε κλπ.
ΣΑΒΒΑΣ ΤΣΙΤΟΥΡΙΔΗΣ: Συμφωνούμε κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Να μου πείτε αν κάτι, που αναφέρεται εδώ, δεν έχει αποφασιστεί ή αντιθέτως κάτι που απεφασίσθη δεν περιλαμβάνεται.
ΣΑΒΒΑΣ ΤΣΙΤΟΥΡΙΔΗΣ: Περί αυτού πρόκειται. Σας λέγω λοιπόν ότι όταν ο κύριος Υπουργός κατέθεσε μία τροπολογία, το διαγραφέν ποσό ήταν εξακόσια πενήντα πέντε εκατομμύρια (655.000.000). Σας παραπέμπω στα Πρακτικά της 16ης Οκτωβρίου στη σελίδα 124. 
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι δεν μπορείτε να κάνετε ησυχία αυτή τη στιγμή; Σας παρακαλώ θερμά.
ΣΑΒΒΑΣ ΤΣΙΤΟΥΡΙΔΗΣ: Από τα Πρακτικά της 16ης Οκτωβρίου και από τις σελίδες 124 και 129 ...
ΠΡΟΕΔΡΟΣ (Απόστολος Κακλαμάνης): Κύριε Μαγκριώτη και κύριε Γεωργακόπουλε, μπορείτε να μας βοηθήσετε;
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν μιλήσαμε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σας παρακαλώ!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ σας παρακαλώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Καθήστε κάτω επιτέλους!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς επιτέλους, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Σας παρακαλώ επιτέλους! Αρκετά, εδώ στην Αίθουσα. 'Εξω από την Αίθουσα ό,τι έχετε. 
Ορίστε, κύριε Τσιτουρίδη, συνεχίστε.
ΣΑΒΒΑΣ ΤΣΙΤΟΥΡΙΔΗΣ: Εκείνο το οποίο ψήφισε η κυβερνητική Πλειοψηφία ήταν η διαγραφή ...
ΠΡΟΕΔΡΟΣ (Απόστολος Κακλαμάνης): Υποθέτω ότι είναι κοινό το ενδιαφέρον για το τι συζητάμε και τι ψηφίζουμε. Αυτό υποθέτω.
Ορίστε, κύριε Τσιτουρίδη.
ΣΑΒΒΑΣ ΤΣΙΤΟΥΡΙΔΗΣ: Επανέρχομαι στην παράγραφο 4 του άρθρου 71. Από τα Πρακτικά στις σελίδες στις οποίες σας παρέπεμψα είναι προφανές ότι η κυβερνητική Πλειοψηφία εψήφισε για τη διαγραφή ενός χρέους της εταιρείας "ΧΕΛΠΑ" A.E. της τάξεως των εξακοσίων πενήντα τεσσάρων εκατομμυρίων (654.000.000) δραχμών. Στο άρθρο αυτό έρχεται ο κύριος Υπουργός ...
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, σας παρακαλώ! Δεν είναι δυνατόν με αυτόν τον τρόπο να ψηφιστεί στο σύνολο το νομοσχέδιο. Παράκλησή μου είναι, όπως κρατήθηκε η προηγούμενη παράγραφος για να δούμε τα Πρακτικά, να γίνει το ίδιο πράγμα ...
ΣΑΒΒΑΣ ΤΣΙΤΟΥΡΙΔΗΣ: Τελειώνω, κύριε Πρόεδρε. Δεν με ακούσατε.
ΠΡΟΕΔΡΟΣ (Απόστολος Κακλαμάνης): 'Οχι, κύριε συνάδελφε.
Ικανοποιώ το αίτημά σας. Θα γίνει ακριβώς ...
ΔΗΜΗΤΡΙΟΣ ΣΙΟΥΦΑΣ: Αφήστε τον να ολοκληρώσει, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Οχι, κύριε Σιούφα, σας παρακαλώ! Ικανοποιώ το αίτημά σας.
ΣΑΒΒΑΣ ΤΣΙΤΟΥΡΙΔΗΣ: Δεν έχω αίτημα. Ερώτημα θέτω.
ΠΡΟΕΔΡΟΣ (Απόστολος Κακλαμάνης): Σας παρακαλώ! Σε αυτό το στάδιο δεν τίθενται ερωτήματα, ούτε δίδονται απαντήσεις.
ΔΗΜΗΤΡΙΟΣ ΣΙΟΥΦΑΣ: Κάνει τροποποίηση ο κύριος Υπουργός.
ΣΑΒΒΑΣ ΤΣΙΤΟΥΡΙΔΗΣ: Τροποποιεί ένα ποσό το οποίο δεν ψηφίσαμε.
ΠΡΟΕΔΡΟΣ (Απόστολος Κακλαμάνης): Σας παρακαλώ! Δεν πρόκειται και το λέγω προς όλους, απόψε τουλάχιστον εγώ ως Προεδρεύων του Σώματος να διευκολύνω να επαναληφθεί το φαινόμενο άλλων ημερών. Κατά συνέπεια όπου τυχόν έχετε αμφιβολίες κρατήστε τις. Θα κρατηθεί η ψήφιση του νομοσχεδίου στο σύνολο.
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός αυθαιρετώντας αλλάζει κάτι που δεν ψηφίσαμε.
ΠΡΟΕΔΡΟΣ (Απόστολος Κακλαμάνης): Ωραία. Γι' αυτό, λοιπόν, εάν είναι έτσι...
ΣΑΒΒΑΣ ΤΣΙΤΟΥΡΙΔΗΣ: Τα εξακόσια πενήντα πέντε εκατομμύρια (655.000.000) δραχμές τα κάνει πεντακόσια τόσα. Πώς απεφασίσθη αυτό; 
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, αν θέλετε...
Αλλά τι να παρακαλώ εσάς! Εδώ εκπρόσωποι της Πλειοψηφίας δεν αφήνουν τον Πρόεδρο να ακουστεί.
Λοιπόν, κύριε Τσιτουρίδη, σας παρακαλώ θερμά, αφού δείτε τις παρατηρήσεις του κυρίου Υπουργού, δείτε και τον ίδιο για να σας εξηγήσει ενδεχομένως...
ΣΑΒΒΑΣ ΤΣΙΤΟΥΡΙΔΗΣ: Τις είδα, δεν καλύπτομαι.
ΠΡΟΕΔΡΟΣ (Απόστολος Κακλαμάνης): Ωραία, αν δεν καλύπτεστε θα πείτε ότι "εμείς στο σύνολο το καταψηφίζουμε". Αυτό λέει ο Κανονισμός.
ΣΑΒΒΑΣ ΤΣΙΤΟΥΡΙΔΗΣ: Είναι θέμα ουσίας. Αλλάζει το ποσόν. Αφορά και την κυβερνητική Πλειοψηφία.
ΠΡΟΕΔΡΟΣ (Απόστολος Κακλαμάνης): Σας παρακαλώ! Δεν πρόκειται με αυτόν τον τρόπο εσείς να μιλάτε και οι υπόλοιποι να μην καταλαβαίνουν ενδεχομένως τι λέτε. Κι εγώ αυτήν τη στιγμή δεν είμαι σε θέση, διότι ο ένας διακόπτει τον άλλο, να παρακολουθήσω.
ΣΑΒΒΑΣ ΤΣΙΤΟΥΡΙΔΗΣ: Ο κύριος Υπουργός, υποθέτω ότι είναι.
ΠΡΟΕΔΡΟΣ (Απόστολος Κακλαμάνης): Σας παρακαλώ! Μπορούμε να ψηφίσουμε το νομοσχέδιο στο σύνολο αργότερα αφού δείτε αυτά τα θέματα. Η ώρα είναι 20.30', κύριε συνάδελφε ...
ΣΑΒΒΑΣ ΤΣΙΤΟΥΡΙΔΗΣ: Δεν φτάνει να το καταψηφίσω. Εδώ πρόκειται περί δευτέρας αυθαιρεσίας. Ψηφίστηκε ένα ποσό και εδώ υπάρχει άλλο ποσό.
ΠΡΟΕΔΡΟΣ (Απόστολος Κακλαμάνης): Κύριε Τσιτουρίδη, γιατί δεν θέλετε, ή μάλλον θέλετε, αλλά παρακολουθήστε.
ΣΑΒΒΑΣ ΤΣΙΤΟΥΡΙΔΗΣ: Προσπαθώ να καταλάβω.
ΠΡΟΕΔΡΟΣ (Απόστολος Κακλαμάνης): Ωραία!
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Μπορώ να μιλήσω, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): 'Οχι, κύριε Υπουργέ, ακόμη.
ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε...
ΠΡΟΕΔΡΟΣ (Απόστολος Κακλαμάνης): Κύριε Ροκόφυλλε, σας παρακαλώ πολύ.
ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, προσπαθώ να διευκολύνω.
ΠΡΟΕΔΡΟΣ (Απόστολος Κακλαμάνης): 'Οχι, να μη με διευκολύνετε. Να μη με διευκολύνετε γιατί κοντά σε σας υπάρχουν ίσως άλλοι που δεν θέλουν ενδεχομένως να διευκολύνουν. Σας παρακαλώ. Βλέπετε ότι προσπαθώ να βρούμε κάποια άκρη και άλλοι γελούν, άλλοι σχολιάζουν, άλλοι επιχαίρουν με την ατμόσφαιρα και την εικόνα που υπάρχει. Δεν τα καταλαβαίνω αυτά τα πράγματα.
ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.
ΣΤΡΑΤΗΣ ΚΟΡΑΚΑΣ: Κύριε Πρόεδρε, επειδή είναι πολλές...
ΠΡΟΕΔΡΟΣ (Απόστολος Κακλαμάνης): Γι'αυτό να τα δείτε, κύριε Κόρακα.
ΣΤΡΑΤΗΣ ΚΟΡΑΚΑΣ: Λέω μήπως θα μπορούσαμε να το αφήναμε για μία άλλη μέρα. Για αύριο ενδεχομένως. Θέλουμε με την ησυχία μας...
ΠΡΟΕΔΡΟΣ (Απόστολος Κακλαμάνης): Να τα δείτε, κύριε συνάδελφε. Κάντε μου τη χάρη. 'Αλλωστε μπορείτε να δείτε σελίδα προς σελίδα. Αν είναι νομοτεχνικές οι παρατηρήσεις...
ΣΤΡΑΤΗΣ ΚΟΡΑΚΑΣ: Σίγουρα, θα κάνουμε μία προσπάθεια, αλλά δεν ξέρω αν θα τα καταφέρουμε απόψε.
ΠΡΟΕΔΡΟΣ (Απόστολος Κακλαμάνης): Κοιτάξτε, εγώ κάλεσα τους εισηγητές, στους οποίους διενεμήθη...
ΣΤΡΑΤΗΣ ΚΟΡΑΚΑΣ: Δυστυχώς, ο δικός μας δεν είναι εδώ.
ΠΡΟΕΔΡΟΣ (Απόστολος Κακλαμάνης): Ας το δείτε, λοιπόν, σας παρακαλώ, σελίδα προς σελίδα και ας μη δημιουργούμε άλλες εντυπώσεις, γιατί αυτές είναι σε βάρος του Κοινοβουλίου και είναι άδικες. Οι εντυπώσεις που δημιουργούνται σε βάρος του Κοινοβουλίου είναι άδικες. Είναι ευθύνες προσώπων και από τη μία πλευρά και από την άλλη. Δεν είναι ευθύνες του Κοινοβουλίου. 'Ομως το Κοινοβούλιο τις χρεώνεται και όσοι τις προκαλούν αυτές τις εντυπώσεις, αδιαφορούνε για το γεγονός.
Αναβάλλεται η ψήφιση αυτού του νομοσχεδίου για αργότερα, αφού πρώτα οι εκπρόσωποι των κομμάτων με ειδοποιήσουν ότι είναι σε θέση τα κόμματα να ψηφίσουν ναι ή όχι για το σύνολο του νομοσχεδίου.
Εισερχόμαστε στην ψήφιση στο σύνολο του νομοσχεδίου του Υπουργείου Εθνικής Οικονομίας "Χρηματιστηριακή αγορά παραγώγων και άλλες διατάξεις".
Ο κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, μία και μόνο παρατήρηση. Στο άρθρο 118 που οι λέξεις "γίνονται δεκτές", αντικαθίστανται από τη λέξη "εξετάζονται". Είναι ορθολογικότερη η διατύπωση αυτή. Η πρόταση, λοιπόν, διαμορφώνεται ως εξής: "Μετά την 21η Οκτωβρίου 1997, δεν εξετάζονται αιτήσεις επιχειρήσεων". Αυτή και μόνη η παρατήρηση.
ΠΡΟΕΔΡΟΣ (Απόστολος Κακλαμάνης): Οι εισηγητές και οι Κοινοβουλευτικοί Εκπρόσωποι έχουν καμία παρατήρηση;
ΣΤΡΑΤΗΣ ΚΟΡΑΚΑΣ: Μία παρατήρηση, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Οχι, κύριε Κόρακα, όχι παρατήρηση, κάντε μου τη χάρη. Σας παρακαλώ!
ΣΤΡΑΤΗΣ ΚΟΡΑΚΑΣ: Μία μόνο παρατήρηση.
ΠΡΟΕΔΡΟΣ (Απόστολος Κακλαμάνης): Σας παρακαλώ!
ΣΤΡΑΤΗΣ ΚΟΡΑΚΑΣ: Κύριε Πρόεδρε, πριν, ερωτηθείς ο κύριος Υπουργός, είπε ότι στη θέση της φράσης "γίνονται δεκτές" μπαίνει η λέξη "εξετάζονται". Είναι ουσιαστική η διαφορά. Δεν είναι νομοτεχνικό.
ΠΡΟΕΔΡΟΣ (Απόστολος Κακλαμάνης): Κύριε Κόρακα, είναι προφανώς έλασσον από αυτό που ψήφισε η Βουλή. Αν το αφήσουμε, σημαίνει ότι γίνονται δεκτές όποιες αιτήσεις υπεβλήθησαν χωρίς να εξετασθούν. Είναι δυνατόν; Αυτή είναι μία πραγματικά νομοτεχνική παρατήρηση διότι έτσι κυριολεκτούμε. Αλίμονο! Λέει ότι, "αιτήσεις που υπεβλήθησαν μέχρι τότε για επιδότηση με το ν.1892 γίνονται δεκτές". Δεν εννοεί η Βουλή ότι γίνονται δεκτές. Προφανώς εξετάζονται.
Ερωτάται το Σώμα: Γίνεται δεκτό το νομοσχέδιο και στο σύνολο με τη νομοτεχνική παρατήρηση του κυρίου Υφυπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο με τη νομοτεχνική αυτή παρατήρηση του κυρίου Υφυπουργού έγινε δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εθνικής Οικονομίας "Χρηματιστηριακή αγορά παραγώγων και άλλες διατάξεις" έγινε δεκτό κατά πλειοψηφία σε μόνη συζήτηση κατ' αρχήν, κατ'άρθρο και στο σύνολο και έχει ως εξής:
Χρηματιστηριακή αγορά παραγώγων και άλλες διατάξεις
'Αρθρο 1
Ορισμοί
Για τους σκοπούς του παρόντος νόμου νοούνται:
1. Ως "αντισυμβαλλόμενα μέλη" νοούνται τα μέλη του Χ.Α.Α. μεταξύ των οποίων καταρτίζεται χρηματιστηριακή συναλλαγή, εφόσον είναι συμμετέχοντα μέλη.
2. Ως "ασφάλεια" νοείται η αξία σε μετρητά ή άλλες κινητές αξίες που παρέχεται προς την ΕΤ.Ε.Σ.Ε.Π. από τα μέλη του Χ.Π.Α. και της ΕΤ.Ε.Σ.Ε.Π..
3. Ως "ασφαλιστικός ή εγγυοδοτικός φορέας" νοείται κάθε ιδιωτικού ή δημοσίου δικαίου πρόσωπο, ταμείο, οργανισμός ή φορέας άλλου τύπου ο οποίος εκ του νόμου ή βάσει σύμβασης με μέλος παρέχει ασφάλιση των κινδύνων ευθύνης του μέλους προς εντολείς του ή εγγυάται την εκπλήρωση των αντίστοιχων υποχρεώσεων.
4. Ως "Α.Χ.Ε." νοείται η ανώνυμη χρηματιστηριακή εταιρία που συνιστάται σύμφωνα με τις διατάξεις του ν. 1806/1988 (ΦΕΚ 207 Α').
5. Ως "εκτός κύκλου" σύμβαση νοείται η χρηματιστηριακή σύμβαση επί παραγώγων που καταρτίζεται εκτός της συνεδρίασης του Χ.Π.Α..
6. Ως "εντολέας" νοείται κάθε πρόσωπο προς το οποίο μέλος παρέχει οποιαδήποτε από τις καλυπτόμενες επενδυτικές υπηρεσίες, εκτός από:
(α) τα πιστωτικά ιδρύματα του άρθρου 2 του ν. 2076/1992 (ΦΕΚ 130 Α') και οι εξομοιούμενες με αυτά ως προς το αντικείμενό τους αλλοδαπές επιχειρήσεις ανεξαρτήτως νομικού τύπου<M^.
(β) τα χρηματοδοτικά ιδρύματα του άρθρου 2 του ν. 2076/1992 (ΦΕΚ 130 Α') και οι εξομοιούμενες με αυτά ως προς το αντικείμενό τους αλλοδαπές επιχειρήσεις ανεξαρτήτως νομικού τύπου<M^.
(γ) τις ασφαλιστικές επιχειρήσεις του ν. 400/1976 (ΦΕΚ 130 Α') και οι εξομοιούμενες με αυτές ως προς το αντικείμενό τους αλλοδαπές επιχειρήσεις ανεξαρτήτως νομικού τύπου<M^.
(δ) τους οργανισμούς συλλογικών επενδύσεων, οι εταιρίες διαχείρισης χαρτοφυλακίων και οι εξομοιούμενες με αυτά ως προς το αντικείμενό τους αλλοδαπές επιχειρήσεις ανεξαρτήτως νομικού τύπου<M^.
(ε) τα νομικά πρόσωπα που υπάγονται στις διατάξεις του ν. 1611/1950 (ΦΕΚ 340 Α') και τα εξομοιούμενα με αυτά ως προς τη φύση τους νομικά πρόσωπα ανεξαρτήτως νομικού τύπου<M^.
(στ) τα κράτη, τις κεντρικές διοικητικές αρχές, τις κρατικές υπηρεσίες και τους υπερεθνικούς φορείς και οργανισμούς ανεξαρτήτως νομικού τύπου<M^.
(ζ) τους οργανισμούς τοπικής αυτοδιοίκησης<M^.
(η) τα διευθυντικά στελέχη, τα μέλη του Διοικητικού Συμβουλίου, τους ελεγκτές και τα άλλα πρόσωπα που παρέχουν εμπιστευτικές συμβουλευτικές υπηρεσίες, ως προς το μέλος στο οποίο απασχολούνται ως στελέχη, ως μέλη Διοικητικού Συμβουλίου, ελεγκτές ή σύμβουλοι, καθώς και οι μέτοχοι του μέλους που κατέχουν τουλάχιστον 5% του μετοχικού του κεφαλαίου<M^.
(θ) τους συγγενείς εξ αίματος ή εξ αγχιστείας μέχρι δευτέρου βαθμού των προσώπων της παραπάνω περίπτωσης (η) ως προς το ίδιο με την περίπτωση (η) μέλος<M^.
(ι) κάθε άλλο πρόσωπο το οποίο είναι συνδεδεμένο (κατά την έννοια της παραγράφου 5 του άρθρου 42ε του κ.ν. 2190/1920) με το μέλος που του παρέχει καλυπτόμενες επενδυτικές υπηρεσίες.
7. Ως "εντολή" νοείται η εντολή παροχής από Ε.Π.Ε.Υ. προς εντολέα καλυπτόμενης επενδυτικής υπηρεσίας.
8. Ως "εντός κύκλου" σύμβαση νοείται η χρηματιστηριακή σύμβαση επί παραγώγων που καταρτίζεται κατά τη διάρκεια της συνεδρίασης του Χ.Π.Α. μέσω του συστήματος συναλλαγών του Χ.Π.Α..
9. Ως "Ε.Π.Ε.Υ." νοείται η επιχείρηση παροχής επενδυτικών υπηρεσιών (συμπεριλαμβανομένων των πιστωτικών ιδρυμάτων) κατά την έννοια του ν. 2396/1996 που εδρεύει σε Κράτος-Μέλος της Ε.Ε..
10. Ως "εργάσιμη" νοείται κάθε ημέρα προγραμματισμένης λειτουργίας του Χ.Α.Α..
11. Ως "θεσμικός επενδυτής" νοείται κάθε Ε.Π.Ε.Υ., εταιρία διαχείρισης αμοιβαίων κεφαλαίων, εταιρία επενδύσεων χαρτοφυλακίου, ασφαλιστική εταιρία και ασφαλιστικό ταμείο που λειτουργεί νόμιμα στην Ελλάδα.
12. Ως "καλυπτόμενες επενδυτικές υπηρεσίες" νοούνται αποκλειστικά οι ακόλουθες υπηρεσίες:
(α) κατάρτιση συναλλαγών επί χρηματιστηριακών πραγμάτων στο Χ.Α.Α. για λογαριασμό τρίτων ή για ίδιο λογαριασμό,
(β) φύλαξη και διακίνηση χρηματιστηριακών πραγμάτων για λογαριασμό τρίτων για κατάρτιση συναλλαγών στο Χ.Α.Α. ή που αποτελούν το προϊόν κατάρτισης συναλλαγών στο Χ.Α.Α.,
(γ) κατοχή κεφαλαίων τρίτων για κατάρτιση συναλλαγών επί χρηματιστηριακών πραγμάτων στο Χ.Α.Α. ή που αποτελούν το προϊόν κατάρτισης συναλλαγών επί χρηματιστηριακών πραγμάτων στο Χ.Α.Α.,
(δ) από την 26η Σεπτεμβρίου 1998 ή προγενέστερη ημερομηνία που καθορισθεί με απόφαση του Υπουργού Εθνικής Οικονομίας, μετά από εισήγηση της Επιτροπής Κεφαλαιαγοράς, ως "καλυπτόμενες υπηρεσίες" νοούνται πλέον των υπηρεσιών των παραπάνω εδαφίων (α) έως (γ) της παρούσας παραγράφου, οι υπηρεσίες των εδαφίων (α)i, (γ) και (δ) της παραγράφου 1 του άρθρου 2 του ν. 2396/1996 (ΦΕΚ 73 Α').
13. Ως "κανονισμός λειτουργίας" των Χ.Π.Α. και ΕΤ.Ε.Σ.Ε.Π., αντιστοίχως, νοείται το σύνολο των εκάστοτε ισχυουσών κανονιστικών διατάξεων που αφορούν στα πρόσωπα αυτά.
14. Ως "Κεφάλαιο Ασφάλισης" νοείται το κεφάλαιο ασφάλισης υποχρεώσεων των μελών του Χ.Π.Α. υπό τη διαχείριση της ΕΤ.Ε.Σ.Ε.Π. σύμφωνα με τις διατάξεις του παρόντος νόμου.
15. Ως "κεφάλαιο" του Συνεγγυητικού νοείται το σύνολο των εκάστοτε διαθεσίμων του, ενώ για τον υπολογισμό του εκάστοτε ύψους του κεφαλαίου του Συνεγγυητικού εφαρμόζεται κατ' αναλογία ο ορισμός των ιδίων κεφαλαίων Ε.Π.Ε.Υ. σύμφωνα με την Απόφαση της Επιτροπής Κεφαλαιαγοράς Αριθ. Ε.Κ.7288 (ΦΕΚ 369 Β').
16. Ως "κινητές αξίες" νοούνται οι κινητές αξίες σύμφωνα με το άρθρο 2 του ν. 2396/1996.
17. Ως "μέλη" του Χ.Α.Α. νοούνται οι πάσης φύσης Ε.Π.Ε.Υ. οι οποίες έχουν κατά το νόμο το δικαίωμα κατάρτισης χρηματιστηριακών συμβάσεων στο Χ.Α.Α..
18. Ως "παραγγελέας" νοείται κάθε φυσικό ή νομικό πρόσωπο για λογαριασμό του οποίου μέλος οργανωμένης χρηματιστηριακής αγοράς παρέχει επενδυτικές υπηρεσίες, ιδίως χρηματιστηριακές συναλλαγές.
19. Ως "παράγωγα" νοούνται συμβάσεις επί χρηματοοικονομικών μέσων, ιδίως συμβάσεις προαίρεσης, υπό προθεσμία και ανταλλαγής δικαιωμάτων επί κινητών αξιών, χρηματιστηριακών δεικτών, μέσων της χρηματαγοράς, συναλλάγματος και επιτοκίων.
20. Ως "περιθώριο ασφάλισης" νοείται η αξία σε μετρητά ή κινητές αξίες που παρέχεται από παραγγελέα μέσω μέλους της ΕΤ.Ε.Σ.Ε.Π. προς την ΕΤ.Ε.Σ.Ε.Π. για την εξασφάλιση των εκάστοτε υποχρεώσεών του προς την ΕΤ.Ε.Σ.Ε.Π. που απορρέουν από την εκκαθάριση συναλλαγών του στο Χ.Π.Α..
21. Ως "συμμετέχοντα μέλη" νοούνται οι Ε.Π.Ε.Υ. που είναι ενήμερες ως προς τις υποχρεώσεις τους προς το Συνεγγυητικό σύμφωνα με τις διατάξεις του παρόντος νόμου.
22. "Συνεγγυητικό" σημαίνει το "Συνεγγυητικό Κεφάλαιο Εξασφάλισης Συναλλαγών Μελών του Χρηματιστηρίου Αξιών Αθηνών", όπως έχει αναμορφωθεί και λειτουργεί σύμφωνα με τις διατάξεις του παρόντος νόμου.
23. Ως "τίμημα δικαιώματος" νοείται το ποσό που οφείλει να καταβάλει επενδυτής για τη σύναψη χρηματιστηριακής σύμβασης προαίρεσης και για τη σύναψη κάθε άλλης πράξης επί παραγώγων εισηγμένων προς διαπραγμάτευση στο Χ.Π.Α. σύμφωνα με σχετική απόφαση του Διοικητικού Συμβουλίου της ΕΤ.Ε.Σ.Ε.Π..
24. Ως "υποκείμενες αξίες" νοούνται οι κινητές αξίες, οι δείκτες κινητών αξιών, οι αξίες της χρηματαγοράς και οι άλλες αξίες, επί των οποίων παρέχεται δικαίωμα αγοράς ή πώλησης από παράγωγο ή βάσει των οποίων υπολογίζεται η χρηματιστηριακή αξία των παραγώγων.
25. Ως "χρηματιστηριακά πράγματα" νοούνται οι πάσης φύσης κινητές αξίες, οι οποίες εκάστοτε αποτελούν αντικείμενο διαπραγμάτευσης στο Χ.Α.Α..
26. Ως "χρηματιστηριακές συναλλαγές" νοούνται οι συμβάσεις επί χρηματιστηριακών πραγμάτων που καταρτίζονται στο Χ.Α.Α. σύμφωνα με τους εκάστοτε ισχύοντες νόμους και κανονιστικές διατάξεις.
ΜΕΡΟΣ Α'
ΧΡΗΜΑΤΙΣΤΗΡΙΟ ΠΑΡΑΓΩΓΩΝ ΑΘΗΝΩΝ
ΚΕΦΑΛΑΙΟ Α'
ΙΔΡΥΣΗ ΚΑΙ ΣΚΟΠΟΣ ΤΟΥ ΧΡΗΜΑΤΙΣΤΗΡΙΟΥ ΠΑΡΑΓΩΓΩΝ ΑΘΗΝΩΝ ΚΑΙ ΑΛΛΕΣ
ΣΥΝΑΦΕΙΣ ΔΙΑΤΑΞΕΙΣ
'Αρθρο 2
'Iδρυση και σκοπός του Χρηματιστηρίου
Παραγώγων Αθηνών (Χ.Π.Α.)
1. Το Χρηματιστήριο Παραγώγων Αθηνών (Χ.Π.Α.), που ιδρύεται σύμφωνα με τη διαδικασία του άρθρου 4 του παρόντος νόμου και λειτουργεί με τη μορφή ανώνυμης εταιρίας, διέπεται από τις διατάξεις της νομοθεσίας για τις ανώνυμες εταιρίες, εκτός αν επί μέρους διατάξεις του παρόντος νόμου εισάγουν αποκλίσεις από αυτές.
2. Σκοπός του Χ.Π.Α. είναι η οργάνωση και υποστήριξη των συναλλαγών στη χρηματιστηριακή αγορά παραγώγων, η οργάνωση της λειτουργίας του συστήματος συναλλαγών αυτών, καθώς και κάθε συναφής δραστηριότητα.
3. Τα παράγωγα και τα χαρακτηριστικά τους που αποτελούν αντικείμενο διαπραγμάτευσης στο Χ.Π.Α. ορίζoνται στη σχετική απόφαση του Διοικητικού Συμβουλίου του Χ.Π.Α., ύστερα από γνώμη του Διοικητικού Συμβουλίου της Εταιρείας Εκκαθάρισης Συναλλαγών επί Παραγώγων (ΕΤ.Ε.Σ.Ε.Π.).
'Αρθρο 3
Μετοχικό κεφάλαιο και μετοχική
σύνθεση του Χ.Π.Α.
1. Το μετοχικό κεφάλαιο του Χ.Π.Α. καταβάλλεται εξ ολοκλήρου τοις μετρητοίς. Το αρχικό μετοχικό κεφάλαιο ανέρχεται σε τρία δισεκατομμύρια (3.000.000.000) δραχμές.
2. Οι μετοχές του Χ.Π.Α. είναι ονομαστικές. Μέτοχοί του μπορούν να είναι μόνο το Χρηματιστήριο Αξιών Αθηνών Α.Ε. (Χ.Α.Α.) και θεσμικοί επενδυτές.
3. Με εξαίρεση το Χ.Α.Α., μέτοχος του Χ.Π.Α. δεν επιτρέπεται να αποκτά μετοχές που αντιπροσωπεύουν ποσοστό μεγαλύτερο του τρία τοις εκατό (3%) του καταβεβλημένου μετοχικού κεφαλαίου του.
4. Το Χ.Α.Α. κατέχει μετοχές του Χ.Π.Α. που αντιπροσωπεύουν ποσοστό τριάντα τέσσερα τοις εκατό (34%) έως σαράντα εννέα τοις εκατό (49%) του μετοχικού κεφαλαίου του. Οι λοιπές μετοχές κατανέμονται, κατά το δυνατόν συμμέτρως, μεταξύ των θεσμικών επενδυτών που επιθυμούν να συμμετάσχουν στο σχηματισμό του κεφαλαίου του Χ.Π.Α.. Επί μέρους ρυθμίσεις ως προς τη συμμετοχή θεσμικών επενδυτών στο μετοχικό κεφάλαιο του Χ.Π.Α. μπορούν να εισάγονται με απόφαση της Επιτροπής Κεφαλαιαγοράς, ύστερα από εισήγηση του Διοικητικού Συμβουλίου του Χ.Π.Α..
5. Κατά την ίδρυση του Χ.Π.Α., το Χ.Α.Α. μπορεί να αναλάβει χωρίς περιορισμό μετοχές του Χ.Π.Α., εφόσον δεν υπάρχει ενδιαφέρον για την ανάληψή τους από θεσμικούς επενδυτές. Το Χ.Α.Α. υποχρεούται να μεταβιβάσει το επιπλέον του προβλεπόμενου στο νόμο ποσοστό μετοχών σε θεσμικούς επενδυτές, εφόσον εκδηλωθεί ενδιαφέρον, στην τιμή που θα συμφωνηθεί μεταξύ των δύο μερών, η οποία δεν μπορεί να είναι κατώτερη της ονομαστικής τιμής της μετοχής.
6. Εντός δέκα (10) ημερών από την ημέρα που θα διενεργηθεί η πρώτη τακτική Γενική Συνέλευση του Χ.Π.Α., εφόσον θεσμικοί επενδυτές επιθυμούν να αποκτήσουν μετοχές του, ούτως ώστε το ποσοστό συμμετοχής τους στο μετοχικό κεφάλαιο του Χ.Π.Α. να είναι ίσο με τον αντιστοιχούντα σε κάθε θεσμικό επενδυτή αριθμό μετοχών με βάση την αρχή της σύμμετρης κατανομής των μετοχών του Χ.Π.Α., δηλώνουν τούτο γραπτώς στο Διοικητικό Συμβούλιο του Χ.Π.Α.. Το Διοικητικό Συμβούλιο δικαιούται να ζητά εξασφαλίσεις από τους ενδιαφερομένους προς απόκτηση μετοχών του Χ.Π.Α. ως προς την ικανοποίηση των υποχρεώσεών τους για την καταβολή στο κεφάλαιο της εταιρίας του ποσού συμμετοχής τους σύμφωνα με το γραπτό αίτημά τους. Η απόφαση αύξησης του κεφαλαίου του Χ.Π.Α. λαμβάνεται σε κάθε περίπτωση από το αρμόδιο όργανό του, το οποίο θα συγκληθεί εντός ευλόγου χρονικού διαστήματος. Η τιμή διάθεσης των νέων μετοχών προσδιορίζεται με βάση την καθαρή θέση του Χ.Π.Α..
7. Η διαδικασία της προηγούμενης παραγράφου επαναλαμβάνεται κάθε τρία ημερολογιακά έτη, με υποβολή δηλώσεων - αιτήσεων του πρώτου εδαφίου της προηγούμενης παραγράφου εντός δέκα (10) ημερών από την ημέρα που διενεργήθηκε η τακτική Γενική Συνέλευση κάθε τρίτου έτους που ακολουθεί. Η τιμή διάθεσης των νέων μετοχών προσδιορίζεται από το Χ.Π.Α. με βάση την έκθεση αποτίμησης της αξίας της εταιρίας από τους ορκωτούς ελεγκτές που την ελέγχουν.
8. Στη διαδικασία των αυξήσεων του μετοχικού κεφαλαίου των προηγούμενων δύο παραγράφων, οι παλαιοί μέτοχοι στερούνται του δικαιώματος προτίμησης, στο βαθμό που αυτό είναι αναγκαίο για την ικανοποίηση των άλλων θεσμικών επενδυτών που δήλωσαν πρόθεση να συμμετάσχουν στην αύξηση του μετοχικού κεφαλαίου και προκειμένου να επιτευχθεί σύμμετρη κατανομή των μετοχών του Χ.Π.Α. μεταξύ των ενδιαφερόμενων θεσμικών επενδυτών.
9. Στη διαδικασία αύξησης του μετοχικού κεφαλαίου των προηγούμενων παραγράφων επιτρέπονται αποκλίσεις από την αρχή της σύμμετρης κατανομής των μετοχών μεταξύ των συμμετεχόντων θεσμικών επενδυτών, εφόσον είναι απαραίτητες για να επιτευχθεί η κατανομή ακέραιου αριθμού μετοχών μεταξύ των προσώπων αυτών, όπως μπορεί ειδικότερα να αποφασίζεται από το Διοικητικό Συμβούλιο του Χ.Π.Α..
10. 'Οταν το Χ.Α.Α. επιθυμεί να εκποιήσει μετοχές του Χ.Π.Α., ανακοινώνει στους θεσμικούς επενδυτές τον αριθμό των προς μεταβίβαση μετοχών και την τιμή διάθεσης. Οι θεσμικοί επενδυτές δύνανται να γνωστοποιήσουν εντός προθεσμίας τριάντα (30) ημερών από την ανακοίνωση την πρόθεσή τους για απόκτηση μετοχών. Εάν εκδηλωθεί από τους θεσμικούς επενδυτές ενδιαφέρον για απόκτηση μετοχών που υπερβαίνουν τις προς διάθεση μετοχές, οι προς πώληση μετοχές του Χ.Π.Α. κατανέμονται μεταξύ των θεσμικών επενδυτών που έχουν εκδηλώσει ενδιαφέρον για την απόκτησή τους, έτσι ώστε να επιτυγχάνεται κατά το δυνατόν ισομερής κατανομή μετοχών μεταξύ των συμμετεχόντων θεσμικών επενδυτών, όπως μπορεί ειδικότερα να καθορίζει με απόφασή του το Διοικητικό Συμβούλιο του Χ.Α.Α.. Κατά τον παραπάνω υπολογισμό λαμβάνονται υπόψη και οι μετοχές που κατέχουν ήδη θεσμικοί επενδυτές.
'Αρθρο 4
Διαδικασία ίδρυσης
1. Το Χ.Α.Α. συντάσσει και θέτει στη διάθεση κάθε ενδιαφερόμενου θεσμικού επενδυτή σχέδιο καταστατικού του Χ.Π.Α. εντός έξι (6) μηνών από τη δημοσίευση του παρόντος.
2. Με ανακοίνωσή του, που δημοσιεύεται σε δύο τουλάχιστον πολιτικές και δύο τουλάχιστον οικονομικές εφημερίδες, που εκδίδονται στην Αθήνα και έχουν ευρεία κυκλοφορία, το Χ.Α.Α. γνωστοποιεί τη διαδικασία με την οποία οι ενδιαφερόμενοι θα λαμβάνουν αντίτυπα του σχεδίου καταστατικού του Χ.Π.Α. και ανακοινώνει το ύψος του μετοχικού του κεφαλαίου και τις μετοχές που θα αναλάβει εκείνο, καθώς και τη διαδικασία και το περιεχόμενο γνωστοποίησης στο Χ.Α.Α. της εκδήλωσης ενδιαφέροντος από τους θεσμικούς επενδυτές που επιθυμούν να συμμετάσχουν στην ίδρυση του Χ.Π.Α.. Η παραπάνω ανακοίνωση ορίζει και την ημερομηνία, μέχρι την οποία οι ενδιαφερόμενοι υποχρεούνται να έχουν προβεί σε εκδήλωση ενδιαφέροντος, σύμφωνα με την επόμενη παράγραφο. Η προθεσμία που τάσσει το Χ.Α.Α. δεν μπορεί να είναι συντομότερη από ένα (1) μήνα.
3. 'Oσοι δικαιούνται να αποκτήσουν μετοχές του Χ.Π.Α. και επιθυμούν να συμμετάσχουν στην ίδρυσή του, ανακοινώνουν την πρόθεσή τους αυτή, καθώς και το ύψος του μετοχικού κεφαλαίου του Χ.Π.Α. που επιθυμούν να καλύψουν. Εάν εκδηλωθεί ενδιαφέρον για απόκτηση μετοχών που υπερβαίνουν το κεφάλαιο που θα καλυφθεί από τους λοιπούς πλην του Χ.Α.Α. ιδρυτές, οι μετοχές του Χ.Π.Α. που θα αναληφθούν από τους λοιπούς ιδρυτές κατανέμονται σύμμετρα μεταξύ των θεσμικών επενδυτών που έχουν εκδηλώσει ενδιαφέρον για την απόκτησή τους. Επιτρέπονται αποκλίσεις με απόφαση του Διοικητικού Συμβουλίου του Χ.Α.Α., εάν είναι απαραίτητες για να επιτευχθεί η κατανομή ακέραιου αριθμού μετοχών μεταξύ των ενδιαφερομένων.
4. Εντός δέκα (10) ημερών από την πάροδο της προθεσμίας της παραγράφου 2, το Χ.Α.Α. ανακοινώνει τον πίνακα των ιδρυτών του Χ.Π.Α. και τον αριθμό των μετοχών που αναλαμβάνει κάθε ιδρυτής, καθώς και τον τόπο και χρόνο της υπογραφής του καταστατικού του Χ.Π.Α.. Οι ιδρυτές του Χ.Π.Α. πρέπει να έχουν καταβάλει την αξία των μετοχών που αναλαμβάνουν τρεις (3) εργάσιμες ημέρες πριν από την υπογραφή του καταστατικού σε λογαριασμό πιστωτικού ιδρύματος που λειτουργεί νόμιμα στην Ελλάδα, τον οποίο ανακοινώνει το Χ.Α.Α.. 'Αλλως, το Διοικητικό Συμβούλιο του Χ.Α.Α. αποφασίζει για τη διανομή, σύμφωνα με τους κανόνες της παραγράφου 3, των μετοχών των οποίων δεν καταβλήθηκε η αξία, συμμέτρως στους άλλους θεσμικούς επενδυτές που έχουν εκδηλώσει ενδιαφέρον ή τις αναλαμβάνει το ίδιο.
'Αρθρο 5
Ειδικές ρυθμίσεις
1. Με την επιφύλαξη των διατάξεων του παρόντος νόμου, για την τροποποίηση του καταστατικού του Χ.Π.Α. ισχύουν οι διατάξεις της νομοθεσίας για τις ανώνυμες εταιρίες.
2. Ο τακτικός και έκτακτος έλεγχος του Χ.Π.Α., ο οποίος προβλέπεται από τις διατάξεις για τις ανώνυμες εταιρίες διενεργείται από δύο ορκωτούς ελεγκτές.
3. Οι καταχωρίσεις του Χ.Π.Α., που προβλέπονται από τις διατάξεις της νομοθεσίας για τις ανώνυμες εταιρίες, γίνονται στο Μητρώο της παραγράφου 8 του άρθρου 7β του κ.ν. 2190/1920 που τηρείται στη Διεύθυνση Α.Ε. και Πίστεως της κεντρικής υπηρεσίας του Υπουργείου Ανάπτυξης.
4. Οι διατάξεις του άρθρου 1 του ν. 1806/1988 (ΦΕΚ 207 Α') εφαρμόζονται και για τον έλεγχο και την εποπτεία των δραστηριοτήτων του Χ.Π.Α..
'Αρθρο 6
Διοίκηση του Χ.Π.Α.
1. Το Διοικητικό Συμβούλιο του Χ.Π.Α. αποτελείται από εννέα (9) μέλη. Τρία (3) από τα μέλη του ορίζονται από τον Υπουργό Εθνικής Οικονομίας μεταξύ προσώπων που έχουν ειδική πείρα και κύρος. Τα υπόλοιπα έξι (6) μέλη του Διοικητικού Συμβουλίου του Χ.Π.Α. εκλέγονται σύμφωνα με τις διατάξεις της νομοθεσίας για τις ανώνυμες εταιρίες από τη γενική συνέλευση των μετόχων.
2. Ο Υπουργός Εθνικής Οικονομίας γνωστοποιεί στο Χ.Π.Α. το διορισμό των συμβούλων που ορίζει τρεις (3) πλήρεις ημέρες πριν από τη συνεδρίαση της Γενικής Συνέλευσης που καλείται να εκλέξει μέλη του Διοικητικού Συμβουλίου. Εάν οι σύμβουλοι που έχει διορίσει ο Υπουργός Εθνικής Οικονομίας παραιτηθούν, αποθάνουν ή εκπέσουν καθ' οιονδήποτε τρόπο του αξιώματός τους, αντικαθίστανται από πρόσωπα που ορίζει ο ίδιος Υπουργός.
3. Ο Πρόεδρος του Χ.Π.Α. είναι πλήρους απασχόλησης και εκλέγεται μεταξύ των προσώπων που έχει ορίσει ο Υπουργός Εθνικής Οικονομίας, εκτός και αν αποφασίσει διαφορετικά το Διοικητικό Συμβούλιο του Χ.Π.Α. με πλειοψηφία των 7/9 του συνόλου των μελών του.
4. Το Διοικητικό Συμβούλιο του Χ.Π.Α.:
α) μετά από γνώμη του Διοικητικού Συμβουλίου της εταιρίας εκκαθάρισης συναλλαγών επί παραγώγων που συνιστάται βάσει του παρόντος νόμου (ΕΤ.Ε.Σ.Ε.Π.) καθορίζει τα παράγωγα που αποτελούν αντικείμενο διαπραγμάτευσης στο Χ.Π.Α.,
β) κάνει αποδεκτές ή απορρίπτει αιτήσεις Ε.Π.Ε.Υ. για την απόκτηση της ιδιότητας μέλους του Χ.Π.Α.,
γ) ασκεί τις διοικητικές και διαχειριστικές αρμοδιότητες ως όργανο διοίκησης του Χ.Π.Α.,
δ) ασκεί τον έλεγχο και την εποπτεία των μελών του ως προς την τήρηση των υποχρεώσεών τους που απορρέουν από τη χρηματιστηριακή νομοθεσία σε σχέση με τις συναλλαγές που καταρτίζουν στο Χ.Π.Α., την εν γένει τήρηση των υποχρεώσεών τους από τη λειτουργία του Χ.Π.Α., την εκκαθάριση και διακανονισμό των συναλλαγών αυτών και την κατάθεση ασφαλειών,
ε) εκδίδει τις κανονιστικού περιεχομένου αποφάσεις που προβλέπονται στον παρόντα νόμο,
στ) επιβάλλει τις διοικητικές κυρώσεις και λαμβάνει τα διοικητικά μέτρα που προβλέπονται στον παρόντα νόμο.
'Αρθρο 7
Μέλη του Χ.Π.Α.
1. Το Διοικητικό Συμβούλιο του Χ.Π.Α. θα κάνει δεκτή αίτηση για την απόκτηση της ιδιότητας μέλους του Χ.Π.Α., εφόσον πληρούνται σωρευτικά οι παρακάτω προϋποθέσεις:
(α) Το υποψήφιο μέλος είναι Ε.Π.Ε.Υ. που δικαιούται να παρέχει τις επενδυτικές υπηρεσίες του άρθρου 2 παράγραφος 1 περίπτωση α(ii) του ν. 2396/1996 (ΦΕΚ 73 Α') επί παραγώγων.
(β) Το υποψήφιο μέλος είναι μέλος της ΕΤ.Ε.Σ.Ε.Π..
(γ) Το υποψήφιο μέλος έχει αποδεχθεί και καταρτίσει τις εκάστοτε οριζόμενες συμβάσεις μεταξύ αυτού και του Χ.Π.Α. ή και της ΕΤ.Ε.Σ.Ε.Π.. Με τις συμβάσεις αυτές προσδιορίζονται υποχρεώσεις και δικαιώματα των μελών του Χ.Π.Α. ως προς το Χ.Π.Α. και την ΕΤ.Ε.Σ.Ε.Π, ενδεικτικά αλλά όχι περιοριστικά, το ποσό εγγραφής μέλους, η ετήσια συνδρομή και τα χρηματικά δικαιώματα του Χ.Π.Α. για τις υπηρεσίες που παρέχει και η παροχή ασφάλειας υπέρ της ΕΤ.Ε.Σ.Ε.Π..
(δ) Το υποψήφιο μέλος πληροί τις προϋποθέσεις οργάνωσης και διαθέτει τα τεχνικά μέσα που ορίζει ο κανονισμός λειτουργίας του Χ.Π.Α..
2. Πιστωτικό ίδρυμα που αποκτά την ιδιότητα μέλους του Χ.Π.Α. δεν δικαιούται να καταρτίζει συναλλαγές σε παράγωγα επί μετοχών, συμπεριλαμβανομένων και των δεικτών επί μετοχών, έως ότου επιτραπεί σε πιστωτικά ιδρύματα να γίνουν μέλη του Χ.Α.Α..
'Αρθρο 8
Εποπτεία
1. Τον έλεγχο και την εποπτεία επί της λειτουργίας του Χ.Π.Α. και της ΕΤ.Ε.Σ.Ε.Π. ως προς την τήρηση των σχετικών διατάξεων της νομοθεσίας περί κεφαλαιαγοράς ασκεί η Επιτροπή Κεφαλαιαγοράς.
2. Οι διατάξεις της νομοθεσίας για την εποπτεία του Χ.Α.Α. και την επιβολή κυρώσεων στα μέλη του Χ.Α.Α. εφαρμόζονται αναλόγως για την επιβολή κυρώσεων στα μέλη του Χ.Π.Α. και της ΕΤ.Ε.Σ.Ε.Π., εφόσον αυτά παραβιάζουν τη νομοθεσία και τον κανονισμό λειτουργίας του Χ.Π.Α. ή της ΕΤ.Ε.Σ.Ε.Π.. Τις κυρώσεις επιβάλλει, κατά περίπτωση, η αρμόδια για την εποπτεία του μέλους αρχή, ή, όπου προβλέπεται ειδικά επιβολή κυρώσεων από το Διοικητικό Συμβούλιο του Χ.Α.Α. επί μελών του Χ.Α.Α., τις αντίστοιχες κυρώσεις στα μέλη του Χ.Π.Α. και της ΕΤ.Ε.Σ.Ε.Π. επιβάλλει το Διοικητικό Συμβούλιο του Χ.Π.Α..
ΚΕΦΑΛΑΙΟ Β'
ΣΥΝΑΛΛΑΓΕΣ ΤΗΣ ΧΡΗΜΑΤΙΣΤΗΡΙΑΚΗΣ
ΑΓΟΡΑΣ ΠΑΡΑΓΩΓΩΝ
'Αρθρο 9
Αντικείμενο συναλλαγών
Αντικείμενο συναλλαγών του Χ.Π.Α. αποτελούν αποκλειστικά τα εισηγμένα προς διαπραγμάτευση σ' αυτό παράγωγα.
'Αρθρο 10
Χρηματιστηριακές συμβάσεις επί παραγώγων
1. Οι χρηματιστηριακές συμβάσεις στο Χ.Π.Α. συνάπτονται είτε με τη συμμετοχή του μέλους του Χ.Π.Α. στη συνεδρίαση του Χ.Π.Α. (συμβάσεις εντός κύκλου) είτε χωρίς τέτοια συμμετοχή (εκτός κύκλου).
2. Κάθε σύμβαση επί παραγώγων στο Χ.Π.Α. καταρτίζεται μεταξύ: α) των μελών του Χ.Π.Α. που συμμετέχουν στην κατάρτισή της και της ΕΤ.Ε.Σ.Ε.Π. και β) των παραγγελέων τους και της ΕΤ.Ε.Σ.Ε.Π..
3. Με την επιφύλαξη των διατάξεων του άρθρου 13 του παρόντος, μέλος του Χ.Π.Α. που καταρτίζει σύμβαση επί παραγώγων στο Χ.Π.Α. συναλλάσσεται για λογαριασμό παραγγελέα του, ενεργώντας ως χρηματιστηριακός παραγγελιοδόχος.
'Αρθρο 11
Χρηματιστηριακές συμβάσεις εντός κύκλου
1. Τα μέλη του Χ.Π.Α. συμμετέχουν στις συνεδριάσεις του Χ.Π.Α. και καταρτίζουν χρηματιστηριακές συμβάσεις επί παραγώγων.
2. Εφόσον δύο αντίθετες δηλώσεις βούλησης συμπίπτουν, η ΕΤ.Ε.Σ.Ε.Π. κάνει αποδεκτές τις δύο αντίθετες δηλώσεις βούλησης και καταρτίζει με καθένα από τα δύο μέλη ομοιόμορφη σύμβαση επί του παραγώγου έτσι ώστε οι υποχρεώσεις της από τη μία σύμβαση να είναι αντίστροφες προς τις υποχρεώσεις της από την άλλη. Επιτρέπεται η κατάρτιση χρηματιστηριακής σύμβασης εντός κύκλου για λογαριασμό διαφορετικών παραγγελέων ακόμα και αν οι δηλώσεις προσφοράς και αποδοχής προέρχονται από το ίδιο μέλος του Χ.Π.Α..
'Αρθρο 12
Κατάρτιση χρηματιστηριακών
συμβάσεων εκτός κύκλου
Η κατάρτιση συναλλαγών εκτός κύκλου επιτρέπεται μόνο μετά από την έκδοση της προβλεπόμενης στον παρόντα νόμο, άρθρο 31, παρ. 2ε απόφασης της Επιτροπής Κεφαλαιαγοράς.
'Αρθρο 13
Μέλη του Χ.Π.Α. ως Ειδικοί Διαπραγματευτές
Παραγώγων (Market Makers)
1. Επιτρέπεται στα μέλη του Χ.Π.Α., που το μετοχικό τους κεφάλαιο είναι τουλάχιστον ίσο με το προβλεπόμενο ελάχιστο κεφάλαιο που απαιτεί το άρθρο 28 παρ. 1 του ν. 2396/1996 (ΦΕΚ 73 Α') για Ε.Π.Ε.Υ. που δικαιούνται να προσφέρουν υπηρεσίες αναδόχου σε δημόσια εγγραφή, να πραγματοποιούν συναλλαγές παραγώγων ως ειδικοί διαπραγματευτές (market makers), συνάπτοντας στο όνομα και για λογαριασμό τους χρηματιστηριακές συμβάσεις επ' αυτών, με τις ειδικές συμφωνίες που ισχύουν για τις συναλλαγές αυτές, εφόσον έχουν καταρτίσει σύμβαση με το Χ.Π.Α. και την ΕΤ.Ε.Σ.Ε.Π., που περιέχει τα καλυπτόμενα παράγωγα, τους όρους της διαπραγμάτευσης και τις υποχρεώσεις του μέλους του Χ.Π.Α. που συμμετέχει στην αγορά ως ειδικός διαπραγματευτής.
2. Εάν με απόφαση του Υπουργού Εθνικής Οικονομίας, που θα εκδοθεί σύμφωνα με τη νομοθετική εξουσιοδότηση που παρέχεται με την παράγραφο 1 του άρθρου 28 του ν. 2396/1996 (ΦΕΚ 73 Α') αυξηθεί το ελάχιστο κεφάλαιο των Ε.Π.Ε.Υ. που δικαιούνται να προσφέρουν υπηρεσίες αναδόχου σε δημόσια εγγραφή, τα μέλη του Χ.Π.Α. που είναι ειδικοί διαπραγματευτές παραγώγων κατά το χρόνο έκδοσης της απόφασης αυτής εξακολουθούν να διαπραγματεύονται τα παράγωγα αυτά επί τρίμηνο μετά τη θέση σε ισχύ της παραπάνω υπουργικής απόφασης, ακόμα και αν δεν πληρούν τις προϋποθέσεις ύψους κεφαλαίου.
'Αρθρο 14
Διαφάνεια των συναλλαγών
1. 'Oλες οι εντολές προς μέλος του Χ.Π.Α. και όλες οι χρηματιστηριακές συμβάσεις που συνάπτονται στο Χ.Π.Α., τόσο εντός όσο και εκτός κύκλου, καταγράφονται με πλήρη στοιχεία, λαμβανομένων υπόψη των τεχνολογικών εξελίξεων, ώστε τα αρμόδια για την εποπτεία των χρηματιστηρίων όργανα να μπορούν να ελέγχουν την τήρηση των σχετικών διατάξεων.
2. Οι συναλλαγές στο Χ.Π.Α. δημοσιεύονται στο δελτίο τιμών του χρηματιστηρίου του άρθρου 28 του ν. 1806/ 1988 (ΦΕΚ 207 Α'). Το περιεχόμενο των δημοσιεύσεων που αφορούν τις συναλλαγές στο Χ.Π.Α. ορίζεται με απόφαση του Διοικητικού Συμβουλίου του Χ.Π.Α., με την οποία, τηρουμένων των διατάξεων του δεύτερου εδαφίου του άρθρου αυτού, μπορεί να ρυθμίζεται και κάθε άλλο ειδικό θέμα και αναγκαία λεπτομέρεια.
3. Τα δικαιώματα ψήφου που απορρέουν από μετοχή εταιρίας εισηγμένης στο Χ.Α.Α., την οποία πρόσωπο δικαιούται να αποκτήσει κατά τη λήξη προθεσμιακής σύμβασης μεταβίβασης στο Χ.Π.Α. ή κατά την άσκηση δικαιωμάτων παραγώγου εισηγμένου στο Χ.Π.Α., νοούνται ως δικαιώματα ψήφου τα οποία το πρόσωπο αυτό μπορεί να αποκτήσει με αποκλειστική πρωτοβουλία του δυνάμει ρητής συμφωνίας, κατά την έννοια του άρθρου 7 του π.δ/τος 51/1992 (ΦΕΚ 22 Α'). Η ενημέρωση προς την εκδότρια εταιρία και το Διοικητικό Συμβούλιο του Χ.Α.Α. η οποία παρέχεται σύμφωνα με το άρθρο 5 του π.δ/τος 51/1992 (ΦΕΚ 22 Α'), θα προσδιορίζει, σε κάθε περίπτωση όπου έχει εφαρμογή, τον αριθμό δικαιωμάτων ψήφου που νοούνται ως αποκτώμενα σύμφωνα με την παρούσα παράγραφο ως συνέπεια της σύναψης προθεσμιακής σύμβασης ή σύμβασης επί παραγώγου στο Χ.Π.Α..
'Αρθρο 15
Περιορισμοί στο πρόσωπο των παραγγελέων
Εταιρία, της οποίας οι αξίες είναι εισηγμένες στην κύρια ή παράλληλη αγορά του Χ.Α.Α., δεν επιτρέπεται να διενεργεί άμεσα ή έμμεσα χρηματιστηριακές συναλλαγές στη χρηματιστηριακή αγορά παραγώγων, όταν αντικείμενο των συναλλαγών αυτών είναι προθεσμιακές συμβάσεις ή δικαίωμα προαιρέσεως επί αξιών της εταιρίας είτε δείκτες, στους οποίους οι αξίες της εταιρίας αυτής συμμετέχει με ποσοστό μεγαλύτερο του 20%. Η απαγόρευση ισχύει για την εκδότρια εταιρία, τις συνδεδεμένες με αυτήν επιχειρήσεις κατά την έννοια της παραγράφου 5 του άρθρου 42ε του κ.ν. 2190/1920, όπως ισχύει, τα μέλη του Διοικητικού Συμβουλίου της εκδότριας εταιρίας, τους διευθύνοντες υπαλλήλους της, τους ελεγκτές και νομικούς συμβούλους της και για συγγενείς των πιο πάνω προσώπων κατ' ευθεία γραμμή μέχρι δευτέρου βαθμού και συζύγους αυτών. Σε περίπτωση παράβασης της διάταξης αυτής δεν επηρεάζεται το κύρος της συναλλαγής αλλά ο αντισυμβαλλόμενος, αν έχει ζημιωθεί, δικαιούται να αξιώσει από τα πρόσωπα του πρώτου ή δευτέρου εδαφίου που διενήργησαν την απαγορευμένη συναλλαγή, την αποκατάσταση κάθε θετικής ή αποθετικής ζημίας, στρεφόμενος κατ' αυτών. Η Επιτροπή Κεφαλαιαγοράς επιβάλλει στους παραβάτες πρόστιμο ύψους 2.000.000 μέχρι 100.000.000 δραχμών και απαγορεύει στους παραβάτες τη συμμετοχή στο Διοικητικό Συμβούλιο της εν λόγω εταιρίας.
ΚΕΦΑΛΑΙΟ Γ'
Η ΕΤΑΙΡΙΑ ΕΚΚΑΘΑΡΙΣΗΣ ΣΥΝΑΛΛΑΓΩΝ ΕΠΙ ΠΑΡΑΓΩΓΩΝ (ΕΤ.Ε.Σ.Ε.Π. )
'Αρθρο 16
'Iδρυση και σκοπός
1. Η ΕΤ.Ε.Σ.Ε.Π., που ιδρύεται σύμφωνα με τη διαδικασία του άρθρου 18 του παρόντος νόμου και λειτουργεί με τη μορφή ανώνυμης εταιρίας, διέπεται από τις διατάξεις του παρόντος νόμου και συμπληρωματικώς της νομοθεσίας περί ανωνύμων εταιριών.
2. Σκοπός της ΕΤ.Ε.Σ.Ε.Π. είναι η συμμετοχή στις συμβάσεις που συνάπτονται στο Χ.Π.Α. επί παραγώγων, σύμφωνα με όσα προβλέπονται από τις διατάξεις των άρθρων 10 και 11 του παρόντος νόμου, η εκκαθάριση των συναλλαγών αυτών ή και άλλων συναλλαγών που διενεργούνται σε άλλες αγορές, η διασφάλιση της προσήκουσας εκπλήρωσης εκ μέρους των συμβαλλόμενων με αυτή μερών των υποχρεώσεων που απορρέουν από τις συναλλαγές αυτές και κάθε συναφής δραστηριότητα.
'Αρθρο 17
Μετοχικό κεφάλαιο και μετοχική σύνθεση
1. Το μετοχικό κεφάλαιο της ΕΤ.Ε.Σ.Ε.Π. καταβάλλεται εξ ολοκλήρου τοις μετρητοίς. Το αρχικό μετοχικό της κεφάλαιο θα ανέρχεται σε οκτώ δισεκατομμύρια (8.000.000.000) δραχμές.
2. Οι μετοχές της ΕΤ.Ε.Σ.Ε.Π. είναι ονομαστικές. Μέτοχοί της μπορούν να είναι μόνον: α) το Χ.Α.Α., β) το Χ.Π.Α. και γ) θεσμικοί επενδυτές.
3. Με εξαίρεση των Χ.Α.Α. και Χ.Π.Α., μέτοχος της ΕΤ.Ε.Σ.Ε.Π. δεν επιτρέπεται να αποκτά μετοχές της που αντιπροσωπεύουν ποσοστό μεγαλύτερο του 15% του καταβεβλημένου μετοχικού της κεφαλαίου.
4. Το Χ.Α.Α. και το Χ.Π.Α. κατέχουν μετοχές της ΕΤ.Ε.Σ.Ε.Π. που αντιπροσωπεύουν ποσοστό αθροιστικά που κυμαίνεται από δέκα έως τριανταπέντε τοις εκατό (10% - 35%) του μετοχικού κεφαλαίου της. Οι λοιπές μετοχές της ΕΤ.Ε.Σ.Ε.Π. κατανέμονται, εφόσον εκδηλωθεί ενδιαφέρον, μεταξύ των λοιπών προσώπων που δικαιούνται να αποκτούν μετοχές της ΕΤ.Ε.Σ.Ε.Π. κατά το δυνατόν συμμέτρως, όπως θα μπορεί να ορίζεται ειδικότερα με απόφαση του Δ.Σ. του Χ.Π.Α., ύστερα από εισήγηση του Δ.Σ. της ΕΤ.Ε.Σ.Ε.Π..
5. Κατά την ίδρυση της ΕΤ.Ε.Σ.Ε.Π. το Χ.Α.Α. μπορεί να αναλάβει χωρίς περιορισμό μετοχές της, εφόσον δεν υπάρχει ενδιαφέρον για την ανάληψή τους από τα λοιπά πρόσωπα που δικαιούνται να είναι μέτοχοί της. Το επιπλέον του προβλεπόμενου στο νόμο ανωτάτου ποσοστού μετοχών υποχρεούται όπως το Χ.Α.Α. να μεταβιβάσει είτε στο Χ.Π.Α. είτε στα πρόσωπα που δικαιούνται να αποκτήσουν μετοχές της ΕΤ.Ε.Σ.Ε.Π., εφόσον εκδηλωθεί ενδιαφέρον, στην τιμή που θα συμφωνηθεί μεταξύ των δύο μερών, η οποία δεν μπορεί να είναι κατώτερη της ονομαστικής τιμής της μετοχής.
6. Οι διατάξεις των παραγράφων 6 έως 9 του άρθρου 3 του παρόντος νόμου εφαρμόζονται αναλόγως και στην ΕΤ.Ε.Σ.Ε.Π.. 'Οπου στις διατάξεις εκείνες γίνεται λόγος για το Χ.Π.Α. και τα όργανά του, νοούνται η ΕΤ.Ε.Σ.Ε.Π. και τα αντίστοιχα όργανά της.
7. 'Οταν το Χ.Α.Α. ή το Χ.Π.Α. επιθυμούν να μεταβιβάσουν μετοχές της ΕΤ.Ε.Σ.Ε.Π., δημοσιεύουν πρόσκληση προς εκδήλωση ενδιαφέροντος για την αγορά των προς πώληση μετοχών, κατ' ανάλογο εφαρμογή των προβλεπομένων στο δεύτερο εδάφιο της παραγράφου 10 του άρθρου 3 του παρόντος νόμου. Η δημοσίευση περιλαμβάνει τον αριθμό των προς μεταβίβαση μετοχών και την τιμή διαθέσεως, καθώς και την προθεσμία εντός της οποίας τα δικαιούμενα να αποκτήσουν μετοχές της ΕΤ.Ε.Σ.Ε.Π. πρόσωπα πρέπει να δηλώσουν στο Χ.Α.Α. ή στο Χ.Π.Α. την πρόθεσή τους να αποκτήσουν μετοχές, η οποία είναι τουλάχιστον δέκα (10) ημερών. Εάν εκδηλωθεί ενδιαφέρον για αγορά από το Χ.Α.Α. ή το Χ.Π.Α. μετοχών που υπερβαίνουν τις προς διάθεση μετοχές, οι προς πώληση μετοχές της ΕΤ.Ε.Σ.Ε.Π. κατανέμονται μεταξύ των δικαιούμενων να τις αποκτήσουν προσώπων, που έχουν εκδηλώσει ενδιαφέρον για την απόκτησή τους, έτσι ώστε να επιτυγχάνεται κατά το δυνατόν ισομερής κατανομή μετοχών μεταξύ αυτών, όπως θα μπορεί ειδικότερα να καθορίζει με απόφασή του το Δ.Σ. του Χ.Α.Α.. Κατά τον υπολογισμό λαμβάνονται υπόψη και οι μετοχές που κατέχουν ήδη τα επιθυμούντα να αγοράσουν μετοχές της ΕΤ.Ε.Σ.Ε.Π. πρόσωπα. Οι διατάξεις της παρούσας παραγράφου δεν εφαρμόζονται στην περίπτωση μεταβίβασης μετοχών από το Χ.Α.Α. στο Χ.Π.Α. και αντίστροφα.
'Αρθρο 18
Διαδικασία ίδρυσης
1. Το Χ.Α.Α. καταρτίζει και θέτει στη διάθεση των ενδιαφερομένων σχέδιο καταστατικού της ΕΤ.Ε.Σ.Ε.Π. εντός έξι (6) μηνών από τη δημοσίευση του παρόντος.
2. Με ανακοίνωσή του, που δημοσιεύεται σε δύο τουλάχιστον πολιτικές και δύο τουλάχιστον οικονομικές εφημερίδες που εκδίδονται στην Αθήνα και έχουν ευρεία κυκλοφορία, το Χ.Α.Α. γνωστοποιεί τη διαδικασία με την οποία οι ενδιαφερόμενοι θα λαμβάνουν αντίτυπα του σχεδίου καταστατικού της ΕΤ.Ε.Σ.Ε.Π. και ανακοινώνει το ύψος του μετοχικού του κεφαλαίου και τις μετοχές που θα αναλάβει εκείνο, καθώς και τη διαδικασία γνωστοποίησης στο Χ.Α.Α. της εκδήλωσης ενδιαφέροντος από τα πρόσωπα που ενδιαφέρονται να συμμετάσχουν στην ίδρυση της ΕΤ.Ε.Σ.Ε.Π. και το περιεχόμενό της.
3. Η παραπάνω ανακοίνωση ορίζει και την ημερομηνία, μέχρι την οποία οι ενδιαφερόμενοι υποχρεούνται να έχουν προβεί σε εκδήλωση ενδιαφέροντος, σύμφωνα με την επόμενη παράγραφο, καθώς και τη διαδικασία γνωστοποίησης στο Χ.Α.Α. και το περιεχόμενο της εκδήλωσης ενδιαφέροντος. Η προθεσμία που θέτει το Χ.Α.Α. δεν μπορεί να είναι μικρότερη του ενός (1) μηνός.
4. 'Οσοι δικαιούνται να αποκτήσουν μετοχές της ΕΤ.Ε.Σ.Ε.Π. και επιθυμούν να συμμετάσχουν στην ίδρυσή της, ανακοινώνουν την πρόθεσή τους αυτή, καθώς και το ύψος του μετοχικού κεφαλαίου της ΕΤ.Ε.Σ.Ε.Π. που επιθυμούν να καλύψουν. Εάν εκδηλωθεί ενδιαφέρον για απόκτηση μετοχών που υπερβαίνουν το κεφάλαιο που θα καλυφθεί από τους λοιπούς πλην του Χ.Α.Α. ιδρυτές, οι μετοχές της ΕΤ.Ε.Σ.Ε.Π. που θα αναληφθούν από τους λοιπούς πλην του Χ.Α.Α. ιδρυτές κατανέμονται συμμέτρως μεταξύ των μελών του Χ.Α.Α. που έχουν εκδηλώσει ενδιαφέρον για την απόκτησή τους. Επιτρέπονται αποκλίσεις, εφόσον είναι απαραίτητες για να επιτευχθεί η κατανομή ακέραιου αριθμού μετοχών μεταξύ των ενδιαφερομένων, όπως θα μπορεί ειδικότερα να αποφασίζεται από το Διοικητικό Συμβούλιο του Χ.Α.Α..
5. Εντός δέκα (10) ημερών από την πάροδο της προθεσμίας της παραγράφου 2, το Χ.Α.Α. ανακοινώνει τον πίνακα των
ιδρυτών της ΕΤ.Ε.Σ.Ε.Π. και τον αριθμό των μετοχών που καλύπτει ο κάθε ιδρυτής, καθώς και τον τόπο και χρόνο της υπογραφής του καταστατικού της ΕΤ.Ε.Σ.Ε.Π.. Οι ιδρυτές της ΕΤ.Ε.Σ.Ε.Π. πρέπει να έχουν καταβάλει την αξία των μετοχών που αναλαμβάνουν τρεις (3) πλήρεις εργάσιμες ημέρες πριν από την υπογραφή του καταστατικού σε λογαριασμό πιστωτικού ιδρύματος που λειτουργεί νόμιμα στην Ελλάδα, τον οποίο ανακοινώνει το Χ.Α.Α.. 'Αλλως, το Διοικητικό Συμβούλιο του Χ.Α.Α. αποφασίζει για τη διανομή, σύμφωνα με τους κανόνες της παραγράφου 3, των μετοχών των οποίων δεν καταβλήθηκε η αξία συμμέτρως στα άλλα πρόσωπα που είχαν εκδηλώσει ενδιαφέρον ή τις αναλαμβάνει το ίδιο.
'Αρθρο 19
Ειδικές ρυθμίσεις
1. Με την επιφύλαξη των διατάξεων του παρόντος νόμου, για την τροποποίηση του καταστατικού της ΕΤ.Ε.Σ.Ε.Π. ισχύουν οι διατάξεις της νομοθεσίας για τις ανώνυμες εταιρίες.
2. Ο τακτικός και έκτακτος έλεγχος της ΕΤ.Ε.Σ.Ε.Π., ο οποίος προβλέπεται από τις διατάξεις για τις ανώνυμες εταιρίες, ασκείται από δύο ορκωτούς ελεγκτές.
3. Ως προς την ΕΤ.Ε.Σ.Ε.Π., οι καταχωρίσεις που προβλέπονται από τις διατάξεις για τις ανώνυμες εταιρίες γίνονται στο Μητρώο της παραγράφου 8 του άρθρου 7β του κ.ν. 2190/1920, που τηρείται στη διεύθυνση Α.Ε. και Πίστεως της κεντρικής υπηρεσίας του Υπουργείου Ανάπτυξης.
4. Τον έλεγχο και την εποπτεία των δραστηριοτήτων της ΕΤ.Ε.Σ.Ε.Π. ασκεί η Επιτροπή Κεφαλαιαγοράς.
'Αρθρο 20
Διοίκηση της ΕΤ.Ε.Σ.Ε.Π.
Η διοίκηση της ΕΤ.Ε.Σ.Ε.Π. ασκείται από το Διοικητικό της Συμβούλιο, κατά τις διατάξεις του νόμου περί ανωνύμων εταιριών και τις διατάξεις του καταστατικού της.
'Αρθρο 21
Μέλη της ΕΤ.Ε.Σ.Ε.Π.
1. Το Διοικητικό Συμβούλιο της ΕΤ.Ε.Σ.Ε.Π. θα κάνει δεκτή αίτηση για την απόκτηση της ιδιότητας μέλους της ΕΤ.Ε.Σ.Ε.Π., εφόσον ικανοποιούνται σωρευτικά οι παρακάτω προϋποθέσεις:
(α) Το υποψήφιο μέλος είναι Ε.Π.Ε.Υ. που δικαιούται να παρέχει την επενδυτική υπηρεσία του άρθρου 2 παράγραφος 2 περίπτωση α' του ν. 2396/1996 (ΦΕΚ 73 Α').
(β) Το υποψήφιο μέλος διαθέτει ίδια κεφάλαια τουλάχιστον ίσα με το εκάστοτε ισχύον μετοχικό κεφάλαιο μέλους του Χ.Α.Α. που απαιτείται για τη σύναψη εκτός κύκλου συναλλαγών στο Χ.Α.Α.. Σε περίπτωση που το υποψήφιο μέλος είναι μέλος του Χ.Α.Α., τα ίδια κεφάλαιά του θα πρέπει να είναι τουλάχιστον ίσα προς το άθροισμα του εκάστοτε ισχύοντος ελάχιστου μετοχικού κεφαλαίου για τη σύσταση Α.Χ.Ε., σύμφωνα με το άρθρο 3 παράγραφος 2 του ν. 1806/1988 και του εκάστοτε ισχύοντος ελάχιστου μετοχικού κεφαλαίου που απαιτείται να έχει μέλος του Χ.Α.Α. για τη σύναψη εκτός κύκλου συμβάσεων, σύμφωνα με το άρθρο 23 του ν. 1806/1988 (ΦΕΚ 207 Α').
(γ) Το υποψήφιο μέλος έχει αποδεχθεί και καταρτίσει τις εκάστοτε οριζόμενες συμβάσεις μεταξύ αυτού και της ΕΤ.Ε.Σ.Ε.Π.. Με τις συμβάσεις αυτές προσδιορίζονται υποχρεώσεις και δικαιώματα των μελών της ΕΤ.Ε.Σ.Ε.Π. ως προς την ΕΤ.Ε.Σ.Ε.Π., ενδεικτικά αλλά όχι περιοριστικά, το ποσό εγγραφής μέλους, η ετήσια συνδρομή και τα χρηματικά δικαιώματα της ΕΤ.Ε.Σ.Ε.Π. για τις υπηρεσίες που παρέχει και οι ασφάλειες τις οποίες οφείλει να παρέχει μέλος υπέρ της ΕΤ.Ε.Σ.Ε.Π..
(δ) Το υποψήφιο μέλος πληροί τις προϋποθέσεις οργάνωσης και διαθέτει τα τεχνικά μέσα που ορίζει ο κανονισμός λειτουργίας της ΕΤ.Ε.Σ.Ε.Π..
ΚΕΦΑΛΑΙΟ Δ'
ΚΑΝΟΝΕΣ ΣΥΝΑΛΛΑΓΩΝ ΤΟΥ Χ.Π.Α.
'Αρθρο 22
Τήρηση λογαριασμών ανά συναλλασσόμενο
1. Τα μέλη του Χ.Π.Α., τόσο όταν συμβάλλονται ως παραγγελιοδόχοι, όσο και όταν συμβάλλονται για δικό τους λογαριασμό, όταν αυτό επιτρέπεται, γνωστοποιούν στην ΕΤ.Ε.Σ.Ε.Π., τα στοιχεία των συναλλασσομένων μέσω αυτών. Τα στοιχεία των παραγγελέων προστατεύονται από την ΕΤ.Ε.Σ.Ε.Π. ως απόρρητα. Το απόρρητο των στοιχείων των παραγγελέων δεν ισχύει ως προς την άσκηση από την Επιτροπή Κεφαλαιαγοράς και το Διοικητικό Συμβούλιο του Χ.Π.Α. των νόμιμων εποπτικών αρμοδιοτήτων τους.
2. Κάθε μέλος της ΕΤ.Ε.Σ.Ε.Π. ανοίγει σε πιστωτικό ίδρυμα που συνεργάζεται με την ΕΤ.Ε.Σ.Ε.Π. δεσμευμένο λογαριασμό επ' ονόματι κάθε προσώπου για λογαριασμό του οποίου ενεργεί, στον οποίο καταθέτει το χρηματικό ποσό του περιθωρίου ασφάλισης της παραγράφου 1 του άρθρου 29 του παρόντος νόμου, όπως αυτό κυμαίνεται ημερησίως, και μέσω του οποίου γίνονται όλοι οι αφορώντες αυτόν το συναλλασσόμενο διακανονισμοί. Με την επιφύλαξη του νομίμου ενεχύρου υπέρ της ΕΤ.Ε.Σ.Ε.Π., το οποίο διαχειρίζεται η ίδια, τον λογαριασμό αυτόν κινεί μόνο το μέλος της ΕΤ.Ε.Σ.Ε.Π..
3. Η ΕΤ.Ε.Σ.Ε.Π. τηρεί για κάθε συναλλασσόμενο μέσω των αντισυμβαλλόμενων με αυτή μελών της, χωριστή κατάσταση για το ύψος των περιθωρίων ασφάλισης που πρέπει να παρέχονται για λογαριασμό συναλλασσομένου και των ποσών που πρέπει ημερησίως να διακανονίζονται για την κάλυψη των ανοικτών του θέσεων. Η κατάσταση αυτή ενημερώνεται στο τέλος κάθε ημέρας κατά την οποία πραγματοποιείται συνεδρίαση του Χ.Π.Α..
'Αρθρο 23
Προϋποθέσεις διενέργειας συναλλαγών στο Χ.Π.Α.
1. Δεν επιτρέπεται σε μέλος του Χ.Π.Α. να διενεργεί συναλλαγές σε αυτό εάν δεν έχει εκπληρώσει όλες τις υποχρεώσεις του προς την ΕΤ.Ε.Σ.Ε.Π. ως προς τις συναλλαγές που έχει καταρτίσει μέχρι και το τέλος της προηγούμενης συνεδρίασης του Χ.Π.Α.. Απαγορεύεται η διενέργεια συναλλαγών για λογαριασμό παραγγελέα, ο οποίος δεν έχει εκπληρώσει όλες τις υποχρεώσεις του για διακανονισμό των ανοικτών θέσεών του και για την παροχή περιθωρίου ασφάλισης για τις πράξεις που έχουν καταρτισθεί για λογαριασμό του μέχρι το τέλος της αμέσως προηγούμενης συνεδρίασης του Χ.Π.Α.. Επιτρέπεται, κατ' αποκλειστική εξαίρεση, η κατάρτιση συναλλαγών κάλυψης για το κλείσιμο των ανοικτών θέσεων, εφόσον το μέλος έχει παράσχει σχετική γνωστοποίηση στο Χ.Π.Α. και την ΕΤ.Ε.Σ.Ε.Π.. Ως συναλλαγές κάλυψης κατά την έννοια αυτού του άρθρου νοούνται μόνον οι συναλλαγές για λογαριασμό του ίδιου προσώπου που έχει ανοικτή θέση ή υποχρέωση παροχής περιθωρίου ασφάλισης.
'Αρθρο 24
Υποχρέωση ενημέρωσης και πληροφόρησης
των παραγγελέων
1. Κάθε μέλος του Χ.Π.Α. και της ΕΤ.Ε.Σ.Ε.Π., αντιστοίχως, υποχρεούται να ενημερώνει πλήρως τους παραγγελείς του για τις συναλλαγές της χρηματιστηριακής αγοράς παραγώγων και τις υποχρεώσεις που μπορούν να προκύψουν από αυτές και να εφιστά την προσοχή τους στη διαδικασία διακανονισμού ανοικτών θέσεων, παροχής περιθωρίων ασφάλισης και αναγκαστικής κάλυψης θέσεων. Υποχρεούται επίσης να ενημερώνει κάθε παραγγελέα τουλάχιστον μηνιαίως για την εκπλήρωση των υποχρεώσεων προς την ΕΤ.Ε.Σ.Ε.Π. ως προς τις αφορώσες τον παραγγελέα συναλλαγές και την κίνηση των λογαριασμών του.
2. Το μέλος της ΕΤ.Ε.Σ.Ε.Π. ευθύνεται έναντι πελάτη του, από το λογαριασμό του οποίου έγινε αναγκαστικό κλείσιμο θέσης, παρά το γεγονός ότι αυτός είχε εκπληρώσει έναντι του μέλους της υποχρέωσή του για διακανονισμό της ανοικτής θέσης και για καταβολή ασφάλειας προς κάλυψη του ανοίγματος του λογαριασμού του, όπως ειδικότερα συμφωνείται μεταξύ αυτού και του μέλους της ΕΤ.Ε.Σ.Ε.Π.. Πέραν των πειθαρχικών κυρώσεων που υπέχει, το μέλος της ΕΤ.Ε.Σ.Ε.Π. υποχρεούται να αποκαταστήσει κάθε ζημία του πελάτη, συμπεριλαμβανομένου και του διαφυγόντος κέρδους, που απορρέει από το αναγκαστικό κλείσιμο της θέσης του.
3. Τα μέλη της ΕΤ.Ε.Σ.Ε.Π. καταρτίζουν ημερησίως αναλυτική κατάσταση που απεικονίζει, ανά πελάτη, με αναγραφή του κωδικού του, το σύνολο των περιθωρίων ασφάλισης που τους έχει παράσχει ο πελάτης και τη θέση του λογαριασμού του και ενημερώνουν τους αντίστοιχους λογαριασμούς της παραγράφου 2 του άρθρου 22 του παρόντος νόμου. Αντίγραφο της κατάστασης αυτής αποστέλλεται καθημερινά στην ΕΤ.Ε.Σ.Ε.Π..
ΚΕΦΑΛΑΙΟ Ε'
ΕΚΚΑΘΑΡΙΣΗ ΤΩΝ ΣΥΝΑΛΛΑΓΩΝ
ΤΗΣ ΧΡΗΜΑΤΙΣΤΗΡΙΑΚΗΣ ΑΓΟΡΑΣ ΠΑΡΑΓΩΓΩΝ
'Αρθρο 25
Εκκαθάριση συναλλαγών μέσω της ΕΤ.Ε.Σ.Ε.Π.
1. Η εκκαθάριση των συναλλαγών στο Χ.Π.Α. γίνεται μέσω της ΕΤ.Ε.Σ.Ε.Π., η οποία και ευθύνεται για την προσήκουσα εκκαθάριση των χρηματιστηριακών συναλλαγών επί παραγώγων. Η ΕΤ.Ε.Σ.Ε.Π. εκκαθαρίζει τις συναλλαγές ως αντισυμβαλλόμενος των παραγγελέων των συναλλαγών αυτών για κάθε πράξη που καταχωρείται προς εκκαθάριση. Στη διαδικασία εκκαθάρισης συμμετέχουν μόνο τα μέλη της ΕΤ.Ε.Σ.Ε.Π., ανεξαρτήτως του αν αυτά συναλλάσσονται για δικό τους λογαριασμό ή για λογαριασμό παραγγελέων τους.
2. Η ΕΤ.Ε.Σ.Ε.Π. ασκεί τα πάσης φύσεως δικαιώματά της από τις συναλλαγές του Χ.Π.Α. έναντι του παραγγελέα. Το μέλος του Χ.Π.Α. που καταρτίζει συναλλαγή ευθύνεται ευθέως και ως πρωτοφειλέτης έναντι της ΕΤ.Ε.Σ.Ε.Π. για κάθε υποχρέωση που προκύπτει από τη χρηματιστηριακή συναλλαγή αυτή μέχρι να της διαβιβάσει πλήρη και επαρκή στοιχεία του παραγγελέα και του μέλους της ΕΤ.Ε.Σ.Ε.Π., στο οποίο ο παραγγελέας έχει αναθέσει την εκκαθάριση των συναλλαγών του στο Χ.Π.Α., καθώς και στην περίπτωση ύπαρξης οποιουδήποτε νομικού ελαττώματος ως προς την παραγγελία βάσει της οποίας καταρτίσθηκε η χρηματιστηριακή σύμβαση. Προσθέτως, το μέλος της ΕΤ.Ε.Σ.Ε.Π., το οποίο εκπροσωπεί τον παραγγελέα στην εκκαθάριση και διακανονισμό των χρηματιστηριακών συναλλαγών επί παραγώγων, ευθύνεται ευθέως και ως πρωτοφειλέτης έναντι της ΕΤ.Ε.Σ.Ε.Π. για κάθε υποχρέωση που προκύπτει από τις χρηματιστηριακές συναλλαγές επί παραγώγων των λογαριασμών που τηρεί.
'Αρθρο 26
Ημερήσιος διακανονισμός ανοικτών θέσεων
1. Η ΕΤ.Ε.Σ.Ε.Π. διενεργεί ως προς κάθε παραγγελέα ημερήσιους διακανονισμούς των υποχρεώσεων (ανοικτών θέσεων) όλων των τηρούμενων από αυτή λογαριασμών, όπως οι θέσεις αυτές προκύπτουν μετά το κλείσιμο της συνεδρίασης του Χ.Π.Α., με βάση την τιμή κλεισίματος της ημέρας, για το σύνολο των εκκρεμών για κάθε μέλος της ΕΤ.Ε.Σ.Ε.Π. συμβάσεων επί παραγώγων, για τα οποία προβλέπεται ημερήσιος διακανονισμός.
2. Μετά το τέλος κάθε συνεδρίασης του Χ.Π.Α., την ίδια εργάσιμη ημέρα, η ΕΤ.Ε.Σ.Ε.Π. ανακοινώνει σε κάθε μέλος της γραπτώς, ως εγγράφου νοούμενου και κάθε ηλεκτρονικού μέσου επικοινωνίας με το οποίο εξασφαλίζεται η ασφαλής πληροφόρηση, όπως ειδικότερα ορίζεται με απόφαση του Διοικητικού Συμβουλίου της, το ύψος των περιθωρίων ασφάλισης που πρέπει να έχει παράσχει κάθε παραγγελέας πριν από την έναρξη της επόμενης συνεδρίασης για το σύνολο των συναλλαγών που έχει καταρτίσει μέχρι το τέλος της συνεδρίασης εκείνης της ημέρας στη χρηματιστηριακή αγορά παραγώγων, καθώς και τις ανοικτές θέσεις που πρέπει να έχει διακανονίσει κάθε παραγγελέας μέχρι την έναρξη της επόμενης συνεδρίασης. Ο υπολογισμός του ύψους των περιθωρίων ασφάλισης και των ανοικτών θέσεων των λογαριασμών γίνεται με βάση τις τιμές κλεισίματος αυτής της ημέρας.
3. Η καταβολή των οφειλόμενων περιθωρίων ασφάλισης και ο εν γένει διακανονισμός των ανοικτών θέσεων γίνεται για κάθε συναλλασσόμενο από κάθε μέλος της ΕΤ.Ε.Σ.Ε.Π. που τηρεί τους λογαριασμούς του της παραγράφου 2 του άρθρου 22 του παρόντος νόμου.
'Αρθρο 27
Εκκαθάριση κατά τη λήξη ή άσκηση
1. Κατά την με οποιονδήποτε τρόπο ενεργοποίηση των δικαιωμάτων του επενδυτή, που απορρέουν από το παράγωγο, γεννώνται για την ΕΤ.Ε.Σ.Ε.Π., ως αντισυμβαλλόμενο μέρος, οι αντίστοιχες υποχρεώσεις και δικαιώματα. Ειδικότερα η ΕΤ.Ε.Σ.Ε.Π. οφείλει να εκκαθαρίσει είτε την παράδοση των κινητών αξιών σε περιπτώσεις που είτε κατ' επιλογή του αντισυμβαλλομένου είτε υποχρεωτικά προβλέπεται φυσική παράδοση των υποκειμένων κινητών αξιών, είτε την εκκαθάριση των αντίστοιχων χρηματικών υποχρεώσεων.
2. Σε περίπτωση που υπάρξει υπερημερία μέλους ή επενδυτή ως προς την παράδοση τίτλων, μεταβίβαση αξιών ή την ικανοποίηση χρηματικής υποχρέωσης, η ΕΤ.Ε.Σ.Ε.Π. θα εξασκήσει τα δικαιώματά της εκ των παρασχεθεισών εξασφαλίσεων.
3. Για την εκκαθάριση των συναλλαγών, ιδίως όσον αφορά στις υποκείμενες κινητές αξίες, η ΕΤ.Ε.Σ.Ε.Π. μπορεί να αναθέτει μέρος των υποχρεώσεών της στην Α.Ε.Α.Τ ή σε άλλη επιχείρηση με το ίδιο εξειδικευμένο αντικείμενο. Η ανάθεση αυτή δεν επηρεάζει την ευθύνη της ΕΤ.Ε.Σ.Ε.Π. για την εκκαθάριση των συναλλαγών σύμφωνα με τις διατάξεις του παρόντος νόμου. Η εκκαθάριση επί υποχρέωσης παράδοσης τίτλων εισηγμένων στην κύρια ή παράλληλη αγορά του Χ.Α.Α. γίνεται μέσω της Α.Ε. Αποθετηρίων Τίτλων (Α.Ε.Α.Τ.) ή μέσω του Συστήματος Λογιστικής Παρακολούθησης Συναλλαγών επί τίτλων του Δημοσίου που διαχειρίζεται η Τράπεζα της Ελλάδος.
4. Η άσκηση δικαιώματος δικαιούχου παραγώγου γίνεται από το δικαιούχο μέσω του μέλους της ΕΤ.Ε.Σ.Ε.Π. που τηρεί το σχετικό λογαριασμό με γραπτή δήλωσή του στην ΕΤ.Ε.Σ.Ε.Π., η οποία και ανακοινώνει αμέσως την άσκηση του δικαιώματος. Ως έγγραφο νοείται και κάθε ηλεκτρονικό μέσο επικοινωνίας, με το οποίο εξασφαλίζεται η ασφαλής πληροφόρηση, όπως ειδικότερα ορίζεται με απόφαση του Διοικητικού Συμβουλίου της ΕΤ.Ε.Σ.Ε.Π.. Με την άσκηση δικαιώματος δικαιούχου παραγώγου γεννώνται για την ΕΤ.Ε.Σ.Ε.Π., ως αντισυμβαλλόμενο μέρος, οι αντίστοιχες υποχρεώσεις και δικαιώματα.
5. Για όσα παράγωγα ασκηθεί δικαίωμα από δικαιούχο, η ΕΤ.Ε.Σ.Ε.Π. ασκεί αντίστροφο δικαίωμα σύμφωνα με τον κανονισμό λειτουργίας της.
6. Η πτώχευση ή η καθ' οιονδήποτε τρόπο θέση σε οποιασδήποτε μορφής αναγκαστική διαχείριση μέλους της ΕΤ.Ε.Σ.Ε.Π. ή παραγγελέα δεν θίγει το κύρος συντελεσθείσας εκκαθάρισης μέσω της ΕΤ.Ε.Σ.Ε.Π. ούτε της παροχής εξασφαλίσεων, σύμφωνα με τις διατάξεις του Κεφαλαίου Ε' του παρόντος νόμου, εφόσον η συναλλαγή έλαβε χώρα πριν η ΕΤ.Ε.Σ.Ε.Π. λάβει νόμιμα γνώση της πτώχευσης ή θέσης σε αναγκαστική διαχείριση.
'Αρθρο 28
Υπερημερία μέλους της ΕΤ.Ε.Σ.Ε.Π.
ως προς εκκαθάριση
1. Εάν μέλος της ΕΤ.Ε.Σ.Ε.Π. είναι υπερήμερο ως προς οποιαδήποτε υποχρέωσή του σχετική με την εκκαθάριση συναλλαγών του Χ.Π.Α., ιδίως εάν δεν έχει εκπληρώσει όλες τις υποχρεώσεις του για τη κάλυψη ανοικτών θέσεων και για τη παροχή περιθωρίου ασφάλισης ή καταβολή προμήθειας για τις πράξεις που συνάπτει για λογαριασμό του ή για λογαριασμό παραγγελέα, τότε:
(α) η ΕΤ.Ε.Σ.Ε.Π. μπορεί να αποφασίσει την αναστολή των δικαιωμάτων του ως μέλος ή και τη διαγραφή του από την ΕΤ.Ε.Σ.Ε.Π.,
(β) η ΕΤ.Ε.Σ.Ε.Π. μπορεί να λάβει μέτρα για την αναγκαστική άσκηση δικαιωμάτων εκ παραγώγων και να συμψηφίσει τυχόν απαιτήσεις με το προϊόν της άσκησης των δικαιωμάτων αυτών,
(γ) σε περίπτωση αδυναμίας εκπλήρωσης μέλους που δεν έχει προσωρινό χαρακτήρα, η ΕΤ.Ε.Σ.Ε.Π. δύναται να αποφασίσει την ανάθεση σε άλλα μέλη της διαχείρισης των λογαριασμών των παραγγελέων του μέλους, και
(δ) εάν η αδυναμία εκπλήρωσης δεν έχει χαρακτήρα προσωρινό αλλά οφείλεται σε πρόβλημα ρευστότητας, κεφαλαιακής επάρκειας ή φερεγγυότητας του μέλους, έτσι που να τίθεται σε κίνδυνο η εύρυθμη λειτουργία της χρηματιστηριακής αγοράς παραγώγων, η ΕΤ.Ε.Σ.Ε.Π. θα παρέχει σχετική γνωστοποίηση προς την αρμόδια εποπτική αρχή του μέλους, ώστε να ληφθούν τυχόν απαραίτητα πρόσθετα μέτρα. Μεταξύ των μέτρων που δύνανται να ληφθούν περιλαμβάνονται η ανάκληση της άδειας του μέλους και η θέση του σε εκκαθάριση.
'Αρθρο 29
Υποχρέωση παροχής περιθωρίου ασφάλισης,
ασφαλειών και καταβολής τιμήματος δικαιώματος
1. Κάθε παραγγελέας παρέχει, μέσω του μέλους της ΕΤ.Ε.Σ.Ε.Π. που τον εκπροσωπεί στη εκκαθάριση, περιθώριο ασφάλισης υπέρ της ΕΤ.Ε.Σ.Ε.Π. για την προσήκουσα εκπλήρωση όλων των υποχρεώσεών του από τις συναλλαγές που διενεργούνται για λογαριασμό του στη χρηματιστηριακή αγορά παραγώγων. Επί των περιθωρίων ασφάλισης που της παρέχονται η ΕΤ.Ε.Σ.Ε.Π. έχει νόμιμο ενέχυρο. Οι διατάξεις του ν.δ/τος 17.7/ 13.8.1923 "περί ειδικών διατάξεων επί ανωνύμων εταιριών" εφαρμόζονται στην Ε.Τ.Ε.Σ.Ε.Π..
2. Το ποσό περιθωρίου ασφάλισης ανά συναλλαγή και το ποσό τιμήματος δικαιώματος στις περιπτώσεις που απαιτείται ορίζονται κατά περίπτωση από την ΕΤ.Ε.Σ.Ε.Π.. Τα παραπάνω ποσά μπορούν να μεταβάλλονται με ανακοίνωση της ΕΤ.Ε.Σ.Ε.Π. σε ημερήσια βάση.
3. Η ευθύνη εκπλήρωσης των πάσης φύσης υποχρεώσεων παραγγελέα βαρύνει αλληλεγγύως και εις ολόκληρον το μέλος του Χ.Π.Α. που εκτελεί για λογαριασμό του επενδυτή την αντίστοιχη συναλλαγή και το μέλος της ΕΤ.Ε.Σ.Ε.Π. που τον εκπροσωπεί στην εκκαθάριση και διακανονισμό της συναλλαγής αυτής.
4. Για τις υποχρεώσεις του προς την ΕΤ.Ε.Σ.Ε.Π., που απορρέουν από τον παρόντα νόμο, κάθε μέλος του Χ.Π.Α. και της ΕΤ.Ε.Σ.Ε.Π. θα παρέχει ασφάλεια υπέρ της ΕΤ.Ε.Σ.Ε.Π..
5. Εφόσον υφίστανται υποχρεώσεις των συναλλασσομένων από την εκκαθάριση, που είναι ληξιπρόθεσμες για χρονικό διάστημα άνω της μίας (1) εργάσιμης ημέρας, η ΕΤ.Ε.Σ.Ε.Π., αφού ενημερώσει το μέλος της ΕΤ.Ε.Σ.Ε.Π. με έγγραφο βεβαίας χρονολογίας, δύναται, την επομένη της γνωστοποίησης, να εισπράττει τα οφειλόμενα σε αυτή ποσά από τους δεσμευμένους τραπεζικούς λογαριασμούς του υπερήμερου οφειλέτη ή να προχωρεί σε αναγκαστική εκποίηση των κινητών αξιών που έχει λάβει ως ενέχυρο ή να ασκεί τα αντίστοιχα δικαιώματά της κατά των ασφαλειών που της έχουν παράσχει το μέλος του Χ.Π.Α. και της ΕΤ.Ε.Σ.Ε.Π. που έχει καταρτίσει τη συναλλαγή ή που εκπροσωπεί τον παραγγελέα στην εκκαθάριση και διακανονισμό της. Η εκποίηση εισηγμένων στο Χ.Α.Α. κινητών αξιών προς ικανοποίηση των απαιτήσεων της εκκαθάρισης γίνεται χρηματιστηριακώς, μέσω μέλους του Χ.Α.Α. που ορίζει το Διοικητικό Συμβούλιο του Χ.Α.Α., κατά παρέκκλιση των διατάξεων περί ενεχύρου. Η αναγκαστική εκτέλεση και η εκποίηση του ενεχύρου γίνεται σύμφωνα με τις διατάξεις του παρόντος και συμπληρωματικώς με τις διατάξεις του ν.δ/τος 17.7/18.8.1923 "περί ειδικών διατάξεων επί ανωνύμων εταιριών" και του Αστικού Κώδικα.
6. Για τους λογαριασμούς του άρθρου 22 παράγραφος 2 του παρόντος νόμου και των παραπάνω παραγράφων και τις κατατεθειμένες λόγω ενεχύρου στα πιστωτικά ιδρύματα κινητές αξίες δεν εφαρμόζονται έναντι της ΕΤ.Ε.Σ.Ε.Π. και του μέλους της ΕΤ.Ε.Σ.Ε.Π. που τηρεί το χρηματιστηριακό λογαριασμό του συναλλασσομένου οι διατάξεις για το απόρρητο των τραπεζικών καταθέσεων. Τα πιστωτικά ιδρύματα παρέχουν στην ΕΤ.Ε.Σ.Ε.Π. και τα μέλη της ΕΤ.Ε.Σ.Ε.Π. που τηρούν, κινούν και διαχειρίζονται το χρηματιστηριακό λογαριασμό κάθε πληροφορία και στοιχείο ως προς την κίνηση των λογαριασμών των συναλλασσομένων και συμπράττουν για την αναγκαστική εκτέλεση και εκποίηση αυτών.
'Αρθρο 30
Μεταβίβαση λογαριασμών παραγώγων
σε άλλο μέλος της ΕΤ.Ε.Σ.Ε.Π.
1. Ο παραγγελέας μέλους της ΕΤ.Ε.Σ.Ε.Π. δικαιούται να ζητήσει από αυτό να μεταβιβάσει τα δικαιώματα και υποχρεώσεις του επί των παραγώγων που αυτό τηρεί για λογαριασμό του σε άλλο μέλος της ΕΤ.Ε.Σ.Ε.Π. που θα του υποδείξει εκείνος. Αφού το μέλος της ΕΤ.Ε.Σ.Ε.Π., στο οποίο πρόκειται να μεταβιβαστεί η έννομη σχέση, επιβεβαιώσει στον πρώτο τη συμφωνία του με τον πελάτη να αναλάβει εκείνο την έννομη σχέση και υπό την επιφύλαξη όσων ορίζονται στην παράγραφο 5 του παρόντος άρθρου, το πρώτο μέλος μεταβιβάζει στο δεύτερο το λογαριασμό που τηρούσε επ' ονόματι του παραγγελέα, συμπεριλαμβανομένων των κάθε είδους ασφαλειών που του είχε παράσχει ο παραγγελέας και ο λογαριασμός του πελάτη τηρείται εφεξής στο μέλος που αναδέχεται την έννομη σχέση.
2. Μέλος της ΕΤ.Ε.Σ.Ε.Π. δικαιούται να αρνηθεί τη μεταβίβαση της έννομης σχέσης και των ασφαλειών μόνον όταν ο παραγγελέας του δεν έχει εκπληρώσει τις απέναντί του υποχρεώσεις.
3. Το μέλος της ΕΤ.Ε.Σ.Ε.Π. που μεταβιβάζει την έννομη σχέση και εκείνο που την αναλαμβάνει ανακοινώνουν αμέσως στην ΕΤ.Ε.Σ.Ε.Π. τη μεταβίβασή της.
4. Κάθε μεταβίβαση εννόμου σχέσεως επί παραγώγων ισχύει μόνο μετά την αναγγελία της στην ΕΤ.Ε.Σ.Ε.Π. από το μεταβιβάζον και το αποκτόν την έννομη σχέση μέλος της ΕΤ.Ε.Σ.Ε.Π. και εφόσον η ΕΤ.Ε.Σ.Ε.Π. δεν εναντιωθεί στη μεταβίβαση αυτή. Εναντίωση επιτρέπεται μόνον εάν με τη μεταβίβαση μπορεί να προκληθεί βλάβη στην εύρυθμη λειτουργία της αγοράς ή κίνδυνος στα συμφέροντα των επενδυτών.
5. Τη μεταβίβαση των λογαριασμών παραγγελέα μπορεί να αποφασίσει η ΕΤ.Ε.Σ.Ε.Π. σε περίπτωση λογαριασμών των συναλλασσομένων μέσω μέλους το οποίο ευρίσκεται σε μη προσωρινή αδυναμία εκπλήρωσης των υποχρεώσεών του προς την ΕΤ.Ε.Σ.Ε.Π. ή που έχει πτωχεύσει.
ΚΕΦΑΛΑΙΟ ΣΤ'
ΝΟΜΟΘΕΤΙΚΕΣ ΕΞΟΥΣΙΟΔΟΤΗΣΕΙΣ
'Αρθρο 31
Νομοθετικές εξουσιοδοτήσεις προς Υπουργείο Εθνικής Οικονομίας,
Επιτροπή Κεφαλαιαγοράς και Διοικητικά
Συμβούλια Χ.Π.Α. και ΕΤ.Ε.Σ.Ε.Π.
1. Με απόφαση του Υπουργού Εθνικής Οικονομίας μπορεί να αυξηθεί το ελάχιστο μετοχικό κεφάλαιο των μελών της ΕΤ.Ε.Σ.Ε.Π.. Τα μέλη της ΕΤ.Ε.Σ.Ε.Π. ή/και του Χ.Π.Α. που κατά το χρόνο αύξησης του ελάχιστου ύψους κεφαλαίου δεν πληρούν την αντίστοιχη προϋπόθεση διατηρούν την ιδιότητά τους και δύνανται να διενεργούν ή να εκκαθαρίζουν, κατά περίπτωση, συναλλαγές στο Χ.Π.Α. επί εξάμηνο μετά την αύξηση του ορίου. Με όμοια απόφαση δύνανται να τροποποιούνται οι προϋποθέσεις απόκτησης της ιδιότητας μέλους της ΕΤ.Ε.Σ.Ε.Π. ή/και του Χ.Π.Α..
2. Με απόφαση του Διοικητικού Συμβουλίου της Επιτροπής Κεφαλαιαγοράς, ύστερα από γνώμη των Διοικητικών Συμβουλίων του Χ.Π.Α. και της ΕΤ.Ε.Σ.Ε.Π., λαμβανομένων υπόψη και των τεχνολογικών εξελίξεων, ορίζονται:
α) τα ποσά που καταβάλλουν τα μέλη του Χ.Π.Α. και της ΕΤ.Ε.Σ.Ε.Π. στις εταιρίες αυτές για τις υπηρεσίες που οι πιο πάνω εταιρίες παρέχουν στα μέλη τους, ως δικαίωμα εγγραφής, ως συνδρομή ετήσια ή και μηνιαία ή και ως έκτακτη εισφορά για την αντιμετώπιση έκτακτων αναγκών και δαπανών,
β) οι κανόνες δεοντολογίας ως προς τη συμπεριφορά των μελών των εταιριών αυτών και των απασχολούμενων από αυτά προσώπων, οι οποίοι ισχύουν παράλληλα και συμπληρωματικά προς τους κανόνες του Κώδικα Δεοντολογίας που προβλέπεται στο άρθρο 7 του ν. 2396/1996 (ΦΕΚ 73 Α'),
γ) δικλείδες ασφαλείας της ομαλής λειτουργίας του Χ.Π.Α. και της ΕΤ.Ε.Σ.Ε.Π., όπως προϋποθέσεις προσωρινής διακοπής της λειτουργίας και αναστολής διαπραγμάτευσης χρηματιστηριακών αξιών της χρηματιστηριακής αγοράς παραγώγων και όρια ημερήσιας διακύμανσης τιμών,
δ) (Ι) τα βιβλία που πρέπει να τηρούν και τα στοιχεία που πρέπει να εκδίδουν τα μέλη του Χ.Π.Α. και της ΕΤ.Ε.Σ.Ε.Π.,
(ΙΙ) το περιεχόμενο των υποχρεωτικών εγγραφών στα παραπάνω βιβλία και το περιεχόμενο των στοιχείων που εκδίδονται,
(ΙΙΙ) τα στοιχεία που πρέπει να παραδίδουν τα μέλη του Χ.Π.Α. και της ΕΤ.Ε.Σ.Ε.Π. στις υπηρεσίες του Χ.Π.Α. και της ΕΤ.Ε.Σ.Ε.Π. και τα ελέγχοντα όργανα, καθώς και η διαδικασία και ο ακριβής χρόνος παράδοσής τους, και
(ΙV) κάθε άλλο ειδικό θέμα και αναγκαία λεπτομέρεια ως προς τα βιβλία και στοιχεία των μελών του Χ.Π.Α. και της ΕΤ.Ε.Σ.Ε.Π.,
ε) οι όροι, προϋποθέσεις και διαδικασίες κατάρτισης συμβάσεων επί εισηγμένων στο Χ.Π.Α. παραγώγων εκτός κύκλου. Με την ίδια απόφαση θα προβλέπονται οι υποχρεώσεις και διαδικασίες γνωστοποίησης των συμβάσεων προς το Χ.Π.Α. και την ΕΤ.Ε.Σ.Ε.Π. και κάθε σχετικό ειδικό θέμα και αναγκαία λεπτομέρεια,
στ) κυρώσεις που επιβάλλονται όταν στελέχη των εταιριών αυτών παραβούν διατάξεις της νομοθεσίας ή του κανονισμού λειτουργίας του Χ.Π.Α. και της ΕΤ.Ε.Σ.Ε.Π., και
ζ) οι διαδικασίες και κάθε ειδικότερο θέμα και αναγκαία λεπτομέρεια που αφορά στη λήψη μέτρων και στα σχετικά δικαιώματα της ΕΤ.Ε.Σ.Ε.Π. σε περίπτωση υπερημερίας μέλους του Χ.Π.Α. ή της ΕΤ.Ε.Σ.Ε.Π. ως προς την εκκαθάριση.
3. Με απόφαση του Διοικητικού Συμβουλίου του Χ.Π.Α. ορίζονται:
α) η διαδικασία υποβολής και κρίσης των αιτήσεων συμμετοχής Ε.Π.Ε.Υ. ως μέλος του Χ.Π.Α.,
β) ο τρόπος με τον οποίο γίνονται οι δηλώσεις βούλησης των μελών του Χ.Π.Α. για την κατάρτιση συναλλαγών στη χρηματιστηριακή αγορά παραγώγων, όπως η διαβίβαση και η λήψη εντολών, η τροποποίηση αυτών, καθώς και κάθε άλλο σχετικό θέμα και ειδική λεπτομέρεια,
γ) ειδικές προϋποθέσεις για την κατάρτιση χρηματιστηριακών συμβάσεων που υπερβαίνουν ορισμένο ποσό,
δ) ειδικοί κανόνες για την κατάρτιση των συμβάσεων μέσω δηλώσεων που προέρχονται από το ίδιο μέλος του Χ.Π.Α.,
ε) (Ι) τα κριτήρια που θα εφαρμόζει και τα άλλα χαρακτηριστικά που θα λαμβάνει υπόψη για τη λήψη απόφασης σε αίτηση μέλους για την απόκτηση της ιδιότητας του ειδικού διαπραγματευτή σε παράγωγα στο Χ.Π.Α.,
(ΙΙ) οι προϋποθέσεις που πρέπει να πληροί μέλος του Χ.Π.Α. για να ενεργεί ως ειδικός διαπραγματευτής σε παράγωγο, ενδεικτικά ως προς την οργάνωση και στελέχωσή του και τα μέτρα προστασίας των συμφερόντων των παραγγελέων του,
(ΙΙΙ) οι υποχρεώσεις που υπέχει το μέλος του Χ.Π.Α. κατά τη διάρκεια της διαπραγμάτευσης,
(ΙV) οι διαδικασίες διαπραγμάτευσης από ειδικό διαπραγματευτή και κάθε ειδικό θέμα και αναγκαία λεπτομέρεια που αφορά στις συναλλαγές του επί παραγώγων, και
(V) οι όροι αναστολής ή παύσης της ειδικής διαπραγμάτευσης από μέλος,
στ) η προσωρινή, μέχρι ενός μηνός, αναστολή του δικαιώματος συμμετοχής του μέλους στο Χ.Π.Α. ή/και η διαγραφή Ε.Π.Ε.Υ. από μέλος του Χ.Π.Α., αν κριθεί ότι το μέλος δεν διαθέτει τις απαραίτητες προϋποθέσεις οργάνωσης ή τα απαραίτητα για τη λειτουργία του τεχνικά και οικονομικά μέσα, καθώς και αν το μέλος του Χ.Π.Α. υποπέσει σε σοβαρά παραπτώματα ως προς την τήρηση των κανονισμών λειτουργίας των Χ.Π.Α. ή ΕΤ.Ε.Σ.Ε.Π.,
ζ) το περιεχόμενο των συμβάσεων που οφείλουν να καταρτίζουν με το Χ.Π.Α. ως προς την κατάρτιση μέσω αυτού συμβάσεων επί παραγώγων και η διαδικασία αποδοχής των όρων τους, και
η) κάθε ειδικό θέμα και αναγκαία λεπτομέρεια που αφορά στα παραπάνω.
4. Με απόφαση του Διοικητικού Συμβουλίου της ΕΤ.Ε.Σ.Ε.Π. ορίζονται:
α) η διαδικασία αίτησης και αποδοχής ή απόρριψης αίτησης για την απόκτηση ιδιότητας μέλους της ΕΤ.Ε.Σ.Ε.Π.,
β) το περιεχόμενο των συμβάσεων που οφείλουν να καταρτίζουν τα μέλη του Χ.Π.Α. και της ΕΤ.Ε.Σ.Ε.Π. με την ΕΤ.Ε.Σ.Ε.Π. ως προς την εκκαθάριση μέσω αυτής συμβάσεων επί παραγώγων, καθώς και η διαδικασία αποδοχής των όρων τους,
γ) κάθε θέμα που αφορά την εκκαθάριση και το διακανονισμό μέσω της ΕΤ.Ε.Σ.Ε.Π. των συναλλαγών που καταρτίζονται στο Χ.Π.Α., ενδεικτικά αλλά όχι περιοριστικά, κάθε θέμα που αφορά την καταχώριση και λογιστική τακτοποίηση και παρακολούθηση των προς εκκαθάριση συναλλαγών, την ενημέρωση της ΕΤ.Ε.Σ.Ε.Π., των μελών της και των παραγγελέων, στα δικαιώματα και υποχρεώσεις των μελών της ΕΤ.Ε.Σ.Ε.Π., που αφορούν στην εκκαθάριση, την υποχρέωση παροχής περιθωρίου ασφάλισης και στην παροχή ασφαλειών προς την ΕΤ.Ε.Σ.Ε.Π. από τα μέλη του Χ.Π.Α. και της ΕΤ.Ε.Σ.Ε.Π.,
δ) ο τρόπος υπολογισμού και διακανονισμού των ανοικτών θέσεων, η διαδικασία γνωστοποίησής τους από την ΕΤ.Ε.Σ.Ε.Π. στα μέλη του Χ.Π.Α. στο τέλος κάθε συνεδρίασης, το περιεχόμενο της γνωστοποίησης, ο τρόπος καταβολής των χρηματικών ποσών στην ΕΤ.Ε.Σ.Ε.Π.,
ε) η μέθοδος υπολογισμού των ποσών που οφείλουν να καταβάλλουν ή δικαιούνται να εισπράξουν οι δικαιούχοι κατά τη λήξη ή άσκηση παραγώγων,
στ) η διαδικασία είσπραξης και καταβολής, οι όροι και προϋποθέσεις εκπλήρωσης υποχρεώσεων παραγγελέων με φυσική παράδοση κινητών αξιών αντί καταβολής μετρητών, τα δικαιώματα και υποχρεώσεις των παραγγελέων και μελών της ΕΤ.Ε.Σ.Ε.Π. ως προς το χρηματικό διακανονισμό των χρηματιστηριακών συναλλαγών επί παραγώγων στο Χ.Π.Α. (συμπεριλαμβανομένου και του διακανονισμού των καταβαλλόμενων προμηθειών),
ζ) οι όροι και διαδικασία αναγκαστικής άσκησης δικαιωμάτων από παράγωγα,
η) οι αξίες που μπορούν να κατατεθούν ως περιθώριο ασφάλισης ή ως ασφάλεια για την εκπλήρωση των υποχρεώσεων των αντίστοιχων προσώπων που απορρέουν από τις συναλλαγές που διενεργούνται έναντι της ΕΤ.Ε.Σ.Ε.Π., η σχέση της αξίας των κινητών αξιών που κατατίθενται από τα μέλη της, για δικό τους λογαριασμό ή για λογαριασμό παραγγελέων και από τα μέλη του Χ.Π.Α. ως περιθώριο ασφάλισης ή ως ασφάλεια, σε σχέση με το συνολικό ύψος των εξασφαλίσεων που πρέπει να παρέχονται στην ΕΤ.Ε.Σ.Ε.Π., καθώς και τον τρόπο υπολογισμού της αξίας των κινητών αξιών. Οι αξίες αυτές θα πρέπει να είναι μετρητά ή κινητές αξίες εισηγμένες προς διαπραγμάτευση σε οργανωμένη αγορά κατά την έννοια του ν. 2396/1996 (ΦΕΚ 73 Α'), και να έχουν άμεση εμπορευσιμότητα. Για την παροχή περιθωρίου ασφάλισης ή ασφάλειας σε μετρητά απαιτείται η κατάθεση των μετρητών στο όνομα του παραγγελέα ή του μέλους της ΕΤ.Ε.Σ.Ε.Π. ή του Χ.Π.Α., αντιστοίχως, σε δεσμευμένο έντοκο λογαριασμό πιστωτικού ιδρύματος, όπως προβλέπεται ειδικότερα στο άρθρο 22 παράγραφος 2 του παρόντος νόμου, ενώ για την παροχή περιθωρίου ασφάλισης ή ασφάλειας σε κινητές αξίες απαιτείται η κατάθεσή τους από το μέλος της ΕΤ.Ε.Σ.Ε.Π. στο όνομα του παραγγελέα ή του μέλους της ΕΤ.Ε.Σ.Ε.Π. ή του Χ.Π.Α., κατά περίπτωση, στην ΕΤ.Ε.Σ.Ε.Π. ή σε υποδεικνυόμενο από την ΕΤ.Ε.Σ.Ε.Π. πιστωτικό ίδρυμα.
ι) τα πιστωτικά ιδρύματα μέσω των οποίων γίνεται ο διακανονισμός πληρωμών και η παροχή περιθωρίων ασφάλισης και ασφαλειών για συναλλαγές στο Χ.Π.Α.,
ια) τα δικαιώματα και υποχρεώσεις της ΕΤ.Ε.Σ.Ε.Π., των μελών της ΕΤ.Ε.Σ.Ε.Π. και του Χ.Π.Α. και των παραγγελέων ως προς τις παρεχόμενες προς την ΕΤ.Ε.Σ.Ε.Π. πάσης φύσης εξασφαλίσεις, ενδεικτικά αλλά όχι περιοριστικά, όσον αφορά στην αναπροσαρμογή του ύψους περιθωρίου ασφάλισης ή ασφάλειας, τα δικαιώματα της ΕΤ.Ε.Σ.Ε.Π. σε περίπτωση μη εμπρόθεσμης παροχής περιθωρίων ασφάλισης ή ασφαλειών ή μη εμπρόθεσμης καταβολής προμηθειών, καθώς και στην περίπτωση μη προσήκουσας εκπλήρωσης οποιασδήποτε άλλης υποχρέωσης που συνδέεται με την εκκαθάριση των συναλλαγών στο Χ.Π.Α.,
ιβ) το περιεχόμενο της ανακοίνωσης μεταβίβασης λο- γαριασμού από ένα μέλος της ΕΤ.Ε.Σ.Ε.Π. σε ένα άλλο, ο τρόπος και η διαδικασία πραγματοποίησής της, ο χρόνος κατά τον οποίο αυτή ισχύει, τυχόν εξειδίκευση των προϋποθέσεων εναντίωσης της ΕΤ.Ε.Σ.Ε.Π. κατά της μεταβίβασης, καθώς και ο χρόνος εντός του οποίου και η διαδικασία με την οποία η ΕΤ.Ε.Σ.Ε.Π. γνωστοποιεί την εναντίωσή της στη μεταβίβαση της έννομης σχέσης ή τους όρους για την αποδοχή της,
ιγ) τυχόν παρακολούθηση και εξυπηρέτηση των λο- γαριασμών κινητών αξιών που συνδέονται με την εκκαθάριση συναλλαγών επί παραγώγων στην Α.Ε.ΑΠΟΘ. ή σε άλλη εξειδικευμένη στο αντικείμενο αυτό εταιρία, και
ιδ) κάθε σχετικό ειδικό θέμα και αναγκαία λεπτομέρεια που αφορά στα παραπάνω.
5. Με απόφαση του Διοικητικού Συμβουλίου της ΕΤ.Ε.Σ.Ε.Π. αποφασίζεται η προσωρινή, μέχρι ενός (1) μηνός, αναστολή του δικαιώματος συμμετοχής του μέλους στην ΕΤ.Ε.Σ.Ε.Π. ή/και η διαγραφή μέλους της ΕΤ.Ε.Σ.Ε.Π., αν κριθεί ότι το μέλος δεν διαθέτει τις απαραίτητες προϋποθέσεις οργάνωσης ή τα απαραίτητα για τη λειτουργία του τεχνικά και οικονομικά μέσα, καθώς και αν το μέλος της ΕΤ.Ε.Σ.Ε.Π. υποπέσει σε σοβαρά παραπτώματα ως προς την τήρηση του κανονισμού λειτουργίας της ΕΤ.Ε.Σ.Ε.Π..
6. Οι κανονιστικές αποφάσεις των Διοικητικών Συμβουλίων της Επιτροπής Κεφαλαιαγοράς, του Χ.Π.Α. και του Διοικητικού Συμβουλίου της ΕΤ.Ε.Σ.Ε.Π., που εκδίδονται με βάση τον παρόντα νόμο, δημοσιεύονται στην Εφημερίδα της Κυβερνήσεως (Τεύχος Β').
7. Το Χ.Α.Α., το Χ.Π.Α., η ΕΤ.Ε.Σ.Ε.Π., η Α.Ε.ΑΠΟΘ. και οι αρχές που είναι αρμόδιες για την εποπτεία των Ε.Π.Ε.Υ. που είναι μέλη του Χ.Π.Α. ανταλλάσσουν μεταξύ τους κάθε πληροφορία απαραίτητη για τη διεκπεραίωση, προώθηση και ολοκλήρωση των συναλλαγών στη χρηματιστηριακή αγορά τοις μετρητοίς και στη χρηματιστηριακή αγορά παραγώγων. Τα όργανα των πιο πάνω εταιριών υποχρεούνται να τηρούν πλήρη εχεμύθεια για τις πληροφορίες που περιέρχονται σε γνώση τους κατά την άσκηση των καθηκόντων τους. Δικαιούνται πάντως να παρέχουν τις πληροφορίες αυτές στις εποπτεύουσες και ελεγκτικές αρχές.
ΚΕΦΑΛΑΙΟ Ζ'
ΦΟΡΟΛΟΓΙΚΑ ΘΕΜΑΤΑ
'Αρθρο 32
Φορολογικές απαλλαγές
Απαλλάσσονται παντός φόρου συμπεριλαμβανομένου και του Φ.Π.Α., τέλους, τέλους χαρτοσήμου και δικαιώματος υπέρ του Δημοσίου ή τρίτων η κτήση παραγώγων χρηματιστηριακών αξιών, τα κεφαλαιακά κέρδη από συναλλαγές επί παραγώγων στο Χ.Π.Α., η παροχή ασφαλειών στην ΕΤ.Ε.Σ.Ε.Π. και στα μέλη του Χ.Π.Α. και της ΕΤ.Ε.Σ.Ε.Π., η μεταβίβαση των έννομων σχέσεων επί παραγώγων και των ασφαλειών μεταξύ των μελών του Χ.Π.Α. και της ΕΤ.Ε.Σ.Ε.Π. και κάθε πράξη και συμφωνία παρεπόμενη αυτών.
ΜΕΡΟΣ Β'
ΠΑΡΑΛΛΗΛΗ ΑΓΟΡΑ ΑΝΑΔΥΟΜΕΝΩΝ ΑΓΟΡΩΝ
ΚΕΦΑΛΑΙΟ Α'
'Αρθρο 33
'Iδρυση Παράλληλης Αγοράς
Αναδυομένων Κεφαλαιαγορών
Στο ν. 1806/1988 (ΦΕΚ 207 Α') μετά το άρθρο 32 προστίθεται άρθρο 32α που έχει ως εξής:
"1. Συνιστάται δεύτερη Παράλληλη Αγορά του Χρηματιστηρίου που θα ονομάζεται "Ελληνική Αγορά Αναδυομένων Κεφαλαιαγορών" ("Ε.ΑΓ.Α.Κ.").
'Αρθρο 34
Λειτουργία Ε.ΑΓ.Α.Κ.
1. Η λειτουργία της Ε.ΑΓ.Α.Κ. θα υποστηρίζεται από το Χρηματιστηριακό Κέντρο Θεσσαλονίκης, σύμφωνα με τους όρους και τις διαδικασίες που θα καθορίζονται εκάστοτε με απόφαση του Υπουργού Εθνικής Οικονομίας, η οποία θα εκδίδεται ύστερα από γνώμη των Διοικητικών Συμβουλίων του Χ.Α.Α. και του Χ.Κ.Θ..
2. Αντικείμενο διαπραγμάτευσης στην Ε.ΑΓ.Α.Κ. θα είναι τα ελληνικά πιστοποιητικά του άρθρου 59 του ν. 2396/1996 (ΦΕΚ 73 Α'), τα μερίδια Επενδυτικών Κεφαλαίων Αναδυομένων Αγορών του άρθρου 35 του παρόντος νόμου και μετοχές των Εταιριών Διαχείρισης Χαρτοφυλακίου Αναδυομένων Αγορών του άρθρου 52 του ίδιου νόμου.
3. Η Επιτροπή Κεφαλαιαγοράς με απόφασή της, μετά από γνώμη του Διοικητικού Συμβουλίου του Χ.Α.Α., δύναται να προσθέτει και άλλες κατηγορίες αξιών στις αναφερόμενες στην παράγραφο 2 του παρόντος άρθρου, οι οποίες θα επιτρέπεται να αποτελούν αντικείμενο διαπραγμάτευσης στην Ε.ΑΓ.Α.Κ..
4. Με την επιφύλαξη των διατάξεων του παρόντος άρθρου, οι διατάξεις που διέπουν τη λειτουργία της Παράλληλης Αγοράς του άρθρου 32 του ν. 1806/1988 (ΦΕΚ 207 Α') διέπουν και τη λειτουργία της Ε.ΑΓ.Α.Κ..
ΚΕΦΑΛΑΙΟ Β'
ΕΠΕΝΔΥΤΙΚΑ ΚΕΦΑΛΑΙΑ ΑΝΑΔΥΟΜΕΝΩΝ
ΑΓΟΡΩΝ ("Ε.Κ.Α.Α." )
'Αρθρο 35
Βασικά χαρακτηριστικά Ε.Κ.Α.Α.
1. Τα Επενδυτικά Κεφάλαια Αναδυομένων Αγορών είναι ομάδες περιουσίας υπό τη διαχείριση πιστωτικών ιδρυμάτων που λειτουργούν νόμιμα στην Ελλάδα και δικαιούνται να παρέχουν υπηρεσίες αναδόχου σε δημόσια εγγραφή. 'Αλλες Ε.Π.Ε.Υ. που λειτουργούν νόμιμα στην Ελλάδα και δικαιούνται να παρέχουν υπηρεσίες αναδόχου σε δημόσια εγγραφή δύνανται να διαχειρίζονται Ε.Κ.Α.Α., εφόσον εκδοθεί σχετική απόφαση της Επιτροπής Κεφαλαιαγοράς και υπό τους όρους και προϋποθέσεις που θα προβλέπονται στη σχετική απόφαση. Τα Ε.Κ.Α.Α. δεν αποτελούν νομικό πρόσωπο.
2. Το Ε.Κ.Α.Α. αποτελεί ομάδα περιουσίας που συνίσταται σε μετρητά και κινητές αξίες. Το Ε.Κ.Α.Α., ως ομάδα περιουσίας, διαιρείται σε ισάξια μερίδια και τα περιουσιακά του στοιχεία ανήκουν εξ αδιαιρέτου στους μεριδιούχους του.
3. Η έκδοση των μεριδίων των Ε.Κ.Α.Α., η εισαγωγή τους στην Ε.ΑΓ.Α.Κ. και η διαπραγμάτευσή τους σε αυτήν ρυθμίζονται από τις διατάξεις του παρόντος και συμπληρωματικά από τις διατάξεις της νομοθεσίας για τα χρηματιστήρια αξιών.
'Αρθρο 36
Διαχείριση των Ε.Κ.Α.Α.
1. Οι μεριδιούχοι εκπροσωπούνται δικαστικώς και εξωδίκως από την εταιρία παροχής επενδυτικών υπηρεσιών που διαχειρίζεται το Ε.Κ.Α.Α. (στο εξής η "Διαχειρίστρια") ως προς τις έννομες σχέσεις από τη διαχείριση του Ε.Κ.Α.Α. και τα δικαιώματά τους επί του ενεργητικού. Τα πάσης φύσης δικαιώματα των μεριδιούχων επί του Ε.Κ.Α.Α. ορίζονται από τον κανονισμό του Ε.Κ.Α.Α., ο οποίος συντάσσεται από τη Διαχειρίστρια, σύμφωνα με τις διατάξεις του άρθρου 46 του παρόντος νόμου.
2. Η Διαχειρίστρια ευθύνεται για κάθε αμέλεια ως προς τη διαχείριση του Ε.Κ.Α.Α. έναντι των μεριδιούχων.
3. Οι μεριδιούχοι δεν ευθύνονται για πράξεις ή παραλείψεις της Διαχειρίστριας κατά την άσκηση των καθηκόντων της.
4. Για τη διάλυση του Ε.Κ.Α.Α. εφαρμόζονται οι διατάξεις των άρθρων 798-804 του Αστικού Κώδικα.
'Αρθρο 37
Θεματοφύλακας Ε.Κ.Α.Α.
1. Το ενεργητικό του Ε.Κ.Α.Α. κατατίθεται προς φύλαξη σε Ε.Π.Ε.Υ. που λειτουργεί νόμιμα στην Ελλάδα και δικαιούται να παρέχει υπηρεσίες φύλαξης κινητών αξιών, η οποία ασκεί καθήκοντα θεματοφύλακα. Η Διαχειρίστρια δικαιούται να λειτουργεί ως θεματοφύλακας εάν πληροί την παραπάνω προϋπόθεση.
2. Ο θεματοφύλακας έχει στη φύλαξή του το ενεργητικό του Ε.Κ.Α.Α. και εκτελεί καθήκοντα ταμία σύμφωνα με τις εντολές της Διαχειρίστριας. Η φύλαξη κινητών αξιών αλλοδαπών εκδοτών ή οι οποίες είναι εισηγμένες σε αλλοδαπή χρηματιστηριακή ή οργανωμένη αγορά, επιτρέπεται να ανατίθεται από το θεματοφύλακα σε πιστωτικό ίδρυμα ή άλλο εξουσιοδοτημένο ίδρυμα της αλλοδαπής.
3. Ο θεματοφύλακας, εάν είναι διαφορετικό πρόσωπο από τη Διαχειρίστρια, συνυπογράφει τις εκθέσεις και καταστάσεις των άρθρων 39 και 41 του παρόντος νόμου.
4. Ο θεματοφύλακας ευθύνεται έναντι της Διαχειρίστριας και των μεριδιούχων για κάθε πταίσμα ως προς την εκπλήρωση των καθηκόντων του. Ο θεματοφύλακας ευθύνεται επίσης εις ολόκληρο με το ίδρυμα στο οποίο, σύμφωνα με το εδάφιο 2 της παραγράφου 2 του παρόντος άρθρου, μπορεί να αναθέτει τη φύλαξη κινητών αξιών.
5. Εάν είναι διαφορετικό πρόσωπο, η Διαχειρίστρια υποχρεούται να παρακολουθεί την προσήκουσα εκτέλεση των εντολών της από το θεματοφύλακα.
'Αρθρο 38
Επενδυτική πολιτική
1. Το ενεργητικό του Ε.Κ.Α.Α. επιτρέπεται να επενδύεται μόνο:
(α) Σε κινητές αξίες (πλην μεριδίων Ε.Κ.Α.Α., κινητών αξιών Ε.Χ.Α.Α. και ελληνικών πιστοποιητικών του εδαφίου γ' της παρούσας παραγράφου) εισηγμένες σε χρηματιστηριακή αγορά του Χ.Α.Α. μέχρι ποσού που κατά την τοποθέτηση δεν ξεπερνά το ποσοστό τριάντα τοις εκατό (30%) του ενεργητικού του Ε.Κ.Α.Α..
(β) Σε κινητές αξίες εισηγμένες στην κύρια ή παράλληλη αγορά χρηματιστηρίου αξιών ή σε άλλη αγορά κινητών αξιών, εφόσον η αγορά αυτή λειτουργεί κανονικά, είναι αναγνωρισμένη και ανοικτή στο κοινό. Τα χρηματιστήρια και οι αγορές του εδαφίου αυτού ορίζονται εκάστοτε μεταξύ των αναδυομένων αγορών με απόφαση του Υπουργού Εθνικής Οικονομίας, μετά από γνώμη της Επιτροπής Κεφαλαιαγοράς και του Διοικητικού Συμβουλίου του Χ.Α.Α..
(γ) Σε "ελληνικά πιστοποιητικά", εφόσον αντιπροσωπεύουν κινητές αξίες εκδότη που έχει συσταθεί και λειτουργεί σε χώρα λειτουργίας αναδυομένης αγοράς, που περιλαμβάνεται στην απόφαση του Υπουργού Εθνικής Οικονομίας της περ. β' της παρούσας παραγράφου κατά το χρόνο τοποθέτησης.
(δ) Σε κινητές αξίες Ε.Χ.Α.Α. που έχουν συσταθεί και λειτουργούν σύμφωνα με το Κεφάλαιο Γ' του παρόντος Μέρους του νόμου αυτού.
(ε) Σε κινητές αξίες οι οποίες έχουν εκδοθεί ή έχουν την εγγύηση κράτους όπου λειτουργεί αναδυόμενη αγορά, που περιλαμβάνεται στην απόφαση του Υπουργού Εθνικής Οικονομίας της περ. β' της παρούσας παραγράφου κατά το χρόνο τοποθέτησης.
(στ) Σε νεοεκδιδόμενες αξίες υπό τον όρο ότι η έκδοσή τους περιλαμβάνει υποχρέωση εισαγωγής τους εντός ενός (1) έτους το αργότερο σε χρηματιστήρια και αγορές των περιπτώσεων α' και β' της παρούσας παραγράφου.
(ζ) Σε άλλες κινητές αξίες μέχρι ποσού που κατά τη τοποθέτηση δεν ξεπερνά το ένα πέμπτο (1/5) του ενεργητικού της Ε.Κ.Α.Α., ύστερα από άδεια της Επιτροπής Κεφαλαιαγοράς, η οποία θα λαμβάνει υπόψη, μεταξύ άλλων, το επενδυτικό πρόγραμμα σε αναδυόμενες αγορές του Ε.Κ.Α.Α.. Η Επιτροπή Κεφαλαιαγοράς δύναται να προσδιορίζει εκ των προτέρων κινητές αξίες, η επένδυση στις οποίες επιτρέπεται, και να εκδίδει εκάστοτε με απόφασή της κατάλογο των επιτρεπόμενων προς επένδυση μη εισηγμένων σε χρηματιστήριο ή άλλη αγορά κινητών αξιών.
(η) Σε μετρητά και τραπεζικές καταθέσεις μέχρι κατ' ανώτατο όριο το ποσοστό των τριάντα τοις εκατό (30%) του ενεργητικού του Ε.Κ.Α.Α. κατά το χρόνο της τοποθέτησης. Ο ποσοτικός αυτός περιορισμός ισχύει μετά τη παρέλευση έξι (6) μηνών από την εισαγωγή των μεριδίων προς διαπραγμάτευση στην Ε.ΑΓ.Α.Κ..
(θ) Σε παράγωγα χρηματοοικονομικά προϊόντα, υπό τον όρο ότι οι τοποθετήσεις αυτές γίνονται αποκλειστικά για λόγους αντιστάθμισης των κινδύνων πάσης φύσης που συνδέονται με τις τοποθετήσεις του ενεργητικού του Ε.Κ.Α.Α. και όχι για λόγους κερδοσκοπίας. Απαγορεύεται η σύναψη πράξεων επί παραγώγων χρηματοοικονομικών προϊόντων για λογαριασμό του Ε.Κ.Α.Α. με αντισυμβαλλόμενο τη Διαχειρίστρια ή το θεματοφύλακα. Η Επιτροπή Κεφαλαιαγοράς μπορεί με απόφασή της να θέτει κανόνες για τα επιτρεπόμενα μέσα και τεχνικές που μπορεί να χρησιμοποιεί η Διαχειρίστρια για λογαριασμό του Ε.Κ.Α.Α., σύμφωνα με το παρόν εδάφιο, ή και να θέτει πάσης φύσης πρόσθετους περιορισμούς επί των τοποθετήσεων αυτών.
2. Η Επιτροπή Κεφαλαιαγοράς εξουσιοδοτείται να τροποποιεί ή και καταργεί με απόφασή της τους ποσοτικούς περιορισμούς που προβλέπονται στην παράγραφο 1 του παρόντος άρθρου ή και αναστέλλει προσωρινά την ισχύ τους ως προς ορισμένο Ε.Κ.Α.Α. ή εν γένει.
3. Απαγορεύεται η απόκτηση από το Ε.Κ.Α.Α. κινητών αξιών της Διαχειρίστριας ή του θεματοφύλακα ή εκδοτών συνδεδεμένων προς τους παραπάνω κατά την έννοια του άρθρου 42ε παρ.5 του κ.ν. 2190/1920. Η απόκτηση από το Ε.Κ.Α.Α. κινητών αξιών που διαχειρίζονται ή εκδίδουν τα παραπάνω πρόσωπα επιτρέπεται μόνον εάν η δυνατότητα αυτή προβλέπεται στον Κανονισμό του Ε.Κ.Α.Α. και εντός των τυχόν ορίων που ορίζονται στον Κανονισμό.
4. Η Διαχειρίστρια επιτρέπεται να συνάπτει δάνεια για λογαριασμό του Ε.Κ.Α.Α. αποκλειστικά από πιστωτικά ιδρύματα (εκτός από την ίδια, εάν είναι πιστωτικό ίδρυμα), μέχρι ποσού ίσου προς το ένα τρίτο (1/3) της καθαρής αξίας του Ε.Κ.Α.Α., για την πραγματοποίηση επενδύσεων. Για την εξασφάλιση των δανείων αυτών δύναται να συνιστάται ενέχυρο επί κινητών αξιών που περιλαμβάνονται στο χαρτοφυλάκιο του Ε.Κ.Α.Α..
'Αρθρο 39
Διαχειριστική χρήση
1. Η διαχειριστική χρήση του Ε.Κ.Α.Α. έχει τη διάρκεια του ημερολογιακού έτους. Κατ' εξαίρεση η πρώτη διαχειριστική χρήση μπορεί να ορισθεί για διάστημα μικρότερο του έτους με λήξη την 31η Δεκεμβρίου.
2. Στο τέλος κάθε διαχειριστικής χρήσης του Ε.Κ.Α.Α. η Διαχειρίστρια συντάσσει την ετήσια έκθεση του Ε.Κ.Α.Α.. Η ετήσια έκθεση περιλαμβάνει:
(α) Την περιουσιακή κατάσταση του Ε.Κ.Α.Α., που περιέχει αναλυτικά το είδος και τη ποσότητα των κινητών αξιών, με αναφορά στις αγορές στις οποίες είναι εισηγμένες, την τρέχουσα τιμή μονάδας, τη συνο- λική αξία των κινητών αξιών, το διαθέσιμο ενεργητικό σε καταθέσεις, τις υποχρεώσεις, τις απαιτήσεις και την καθαρή αξία του ενεργητικού.
(β) Αναλυτικό λογαριασμό αποτελεσμάτων της χρήσης, που περιλαμβάνει τις προσόδους κατά κατηγορία, τα κέρδη ή ζημίες από την πώληση κινητών αξιών και τις δαπάνες ανά κατηγορία.
(γ) Τα διανεμόμενα και επανεπενδυόμενα κέρδη.
(δ) Την ανατίμηση ή υποτίμηση των επενδύσεων και άλλες τυχόν μεταβολές (ενδεικτικά συναλλαγματικών ισοτιμιών) που επηρέασαν το ενεργητικό και παθητικό του Ε.Κ.Α.Α. κατά τη διάρκεια της χρήσης.
(ε) Κατηγοριοποίηση των κινητών αξιών στις οποίες έχει τοποθετηθεί το ενεργητικό του Ε.Κ.Α.Α. και τα βασικά κριτήρια της επενδυτικής πολιτικής του Ε.Κ.Α.Α., με προσδιορισμό του ποσοστού που αντιπροσωπεύει κάθε κατηγορία στο σύνολο του ενεργητικού του Ε.Κ.Α.Α..
(στ) Μνεία των κινήσεων κάθε κινητής αξίας κατά τη διάρκεια της διαχειριστικής χρήσης.
(ζ) Συγκριτικό πίνακα των τριών τελευταίων διαχειριστικών χρήσεων του Ε.Κ.Α.Α. (εφόσον ισχύει) από τον οποίο να προκύπτει η συνολική καθαρή αξία του Ε.Κ.Α.Α. και η αξία του μεριδίου στη λήξη κάθε αντίστοιχης χρήσης.
(η) Αναφορά στους κινδύνους που επηρεάζουν την εξέλιξη των επενδύσεων, όπως διαμορφώθηκαν στη διάρκεια της χρήσης και κατά τη λήξη της, και
(θ) Κάθε άλλη πληροφορία που επιτρέπει στους επενδυτές να μορφώσουν γνώμη για τη δραστηριότητα του Ε.Κ.Α.Α., τα αποτελέσματά του και τις προοπτικές του.
3. Ο προσδιορισμός της καθαρής αξίας του Ε.Κ.Α.Α. γίνεται κατ' ανάλογη εφαρμογή των κανόνων αποτίμησης της αξίας των στοιχείων του ενεργητικού των αμοιβαίων κεφαλαίων που περιέχονται στο άρθρο 43 του ν. 1969/ 1991 (ΦΕΚ 167 Α'). Η Επιτροπή Κεφαλαιαγοράς με απόφασή της μπορεί να τροποποιεί τους κανόνες αυτούς ως προς την αποτίμηση της καθαρής θέσης των Ε.Κ.Α.Α..
'Αρθρο 40
Αύξηση του κεφαλαίου Ε.Κ.Α.Α.
1. Η Διαχειρίστρια δύναται να αυξήσει το ενεργητικό του Ε.Κ.Α.Α. με την έκδοση νέων μεριδίων τροποποιώντας τον κανονισμό του.
2. Οι μεριδιούχοι έχουν δικαίωμα προτίμησης στα νέα μερίδια, κατ' ανάλογη εφαρμογή του άρθρου 13 παρ. 5 του κ.ν. 2190/1920.
3. Τα μερίδια για τα οποία δεν ασκήθηκε το δικαίωμα προτίμησης αναλαμβάνονται από τη Διαχειρίστρια.
'Αρθρο 41
Δημοσίευση και έλεγχος εκθέσεων
1. Η Διαχειρίστρια υποχρεούται στη δημοσίευση εκθέσεων, κατά τα ισχύοντα για κινητές αξίες εισηγμένες στο Χ.Α.Α. κατά την εκάστοτε ισχύουσα χρηματιστηριακή νομοθεσία, το περιεχόμενο της οποίας θα περιλαμβάνει για την αντίστοιχη χρονική περίοδο τα στοιχεία που περιέχονται στις περιπτώσεις α', γ', δ', ε' και στ' της παραγράφου 2 του άρθρου 39 του παρόντος νόμου, καθώς και αναλυτικό λογαριασμό αποτελεσμάτων της περιόδου, σύμφωνα με τη περίπτωση β' της παραγράφου 2 του άρθρου 39 του παρόντος νόμου.
2. Οι εκθέσεις των άρθρων 39 και 41 ελέγχονται από ορκωτό ελεγκτή και, με την έκθεση του ορκωτού ελεγκτή, υποβάλλονται στο Διοικητικό Συμβούλιο του Χ.Α.Α. και δημοσιεύονται εντός διμήνου από τη λήξη της αντίστοιχης χρονικής περιόδου. Οι εκθέσεις αυτές, με την έκθεση του ορκωτού ελεγκτή, είναι στη διάθεση κάθε ενδιαφερομένου.
3. Στο τέλος κάθε χρήσης δημοσιεύεται στο Δελτίο του Χ.Α.Α., σε μία ημερήσια πολιτική εφημερίδα που εκδίδεται στην Αθήνα και έχει ευρύτερη κυκλοφορία σε ολόκληρη τη χώρα, σε μία ημερήσια οικονομική εφημερίδα που πληροί τις προϋποθέσεις του εδαφίου γ' της παραγράφου 2 του άρθρου 26 του κ.ν. 2190/1920, όπως ισχύει, καθώς και σε μία ημερήσια πολιτική ή οικονομική εφημερίδα της Θεσσαλονίκης, συνοπτική κατάσταση του καθαρού ενεργητικού του Ε.Κ.Α.Α., ο λογαριασμός αποτελεσμάτων χρήσης και η διάθεση των κερδών.
'Αρθρο 42
Διανομή των κερδών
Τα κέρδη του Ε.Κ.Α.Α. μπορούν να διανέμονται ετησίως στους μεριδιούχους, στο τέλος της χρήσης, σύμφωνα με τα προβλεπόμενα στον Κανονισμό του.
'Αρθρο 43
Γενική Συνέλευση μεριδιούχων
Μεριδιούχοι που εκπροσωπούν τουλάχιστον το ένα δέκατο (1/10) των μεριδίων του Ε.Κ.Α.Α. έχουν δικαίωμα να ζητήσουν από τη Διαχειρίστρια τη σύγκληση συνέλευσης των μεριδιούχων. Η Διαχειρίστρια υποχρεούται να συγκαλέσει τη Συνέλευση των μεριδιούχων εντός είκοσι (20) ημερών από την επίδοση της αίτησης του προηγούμενου εδαφίου. Η αίτηση περιέχει το αντικείμενο της ημερήσιας διάταξης που μπορεί να αφορά στην παροχή πληροφοριών για οποιοδήποτε θέμα που συνδέεται άμεσα ή έμμεσα με τη διαχείριση του Ε.Κ.Α.Α..
'Αρθρο 44
Φορολογικές διατάξεις
1. Με την επιφύλαξη τυχόν εισφορών υπέρ της Επιτροπής Κεφαλαιαγοράς και του Χ.Α.Α., η σύσταση των Ε.Κ.Α.Α. απαλλάσσεται από κάθε φόρο, τέλος, τέλος χαρτοσήμου, εισφορά, δικαίωμα ή οποιαδήποτε άλλη επιβάρυνση υπέρ του Δημοσίου, νομικών προσώπων δημοσίου δικαίου και γενικώς τρίτων.
2. Ισχύουν ως προς τις Ε.Κ.Α.Α. οι φορολογικές διατάξεις του άρθρου 16 του ν. 1969/1991 (ΦΕΚ 167 Α'), με τις ακόλουθες διαφοροποιήσεις:
(α) Τα πάσης φύσης εισοδήματα των Ε.Κ.Α.Α. που προέρχονται από επενδύσεις αναδυομένων αγορών (όπως προσδιορίζονται στη σχετική απόφαση του Υπουργού Εθνικής Οικονομίας) εξαιρούνται από κάθε φόρο και παρακράτηση φόρου, ανεξαρτήτως είδους ή πηγής.
(β) Απαλλάσσεται από κάθε φόρο και παρακράτηση φόρου η είσπραξη από μεριδιούχους Ε.Κ.Α.Α., μη κατοίκους Ελλάδος, κατά τον ορισμό του π.δ/τος 93/1993, κάθε ποσού που διανέμεται από Ε.Κ.Α.Α. ως διανομή κέρδους από τοποθέτηση σε αξίες αναδυομένων αγορών (όπως προσδιορίζονται στη σχετική απόφαση του Υπουργού Εθνικής Οικονομίας), οι πρόσοδοι της εκποίησης μεριδίων σε τιμή ανώτερη της τιμής κτήσης, συναλλαγματικές διαφορές ή της διανομής στους μεριδιούχους της περιουσίας του Ε.Κ.Α.Α. κατά την με οποιονδήποτε τρόπο λύση του.
'Αρθρο 45
Δημόσια προσφορά μεριδίων Ε.Κ.Α.Α.
1. Τα μερίδια Ε.Κ.Α.Α. διατίθενται σε δημόσια εγγραφή από τη Διαχειρίστρια που λειτουργεί ως ανάδοχος, κατ' ανάλογη εφαρμογή των διατάξεων της χρηματιστηριακής νομοθεσίας για τους αναδόχους. Η Διαχειρίστρια δύναται να συμφωνήσει με άλλο πρόσωπο ή πρόσωπα, που δικαιούνται να παρέχουν υπηρεσίες αναδόχου σε δημόσια εγγραφή, την ανάληψη του συνόλου ή τμήματος της δημόσιας εγγραφής ως υποανάδοχοι.
2. Η αξία των μεριδίων Ε.Κ.Α.Α. ορίζεται από τη Διαχειρίστρια σε δραχμές, ΕΥΡΟ ή δολάρια Η.Π.Α..
3. Ισχύουν κατ' αναλογία ως προς τη δημόσια διάθεση και εγγραφή των μεριδίων Ε.Κ.Α.Α. οι διατάξεις του π.δ/τος 350/1985 (ΦΕΚ 126 Α') για την εισαγωγή μετοχών στο Χ.Α.Α.. Η Επιτροπή Κεφαλαιαγοράς, ύστερα από εισήγηση του Διοικητικού Συμβουλίου του Χ.Α.Α., μπορεί να ορίζει ειδικές διατάξεις για τη διαδικασία δημόσιας προσφοράς και εγγραφής μεριδίων Ε.Κ.Α.Α. και να θέτει κανόνες που πρέπει να τηρεί η Διαχειρίστρια και ο ανάδοχος.
'Αρθρο 46
Ενημερωτικό δελτίο Ε.Κ.Α.Α.
1. Τουλάχιστον δύο ημέρες πριν από την έναρξη της δημόσιας εγγραφής για την απόκτηση μεριδίων Ε.Κ.Α.Α., σύμφωνα με τις διατάξεις της ελληνικής χρηματιστηριακής νομοθεσίας για τη διάθεση κινητών αξιών σε δημόσια εγγραφή, πρέπει να έχει δημοσιευθεί το ενημερωτικό δελτίο του Ε.Κ.Α.Α.. Η δημοσίευση του ενημερωτικού δελτίου γίνεται σύμφωνα με τις διατάξεις του Μέρους ΙΙΙ του π.δ/τος 348/1985 (ΦΕΚ 125 Α').
2. Το ενημερωτικό δελτίο συντάσσεται από τη Δια- χειρίστρια και περιέχει:
(α) Στοιχεία για τα μερίδια κατ' αναλογική εφαρμογή των Κεφαλαίων 1 (εκτός από τα πρώτα τρία εδάφια του άρθρου 1.3) και 2 (εκτός από τα άρθρα 2.2.1, 2.4.5 και 2.5) του Παραρτήματος Α' του π.δ/τος 348/1985 (ΦΕΚ 125 Α').
(β) Στοιχεία για τη Διαχειρίστρια που προβλέπονται στο Παράρτημα Γ' του π.δ/τος 348/1985 (ΦΕΚ 125 Α'), υπό την αίρεση των διατάξεων των παραγράφων 2 και 3 του άρθρου 17 του π.δ/τος 348/1985 (ΦΕΚ 125 Α').
(γ) Στοιχεία για τις επιχειρήσεις σε κινητές αξίες των οποίων το Ε.Κ.Α.Α. θα μπορεί, βάσει του κανονισμού του, να τοποθετεί άνω του σαράντα τοις εκατό (40%) της καθαρής αξίας του, σύμφωνα με τα προβλεπόμενα στα Παραρτήματα Α' ή Β' του π.δ/τος 348/1985 (ΦΕΚ 125 Α'), αντιστοίχως προς το είδος της κινητής αξίας.
(δ) Τον Κανονισμό του Ε.Κ.Α.Α. ο οποίος περιέχει τουλάχιστον:
(Ι) Την ονομασία του Ε.Κ.Α.Α.
(ΙΙ) Το σκοπό του Ε.Κ.Α.Α., από το οποίο πρέπει να προκύπτουν οι επενδυτικοί και οικονομικοί στόχοι του, η επενδυτική πολιτική του και η πολιτική και μέθοδοι δανειοδότησής του.
(ΙΙΙ) Το είδος των κινητών αξιών στις οποίες μπορεί να επενδύεται η περιουσία του Ε.Κ.Α.Α. και εν γένει την επενδυτική του πολιτική.
(IV) Το κεφάλαιο του Ε.Κ.Α.Α. και τον αριθμό των μεριδίων στα οποία αυτό διαιρείται.
(V) Τις αμοιβές που καταβάλλει το Ε.Κ.Α.Α. στη Δια- χειρίστρια και στο θεματοφύλακα.
(VI) Το χρόνο και τη διαδικασία διανομής στους μεριδιούχους των κερδών του Ε.Κ.Α.Α., καθώς και τυχόν πρόβλεψη επανεπένδυσης κερδών.
(VII) Τη διαδικασία αύξησης του κεφαλαίου του Ε.Κ.Α.Α..
(VIIΙ) Τη διάρκεια του Ε.Κ.Α.Α..
(ε) Την επωνυμία και επαγγελματική ιδιότητα του τυχόν υπάρχοντος εξωτερικού συμβούλου επενδύσεων του Ε.Κ.Α.Α. και τα κύρια σημεία της σύμβασής του με τη Διαχειρίστρια, εφόσον η αμοιβή του βαρύνει το Ε.Κ.Α.Α..
(στ) Πληροφορίες για τυχόν σύμβαση της Διαχειρίστριας με τους εκδότες των κινητών αξιών στις οποίες επενδύεται το ενεργητικό του Ε.Κ.Α.Α..
(ζ) Πληροφορίες ως προς τους επενδυτικούς κινδύνους, ανά κατηγορίες κινδύνων, που εμπεριέχονται στις προτεινόμενες επενδύσεις.
(η) Γενικώς τα στοιχεία εκείνα που θα επιτρέψουν στους επενδυτές να μορφώσουν τεκμηριωμένη γνώμη για την προτεινόμενη επένδυση.
3. Με απόφαση της Επιτροπής Κεφαλαιαγοράς, ύστερα από γνώμη του Διοικητικού Συμβουλίου του Χ.Α.Α., μπορεί:
(α) Να τροποποιείται και να συμπληρώνεται το περι- εχόμενο των πληροφοριών που πρέπει να περιέχει το ενημερωτικό δελτίο και ο Κανονισμός των Ε.Κ.Α.Α., με γνώμονα την πληρέστερη πληροφόρηση των επενδυτών ως προς την προτεινόμενη επένδυση και τους εμπεριεχόμενους σε αυτή κινδύνους, και να ορίζει κάθε ειδικό θέμα και λεπτομέρεια ως προς τη σύνταξη και το περιεχόμενο του ενημερωτικού δελτίου.
(β) Μετά από αίτηση της Διαχειρίστριας, να τροποποιείται ο Κανονισμός Ε.Κ.Α.Α.. Για την έγκριση της τροποποίησης ελέγχεται η νομιμότητα των τροποποιήσεων και εάν λαμβάνεται επαρκής μέριμνα για την προστασία των μεριδιούχων. Η Επιτροπή Κεφαλαιαγοράς μπορεί, για την προστασία των συμφερόντων των επενδυτών, να επιβάλλει οποιουσδήποτε όρους και υποχρεώσεις ως προς την τροποποίηση του Κανονισμού Ε.Κ.Α.Α..
4. Οι τροποποιήσεις του Κανονισμού Ε.Κ.Α.Α. δημοσιεύονται στο Δελτίο του Χ.Α.Α., σε μία ημερήσια πολιτική εφημερίδα που εκδίδεται στην Αθήνα και έχει ευρύτερη κυκλοφορία σε ολόκληρη τη χώρα, σε μία ημερήσια οικονομική εφημερίδα που πληροί τις προϋποθέσεις του εδαφίου γ' της παραγράφου 2 του άρθρου 26 του κ.ν. 2190/1920, όπως ισχύει, καθώς και σε μία ημερήσια πολιτική ή οικονομική εφημερίδα της Θεσσαλονίκης.
'Αρθρο 47
Εισαγωγή μεριδίων Ε.Κ.Α.Α. στην Ε.ΑΓ.Α.Κ.
1. Το αργότερο εντός μηνός από την ολοκλήρωση της δημόσιας εγγραφής των μεριδίων του Ε.Κ.Α.Α., αρχίζει η διαπραγμάτευσή τους στην Ε.ΑΓ.Α.Κ..
2. Για τα μερίδια των Ε.Κ.Α.Α., η Διαχειρίστρια δεν εκδίδει τίτλους, αλλά εφαρμόζονται αναλόγως οι διατάξεις του Β' Μέρους του ν. 2396/1996 (ΦΕΚ 73 Α').
3. Εάν τα μερίδια έχουν εκδοθεί σε ξένο νόμισμα, η εκκαθάριση των συναλλαγών θα γίνεται στο νόμισμα αυτό, μέσω της Α.Ε.ΠΟΘ., από λογαριασμούς σε ξένο νόμισμα που θα τηρούν τα μέλη του Χρηματιστηρίου για τις ανάγκες της εκκαθάρισης, όπως θα μπορεί να ορίζεται ειδικότερα με Πράξη του Διοικητή της Τράπεζας της Ελλάδος.
4. Με κοινή απόφαση του Διοικητή της Τράπεζας της Ελλάδος και της Επιτροπής Κεφαλαιαγοράς, μπορεί να ορίζεται ο τρόπος διακανονισμού των πληρωμών σε ξένο νόμισμα μεταξύ μελών του Χ.Α.Α. και μεριδιούχων Ε.Κ.Α.Α., κατοίκων Ελλάδος και αλλοδαπής, αντιστοίχως.
'Αρθρο 48
Κανόνες διαπραγμάτευσης
1. Η διαπραγμάτευση των μεριδίων Ε.Κ.Α.Α. γίνεται σύμφωνα με τους κανόνες που διέπουν τη διαπραγμάτευση κινητών αξιών στην Παράλληλη Αγορά του Χρηματιστηρίου.
2. Με απόφασή της η Επιτροπή Κεφαλαιαγοράς μπορεί να ορίζει ειδικούς κανόνες αναστολής και διαγραφής των μεριδίων Ε.Κ.Α.Α. από την Ε.ΑΓ.Α.Κ..
'Αρθρο 49
Περιοδική πληροφόρηση
1. Η Διαχειρίστρια δημοσιεύει για τις επιχειρήσεις σε κινητές αξίες των οποίων τοποθετεί ή μπορεί να τοποθετήσει, κατά τον Κανονισμό του Ε.Κ.Α.Α. , άνω του σαράντα τοις εκατό (40%) του ενεργητικού του Ε.Κ.Α.Α., περιοδικές εκθέσεις κατ' αναλογική εφαρμογή του π.δ/τος 360/1985 (ΦΕΚ 129 Α').
2. Με απόφαση της Επιτροπής Κεφαλαιαγοράς μπορεί να τροποποιείται και να συμπληρώνεται το περιεχόμενο των περιοδικών εκθέσεων που πρέπει να δημοσιεύει η Διαχειρίστρια για τις επιχειρήσεις της πρώτης παραγράφου, λαμβανομένων υπόψη των ιδιομορφιών τους ή και να αναπροσαρμόζεται το ποσοστό βάσει του οποίου απαιτείται η υποβολή περιοδικών εκθέσεων και να ορίζεται κάθε ειδικό θέμα και αναγκαία λεπτομέρεια.
3. Η Διαχειρίστρια θα τηρεί επίσης τις υποχρεώσεις του άρθρου 10 του π.δ/τος 350/1985 (ΦΕΚ 126 Α').
'Αρθρο 50
Οικονομικός έλεγχος των εκδοτών των
κινητών αξιών στις οποίες
επενδύουν τα Ε.Κ.Α.Α.
Με απόφασή της η Επιτροπή Κεφαλαιαγοράς μπορεί να ορίζει τους όρους υπό τους οποίους θα πρέπει να έχουν ελεγχθεί οι επιχειρήσεις σε κινητές άξιες των οποίων επενδύουν τα Ε.Κ.Α.Α. σε ποσοστό υψηλότερο του 30% του ενεργητικού τους. Η Επιτροπή Κεφαλαιαγοράς δύναται και αναπροσαρμόζει με απόφασή της το παραπάνω ποσοστό ή και να ορίζει ότι οι παραπάνω υποχρεώσεις αφορούν σε επενδύσεις μεγαλύτερες από ορισμένο ποσό. Οι όροι οικονομικού έλεγχου μπορούν να κλιμακώνονται ανάλογα με το ύψος της επένδυσης.
'Αρθρο 51
Τροποποιούμενες διατάξεις
1. Ως "κινητές αξίες" κατά την έννοια του π.δ/τος 350/1985 (ΦΕΚ 126 Α') νοούνται οι μετοχές, οι ομολογίες, τα ελληνικά πιστοποιητικά του άρθρου 59 του ν. 2396/1996 (ΦΕΚ 73 Α') και τα μερίδια Επενδυτικών Κεφαλαίων Αναδυομένων Αγορών του παρόντος Κεφαλαίου.
2. Προστίθεται νέο εδάφιο ε' στο άρθρο 2 του π.δ/τος 53/1992 (ΦΕΚ 22 Α') με το εξής περιεχόμενο:
"ε. τα μερίδια επενδυτικών κεφαλαίων που εισάγονται προς διαπραγμάτευση σε χρηματιστηριακή αγορά."
ΚΕΦΑΛΑΙΟ Γ'
ΕΤΑΙΡΙΕΣ ΔΙΑΧΕΙΡΙΣΗΣ ΧΑΡΤΟΦΥΛΑΚΙΩΝ
ΑΝΑΔΥΟΜΕΝΩΝ ΑΓΟΡΩΝ
'Αρθρο 52
Εταιρίες Διαχείρισης Χαρτοφυλακίων
Αναδυομένων Αγορών
Προστίθεται νέο άρθρο 16Α αμέσως μετά το άρθρο 16 του ν. 1969/1991 (ΦΕΚ 167 Α'), με το εξής περιεχόμενο:
"'Αρθρο 16Α
Εταιρίες Επενδύσεων Χαρτοφυλακίου
Αναδυομένων Αγορών
1. Η εταιρία επενδύσεων χαρτοφυλακίου αναδυομένων αγορών ("Ε.Χ.Α.Α.") είναι εταιρία που συνιστάται σύμφωνα με τα άρθρα 1-16 του παρόντος κεφαλαίου, όπως ισχύουν, υπό τους ειδικούς πρόσθετους όρους που προσδιορίζονται στις ακόλουθες παραγράφους του παρόντος άρθρου.
2. Για τη σύσταση Ε.Χ.Α.Α. ή τη μετατροπή σε Ε.Χ.Α.Α. υφιστάμενης ανώνυμης εταιρίας (πλην των εταιριών επενδύσεων χαρτοφυλακίου) απαιτείται η έκδοση άδειας λειτουργίας Ε.Χ.Α.Α. από την Επιτροπή Κεφαλαιαγοράς.
3. Η μετατροπή εταιρίας επενδύσεων χαρτοφυλακίου σε Ε.Χ.Α.Α. και αντιστρόφως γίνεται υπό τις ακόλουθες προϋποθέσεις:
α. Επιτρέπεται η μετατροπή εταιρίας επενδύσεων χαρτοφυλακίου που διαθέτει άδεια του άρθρου 2 του παρόντος κεφαλαίου, όπως ισχύει, σε Ε.Χ.Α.Α., χωρίς την έκδοση ειδικής άδειας. Επιτρέπεται επίσης μετατροπή Ε.Χ.Α.Α. σε εταιρία επενδύσεων χαρτοφυλακίου του παρόντος κεφαλαίου, εφόσον παρασχεθεί προς τούτο άδεια της Επιτροπής Κεφαλαιαγοράς.
β. Η μετατροπή αυτή, σε κάθε περίπτωση, συνιστά μεταβολή του αντικειμένου της εταιρίας και απαιτεί σχετική τροποποίηση του καταστατικού, η οποία πρέπει να γνωστοποιηθεί αμέσως στην Επιτροπή Κεφαλαιαγοράς.
γ. Η μετατρεπόμενη εταιρία επενδύσεων χαρτοφυλακίου σε Ε.Χ.Α.Α. υποχρεούται να τηρεί πλήρως τις διατάξεις της παραγράφου 4 του παρόντος άρθρου, περί τοποθέτησης των διαθεσίμων της, εντός 6 μηνών από την ολοκλήρωση της διαδικασίας της σχετικής τροποποίησης του καταστατικού της εταιρίας, άλλως αίρεται η ισχύς της παρασχεθείσας από την Επιτροπή Κεφαλαιαγοράς άδειας λειτουργίας της εταιρίας.
δ. Οι φορολογικές απαλλαγές της παραγράφου 5 του παρόντος άρθρου ισχύουν μόνο για τα έσοδα της εταιρίας από τοποθετήσεις που έγιναν μετά την πλήρη ικανοποίηση των διατάξεων περί τοποθετήσεων των Ε.Χ.Α.Α. της παραγράφου 4 του παρόντος άρθρου και μέχρις ότου τυχόν υπάρξει μεταβολή της Ε.Χ.Α.Α. σε εταιρία επενδύσεων χαρτοφυλακίου με σχετική τροποποίηση του καταστατικού της εταιρίας.
ε. Οι υποχρεώσεις της εταιρίας που προσδιορίζονται στην παράγραφο 6 του παρόντος άρθρου θα ισχύουν σε Ε.Χ.Α.Α. για το διάστημα από την τυχόν μετατροπή τους, κατά τις διατάξεις της παρούσας παραγράφου, σε εταιρίες επενδύσεων χαρτοφυλακίου μέχρι την πλήρη ικανοποίηση των διατάξεων περί τοποθέτησης των διαθεσίμων τους του άρθρου 4 του παρόντος κεφαλαίου, όπως ισχύει.
στ. Η μετατροπή εταιρίας επενδύσεων χαρτοφυλακίου συνεπάγεται αυτομάτως τη μεταφορά της στην Ε.ΑΓ.Α.Κ.. Ε.Χ.Α.Α. μετατρεπόμενη σε εταιρία επενδύσεων χαρτοφυλακίου μεταφέρεται αυτομάτως στην Κύρια Αγορά του Χ.Α.Α..
4. Τα διαθέσιμα των Ε.Χ.Α.Α. τοποθετούνται αποκλειστικά:
α. Σε κινητές αξίες (πλην μεριδίων Ε.Κ.Α.Α. , κινητών αξιών Ε.Χ.Α.Α. και ελληνικών πιστοποιητικών του εδαφίου γ' της παρούσας παραγράφου) εισηγμένες σε αγορά του Χ.Α.Α., μέχρι ποσού που κατά την τοποθέτηση δεν ξεπερνά το ποσοστό τριάντα τοις εκατό (30%) των ιδίων κεφαλαίων της Ε.Χ.Α.Α..
β. Σε κινητές αξίες εισηγμένες στην κύρια ή παράλληλη αγορά χρηματιστηρίου αξιών ή σε άλλη αγορά κινητών αξιών, εφόσον η αγορά αυτή λειτουργεί κανονικά, είναι αναγνωρισμένη και ανοικτή στο κοινό. Τα χρηματιστήρια και οι αγορές αυτού του εδαφίου ορίζονται εκάστοτε μεταξύ των αναδυόμενων αγορών με απόφαση του Υπουργού Εθνικής Οικονομίας, μετά από γνώμη της Επιτροπής Κεφαλαιαγοράς.
γ. Σε "ελληνικά πιστοποιητικά", εφόσον αντιπροσωπεύουν κινητές αξίες εκδότη που έχει συσταθεί και λειτουργεί σε χώρα λειτουργίας αναδυόμενης αγοράς που περιλαμβάνεται στην απόφαση του Υπουργού Εθνικής Οικονομίας κατά το χρόνο τοποθέτησης.
δ. Σε κινητές αξίες οι οποίες έχουν εκδοθεί ή έχουν την εγγύηση κράτους όπου λειτουργεί αναδυόμενη αγορά που περιλαμβάνεται στην απόφαση του Υπουργού Εθνικής Οικονομίας κατά το χρόνο τοποθέτησης.
ε. Σε νεοεκδιδόμενες κινητές αξίες υπό τον όρο ότι η έκδοσή τους περιλαμβάνει υποχρέωση εισαγωγής τους εντός ενός έτους το αργότερο σε χρηματιστήρια και αγορές των περιπτώσεων α' και β' της παρούσας παραγράφου.
στ. Σε άλλες κινητές αξίες μέχρι ποσού, που κατά την τοποθέτηση, δεν ξεπερνά το ένα πέμπτο (1/5) των ιδίων κεφαλαίων της Ε.Χ.Α.Α., ύστερα από άδεια της Επιτροπής Κεφαλαιαγοράς. Η Επιτροπή Κεφαλαιαγοράς δύναται να προσδιορίζει εκ των προτέρων κινητές αξίες η επένδυση στις οποίες επιτρέπεται και να εκδίδει εκάστοτε με απόφασή της κατάλογο των επιτρεπόμενων προς επένδυση μη εισηγμένων σε χρηματιστήριο ή άλλη αγορά κινητών αξιών.
ζ. Σε μετρητά και τραπεζικές καταθέσεις μέχρι κατ' ανώτατο όριο το ποσοστό τριάντα τοις εκατό (30%) των ιδίων κεφαλαίων της Ε.Χ.Α.Α. κατά το χρόνο τοποθέτησης. Ο περιορισμός αυτός ισχύει μετά την παρέλευση έξι (6) μηνών από τη σύσταση της εταιρίας.
η. Σε κινητά και ακίνητα πράγματα που εξυπηρετούν τις άμεσες λειτουργικές της ανάγκες, μέχρι ποσού που δεν υπερβαίνει το ένα δέκατο (1/10) των ιδίων κεφαλαίων της.
θ. Σε παράγωγα χρηματοοικονομικά προϊόντα υπό τον όρο ότι οι τοποθετήσεις αυτές γίνονται αποκλειστικά για λόγους αντιστάθμισης των κινδύνων πάσης φύσης που συνδέονται με τις τοποθετήσεις του ενεργητικού του Ε.Χ.Α.Α. και όχι για λόγους κερδοσκοπίας. Η Επιτροπή Κεφαλαιαγοράς μπορεί με απόφασή της να θέτει κανόνες για τα επιτρεπόμενα μέσα και τεχνικές που μπορεί να χρησιμοποιεί η Ε.Χ.Α.Α. σύμφωνα με το παρόν εδάφιο ή και να θέτει πάσης φύσης πρόσθετους περιορισμούς επί των τοποθετήσεων αυτών.
5. Τα εισπραττόμενα από τους μετόχους των Ε.Χ.Α.Α. μερίσματα απαλλάσσονται του φόρου εισοδήματος. Απαλλάσσεται από κάθε παρακράτηση φόρου η είσπραξη από τους μετόχους των Ε.Χ.Α.Α. των μερισμάτων, του προϊόντος εκποίησης των μετοχών τους, και της διανεμόμενης περιουσίας της εταιρίας κατά τη με οποιονδήποτε τρόπο λύση της.
6. Σε κάθε δήλωση, γνωστοποίηση ή άλλη επικοινωνία με το κοινό, με οποιαδήποτε μέθοδο, η Ε.Χ.Α.Α. οφείλει να καθιστά εμφανή με τρόπο αδιαμφισβήτητο τη διαφοροποίησή της, ως προς το επενδυτικό αντικείμενό της, από τις εταιρίες επενδύσεων χαρτοφυλακίου των άρθρων 1 έως 16 του νόμου αυτού, καθώς και να σημειώνει τους επενδυτικούς κινδύνους, ανά κατηγορία κινδύνου, που εμπεριέχονται στο επενδυτικό της πρόγραμμα. Η παράβαση των διατάξεων της παρούσας παραγράφου επισύρει τις ποινές της παραγράφου 7 του παρόντος άρθρου.
7. 'Οποιος προβαίνει σε ανακριβείς ή παραπλανητικές δηλώσεις, γνωστοποιήσεις ή χρησιμοποιεί οποιαδήποτε μέθοδο, για να δημιουργήσει στο κοινό την εσφαλμένη εντύπωση ότι:
α. επιχείρηση αποτελεί Ε.Χ.Α.Α. ή ότι
β. Ε.Χ.Α.Α. αποτελεί εταιρία επενδύσεων χαρτοφυλακίου των άρθρων 1 έως 16 αυτού του νόμου, τιμωρείται με φυλάκιση και χρηματική ποινή μέχρι εκατό εκατομμυρίων (100.000.000) δραχμών.
8. Ισχύουν ως προς τις Ε.Χ.Α.Α. οι διατάξεις των άρθρων 1 έως 16 του παρόντος νόμου, όπως έχει τροποποιηθεί και ισχύει, εκτός από τις διατάξεις που αντίκεινται στις διατάξεις του παρόντος άρθρου ή που ρυθμίζονται ειδικά σ' αυτό."
ΜΕΡΟΣ Γ'
ΑΓΟΡΑ ΑΞΙΩΝ ΣΤΑΘΕΡΟΥ ΕΙΣΟΔΗΜΑΤΟΣ
ΤΟΥ ΧΡΗΜΑΤΙΣΤΗΡΙΟΥ ΑΞΙΩΝ ΑΘΗΝΩΝ
'Αρθρο 53
1. Στο παρόν Μέρος ως "αξίες σταθερού εισοδήματος" νοούνται τα έντοκα γραμμάτια του Δημοσίου και τα κάθε είδους ομόλογα και ομολογίες που έχουν εισαχθεί στην κύρια αγορά του Χρηματιστηρίου Αξιών Αθηνών, καθώς και οι άυλοι τίτλοι του Δημοσίου κατά την έννοια του Κεφαλαίου Β' του ν. 2198/1994 (ΦΕΚ 43 Α').
2. Οι αξίες σταθερού εισοδήματος αποτελούν αντικείμενο διαπραγμάτευσης στην Αγορά Αξιών Σταθερού Εισοδήματος (Α.Α.Σ.Ε.) του Χ.Α.Α..
'Αρθρο 54
Με την επιφύλαξη των διατάξεων του παρόντος, στις χρηματιστηριακές συναλλαγές στην Α.Α.Σ.Ε. εφαρμόζονται οι διατάξεις της χρηματιστηριακής νομοθεσίας για την κατάρτιση χρηματιστηριακών συμβάσεων τοις μετρητοίς εντός κύκλου στο Χ.Α.Α..
'Αρθρο 55
1. Σε δηλώσεις προσφοράς και αποδοχής κατά τη συνεδρίαση της Α.Α.Σ.Ε. προς σύναψη χρηματιστηριακών συμβάσεων προβαίνουν, εκτός από τα μέλη του Χ.Α.Α., και πιστωτικά ιδρύματα που είναι εγκατεστημένα νόμιμα στην Ελλάδα.
2. Για τη διενέργεια χρηματιστηριακών συναλλαγών στην Α.Α.Σ.Ε. τα πιστωτικά ιδρύματα δεσμεύονται από τις ενέργειες των χρηματιστηριακών εκπροσώπων τους, που διορίζονται σύμφωνα με τις διατάξεις του άρθρου 6 του ν. 1806/1988 (ΦΕΚ 207 Α').
3. Οι διατάξεις του άρθρου 6 του ν. 1806/1988 (ΦΕΚ 207 Α') εφαρμόζονται αναλόγως και για τους χρηματιστηριακούς εκπροσώπους και αντικρυστές των πιστωτικών ιδρυμάτων.
'Αρθρο 56
1. Για να δύναται πιστωτικό ίδρυμα που είναι νόμιμα εγκατεστημένο στην Ελλάδα να διενεργεί συναλλαγές στην Α.Α.Σ.Ε., θα πρέπει: (α) να έχει το δικαίωμα να προσφέρει τις επενδυτικές υπηρεσίες των εδαφίων α(ii) και β' της παραγράφου 1 του άρθρου 2 του ν. 2396/1996 (ΦΕΚ 73 Α'), (β) να συμμετέχει στο Συνεγγυητικό Κεφάλαιο Εξασφάλισης Μελών του Χρηματιστηρίου Αξιών Αθηνών και στο Επικουρικό Κεφάλαιο Υποστήριξης Εκκαθάρισης Χρηματιστηριακών Συναλλαγών και (γ) να έχει γνωστοποιήσει την πρόθεσή του αυτή στο Χ.Α.Α. τουλάχιστον ένα μήνα πριν την έναρξη της συμμετοχής του στην Α.Α.Σ.Ε.. Στη γνωστοποίηση αυτή περιλαμβάνονται τα στοιχεία των χρηματιστηριακών εκπροσώπων και αντικρυστών που θα απασχολεί το πιστωτικό ίδρυμα, καθώς και πληροφορίες ως προς την τεχνική υποδομή του ιδρύματος για τη διενέργεια συναλλαγών στην Α.Α.Σ.Ε.. Το Χ.Α.Α. δύναται εντός της παραπάνω μηνιαίας προθεσμίας να εναντιωθεί στη συμμετοχή του πιστωτικού ιδρύματος στη διαπραγμάτευση αξιών στην Α.Α.Σ.Ε., εφόσον κατά την κρίση του δεν πληρούνται οι απαραίτητες προϋποθέσεις για την ομαλή συμμετοχή του πιστωτικού ιδρύματος στην Α.Α.Σ.Ε..
2. Με απόφαση του Διοικητικού Συμβουλίου του Χ.Α.Α. δύνανται να ορισθούν ειδικοί όροι και διαδικασίες για την απόκτηση από πιστωτικά ιδρύματα που συμμετέχουν στην Α.Α.Σ.Ε. της ιδιότητας του μέλους του Χ.Α.Α., εφόσον αυτό επιτραπεί σύμφωνα με την παράγραφο 5 του άρθρου 18 του ν. 2396/1996 (ΦΕΚ 73 Α').
'Αρθρο 57
1. Οι συμμετέχοντες στην Α.Α.Σ.Ε. προβαίνουν σε δηλώσεις προσφοράς για αγορά και πώληση άυλων τίτλων σταθερού εισοδήματος χωριστά από τις δηλώσεις προσφοράς για ενσώματους τίτλους.
2. Με απόφαση του Διοικητικού Συμβουλίου του Χ.Α.Α. μπορεί να καθορίζεται κάθε ειδικό θέμα ως προς το περιεχόμενο των δηλώσεων βούλησης των συμμετεχόντων που καταχωρούνται και απεικονίζονται στις οθόνες των τερματικών του Συστήματος Διαπραγμάτευσης της Α.Α.Σ.Ε. (στη συνέχεια, το "Σύστημα") και ως προς τη διαδικασία και τους κανόνες λειτουργίας του Συστήματος.
3. Η έναρξη διαπραγμάτευσης στην Α.Α.Σ.Ε. των τίτλων σταθερού εισοδήματος που έχουν εισαχθεί στο Χ.Α.Α. πριν από την έναρξη ισχύος του παρόντος νόμου γίνεται με απόφαση του Διοικητικού Συμβουλίου του Χ.Α.Α.. Με την ίδια απόφαση το Διοικητικό Συμβούλιο του Χ.Α.Α. καθορίζει και κάθε άλλο ειδικό θέμα και αναγκαία λεπτομέρεια.
4. Το Διοικητικό Συμβούλιο του Χ.Α.Α. με αποφάσεις του που προβλέπονται στο άρθρο 22 παράγραφοι 1, 5 και 9 του ν. 1806/1988 (ΦΕΚ 207 Α'), μπορεί να ρυθμίζει τα προβλεπόμενα στις διατάξεις αυτές θέματα και για τα πιστωτικά ιδρύματα που συμμετέχουν στην Α.Α.Σ.Ε. και να εισάγει κανόνες διαπραγμάτευσης στην Α.Α.Σ.Ε. που να αποκλίνουν από τους γενικώς ισχύοντες στην κύρια αγορά του Χ.Α.Α..
'Αρθρο 58
1. 'Οταν αντικείμενο διαπραγμάτευσης είναι άυλοι τίτλοι του Δημοσίου, η εκκαθάριση των χρηματικών απαιτήσεων και των απαιτήσεων επί των άυλων τίτλων από συναλλαγές στο Σύστημα γίνεται στο τέλος κάθε συνεδρίασης του Χ.Α.Α. συμψηφιστικά μέσω της Α.Ε.ΑΠΟΘ., που συμμετέχει στο Σύστημα Παρακολούθησης Συναλλαγών της Τράπεζας της Ελλάδος ως φορέας υπό την έννοια του άρθρου 6 παρ. 1 του ν. 2198/1994 (ΦΕΚ 43 Α'), για όλα τα μέλη του Χ.Α.Α. και τα πιστωτικά ιδρύματα που συμμετέχουν στην Α.Α.Σ.Ε..
2. Οι διατάξεις των άρθρων 39, 47, 48, 49 και 51 του ν. 2396/1996 (ΦΕΚ 73 Α') εφαρμόζονται αναλόγως και για τους άυλους τίτλους που αποτελούν αντικείμενο διαπραγμάτευσης στην Α.Α.Σ.Ε.. Ο συμψηφισμός του προϊόντος της συμψηφιστικής πολυμερούς εκκαθάρισης των συναλλαγών στο Σύστημα για κάθε μέλος της Α.Α.Σ.Ε. γίνεται σύμφωνα με τις διατάξεις του Κεφαλαίου Β' του ν. 2198/1994 (ΦΕΚ 43 Α').
3. Η εκκαθάριση των συναλλαγών επί ενσωμάτων τίτλων γίνεται διμερώς μεταξύ των αντισυμβαλλόμενων μερών. Οι αντισυμβαλλόμενοι υποχρεούνται να έχουν ολοκληρώσει την εκκαθάριση την τρίτη εργάσιμη ημέρα από την ημερομηνία διενέργειας της χρηματιστηριακής σύμβασης.
'Αρθρο 59
1. Το άρθρο 27 του ν. 1806/1988 (ΦΕΚ 207 Α') τροποποιείται ως εξής:
"1. Οι εντολές προς κάθε Ε.Π.Ε.Υ. που διενεργεί συναλλαγές στο Χ.Α.Α., καθώς και όλες οι χρηματιστηριακές συμβάσεις στις οποίες περιλαμβάνονται οι χρηματιστηριακές συμβάσεις τις οποίες Ε.Π.Ε.Υ. που συμμετέχει στο Χ.Α.Α. συνάπτει για δικό της λογαριασμό καταγράφονται με πλήρη στοιχεία ώστε τα αρμόδια για την εποπτεία όργανα να ελέγχουν την τήρηση των σχετικών διατάξεων. Για το σκοπό αυτόν, με απόφαση της Επιτροπής Κεφαλαιαγοράς, ύστερα από γνώμη του Διοικητικού Συμβουλίου του Χ.Α.Α., μπορούν να τροποποιούνται οι διατάξεις της ισχύουσας νομοθεσίας για τα βιβλία και στοιχεία που τηρούν τα μέλη του Χ.Α.Α. και να καθορίζονται ιδίως:
α) τα βιβλία που πρέπει να τηρούν και τα στοιχεία που πρέπει να εκδίδουν οι συμμετέχουσες στο Χ.Α.Α. Ε.Π.Ε.Υ.,
β) το περιεχόμενο των υποχρεωτικών εγγραφών στα παραπάνω βιβλία και το περιεχόμενο των στοιχείων που εκδίδονται,
γ) τα στοιχεία που πρέπει να παραδίδουν προς τις υπηρεσίες του Χ.Α.Α. ή/και τα αρμόδια εποπτικά όργανα οι συμμετέχουσες Ε.Π.Ε.Υ., καθώς και η διαδικασία και ο ακριβής χρόνος παράδοσής τους, και
δ) κάθε άλλο ειδικό θέμα και αναγκαία λεπτομέρεια.
2. Μέλος του Χ.Α.Α. ή άλλη Ε.Π.Ε.Υ. που συμμετέχει στο Χ.Α.Α. δεν δικαιούται να επικαλεστεί χρηματιστηριακή συναλλαγή η οποία δεν αποδεικνύεται από τα παραπάνω νομίμως τηρούμενα βιβλία και εκδιδόμενα και νομίμως παραδιδόμενα στοιχεία."
2. Μέχρι να εκδοθούν οι αποφάσεις που προβλέπονται στη πρώτη παράγραφο του παρόντος άρθρου, εξακολουθούν να ισχύουν ως προς κάθε Ε.Π.Ε.Υ. που συμμετέχει στην Α.Α.Σ.Ε. οι κείμενες διατάξεις εκτός από τις διατάξεις της Απόφασης του ΥΠ.Ε.Θ.Ο. 6280/Β.508/ 17.5.1989 "Βιβλία και παραστατικά που πρέπει να τηρούν τα μέλη του Χρηματιστηρίου Αξιών Αθηνών (ΦΕΚ 417 Β')" υπό στοιχεία Α.1-3.
'Αρθρο 60
Τις προβλεπόμενες στο άρθρο 32 του ν. 3632/1928 (ΦΕΚ 137 Α') πειθαρχικές ποινές επιβάλλει το Διοικητικό Συμβούλιο του Χ.Α.Α. σε Ε.Π.Ε.Υ. που συμμετέχουν στην Α.Α.Σ.Ε., καθώς και στους χρηματιστηριακούς εκπροσώπους και αντικρυστές τους, εφόσον υποπέσουν σε παραβάσεις για τις οποίες προβλέπονται οι κυρώσεις της παραπάνω διάταξης.
ΜΕΡΟΣ Δ'
ΣΥΝΕΓΓΥΗΤΙΚΟ ΚΕΦΑΛΑΙΟ ΕΞΑΣΦΑΛΙΣΗΣ
ΣΥΝΑΛΛΑΓΩΝ ΜΕΛΩΝ ΤΟΥ
ΧΡΗΜΑΤΙΣΤΗΡΙΟΥ ΑΞΙΩΝ ΑΘΗΝΩΝ
ΚΕΦΑΛΑΙΟ Α'
ΑΝΑΔΙΑΡΘΡΩΣΗ ΣΥΝΕΓΓΥΗΤΙΚΟΥ -
ΕΔΡΑ - ΣΥΜΜΕΤΕΧΟΝΤΑ ΜΕΛΗ-
ΟΡΙΣΜΟΙ - ΚΑΛΥΨΗ
'Αρθρο 61
Αναδιάρθρωση Συνεγγυητικού -
επωνυμία - νομική μορφή
1. Με τον παρόντα νόμο αναδιαρθρώνεται το υφιστάμενο "Κοινόν Συνεγγυητικόν Κεφάλαιον Ασφαλείας των Χρηματιστηριακών Συναλλαγών" του ν.δ/τος 3078 της 7/11 Οκτωβρίου 1954, όπως ισχύει, και μετονομάζεται σε "Συνεγγυητικό Κεφάλαιο Εξασφάλισης Επενδυτικών Υπηρεσιών", με διακριτικό τίτλο "Συνεγγυητικό", με σκοπό την καλύτερη ανταπόκριση του Συνεγγυητικού στις ανάγκες προστασίας του επενδυτικού κοινού και την προσαρμογή της νομοθεσίας προς τις διατάξεις της υπ' αριθμ. 97/9/ΕΚ Οδηγίας του Ευρωπαϊκού Κοινοβουλίου και του Συμβουλίου της 3.3.1997, σχετικά με τα συστήματα αποζημίωσης των επενδυτών. Για τις σχέσεις του Συνεγγυητικού με την αλλοδαπή θα χρησιμοποιείται η επωνυμία "the Athens Stock Exchange Members' Guarantee Fund".
2. Το Συνεγγυητικό αποτελεί νομικό πρόσωπο ιδιωτικού δικαίου με χαρακτήρα εξασφαλιστικό, διέπεται δε ως προς κάθε θέμα που αφορά τη λειτουργία του από τις διατάξεις του παρόντος μέρους. Η αναδιάρθρωση του Συνεγγυητικού δεν επιφέρει οποιαδήποτε μεταβολή στη νομική κατάσταση και στις υφιστάμενες έννομες σχέσεις του Συνεγγυητικού, εκτός από τις μεταβολές που ρητά προβλέπονται στο παρόν μέρος.
'Αρθρο 62
'Εδρα - διάρκεια - σκοπός
1. 'Εδρα του Συνεγγυητικού ορίζεται η Αθήνα.
2. Το Συνεγγυητικό έχει αόριστη διάρκεια η δε λύση του αποφασίζεται με απόφαση της Γενικής Συνέλευσης του Συνεγγυητικού υπό την αίρεση της έγκρισης της απόφασης αυτής από την Επιτροπή Κεφαλαιαγοράς. Με την ίδια απόφαση ορίζονται οι εκκαθαριστές, η διαδικασία εκκαθάρισης και κάθε ειδικό θέμα και αναγκαία λεπτομέρεια που αφορά στη λύση του Συνεγγυητικού, στην ικανοποίηση των πάσης φύσης υποχρεώσεών του και στη διανομή της περιουσίας του.
'Αρθρο 63
Σκοπός
Σκοπός του Συνεγγυητικού είναι η καταβολή αποζημιώσεων σε εντολείς και σε αντισυμβαλλόμενα μέλη σε περίπτωση διαπιστωμένης οριστικής ή μη ανατρέψιμης αδυναμίας Ε.Π.Ε.Υ. να εκπληρώσει τις υποχρεώσεις της που απορρέουν από την παροχή των καλυπτόμενων επενδυτικών υπηρεσιών, και την υποστήριξη, με τον τρόπο αυτόν, της σταθερότητας και αξιοπιστίας της λειτουργίας της αγοράς επενδυτικών υπηρεσιών.
'Αρθρο 64
Συμμετοχή Ε.Π.Ε.Υ. στο Συνεγγυητικό
1. Η συμμετοχή των μελών του Χ.Α.Α. στο Συνεγγυητικό είναι υποχρεωτική και συνιστά προϋπόθεση της εκάστοτε παροχής των καλυπτόμενων επενδυτικών υπηρεσιών. Από την 26η Σεπτεμβρίου 1998 ή προγενέστερη ημερομηνία που θα καθορισθεί με απόφαση του Υπουργού Εθνικής Οικονομίας μετά από εισήγηση της Επιτροπής Κεφαλαιαγοράς, η συμμετοχή κάθε άλλης Ε.Π.Ε.Υ. στο Συνεγγυητικό καθίσταται υποχρεωτική και συνιστά προϋπόθεση της εκάστοτε παροχής των καλυπτόμενων επενδυτικών υπηρεσιών. Εξαιρούνται της υποχρέωσης των αμέσως προηγούμενων εδαφίων Ε.Π.Ε.Υ. που έχουν λάβει άδεια λειτουργίας σε άλλο Κράτος - Μέλος της Ευρωπαϊκής 'Ενωσης ή σε τρίτη χώρα, εφόσον καλύπτονται από σύστημα εγγύησης των συναλλαγών που καταρτίζουν το οποίο παρέχει στους εντολείς τους και στα αντισυμβαλλόμενα με αυτές μέλη στην Ελλάδα τουλάχιστον ισοδύναμη κάλυψη με αυτήν του Συνεγγυητικού.
2. Η Επιτροπή Κεφαλαιαγοράς θα εκτιμά κατά περίπτωση εάν το αλλοδαπό σύστημα εγγύησης συναλλαγών παρέχει τουλάχιστον ισοδύναμη κάλυψη με αυτήν του Συνεγγυητικού λαμβάνοντας υπόψη τα ειδικά χαρακτηριστικά κάθε συστήματος, ενδεικτικά αλλά όχι περιοριστικά, την ύπαρξη σχετικής διακρατικής σύμβασης μεταξύ της Ελλάδας και της χώρας καταγωγής της Ε.Π.Ε.Υ. ή της αναγνώρισης του Συνεγγυητικού στην χώρα καταγωγής της Ε.Π.Ε.Υ., τις καλυπτόμενες υπηρεσίες, το όριο κάλυψης ανά επενδυτή, τις προϋποθέσεις και προθεσμίες καταβολής αποζημιώσεων σε εντολείς ή αντισυμβαλλόμενα μέλη, τυχόν περιορισμούς ως προς τους εντολείς ή αντισυμβαλλόμενα μέρη, την ευχέρεια διακίνησης κεφαλαίων από τη χώρα καταγωγής της Ε.Π.Ε.Υ. προς την Ελλάδα, τη φερεγγυότητα και την αποτελεσματικότητα του αλλοδαπού συστήματος, βάσει των ακόλουθων πληροφοριών και στοιχείων:
(α) Εφόσον πρόκειται για Ε.Π.Ε.Υ. που λειτουργεί ως μέλος βάσει των διατάξεων του άρθρου 13 του ν. 2396/1996 (ΦΕΚ 73 Α'), όπως ισχύει, των πληροφοριών και στοιχείων που προβλέπονται να της παρέχονται από την αρμόδια αρχή του Κράτους - Μέλους καταγωγής της Ε.Π.Ε.Υ. σύμφωνα με την παράγραφο 1 του άρθρου 13 του ν. 2396/1996 (ΦΕΚ 73 Α'), όπως ισχύει, ή τυχόν πρόσθετων πληροφοριών παρέχει η αρμόδια αλλοδαπή αρχή στην Επιτροπή Κεφαλαιαγοράς.
(β) Εφόσον πρόκειται για Ε.Π.Ε.Υ., που δεν λειτουργεί ως μέλος βάσει των διατάξεων του άρθρου 13 ν. 2396/1996 (ΦΕΚ 73 Α'), όπως ισχύει, των πληροφοριών και στοιχείων που θα έχει προσκομίσει στην Επιτροπή Κεφαλαιαγοράς στο πλαίσιο της διαδικασίας λήψης άδειας παροχής επενδυτικών υπηρεσιών στην Ελλάδα. Με απόφασή της η Επιτροπή Κεφαλαιαγοράς θα προσδιορίζει τα στοιχεία και πληροφορίες που θα οφείλει να της υποβάλει αλλοδαπή Ε.Π.Ε.Υ. ως προς το σύστημα εγγύησης συναλλαγών από το οποίο καλύπτεται.
3. Ε.Π.Ε.Υ. που δεν υποχρεούται σε συμμετοχή στο Συνεγγυητικό δικαιούται να υποβάλλει αίτηση προς το Συνεγγυητικό για την παροχή συμπληρωματικής κάλυψης. Το Συνεγγυητικό έχει τη διακριτική ευχέρεια να αποδεχθεί ή να απορρίψει αίτηση συμπληρωματικής κάλυψης και να ορίσει τους όρους και προϋποθέσεις συμμετοχής της αλλοδαπής Ε.Π.Ε.Υ. στο Συνεγγυητικό, ενδεικτικά, αλλά όχι περιοριστικά το ποσό της αρχικής της εισφοράς.
4. Η μη τήρηση από Ε.Π.Ε.Υ. των πάσης φύσης υποχρεώσεών της προς το Συνεγγυητικό, όπως αυτές προσδιορίζονται στο παρόν μέρος ή βάσει αποφάσεων οργάνων οι οποίες έχουν ληφθεί στο πλαίσιο εξουσιοδοτήσεων που παρέχονται με τις διατάξεις του παρόντος μέρους, έχει ως αποτέλεσμα τα εξής:
(α) Την άρση της κάλυψης των καλυπτόμενων υπηρεσιών της Ε.Π.Ε.Υ. από το Συνεγγυητικό, με τη ρητή συναίνεση των αρμόδιων αρχών κατά την έννοια του άρθρου 2 του ν. 2396/1996 (ΦΕΚ 73 Α') και ύστερα από δωδεκάμηνη προθεσμία προειδοποίησης. Με απόφαση του Συνεγγυητικού θα ρυθμίζεται κάθε θέμα που αφορά στις συνέπειες της άρσης κάλυψης, ενδεικτικά αλλά όχι περιοριστικά, οι όροι και προϋποθέσεις εκ νέου ενεργοποίησης της κάλυψης από το Συνεγγυητικό και το δικαίωμα της Ε.Π.Ε.Υ. σε επιστροφή εισφορών της προς το Συνεγγυητικό.
(β) Εάν η Ε.Π.Ε.Υ. συμμετέχει υποχρεωτικά στο Συνεγγυητικό, τότε, για όσο διάστημα ευρίσκεται σε εκκρεμότητα ως προς υποχρεώσεις της προς το Συνεγγυητικό, η Ε.Π.Ε.Υ. δεν δικαιούται να παρέχει καλυπτόμενες υπηρεσίες. Η παροχή καλυπτόμενων υπηρεσιών κατά παράβαση των διατάξεων της παρούσας παραγράφου συνιστά λόγο άρσης της άδειας λειτουργίας της Ε.Π.Ε.Υ. με απόφαση της Επιτροπής Κεφαλαιαγοράς, ή, εάν πρόκειται για Ε.Π.Ε.Υ. που λειτουργεί στην Ελλάδα, σύμφωνα με τις διατάξεις του άρθρου 13 ν. 2396/1996 (ΦΕΚ 73 Α'), όπως ισχύει, τότε το Συνεγγυητικό θα ενημερώνει αμέσως τις αρμόδιες αρχές του Κράτους - Μέλους καταγωγής του μέλους. Σε συνεργασία με τις αρμόδιες αρχές του Κράτους - Μέλους καταγωγής της αλλοδαπής Ε.Π.Ε.Υ. θα ρυθμίζεται κάθε σχετικό θέμα ως προς το Συνεγγυητικό, ενδεικτικά αλλά όχι περιοριστικά, οι όροι και προϋποθέσεις εκ νέου ενεργοποίησης της κάλυψης από το Συνεγγυητικό και το δικαίωμα της Ε.Π.Ε.Υ. σε επιστροφή εισφορών της προς το Συνεγγυητικό.
(γ) Η Ε.Π.Ε.Υ. δεν θα δικαιούται σε λήψη αποζημίωσης από το Συνεγγυητικό ως αντισυμβαλλόμενο μέλος, καθόσον διάστημα ευρίσκεται σε εκκρεμότητα ως προς υποχρεώσεις της προς το Συνεγγυητικό.
(δ) Εφόσον αποφασισθεί η άρση της κάλυψης Ε.Π.Ε.Υ., τότε η κάλυψη του Συνεγγυητικού θα συνεχίζει να ισχύει ως προς τις καλυπτόμενες υπηρεσίες που παρασχέθηκαν μέχρι την άρση της κάλυψης.
5. Ε.Π.Ε.Υ. θα νοείται ότι δεν έχει ικανοποιήσει υποχρεώσεις της προς το Συνεγγυητικό, εάν δεν έχει καταθέσει την απαιτούμενη κατά περίπτωση αρχική εισφορά ή εάν έχει λάβει έγγραφη ειδοποίηση από το Διοικητικό Συμβούλιο του Συνεγγυητικού με την οποία καλείται να προβεί σε οποιαδήποτε πράξη και δεν έχει ανταποκριθεί πλήρως στους όρους της ειδοποίησης αυτής εντός της προθεσμίας που κατά περίπτωση θα της τάσσεται με την έγγραφη ειδοποίηση. Η Επιτροπή Κεφαλαιαγοράς έχει το δικαίωμα να τάσσει προθεσμία εκπλήρωσης των υποχρεώσεων της παρούσας παραγράφου από Ε.Π.Ε.Υ. και να επιτρέπει την παροχή καλυπτόμενων επενδυτικών υπηρεσιών από Ε.Π.Ε.Υ. στη διάρκεια της προθεσμίας αυτής.
6. Σε κάθε περίπτωση που αίρεται η κάλυψη παροχής επενδυτικών υπηρεσιών σύμφωνα με το παρόν άρθρο, το Συνεγγυητικό θα παρέχει σχετικές γνωστοποιήσεις με δημοσιεύσεις στον ημερήσιο πολιτικό και οικονομικό τύπο ή με άλλα μέσα που εξασφαλίζουν τον ίδιο τουλάχιστον βαθμό πληροφόρησης των ενδιαφερομένων.
'Αρθρο 65
Διαδικασία λήψης απόφασης για παροχή
αποζημιώσεων από το Συνεγγυητικό
1. Αναγκαία προϋπόθεση παροχής αποζημίωσης από το Συνεγγυητικό είναι, διαζευκτικά: (α) η παροχή γνωστοποίησης στο Συνεγγυητικό από την Α.Ε.ΑΠΟΘ. ότι μέλος δεν έχει εκπληρώσει εμπρόθεσμα υποχρεώσεις παράδοσης κινητών αξιών ή μετρητών για την εκκαθάριση χρηματιστηριακής συναλλαγής, (β) η υποβολή αίτησης αποζημίωσης προς το Συνεγγυητικό από εντολέα, (γ) η υποβολή δήλωσης από Ε.Π.Ε.Υ. προς το Συνεγγυητικό αδυναμίας εκπλήρωσης υποχρεώσεών της προς εντολείς, ή (δ) η έκδοση οριστικής πτωχευτικής απόφασης κατά Ε.Π.Ε.Υ.. Το Συνεγγυητικό δεν θα υποχρεούται στην παροχή αποζημιώσεων για καλυπτόμενες υπηρεσίες που παρασχέθηκαν κατά τη διάρκεια άρσης της κάλυψής τους από το Συνεγγυητικό, σύμφωνα με τις διατάξεις τους άρθρου 64 του παρόντος ή για συναλλαγές ως προς τις οποίες οι απαιτήσεις έχουν παραγραφεί σύμφωνα με τις διατάξεις του άρθρου 15 παρ. 6 του ν. 3632/1928 (ΦΕΚ 137 Α'), όπως ισχύει. Για την καταβολή αποζημίωσης στις περιπτώσεις (α) και (β) του πρώτου εδαφίου της παρούσας παραγράφου, θα πρέπει επίσης να προσδιορισθεί από το Συνεγγυητικό ότι η μη εκπλήρωση υποχρεώσεων Ε.Π.Ε.Υ. οφείλεται σε αδυναμία της και ότι η αδυναμία αυτή δεν είναι πρόσκαιρη ή συγκυριακή αλλά ότι έχει χαρακτήρα οριστικό ή, σύμφωνα με τα τότε δεδομένα, μη ανατρέψιμο.
2. Η Α.Ε.ΑΠΟΘ. θα παρέχει στο Συνεγγυητικό γνωστοποίηση για τη μη έγκαιρη ικανοποίηση υποχρεώσεων μέλους για την παράδοση κινητών αξιών ή μετρητών για την εκκαθάριση χρηματιστηριακής συναλλαγής. Η γνωστοποίηση αυτή θα προσδιορίζει τα αντισυμβαλλόμενα μέλη του μέλους που βρίσκεται σε εκκρεμότητα ως προς την εκκαθάριση. Αμέσως μετά από τη λήψη της παραπάνω γνωστοποίησης, το Συνεγγυητικό θα ζητά εγγράφως από το μέλος που βρίσκεται σε εκκρεμότητα να του γνωστοποιήσει εντός εύλογου χρονικού διαστήματος τα στοιχεία των εντολέων του των εκκρεμών χρηματιστηριακών συναλλαγών και το λόγο της μη εκπλήρωσης των υποχρεώσεών του προς την εκκαθάριση.
3. Σε περίπτωση λήψης από το Συνεγγυητικό αίτησης εντολέα για αποζημίωση, το Συνεγγυητικό θα γνωστοποιεί αμέσως στην Ε.Π.Ε.Υ. ως προς τις υπηρεσίες της οποίας υποβάλλεται η αίτηση, την ύπαρξη σχετικής απαίτησης και θα της τάσσει εύλογη προθεσμία για την παροχή τεκμηρίωσης και στοιχείων ως προς την υποβληθείσα απαίτηση, καθώς και των στοιχείων των εντολέων και αντισυμβαλλόμενων μελών ως προς τους οποίους υπάρχουν άλλες τυχόν ληξιπρόθεσμες υποχρεώσεις.
4. Εντός εύλογου χρόνου, που δεν θα υπερβαίνει τους δύο (2) μήνες, από τη λήψη των στοιχείων των παραγράφων 2 ή 3 του παρόντος άρθρου ή την άκαρπη παρέλευση της σχετικής προθεσμίας το Συνεγγυητικό θα εισηγείται στην Επιτροπή Κεφαλαιαγοράς και η Επιτροπή Κεφαλαιαγοράς θα αποφασίζει, εάν προκύπτει μη εκπλήρωση υποχρεώσεων της Ε.Π.Ε.Υ., ότι τυχόν μη εκπλήρωση οφείλεται σε αδυναμία της και ότι η αδυναμία αυτή δεν είναι πρόσκαιρη ή συγκυριακή, αλλά ότι έχει χαρακτήρα οριστικό ή, σύμφωνα με τα τότε δεδομένα, μη ανατρέψιμο ("οριστική αδυναμία"). Η Επιτροπή Κεφαλαιαγοράς δύναται με απόφασή της να ορίζει τα κριτήρια και τις προϋποθέσεις με βάση τα οποία θα κρίνεται η οριστική αδυναμία. Σε περίπτωση που η Επιτροπή Κεφαλαιαγοράς κρίνει ότι η μη εκπλήρωση υποχρεώσεων Ε.Π.Ε.Υ. οφείλεται σε οριστική αδυναμία της Ε.Π.Ε.Υ., η Επιτροπή Κεφαλαιαγοράς, θα κοινοποιεί εγγράφως την απόφασή της στο Συνεγγυητικό και το Συνεγγυητικό υποχρεούται να γνωστοποιήσει στους εντολείς και στα αντισυμβαλλόμενα μέλη το δικαίωμα αποζημίωσής τους από το Συνεγγυητικό, τη διαδικασία υποβολής αιτήσεων αποζημίωσης και την προθεσμία υποβολής αιτήσεων (που δεν μπορεί να είναι μικρότερη από δεκαπέντε (15) ημέρες). Το Συνεγγυητικό δικαιούται να παρέχει γνωστοποιήσεις με δημοσιεύσεις στον ημερήσιο πολιτικό και οικονομικό τύπο ή με άλλα μέσα που εξασφαλίζουν τον ίδιο τουλάχιστον βαθμό πληροφόρησης των ενδιαφερομένων.
5. Σε περίπτωση λήψης από το Συνεγγυητικό δήλωσης Ε.Π.Ε.Υ. ότι αδυνατεί να εκπληρώσει υποχρεώσεις της προς εντολείς ή αντισυμβαλλόμενα μέλη, το Συνεγγυητικό θα τάσσει εύλογη προθεσμία στην Ε.Π.Ε.Υ. για την παροχή όλων των απαραίτητων στοιχείων για τον προσδιορισμό των εντολέων και μελών πιστωτών της Ε.Π.Ε.Υ. ως προς την παροχή των καλυπτόμενων υπηρεσιών και του περιεχομένου και της αξίας των υποχρεώσεων της Ε.Π.Ε.Υ. προς αυτούς. Εντός εύλογου χρόνου από τη λήψη των παραπάνω στοιχείων, το Συνεγγυητικό θα γνωστοποιεί στους εντολείς και τα αντισυμβαλλόμενα μέλη, κατά περίπτωση, το δικαίωμα αποζημίωσής τους από το Συνεγγυητικό, τη διαδικασία υποβολής αιτήσεων αποζημίωσης και την προθεσμία υποβολής αιτήσεων. Το περιεχόμενο και τα μέσα των γνωστοποιήσεων αυτών, καθώς και η σχετική προθεσμία (που δεν μπορεί να είναι μικρότερη από δεκαπέντε (15) ημέρες) ορίζονται με απόφαση του Διοικητικού Συμβουλίου του Συνεγγυητικού. Το Συνεγγυητικό δικαιούται να παρέχει γνωστοποιήσεις με δημοσιεύσεις στον ημερήσιο πολιτικό και οικονομικό τύπο ή με άλλα μέσα που εξασφαλίζουν τον ίδιο τουλάχιστον βαθμό πληροφόρησης των ενδιαφερομένων.
6. Σε περίπτωση έκδοσης οριστικής πτωχευτικής απόφασης κατά Ε.Π.Ε.Υ., το Συνεγγυητικό με δημοσίευσή του στον ημερήσιο πολιτικό και οικονομικό τύπο θα γνωστοποιεί στους εντολείς και τα αντισυμβαλλόμενα μέλη της Ε.Π.Ε.Υ. το δικαίωμα αποζημίωσής τους από το Συνεγγυητικό, τη διαδικασία υποβολής αιτήσεων αποζημίωσης και τη προθεσμία υποβολής αιτήσεων. Το περιεχόμενο των γνωστοποιήσεων αυτών, καθώς και η σχετική προθεσμία (που δεν μπορεί να είναι μικρότερη από δεκαπέντε (15) ημέρες) ορίζονται με απόφαση του Διοικητικού Συμβουλίου του Συνεγγυητικού.
7. Με απόφασή του, το Διοικητικό Συμβούλιο του Συνεγγυητικού θα ορίζει τις προθεσμίες, τα μέσα και τις διαδικασίες γνωστοποιήσεων και κοινοποιήσεων που προβλέπονται στο παρόν άρθρο, τη διαδικασία και τα δικαιολογητικά αίτησης για αποζημίωση, τη διαδικασία λήψης απόφασης επί αίτησης για αποζημίωση και κάθε ειδικό θέμα και αναγκαία λεπτομέρεια.
8. Τα μέλη του Διοικητικού Συμβουλίου του Συνεγγυητικού, τα διευθυντικά του στελέχη και τα μέλη της επιτροπής αποζημιώσεων (της παραγράφου 6 του άρθρου 68 του παρόντος), δεν ευθύνονται έναντι Ε.Π.Ε.Υ. ή εντολέα ή αντισυμβαλλόμενου μέλους για οποιαδήποτε πράξη ή παράλειψή τους ως προς την παροχή ή μη αποζημιώσεων από το Συνεγγυητικό.
'Αρθρο 66
'Οροι και έκταση αποζημίωσης εντολέα και
αντισυμβαλλόμενου μέλους
1. Η αποζημίωση εντολέα (συμπεριλαμβανομένου και αντισυμβαλλόμενου μέλους ως προς χρηματιστηριακές συναλλαγές, τις οποίες αμέσως ή εμμέσως κατήρτισε για δικό του λογαριασμό) για το σύνολο των απαιτήσεών του κατά Ε.Π.Ε.Υ. που απορρέουν από πράξεις ή από παραλείψεις Ε.Π.Ε.Υ. να πράξει όπως όφειλε, θα ισούται προς το μικρότερο των εξής ποσών: (α) του ύψους της συνολικής απαίτησης του εντολέα όπως θα προσδιορισθεί με την απόφαση του Συνεγγυητικού, ή (β) των ΕCU 20.000 ή ανώτερου ποσού που θα ορίζεται με απόφαση του Υπουργού Εθνικής Οικονομίας μετά από εισήγηση της Επιτροπής Κεφαλαιαγοράς.
2. Το ποσό της απαίτησης εντολέα θα μειώνεται κατά το ποσό της διαθέσιμης στον εντολέα ασφαλιστικής κάλυψης για την ίδια ζημία από ιδιωτικό ή δημόσιο ασφαλιστικό ή εγγυοδοτικό φορέα.
3. Η αποτίμηση των απαιτήσεων εντολέα από χρηματιστηριακές συναλλαγές θα γίνεται βάσει των ακόλουθων κανόνων:
(α) απαιτήσεις που συνδέονται με την μη παράδοση χρηματιστηριακών πραγμάτων θα αποτιμώνται με βάση την τιμή κλεισίματος των χρηματιστηριακών πραγμάτων, την ημερομηνία σύναψης της χρηματιστηριακής σύμβασης ή της ημερομηνίας κατά την οποία κατά τους όρους της εντολής όφειλε να συναφθεί η συναλλαγή επί των χρηματιστηριακών πραγμάτων. Σε περίπτωση που η εντολή δεν ορίζει την ημερομηνία σύναψης αλλά σχετική προθεσμία, τότε ως βάση αποτίμησης λαμβάνεται η τιμή κλεισίματος (στην αντίστοιχη χρηματιστηριακή αγορά) του αντίστοιχου χρηματιστηριακού πράγματος την τελευταία εργάσιμη ημέρα της προθεσμίας. Εάν η εντολή δεν ορίζει ημερομηνία σύναψης ή προθεσμία σύναψης, τότε η αποτίμηση γίνεται με βάση την τιμή κλεισίματος της ημέρας παραλαβής από το Συνεγγυητικό της αίτησης αποζημίωσης του εντολέα.
(β) απαιτήσεις που απορρέουν από τη μη απόδοση μετρητών θα αποτιμώνται στο ποσό οφειλής του μέλους την ημερομηνία υποβολής της αίτησης του εντολέα ή της λήψης σχετικής γνωστοποίησης της Α.Ε.ΑΠΟΘ..
(γ) το Συνεγγυητικό δεν υποχρεούται στην καταβολή τόκου επί του ποσού αποζημίωσης για το διάστημα μέχρι την καταβολή αποζημίωσης στους δικαιούχους, εφόσον η καταβολή γίνει εντός της προθεσμίας της παραγράφου 1 του άρθρου 67 του παρόντος.
4. Το ύψος της απαίτησης αντισυμβαλλόμενου μέλους ως προς χρηματιστηριακή συναλλαγή (εκτός από αυτές που αμέσως ή εμμέσως κατήρτισε για δικό του λογαριασμό) ισούται προς τη διαφορά μεταξύ του τιμήματος της συναλλαγής (το "Τίμημα"), και της αξίας των χρηματιστηριακών πραγμάτων που αποτελούν το αντικείμενο της χρηματιστηριακής συναλλαγής όπως αυτή προσδιορίζεται με βάση τη μέση τιμή στην οποία καταρτίσθηκαν συναλλαγές επί των πραγμάτων αυτών στην πρώτη συνεδρίαση του Χ.Α.Α. μετά τη λήξη της προθεσμίας εκκαθάρισης της χρηματιστηριακής συναλλαγής από την οποία απορρέει η απαίτηση του αντισυμβαλλόμενου μέλους (η "Αξία"). Η απαίτηση αντισυμβαλλόμενου μέλους ως προς πώληση για λογαριασμό εντολέα του θα ισούται προς το ποσό κατά το οποίο τυχόν το Τίμημα είναι μεγαλύτερο από την Αξία ενώ η απαίτηση αντισυμβαλλόμενου μέλους ως προς αγορά για λογαριασμό εντολέα του θα ισούται προς το ποσό κατά το οποίο τυχόν η Αξία είναι μεγαλύτερη από το Τίμημα.
5. Σε κάθε περίπτωση, η ύπαρξη απαίτησης κατά Ε.Π.Ε.Υ. ως προς την οποία εξετάζεται η αποζημίωση από το Συνεγγυητικό θα αποδεικνύεται από τα στοιχεία τα οποία εκδίδει η Ε.Π.Ε.Υ. σύμφωνα με τις κείμενες χρηματιστηριακές νομοθετικές και κανονιστικές διατάξεις, ενώ αποκλείεται οποιοδήποτε άλλο αποδεικτικό μέσο, συμπεριλαμβανομένου και του όρκου. 
6. Κατά τον υπολογισμό της καταβαλλόμενης αποζημίωσης λαμβάνεται υπόψη το τμήμα που αφορά σε κάθε εντολέα, προκειμένου περί κοινής εντολής, και αν δεν υπάρχει τέτοια πρόβλεψη, οι απαιτήσεις κατανέμονται ισομερώς μεταξύ των εντολέων.
7. Σε περίπτωση που το Συνεγγυητικό κρίνει ότι έχει προκληθεί ζημία σε εντολέα ή αντισυμβαλλόμενο μέλος που δημιουργεί το δικαίωμα αποζημίωσης κατά τις διατάξεις του παρόντος κεφαλαίου, δικαιούται να αρνηθεί την καταβολή της προβλεπόμενης αποζημίωσης σε περίπτωση που κρίνει ότι συντρέχει οποιαδήποτε από τις ακόλουθες προϋποθέσεις: (α) μέρος της αίτησης του εντολέα ή του αντισυμβαλλόμενου μέλους ελέγχεται ως ψευδές, (β) ο εντολέας ή το αντισυμβαλλόμενο μέλος έχει κάνει χρήση απατηλών μέσων προκειμένου να λάβει αποζημίωση από το Συνεγγυητικό, (γ) ο εντολέας δρα ως παρένθετο πρόσωπο ως προς την καλυπτόμενη υπηρεσία από την οποία απορρέει η απαίτησή του και δεν προκύπτει από τα διαθέσιμα στοιχεία ότι ο τελικός δικαιούχος είναι πρόσωπο που δικαιούται αποζημίωσης ως εντολέας ή το ύψος τυχόν αποζημιώσεων τις οποίες έχει λάβει ο τελικός δικαιούχος για την ίδια αιτία, (δ) η ζημία του εντολέα ή του αντισυμβαλλόμενου μέλους απορρέει σε ουσιώδες μέρος από δόλο ή βαρεία αμέλειά του, ή (ε) η αίτηση έχει υποβληθεί εκπρόθεσμα, σύμφωνα με τις διατάξεις της παραγράφου 9 του παρόντος άρθρου.
8. Σε περίπτωση που κατά τη κρίση του Συνεγγυητικού υπάρχουν ενδείξεις ότι η καλυπτόμενη υπηρεσία ως προς την οποία προκύπτει η απαίτηση αποζημίωσης προσκρούει στις απαγορεύσεις του ν. 2331/1995 (ΦΕΚ 173 Α'), όπως ισχύει, θα παραπέμπει το θέμα στην Επιτροπή του ν. 2331/1995 (ΦΕΚ 173 Α') και θα αναστέλλει την έκδοση απόφασής της μέχρι την έκδοση τελεσίδικης απόφασης σύμφωνα με τις διατάξεις του ν. 2331/1995 (ΦΕΚ 173 Α'), όπως ισχύει. Στην περίπτωση αυτή η προθεσμία έκδοσης απόφασης του Συνεγγυητικού θα υπολογίζεται από την ημερομηνία έκδοσης της παραπάνω τελεσίδικης δικαστικής απόφασης. Απαγορεύεται η καταβολή αποζημίωσης για απαιτήσεις που απορρέουν από καλυπτόμενες υπηρεσίες ως προς τις οποίες έχει εκδοθεί καταδικαστική απόφαση για νομιμοποίηση εσόδων από παράνομες δραστηριότητες κατά την έννοια του ν. 2331/1995.
9. Αίτηση, η οποία υποβάλλεται στο Συνεγγυητικό από εντολέα ή αντισυμβαλλόμενο μέλος μετά από παρέλευση πέντε (5) μηνών από την παροχή γνωστοποίησης, σύμφωνα με τις παραγράφους 4, 5 και 6 του άρθρου 65 του παρόντος, θα θεωρείται εκπρόθεσμη και δεν θα λαμβάνεται υπόψη.
10. Δεν επιτρέπεται η επιβολή οποιουδήποτε ασφαλιστικού μέτρου σε βάρος της περιουσίας του Συνεγγυητικού (συμπεριλαμβανομένων των πάσης φύσης εισφορών μελών του) για εξασφάλιση τυχόν απαίτησης κατά του Συνεγγυητικού ή μέλους.
'Αρθρο 67
Διαδικασία καταβολής αποζημιώσεων
από Συνεγγυητικό
1. Το Συνεγγυητικό θα γνωστοποιεί κάθε απόφασή του στα ενδιαφερόμενα πρόσωπα αμέσως μετά την έκδοσή της. Το Συνεγγυητικό υποχρεούται στην καταβολή στους δικαιούχους των ποσών αποζημίωσης που ορίζονται κατά περίπτωση σε απόφασή του εντός μηνός από την έκδοση της σχετικής απόφασης. Σε έκτακτες περιπτώσεις, μετά από αίτηση του Συνεγγυητικού, η Επιτροπή Κεφαλαιαγοράς δικαιούται να παρατείνει την προθεσμία καταβολής αποζημίωσης για περίοδο που δεν θα υπερβαίνει αθροιστικά τους δύο (2) μήνες. Με την ίδια απόφασή της, η Επιτροπή Κεφαλαιαγοράς δύναται να ορίζει ότι για την περίοδο παράτασης της προθεσμίας καταβολής θα λογίζεται τόκος υπέρ των δικαιούχων και να προσδιορίζει το επιτόκιο και τα άλλα απαραίτητα στοιχεία υπολογισμού του οφειλόμενου από το Συνεγγυητικό τόκου.
2. Με απόφαση του Διοικητικού Συμβουλίου του Συνεγγυητικού ορίζονται η διαδικασία και οι προθεσμίες γνωστοποίησης των αποφάσεων του Συνεγγυητικού προς τα ενδιαφερόμενα πρόσωπα. Το Συνεγγυητικό δικαιούται να παρέχει γνωστοποιήσεις με δημοσιεύσεις στον ημερήσιο πολιτικό και οικονομικό τύπο ή με άλλα μέσα που εξασφαλίζουν τον ίδιο τουλάχιστον βαθμό πληροφόρησης των ενδιαφερομένων. Με ίδια απόφαση ορίζεται κάθε ειδικό θέμα και αναγκαία λεπτομέρεια ως προς τη διαδικασία καταβολής αποζημιώσεων σε εντολείς.
3. Η απαίτηση δικαιούχου για είσπραξη αποζημίωσης από το Συνεγγυητικό παραγράφεται:
(α) εφόσον έχει παρέλθει η 31η Δεκεμβρίου του επόμενου έτους από την ημερομηνία έκδοσης από μέλος του νόμιμου παραστατικού για την καλυπτόμενη επενδυτική υπηρεσία στην οποία αφορά η απαίτηση χωρίς να υποβληθεί σχετική αίτηση προς το Συνεγγυητικό, ή
(β) μετά την πάροδο ενός (1) έτους από την ημερομηνία παροχής γνωστοποίησης από το Συνεγγυητικό της έκδοσης απόφασης που παρέχει το δικαίωμα λήψης αποζημίωσης.
4. Η καταβολή οποιουδήποτε ποσού από το Συνεγγυητικό σε εντολέα ή αντισυμβαλλόμενο μέλος συνεπάγεται την αυτοδίκαιη υποκατάσταση του εντολέα ή του αντισυμβαλλόμενου μέλους από το Συνεγγυητικό ως προς το σύνολο των απαιτήσεων του εντολέα ή του αντισυμβαλλόμενου μέλους, κατά περίπτωση, κατά της Ε.Π.Ε.Υ., ως προς τις υπηρεσίες της οποίας παρέχεται η αποζημίωση, μέχρι του ποσού της καταβληθείσας αποζημίωσης.
ΚΕΦΑΛΑΙΟ Β'
ΔΙΟΙΚΗΤΙΚΑ ΚΑΙ ΕΛΕΓΚΤΙΚΑ ΟΡΓΑΝΑ
ΤΟΥ ΣΥΝΕΓΓΥΗΤΙΚΟΥ -
ΕΠΙΤΡΟΠΗ ΑΠΟΖΗΜΙΩΣΕΩΝ
'Αρθρο 68
Διοικητικό συμβούλιο - επιτροπή αποζημιώσεων - αρμοδιότητες - επαγγελματικό απόρρητο
1. Το Συνεγγυητικό διοικείται από επταμελές Διοικητικό Συμβούλιο. 'Ενα (1) μέλος του Διοικητικού Συμβουλίου ορίζεται με απόφαση του Διοικητικού Συμβουλίου της Επιτροπής Κεφαλαιαγοράς μεταξύ των προσώπων που τότε συμμετέχουν στο Διοικητικό Συμβούλιο της Επιτροπής Κεφαλαιαγοράς ή στο Διοικητικό Συμβούλιο του Χ.Α.Α., το οποίο και κατέχει αυτοδικαίως τη θέση του Προέδρου του Διοικητικού Συμβουλίου του Συνεγγυητικού. Τη θέση του μέλους του Διοικητικού Συμβουλίου κατέχει αυτοδικαίως ο εκάστοτε πρόεδρος του Συνδέσμου Μελών Χρηματιστηρίου Αξιών Αθηνών. Τρία (3) μέλη του Διοικητικού Συμβουλίου εκλέγονται από τη συνέλευση των μελών - ανώνυμων χρηματιστηριακών εταιριών - που είναι ενήμερα ως προς τις πάσης φύσης υποχρεώσεις τους προς το Συνεγγυητικό. Δύο (2) μέλη του Διοικητικού Συμβουλίου εκλέγονται από τη συνέλευση των μελών που δεν είναι ανώνυμες χρηματιστηριακές εταιρίες και που είναι ενήμερα ως προς τις πάσης φύσης υποχρεώσεις τους προς το Συνεγγυητικό. Σε περίπτωση παραίτησης, θανάτου, έκπτωσης ή ανικανότητας:
(α) του μέλους που διορίζει η Επιτροπή Κεφαλαιαγοράς ή απώλειας από το πρόσωπο αυτό της ιδιότητας του μέλους του Διοικητικού Συμβουλίου της Επιτροπής Κεφαλαιαγοράς ή του Χ.Α.Α., η Επιτροπή Κεφαλαιαγοράς ορίζει νέο μέλος σύμφωνα με το δεύτερο εδάφιο της παρούσας παραγράφου, και
(β) εκλεγέντος μέλους του Διοικητικού Συμβουλίου, τα υπόλοιπα μέλη ορίζουν αντικαταστάτη του η θητεία του οποίου λήγει την ημέρα της επόμενης συνέλευσης που συγκαλείται για την εκλογή μελών του Διοικητικού Συμβουλίου.
2. Κατ' εξαίρεση των προβλεπομένων στην παράγραφο 1 του παρόντος άρθρου, μέχρι τη συμμετοχή στο Συνεγγυητικό τουλάχιστον τριών (3) Ε.Π.Ε.Υ. που δεν είναι ανώνυμες χρηματιστηριακές εταιρίες, το Διοικητικό Συμβούλιο θα είναι πενταμελές συγκροτούμενο από τα οριζόμενα μέλη, σύμφωνα με την παράγραφο 1 του παρόντος και από τα εκλεγόμενα μέλη από τη συνέλευση των ανωνύμων χρηματιστηριακών εταιριών.
3. Η θητεία του Διοικητικού Συμβουλίου είναι τριετής και τα μέλη του μπορούν να επαναδιορισθούν ή να επανεκλεγούν χωρίς περιορισμό. Το Διοικητικό Συμβούλιο λαμβάνει αποφάσεις κατά πλειοψηφία των παρόντων μελών του.
4. Το Διοικητικό Συμβούλιο βρίσκεται σε απαρτία εφόσον είναι παρόντα μέλη του σε αριθμό ίσο προς το ήμισυ συν ένα του εκάστοτε συνολικού αριθμού των μελών του, μεταξύ των οποίων απαραιτήτως ο πρόεδρος ή ο αντιπρόεδρός του. Ο πρόεδρος του Διοικητικού Συμβουλίου, ή σε περίπτωση αδυναμίας του προέδρου, ο αντιπρόεδρός του, συγκαλεί το Διοικητικό Συμβούλιο, ορίζει την ημερήσια διάταξη και προεδρεύει στις συνεδριάσεις του. Ο αντιπρόεδρος του Διοικητικού Συμβουλίου εκλέγεται από τα μέλη του. Τις συνεδριάσεις του Διοικητικού Συμβουλίου δικαιούται να παρακολουθεί χωρίς δικαίωμα ψήφου εκπρόσωπος της Επιτροπής Κεφαλαιαγοράς.
5. Το Διοικητικό Συμβούλιο είναι αρμόδιο για κάθε θέμα που αφορά στη διαχείριση και την εκπροσώπηση του Συνεγγυητικού, στη λήψη των πάσης φύσης αποφάσεων του Συνεγγυητικού που προβλέπονται στο παρόν μέρος, στην είσπραξη των πάσης φύσης πόρων του, στη διαχείριση της περιουσίας του και γενικά στην εκπλήρωση της αποστολής του. Ενδεικτικά αλλά όχι περιοριστικά, το Διοικητικό Συμβούλιο θα αποφασίζει την οργάνωση και στελέχωση των υπηρεσιών του Συνεγγυητικού, την πρόσληψη, απόλυση και αμοιβή των απασχολούμενων σε αυτό ή συνεργαζόμενων με αυτό προσώπων και κάθε σχετικό θέμα, καθώς και κάθε θέμα που αφορά στις εισφορές των συμμετεχόντων στο Συνεγγυητικό Ε.Π.Ε.Υ., καθώς και την άσκηση προληπτικών ελέγχων, μέσω ορκωτού ελεγκτή ή ελεγκτών που θα ορίζει κατά περίπτωση, στα οικονομικά και λογιστικά στοιχεία Ε.Π.Ε.Υ. για τη διακρίβωση της κεφαλαιακής επάρκειας ή φερεγγυότητας των Ε.Π.Ε.Υ. αυτών. Σε εξαίρεση των παραπάνω, η λήψη αποφάσεων που αφορούν στα δικαιώματα αποζημίωσης εντολέων και στην αποτίμηση των απαιτήσεών τους ανατίθεται από το Διοικητικό Συμβούλιο σε ειδική επιτροπή αποζημιώσεων, σύμφωνα με τα προβλεπόμενα στην επόμενη παράγραφο 6 του παρόντος άρθρου.
6. Η επιτροπή αποζημιώσεων αποτελείται από πέντε (5) τουλάχιστον μέλη, τα οποία διορίζονται από το Διοικητικό Συμβούλιο για θητεία τριών (3) ετών, εφόσον ο διορισμός τους εγκριθεί από την Επιτροπή Κεφαλαιαγοράς. Μέχρι δύο (2) από τα μέλη αυτά μπορούν να επιλέγονται μεταξύ των χρηματιστηριακών εκπροσώπων των μελών του Συνεγγυητικού. Σε περίπτωση παραίτησης, θανάτου, έκπτωσης ή ανικανότητας εκλεγέντος μέλους της επιτροπής αποζημιώσεων, το Διοικητικό Συμβούλιο ορίζει νέο μέλος της επιτροπής για το υπόλοιπο της τριετούς θητείας. Ο διορισμός νέου μέλους τελεί υπό την έγκριση του διορισμού του από την Επιτροπή Κεφαλαιαγοράς. Τα μέλη της επιτροπής αποζημιώσεων επιλέγονται μεταξύ προσώπων που έχουν ειδική γνώση ή πείρα σε θέματα του χρηματοπιστωτικού τομέα ή σχετικές ειδικές νομικές ή λογιστικές γνώσεις και τα οποία δεν είναι μέλη του Διοικητικού Συμβουλίου του Συνεγγυητικού και δεν έχουν σχέση εξηρτημένης εργασίας ή άλλη επαγγελματική σχέση με το Συνεγγυητικό. Το Διοικητικό Συμβούλιο ορίζει τον πρόεδρο της επιτροπής αποζημιώσεων και κάθε θέμα που αφορά στην αποζημίωση των μελών της και στη λειτουργία της. Ο πρόεδρος της επιτροπής αποζημιώσεων έχει την ευθύνη οργάνωσης και συντονισμού της λειτουργίας της και τήρηση των πάσης φύσης προθεσμιών που προβλέπονται στο παρόν κεφάλαιο ή στις προβλεπόμενες αποφάσεις του Διοικητικού Συμβουλίου. Μεταξύ άλλων, ο πρόεδρος της επιτροπής αποζημιώσεων είναι υπεύθυνος προς το Διοικητικό Συμβούλιο για τη κατάρτιση, περιοδική αναθεώρηση και έλεγχο τήρησης έγγραφων διαδικασιών λήψης αποφάσεων από την επιτροπή αποζημιώσεων. Οι διαδικασίες της επιτροπής αποζημιώσεων και κάθε αναθεώρησή τους εγκρίνονται με απόφαση του Διοικητικού Συμβουλίου. Για τη λήψη απόφασης της επιτροπής αποζημιώσεων απαιτείται η σύμφωνη γνώμη αριθμού μελών της ίσου τουλάχιστον προς το ήμισυ συν ένα του συνολικού αριθμού των μελών της. Σε περίπτωση ισοψηφίας υπερισχύει η ψήφος του προέδρου της επιτροπής αποζημιώσεων. Οι αποφάσεις της επιτροπής αποζημιώσεων έχουν χαρακτήρα οριστικό ως προς την υποχρέωση του Συνεγγυητικού καταβολής ή μη καταβολής αποζημίωσης σε οποιοδήποτε πρόσωπο και ως προς το ύψος της τυχόν καταβαλλόμενης αποζημίωσης.
7. Ο πρόεδρος του Διοικητικού Συμβουλίου εκπροσωπεί το Συνεγγυητικό ενώπιον κάθε αρχής και τρίτου και δικαστικώς και εποπτεύει την ορθή εφαρμογή των αποφάσεων του Διοικητικού Συμβουλίου. Το Διοικητικό Συμβούλιο με απόφασή του μπορεί να αναθέσει την εκπροσώπησή του και σε οποιοδήποτε άλλο πρόσωπο, μέλος του Διοικητικού Συμβουλίου, υπάλληλο του Συνεγγυητικού ή τρίτο πρόσωπο.
8. Το Διοικητικό Συμβούλιο δικαιούται να αναθέτει σε μία ή περισσότερες Ε.Π.Ε.Υ. τη διαχείριση της επένδυσης μέρους ή και του συνόλου των διαθέσιμων κεφαλαίων του, υπό όρους που κατά περίπτωση θα συμφωνήσει με τις εταιρίες αυτές. Για τη λήψη απόφασης ανάθεσης της διαχείρισης περιουσίας του Συνεγγυητικού απαιτείται σε κάθε περίπτωση η σύμφωνη γνώμη των προέδρου και αντιπροέδρου του Διοικητικού Συμβουλίου.
9. Το Διοικητικό Συμβούλιο καταρτίζει τον ετήσιο ισολογισμό του Συνεγγυητικού εντός τριών μηνών από τη λήξη του οικονομικού έτους του Συνεγγυητικού, το οποίο είναι το ημερολογιακό έτος. Ο ισολογισμός ελέγχεται από τα ελεγκτικά όργανα του Συνεγγυητικού και υποβάλλεται προς έγκριση στη συνέλευση των συμμετεχόντων μελών.
10. Κάθε πρόσωπο που ασκεί ή έχει ασκήσει δραστη- ριότητα για λογαριασμό του Συνεγγυητικού, ως μέλος του Διοικητικού Συμβουλίου, της επιτροπής αποζημιώσεων, ως διευθυντικό ή διοικητικό στέλεχός του ή ως σύμβουλος ή ελεγκτής του, υποχρεούται στην τήρηση του επαγγελματικού απορρήτου ως προς κάθε πληροφορία που αφορά σε Ε.Π.Ε.Υ. ή εντολείς και που έχει περιέλθει σε γνώση του κατά την άσκηση των καθηκόντων του ή που του έχει γνωστοποιηθεί από αρμόδια αρχή. Χωρίς αυτό να αποκλείει οποιαδήποτε άλλη ποινική ή πειθαρχική συνέπεια, η παράβαση από οποιοδήποτε από τα παραπάνω πρόσωπα του επαγγελματικού απορρήτου συνιστά λόγο έκπτωσης από τη θέση τους ή καταγγελίας της εργασιακής τους σχέσης, κατά περίπτωση.
11. Το Συνεγγυητικό δύναται να κάνει χρήση των πάσης φύσης πληροφοριών ως προς Ε.Π.Ε.Υ. και εντολείς που περιέρχονται σε αυτό κατά τη λειτουργία του σύμφωνα με τις διατάξεις του παρόντος μέρους αποκλειστικά για την εκπλήρωση του έργου του. Σε αποκλειστική εξαίρεση του παραπάνω περιορισμού επιτρέπεται η παροχή πληροφοριών στην Επιτροπή Κεφαλαιαγοράς ως προς θέματα που άπτονται των νόμιμων αρμοδιοτήτων της, εφόσον υποβληθεί σχετικό αιτιολογημένο αίτημα της Επιτροπής Κεφαλαιαγοράς προς το Συνεγγυητικό.
'Αρθρο 69
Γενική Συνέλευση
1. Με απόφαση του Διοικητικού Συμβουλίου συγκαλείται ετήσια Γενική Συνέλευση των συμμετεχόντων μελών εντός έξι (6) μηνών από τη λήξη του οικονομικού έτους του Συνεγγυητικού. Η Γενική Συνέλευση είναι αρμόδια για την έγκριση του ισολογισμού του Συνεγγυητικού, την εκλογή των εκλεγόμενων (ανά κατηγορία συμμετεχόντων) μελών του Διοικητικού Συμβουλίου, το διορισμό των ελεγκτικών οργάνων, τη λύση του Συνεγγυητικού (υπό την αίρεση της έγκρισης της Επιτροπής Κεφαλαιαγοράς) και για τη διατύπωση προτάσεων και υποδείξεων προς το Διοικητικό Συμβούλιο ως προς οποιοδήποτε θέμα αρμοδιότητάς του.
2. Η Γενική Συνέλευση των συμμετεχόντων μελών βρίσκεται σε απαρτία, εφόσον παρευρίσκονται ή αντιπροσωπεύονται σε αυτή τουλάχιστον τα τρία πέμπτα (3/5) των συμμετεχόντων μελών. Σε περίπτωση μη επίτευξης απαρτίας, η Γενική Συνέλευση συγκαλείται στον ίδιο χώρο την ίδια ημέρα και ώρα της επόμενης εβδομάδας και βρίσκεται σε απαρτία ανεξαρτήτως του αριθμού των παρευρισκομένων ή εκπροσωπούμενων Ε.Π.Ε.Υ. (η "επαναληπτική συνεδρίαση"). Η Γενική Συνέλευση, εφόσον έχει απαρτία, συνεδριάζει έγκυρα εφόσον έχει δημοσιευθεί πρόσκληση προς τα συμμετέχοντα μέλη σε μία ημερήσια πολιτική και μία ημερήσια οικονομική εφημερίδα που ικανοποιούν τις προϋποθέσεις του άρθρου 26 του κ.ν. 2190/1920, όπως ισχύει τουλάχιστον είκοσι (20) ημέρες πριν από την ημέρα συνεδρίασης του οργάνου, που θα περιλαμβάνει τουλάχιστον την ημερομηνία, το οίκημα και το χρόνο συνεδρίασης. Δεν απαιτείται δημοσίευση πρόσκλησης για την επαναληπτική συνεδρίαση.
3. Η εκλογή μελών του Διοικητικού Συμβουλίου από τη Γενική Συνέλευση γίνεται ανά κατηγορία συμμετεχόντων μελών, σύμφωνα με τη σχετική πρόβλεψη του άρθρου 68 παρ. 1 του παρόντος νόμου.
4. Με ευθύνη του Διοικητικού Συμβουλίου, ο ετήσιος εγκεκριμένος ισολογισμός δημοσιεύεται εντός μηνός από την έγκρισή του, σε μία ημερήσια πολιτική και μία ημερήσια οικονομική εφημερίδα που ικανοποιούν τις προϋποθέσεις του άρθρου 26 του κ.ν. 2190/1920, όπως ισχύει.
5. Εφόσον το ζητήσουν εγγράφως τουλάχιστον το εν τρίτο (1/3) των συμμετεχόντων μελών με αίτησή τους προς το Διοικητικό Συμβούλιο του Συνεγγυητικού που αναφέρει τα θέματα προς συζήτηση από τη Γενική Συνέλευση, το Διοικητικό Συμβούλιο του Συνεγγυητικού συγκαλεί εντός ευλόγου χρονικού διαστήματος που δεν θα υπερβαίνει τις σαράντα πέντε (45) ημέρες Γενική Συνέλευση με ημερήσια διάταξη που θα περιλαμβάνει τα οριζόμενα στην αίτηση των μελών θέματα.
'Αρθρο 70
Ελεγκτικά όργανα
1. Με απόφαση της ετήσιας Γενικής Συνέλευσης ανατίθεται ο έλεγχος της οικονομικής διαχείρισης του Συνεγγυητικού και του ισολογισμού που καταρτίζει το Διοικητικό Συμβούλιο σε δύο (2) ορκωτούς ελεγκτές ή αναγνωρισμένη ελεγκτική εταιρία που υποβάλλουν σχετική έκθεση στην επόμενη ετήσια συνέλευση. Η θητεία των ελεγκτικών οργάνων μπορεί να ανανεώνεται χωρίς περιορισμό. Η έκθεση των ελεγκτικών οργάνων υποβάλλεται επίσης στον Υπουργό Εθνικής Οικονομίας, στην Επιτροπή Κεφαλαιαγοράς, στην Τράπεζα της Ελλάδος, στο Χ.Α.Α., στο Σύνδεσμο Μελών Χρηματιστηρίου Αξίων Αθηνών και στο Διοικητικό Συμβούλιο του Συνεγγυητικού.
2. Το Διοικητικό Συμβούλιο μπορεί να αναθέτει σε ορκωτούς ελεγκτές ή αναγνωρισμένες ελεγκτικές εταιρίες τον έλεγχο στοιχείων που του παρέχουν Ε.Π.Ε.Υ. ή εντολείς, ως προς οποιοδήποτε θέμα που αφορά στις αρμοδιότητες του Διοικητικού Συμβουλίου ή της επιτροπής αποζημιώσεων. Οι όροι ανάθεσης θα αποφασίζονται κατά περίπτωση με απόφαση του Διοικητικού Συμβουλίου.
ΚΕΦΑΛΑΙΟ Γ'
ΥΦΙΣΤΑΜΕΝΟ ΚΕΦΑΛΑΙΟ - ΠΟΡΟΙ -
ΕΠΕΝΔΥΤΙΚΗ ΠΟΛΙΤΙΚΗ ΣΥΝΕΓΓΥΗΤΙΚΟΥ
'Αρθρο 71
Κεφάλαιο του Συνεγγυητικού
1. Εντός διμήνου από την ημερομηνία θέσης σε ισχύ του παρόντος νόμου, το Διοικητικό Συμβούλιο θα αποτιμήσει την περιουσία του υπό αναδιάρθρωση Συνεγγυητικού και την αξία των μερίδων. Η αξία της μερίδας κάθε συμμετέχοντος μέλους μειώνει στο ισόποσο την υποχρέωση καταβολής εισφοράς από το μέλος αυτό, σύμφωνα με την εφαρμογή του τύπου της παραγράφου 3 του παρόντος άρθρου. Σε περίπτωση που η μερίδα συμμετέχοντος μέλους σύμφωνα με τη παραπάνω αποτίμηση υπερβαίνει το ποσό της εισφοράς του συμμετέχοντος μέλους, όπως αυτή καθορίζεται με την εφαρμογή του τύπου της παραγράφου 3 του παρόντος άρθρου, θα αποδίδεται στο συμμετέχον μέλος το ποσό της διαφοράς.
2. Η αξία του κεφαλαίου του Συνεγγυητικού δεν μπορεί να είναι χαμηλότερη από το ποσό που καθορίζεται σύμφωνα με τον ακόλουθο τύπο:
Κ = 0,30 x ΥΣ + Σγi x 0,30 x ΥΣi + ΣΔi, όπου
"Κ" ισούται προς το ύψος του κεφαλαίου του Συνεγγυητικού,
"ΥΣ" ισούται προς το ύψος των μέσων συναλλαγών τριημέρου των μελών του Χ.Α.Α. στη διάρκεια της αμέσως προηγούμενης δωδεκαμηνίας, όπως ειδικότερα θα ορίζεται με απόφαση της Επιτροπής Κεφαλαιαγοράς,
"γi" είναι συντελεστής που λαμβάνει τιμές 0, 0,25, 0,50 και 1,00 όπως επεξηγείται στη συνέχεια, "ΥΣi" ισούται προς το ύψος των μέσων συναλλαγών τριημέρου μέλους "i" στη διάρκεια της αμέσως προηγούμενης δωδεκαμηνίας,
"Δi" ισούται προς το ποσό αυτοπροστασίας μέλους "i" , και
"Σ" σημαίνει το άθροισμα επιπρόσθετων εισφορών μελών.
3. Το ελάχιστο ύψος κεφαλαίου ορίζεται ως το άθροισμα τριών επιμέρους μεγεθών:
(α) του 30% των μέσων συναλλαγών τριημέρου των μελών του Χ.Α.Α. για την αμέσως προηγούμενη δωδεκαμηνία,
(β) της εκάστοτε αξίας του γινομένου "Σγi x 0,30 x ΥΣi" ανάλογα με την εκάστοτε αξία του συντελεστή "γi".
(Ι) Η εκάστοτε αξία του συντελεστή "γi" καθορίζεται σε συνάρτηση με τον αντίστροφο βαθμό επικινδυνότητας μέλους ("ΑΒΕ") ως εξής:
(αα) 'Οταν ο ΑΒΕ μέλους είναι αριθμός μεγαλύτερος ή ίσος προς το 0,70, δεν απαιτείται αυξητική προσαρμογή στο κεφάλαιο από το μέλος αυτό και η αξία του "γi" είναι ίση προς "0".
(ββ) 'Οταν ο ΑΒΕ είναι αριθμός μεγαλύτερος ή ίσος προς 0,50 αλλά μικρότερος από 0,70, τότε απαιτείται αυξητική προσαρμογή στο κεφάλαιο από το μέλος αυτό και η αξία του "γi" είναι ίση προς "0,25" .
(γγ) 'Οταν ο ΑΒΕ είναι αριθμός μικρότερος από 0,50 αλλά μεγαλύτερος από ή ίσος προς 0,35, τότε απαιτείται αυξητική προσαρμογή στο κεφάλαιο από το μέλος αυτό και η αξία του "γi" είναι ίση προς "0,50".
(δδ) 'Οταν ο ΑΒΕ είναι αριθμός μικρότερος από 0,35, τότε απαιτείται αυξητική προσαρμογή στο κεφάλαιο από το μέλος αυτό και η αξία του "γi" είναι ίση προς "1,00".
(ΙΙ) Ο ΑΒΕ μέλους "i" ισούται προς κλάσμα του οποίου ο αριθμητής είναι η αξία των ιδίων κεφαλαίων του μέλους (όπως ορίζονται εκάστοτε σύμφωνα με απόφαση της Επιτροπής Κεφαλαιαγοράς) αυτού και ο παρονομαστής είναι το γινόμενο του πολλαπλασιασμού του αριθμού "0,30" επί ΥΣi (όπως ορίζεται παραπάνω). Σε περίπτωση που το μέλος παρέχει υπηρεσίες αναδοχής τίτλων, τότε ο Βαθμός Επικυνδυνότητας (ΒΕ) προσαυξάνεται, κατά περίπτωση, κατά 0,10.
(γ) της εκάστοτε αξίας του "ΣΔi" που συνδέεται με τυχόν επιπρόσθετη εισφορά μέλους στο κεφάλαιο, την οποία επιβάλλει κατά την κρίση του το Συνεγγυητικό και σχετίζεται με την ανάγκη αυτοπροστασίας του αντίστοιχου μέλους, όπως αυτή εκτιμάται από το Συνεγγυητικό στη βάση της επάρκειας των συστημάτων εσωτερικού ελέγχου του μέλους, της επάρκειας διαχείρισής του και της τυχόν σύνδεσής του με άλλες επιχειρήσεις από την οποία ενδέχεται να προκληθούν απαιτήσεις κατά του Συνεγγυητικού και εφόσον ο κίνδυνος αυτός δεν αντανακλάται στον "ΑΒΕ" του μέλους.
4. Το Συνεγγυητικό με βάση την αποτίμηση της αξίας του κεφαλαίου καλεί τις συμμετέχουσες Ε.Π.Ε.Υ. σε συμπληρωματικές εισφορές μία φορά κάθε έτος, κατά τη λήξη του ημερολογιακού έτους. Το Συνεγγυητικό μπορεί να καλέσει Ε.Π.Ε.Υ. σε εισφορά σε οποιαδήποτε άλλη χρονική στιγμή, εφόσον αυτό απαιτείται κατά την κρίση του Συνεγγυητικού ως μέτρο αυτοπροστασίας της Ε.Π.Ε.Υ..
5. Το ποσό συμπληρωματικής εισφοράς μέλους που συμμετέχει υποχρεωτικά στο Συνεγγυητικό θα καθορίζεται από το Συνεγγυητικό ως εξής:
(α) το ελάχιστο ύψος εισφορών μέλους προς το Συνεγγυητικό ορίζεται σε ενενήντα δύο εκατομμύρια (92.000.000) δρχ. και μπορεί να αναπροσαρμοστεί με απόφαση της Επιτροπής Κεφαλαιαγοράς. Τα μέλη θα καταβάλλουν συμπληρωματικές εισφορές αξίας ανά μέλος ίσης προς το άθροισμα των παρακάτω ποσών:
(Ι) Τα μέλη τα οποία κατά το αμέσως προηγούμενο δωδεκάμηνο είχαν συμμετοχή στις ετήσιες συναλλαγές του Χ.Α.Α. μεγαλύτερη από την αξία κλάσματος (το κλάσμα αυτό αναφέρεται στη συνέχεια ως ο "λόγος υπολογισμού εισφορών μελών") που υπολογίζεται ως προς κάθε μέλος και του οποίου ο αριθμητής είναι το ποσό της εκάστοτε ελάχιστης εισφοράς μέλους προς το Συνεγγυητικό και παρονομαστής το γινόμενο του πολλαπλασιασμού του αριθμού 0,30 επί του ΥΣ (όπως ορίζεται παραπάνω), θα καλούνται σε συμπληρωματικές εισφορές που θα ισούνται προς το γινόμενο του πολλαπλασιασμού (αα) του ποσοστού συμμετοχής τους στις συνολικές συναλλαγές αυτής της ομάδας των μελών στο Χ.Α.Α. κατά το προηγούμενο δωδεκάμηνο, επί (ββ) τη διαφορά του ποσού του γινομένου του πολλαπλασιασμού του αριθμού 0,30 επί ΥΣ μείον το ποσό της εκάστοτε ελάχιστης εισφοράς στο Συνεγγυητικό. Το ποσοστό συμμετοχής κάθε μέλους του παραπάνω εδαφίου (αα) καθορίζεται ως εξής: Από κάθε μέλος που εμπίπτει στην επιπρόσθετη εισφορά αφαιρείται από την ποσοστιαία συμμετοχή του στις συναλλαγές του Χ.Α.Α. κατά το αμέσως προηγούμενο δωδεκάμηνο ο λόγος υπολογισμού εισφορών μελών. Με βάση το νέο αυτό ποσοστό υπολογίζεται στη συνέχεια το ποσοστό συμμετοχής του μέλους στην ομάδα των μελών που εμπίπτουν στην επιπρόσθετη εισφορά, το οποίο και αποτελεί το ποσοστό συμμετοχής του μέλους του εδαφίου (αα).
(ΙΙ) το ποσό εισφοράς για το μέλος που προκύπτει σύμφωνα με τις περιπτώσεις (β) και (γ) της παραγράφου 3 του παρόντος άρθρου.
6. Το Συνεγγυητικό θα προσδιορίζει κατά την κρίση του το ύψος συμπληρωματικών εισφορών Ε.Π.Ε.Υ. που συμμετέχουν οικειοθελώς στο Συνεγγυητικό κατ' αναλογική εφαρμογή των προβλεπομένων στην παράγραφο 5 του παρόντος άρθρου, λαμβάνοντας υπόψη το ποσό αρχικής εισφοράς της Ε.Π.Ε.Υ. και του ύψους κάλυψης που παρέχεται από το κύριο σύστημα εγγύησης των επενδυτικών υπηρεσιών της Ε.Π.Ε.Υ..
7. Το Συνεγγυητικό μπορεί να αναθέτει τον υπολογισμό του κεφαλαίου, της ετήσιας ή άλλης εισφοράς Ε.Π.Ε.Υ. και την παροχή σχετικών συμβουλών σε φυσικά και νομικά πρόσωπα που διαθέτουν σχετική ειδική γνώση και πείρα, υπό όρους ανάθεσης που θα καθορίσει κατά την κρίση του.
8. Οι εισφορές των Ε.Π.Ε.Υ. καταβάλλονται κατά το ελάχιστο μέρος των δύο τρίτων (2/3) του συνόλου σε άμεσα διαθέσιμα μετρητά εντός εύλογης προθεσμίας που θα καθορίσει το Συνεγγυητικό και κατά μέρος που δεν θα υπερβαίνει το εν τρίτο (1/3) με εγγυητική επιστολή πιστωτικού ιδρύματος που λειτουργεί νόμιμα στην Ελλάδα. Η διαδικασία καταβολής, το περιεχόμενο της εγγυητικής επιστολής και κάθε σχετικό θέμα και ειδική λεπτομέρεια θα καθορίζονται από το Συνεγγυητικό.
9. Το Συνεγγυητικό θα ορίζει το ύψος εισφοράς νέου μέλους που συμμετέχει υποχρεωτικά στο Συνεγγυητικό σε ύψος που θα ισούται προς τον μέσο όρο των συνολικών εισφορών των μελών του προηγουμένου έτους ή, εφόσον το προηγούμενο ποσό είναι μικρότερο του αμέσως επομένου, με το ποσό των ενενήντα δύο εκατομμυρίων (92.000.000) δρχ, όπως τυχόν αναθεωρηθεί με απόφαση της Επιτροπής Κεφαλαιαγοράς.
Κατ' εξαίρεση των διατάξεων του παραπάνω εδαφίου, με απόφασή της η Επιτροπή Κεφαλαιαγοράς δύναται χωρίς περιορισμό να ορίσει το ύψος της αρχικής εισφοράς, καθώς και της μεθόδου υπολογισμού των συμπληρωματικών εισφορών Ε.Π.Ε.Υ. που δεν είναι μέλη, καθώς και κάθε ειδικό θέμα και αναγκαία λεπτομέρεια που αφορά στη συμμετοχή τους στο Συνεγγυητικό.
10. Σε περιπτώσεις που διαπιστώνεται η ανεπάρκεια του κεφαλαίου για την κάλυψη υπαρχουσών ή επαπειλούμενων υποχρεώσεων του Συνεγγυητικού, το Συνεγγυητικό μπορεί να εισηγηθεί στην Επιτροπή Κεφαλαιαγοράς την επιβολή πρόσθετων εισφορών στις συμμετέχουσες Ε.Π.Ε.Υ., σε ύψος που θα καθορίζεται αιτιολογημένα στην εισήγηση αυτή, και που σε κάθε περίπτωση δεν θα υπερβαίνει το διπλάσιο των εισφορών των Ε.Π.Ε.Υ., σύμφωνα με τις διατάξεις του παρόντος άρθρου. Η Επιτροπή Κεφαλαιαγοράς δικαιούται να εγκρίνει ή να απορρίψει την εισήγηση του Συνεγγυητικού, να αυξήσει ή να μειώσει το ύψος των προτεινόμενων εισφορών μέχρι το ανώτατο ύψος που αναφέρεται στην αμέσως προηγούμενη πρόταση της παρούσας παραγράφου.
11. Εφόσον κατά την εκτίμηση του Συνεγγυητικού υπάρχει υπερεπάρκεια κεφαλαίου του Συνεγγυητικού, το Συνεγγυητικό μπορεί να εισηγηθεί στην Επιτροπή Κεφαλαιαγοράς με αιτιολογημένη πρότασή του την επιστροφή εισφορών στις Ε.Π.Ε.Υ. και να εισηγηθεί τη μέθοδο υπολογισμού και τη διαδικασία επιστροφής ανά Ε.Π.Ε.Υ.. Η Επιτροπή Κεφαλαιαγοράς δικαιούται να εγκρίνει ή να αρνηθεί την επιστροφή εισφορών, στο σύνολό της ή μερικά.
'Αρθρο 72
Πόροι του Συνεγγυητικού
1. Οι πόροι του Συνεγγυητικού είναι οι τακτικές και έκτακτες εισφορές των συμμετεχόντων σε αυτό Ε.Π.Ε.Υ., δωρεές, έσοδα από ρευστοποίηση απαιτήσεων του Συνεγγυητικού και έσοδα από τη διαχείριση της περιουσίας του.
2. Σε περίπτωση που το κεφάλαιο του Συνεγγυητικού δεν επαρκεί για την ικανοποίηση των υποχρεώσεών του αποζημίωσης εντολέων, το Συνεγγυητικό δύναται να δανεισθεί τα απαιτούμενα κεφάλαια από οποιαδήποτε πηγή, παρέχοντας περιουσιακά του στοιχεία ως εξασφάλιση. Σε κάθε περίπτωση δανεισμού, το Συνεγγυητικό θα καλεί τις συμμετέχουσες Ε.Π.Ε.Υ. σε συμπληρωματικές εισφορές ύψους κατ' ελάχιστον ίσου προς το ύψος της ληφθείσας πίστωσης, ενώ κάθε συμμετέχουσα Ε.Π.Ε.Υ. θα ευθύνεται αλληλεγγύως με κάθε άλλη συμμετέχουσα Ε.Π.Ε.Υ. και με το Συνεγγυητικό για την ικανοποίηση των υποχρεώσεων του Συνεγγυητικού προς κάθε δανειστή μέχρι του ποσού της συμπληρωματικής του εισφοράς. Η ευθύνη συμμετέχουσας Ε.Π.Ε.Υ., κατά περίπτωση, προς τους δανειστές του Συνεγγυητικού, σύμφωνα με την παρούσα παράγραφο, θα αίρεται ταυτόχρονα με την καταβολή της προς το Συνεγγυητικό του συνολικού ποσού της αντίστοιχης συμπληρωματικής εισφοράς στην οποία θα έχει κληθεί από το Συνεγγυητικό.
'Αρθρο 73
Επενδυτική πολιτική του Συνεγγυητικού -
τοποθετήσεις διαθεσίμων
1. Η επένδυση των κεφαλαίων του Συνεγγυητικού επιτρέπεται μόνο στις ακόλουθες κατηγορίες τοποθετήσεων και στα αντίστοιχα ποσοστά επί του κεφαλαίου ανά κατηγορία:
(α) σε τίτλους Ελληνικού Δημοσίου σε δραχμές ή σε συνάλλαγμα ή σε ισοδύναμους τίτλους της αλλοδαπής εναπομένουσας κατά περίπτωση διάρκειας μέχρι δώδεκα (12) μηνών, μέχρι ποσοστού 85%,
(β) σε έντοκες προθεσμιακές καταθέσεις σε δραχμές ή σε συνάλλαγμα ανώτατης διάρκειας δώδεκα (12) μηνών, μέχρι ποσοστού 85%,
(γ) σε έντοκους λογαριασμούς όψεως σε ελάχιστο ποσοστό επί του συνόλου 10%,
(δ) σε χρηματιστηριακά πράγματα και μερίδια οργανισμών συλλογικών επενδύσεων μέχρι ποσοστού, αθροιστικά μέχρι 10%,
(ε) σε αντασφάλιση των υποχρεώσεών του, και
(στ) σε κάλυψη των πάσης φύσης αναγκών του οργά- νωσης και λειτουργίας.
2. Τυχόν συμπληρωματικές εισφορές προς το Συνεγγυητικό, που καλούνται σε συνέχεια δανεισμού, διατίθενται κατά προτεραιότητα για την εξόφληση των δανειακών υπολοίπων του Συνεγγυητικού.
3. Τυχόν έσοδα του Συνεγγυητικού από ρευστοποίηση απαιτήσεών του κατά συμμετεχόντων μελών ή τρίτων διατίθενται κατά προτεραιότητα για την εξόφληση τυχόν δανειακού υπολοίπου του Συνεγγυητικού και στη συνέχεια σε οποιαδήποτε από τις τοποθετήσεις της παραγράφου 1 του παρόντος άρθρου.
4. Το Συνεγγυητικό δεν υποχρεούται στη ρευστοποίηση επενδύσεών του σε ακίνητη περιουσία που υφίστανται κατά τη θέση σε ισχύ του παρόντος νόμου.
5. Το Συνεγγυητικό δικαιούται να προβαίνει σε κατα- βολές προς μέλη και εντολείς σύμφωνα με τις διατάξεις του παρόντος μέρους και προς το Επικουρικό Κεφάλαιο Υποστήριξης Εκκαθάρισης Χρηματιστηριακών Συναλλαγών, σύμφωνα με τις σχετικές διατάξεις του ν. 2471/ 1997 (ΦΕΚ 46 Α').
'Αρθρο 74
Απαιτήσεις Ε.Π.Ε.Υ. κατά Συνεγγυητικού
1. Οι συμμετέχουσες στο Συνεγγυητικό Ε.Π.Ε.Υ. έχουν τις ακόλουθες απαιτήσεις κατά του Συνεγγυητικού (εκτός από τυχόν απαιτήσεις τους ως αντισυμβαλλόμενα μέλη):
(α) είσπραξης ετήσιου μερίσματος που θα προέρχεται από τα έσοδα επενδύσεων των διαθεσίμων του Συνεγγυητικού,
(β) επιστροφής μέρους του κεφαλαίου του Συνεγγυητικού σε περίπτωση οριστικής άρσης της άδειας παροχής των καλυπτόμενων επενδυτικών υπηρεσιών ή εκκαθάρισης της Ε.Π.Ε.Υ..
2. Η πληρωμή μερίσματος στα συμμετέχοντα μέλη θα αποφασίζεται από το Διοικητικό Συμβούλιο ταυτόχρονα με την κατάρτιση του ετήσιου ισολογισμού εφόσον ικανοποιούνται οι ακόλουθες προϋποθέσεις:
(α) υπάρχουν κέρδη από την επένδυση των διαθεσίμων του Συνεγγυητικού για το αντίστοιχο οικονομικό έτος,
(β) το κεφάλαιο του Συνεγγυητικού είναι μεγαλύτερο ή ίσο προς το απαιτούμενο ποσό, σύμφωνα με τις διατάξεις του άρθρου 71 του παρόντος,
(γ) κατά την εκτίμηση του Διοικητικού Συμβουλίου δεν θα απαιτηθεί η καταβολή συμπληρωματικών εισφορών από τα μέλη εντός του επομένου από την κατάρτιση του ισολογισμού εξαμήνου,
(δ) ο λογαριασμός υποχρεώσεων βραχυπρόθεσμου και μακροπρόθεσμου δανεισμού του Συνεγγυητικού έχει μηδενικό υπόλοιπο ή πιστωτικό υπόλοιπο.
3. Το συνολικό ποσό μερίσματος θα καθορίζεται με την ίδια απόφαση του Διοικητικού Συμβουλίου, δεν θα υπερβαίνει το ποσό των κερδών από την επένδυση των διαθεσίμων του Συνεγγυητικού και δεν θα μειώνει την αξία του εναπομένοντος κεφαλαίου πέραν του ορίου που καθορίζεται σύμφωνα με τις διατάξεις του άρθρου 71 του παρόντος. Το ποσό μερίσματος που θα αναλογεί σε κάθε συμμετέχον μέλος θα ισούται με το γινόμενο του πολλαπλασιασμού του συνολικού ποσού προς διανομή επί κλάσμα το οποίο έχει ως αριθμητή τον αριθμό 1, και ως παρονομαστή, το συνολικό αριθμό των συμμετεχόντων στο Συνεγγυητικό μελών.
4. Σε περίπτωση που με απόφαση της Επιτροπής Κεφαλαιαγοράς, ή αυτομάτως, αίρεται η άδεια Ε.Π.Ε.Υ. ως προς την παροχή του συνόλου των καλυπτόμενων υπηρεσιών, εάν Ε.Π.Ε.Υ. τεθεί σε εκκαθάριση (κατά τους όρους του καταστατικού του ή με δικαστική απόφαση), ή, σε περίπτωση που Ε.Π.Ε.Υ. είναι αλλοδαπό πρόσωπο, διακοπεί οριστικά η λειτουργία του υποκαταστήματος αυτού, μόλις λάβει τη σχετική γνωστοποίηση το Συνεγγυητικό θα προσδιορίσει το ποσό επιστροφής κεφαλαίου το οποίο αναλογεί στην Ε.Π.Ε.Υ.. Το ποσό επιστροφής θα ισούται προς τη διαφορά του συνόλου των εισφορών που έχουν καταβληθεί από την Ε.Π.Ε.Υ. στο Συνεγγυητικό μείον το σύνολο των αποζημιώσεων προς εντολείς της Ε.Π.Ε.Υ. που κατέβαλε το Συνεγγυητικό. Με απόφαση του Διοικητικού Συμβουλίου του Συνεγγυητικού μπορεί να παρακρατηθεί μέρος ή και το σύνολο του τυχόν ποσού επιστροφής ύψους επαρκούς, κατά τη κρίση του Διοικητικού Συμβουλίου, για την ικανοποίηση των πάσης φύσης πιθανών υποχρεώσεων της Ε.Π.Ε.Υ. προς το Συνεγγυητικό. Το ποσό αυτό θα κατατεθεί σε ειδικό τραπεζικό λογαριασμό και θα αποδοθεί στην Ε.Π.Ε.Υ. (ή στους δικαιούχους μέσω της Ε.Π.Ε.Υ.), μείον οποιοδήποτε μέρος του χρησιμοποιηθεί για την ικανοποίηση υποχρεώσεων της Ε.Π.Ε.Υ. προς το Συνεγγυητικό, αμέσως μετά από την παρέλευση των προθεσμιών παραγραφής αξιώσεων εντολέων κατά του Συνεγγυητικού (ως προς την υποβολή αίτησης και την είσπραξη αποζημίωσης) ως προς παρασχεθείσες από την Ε.Π.Ε.Υ. υπηρεσίες. Το ποσό επιστροφής, μείον το τυχόν ποσό παρακράτησης, σύμφωνα με τα παραπάνω, θα καταβληθεί στην Ε.Π.Ε.Υ. (ή στους δικαιούχους μέσω της Ε.Π.Ε.Υ.) εντός έξι (6) μηνών από τη λήψη από το Συνεγγυητικό της σχετικής γνωστοποίησης.
5. Σε περίπτωση που η αριθμητική αξία του ποσού επιστροφής, όπως υπολογίζεται σύμφωνα με την αμέσως προηγούμενη παράγραφο 4 του παρόντος άρθρου, είναι αρνητικός αριθμός, τότε το Συνεγγυητικό θα έχει απαίτηση κατά της Ε.Π.Ε.Υ. ίση προς το ποσό κατά το οποίο το άθροισμα του συνόλου των αποζημιώσεων προς εντολείς της Ε.Π.Ε.Υ. που κατέβαλε το Συνεγγυητικό είναι μεγαλύτερο του ποσού του συνόλου των εισφορών που έχει καταβάλει η Ε.Π.Ε.Υ. προς το Συνεγγυητικό. 
'Αρθρο 75
Συνέπειες ως προς Ε.Π.Ε.Υ. καταβολής
αποζημίωσης από το Συνεγγυητικό
1. Σε περίπτωση που αποφασισθεί η αποζημίωση εντολέα ή αντισυμβαλλόμενου μέλους, τότε ισχύουν αυτοδικαίως ως προς την Ε.Π.Ε.Υ. οι συνέπειες που προβλέπονται στο άρθρο 64 παρ. 4 του παρόντος νόμου. Στην περίπτωση αυτή, η Ε.Π.Ε.Υ. έχει το δικαίωμα να προσφύγει με αίτησή της προς την Επιτροπή Κεφαλαιαγοράς και να ζητήσει την επανεξέταση του οριστικού ή μη ανατρέψιμου χαρακτήρα της αδυναμίας της να ικανοποιήσει υποχρεώσεις της.
2. Με απόφασή της η Επιτροπή Κεφαλαιαγοράς θα ορίσει τη διαδικασία, τα όργανα και τις προθεσμίες επανεξέτασης αποφάσεών της ως προς τον οριστικό ή μη ανατρέψιμο χαρακτήρα της αδυναμίας Ε.Π.Ε.Υ..
3. Η τυχόν έκδοση απόφασης της Επιτροπής Κεφαλαιαγοράς κατά τη διαδικασία επανεξέτασης, σύμφωνα με την οποία μέλος δεν τελεί σε αδυναμία ή η αδυναμία του δεν έχει χαρακτήρα οριστικό ή μη ανατρέψιμο, θα έχει ως συνέπειες τα εξής:
(α) Θα αποκαθίσταται το δικαίωμα παροχής από την Ε.Π.Ε.Υ. καλυπτόμενων υπηρεσιών και
(β) Η Ε.Π.Ε.Υ. θα οφείλει σε καταβολή προς το Συνεγγυητικό, εντός εύλογης προθεσμίας που θα ορίζεται κατά περίπτωση από την Επιτροπή Κεφαλαιαγοράς (και που δεν θα είναι μικρότερη από ένα (1) μήνα ή μεγαλύτερη από έξι (6) μήνες) του συνόλου των αποζημιώσεων που θα έχει καταβάλει το Συνεγγυητικό προς εντολείς και αντισυμβαλλόμενα μέλη της Ε.Π.Ε.Υ. βάσει της επανεξετασθείσας από την Επιτροπή Κεφαλαιαγοράς απόφασης του Συνεγγυητικού. Το συνολικό ποσό αποζημιώσεων, επί του οποίου θα οφείλεται τόκος υπολογιζόμενος με το εκάστοτε επιτόκιο των ομολόγων ετήσιας διάρκειας του Ελληνικού Δημοσίου, θα γνωστοποιείται στο μέλος από το Συνεγγυητικό εντός ενός (1) μηνός από την έκδοση της απόφασης της Επιτροπής Κεφαλαιαγοράς και η προθεσμία καταβολής του οφειλόμενου ποσού από την Ε.Π.Ε.Υ. προς το Συνεγγυητικό θα υπολογίζεται από την ημέρα της λήψης της γνωστοποίησης από την Ε.Π.Ε.Υ..
'Αρθρο 76
Εποπτεία - φορολογικές και άλλες διατάξεις
1. Το Συνεγγυητικό τελεί υπό την εποπτεία της Επιτροπής Κεφαλαιαγοράς.
2. Η είσπραξη κάθε ποσού εισφοράς μέλους, η καταβολή μερίσματος προς μέλος, η απόδοση οποιουδήποτε ποσού σε μέλος ως επιστροφή εισφοράς σύμφωνα με την παράγραφο 4 του άρθρου 74 του παρόντος νόμου και η καταβολή αποζημίωσης προς οποιοδήποτε πρόσωπο από το Συνεγγυητικό απαλλάσσονται από κάθε φόρο, τέλος, εισφορά ή επιβάρυνση υπέρ του Δημοσίου ή τρίτων προσώπων.
3. Το Συνεγγυητικό απαλλάσσεται των πάσης φύσης φόρων εισοδήματος ή περιουσίας με αποκλειστική εξαίρεση τους πάσης φύσης φόρους επί εσόδων η είσπραξη των οποίων γίνεται, σύμφωνα με τις εκάστοτε ισχύουσες φορολογικές διατάξεις, με παρακράτηση στην πηγή κατά την απόδοσή τους στο δικαιούχο.
4. Ως νομικό πρόσωπο ιδιωτικού δικαίου, το Συνεγγυητικό δεν υπάγεται σε οποιαδήποτε διάταξη που προβλέπει περιορισμούς για τα νομικά πρόσωπα δημοσίου δικαίου.
'Αρθρο 77
Καταργούμενες και τροποποιούμενες διατάξεις
1. Καταργούνται στο σύνολό τους οι διατάξεις του ν.δ/τος 3078 της 7/11 Οκτωβρίου 1954 (ΦΕΚ 245 Α'), όπως ισχύουν. Κάθε αναφορά στην κείμενη νομοθεσία στο "Κοινόν Συνεγγυητικόν Κεφάλαιον Ασφαλείας των Χρηματιστηριακών Συναλλαγών" ή στο "Συνεγγυητικό" θα σημαίνει το Συνεγγυητικό, όπως καθορίζεται με τις διατάξεις του παρόντος μέρους.
2. Προστίθεται νέο εδάφιο (8) στο άρθρο 975 Κ.Πολ.Δ. ως εξής:
"οι απαιτήσεις του Συνεγγυητικού κατά του οφειλέτη, εφόσον ο οφειλέτης έχει ή είχε στο παρελθόν την ιδιότητα της επιχείρησης παροχής επενδυτικών υπηρεσιών κατά την έννοια του άρθρου 2 του ν. 2396/1996 (ΦΕΚ 73 Α') και οι απαιτήσεις του Συνεγγυητικού έχουν προκύψει εντός δύο (2) ετών πριν από την ημέρα του πλειστηριασμού."
'Αρθρο 78
Σύγκληση συνέλευσης μελών
Το αργότερο εντός μηνός από τη δημοσίευση του παρόντος νόμου, με ευθύνη του Προέδρου του Διοικητικού Συμβουλίου του Χρηματιστηρίου Αξιών Αθηνών Α.Ε., συγκαλείται η συνέλευση του Συνεγγυητικού για την εκλογή των οργάνων του κατά τις διατάξεις του παρόντος μέρους.
ΜΕΡΟΣ Ε'
ΥΠΟΧΡΕΩΣΕΙΣ ΜΕΛΩΝ ΕΠΟΠΤΙΚΩΝ
ΟΡΓΑΝΩΝ - ΤΡΟΠΟΠΟΙΗΣΕΙΣ
ΧΡΗΜΑΤΙΣΤΗΡΙΑΚΗΣ ΝΟΜΟΘΕΣΙΑΣ
ΚΕΦΑΛΑΙΟ Α'
ΥΠΟΧΡΕΩΣΕΙΣ ΜΕΛΩΝ ΕΠΟΠΤΙΚΩΝ ΟΡΓΑΝΩΝ
'Αρθρο 79
Υποχρεώσεις προσώπων που κατέχουν θέση
εποπτικής ευθύνης ως προς τη
χρηματιστηριακή αγορά για την υποβολή
δήλωσης περιουσιακής κατάστασης
1. Σε δήλωση περιουσιακής κατάστασης, σύμφωνα με το άρθρο 24 του ν. 2429/1996 (ΦΕΚ 155 Α'), υποχρεούνται και τα ακόλουθα πρόσωπα:
α) Τα μέλη του Διοικητικού Συμβουλίου του Χ.Α.Α. και οι κατέχοντες διευθυντική θέση στην εταιρία αυτή σύμφωνα με τον εκάστοτε ισχύοντα οργανισμό της ή σύμφωνα με απόφαση του Διοικητικού της Συμβουλίου.
β) Τα μέλη του Διοικητικού Συμβουλίου της Ανώνυμης Εταιρίας Αποθετηρίων Τίτλων και οι κατέχοντες διευθυντική θέση στην εταιρία αυτή σύμφωνα με τον εκάστοτε ισχύοντα οργανισμό της ή σύμφωνα με απόφαση του Διοικητικού της Συμβουλίου.
γ) Τα μέλη του Διοικητικού Συμβουλίου των ελεγχόμενων από το Χ.Α.Α. ανωνύμων εταιριών και οι κατέχοντες διευθυντική θέση στις εταιρίες αυτές σύμφωνα με τον εκάστοτε ισχύοντα οργανισμό της αντίστοιχης εταιρίας ή σύμφωνα με απόφαση του Διοικητικού της Συμβουλίου.
δ) Οι κατέχοντες διευθυντική θέση στην Επιτροπή Κεφαλαιαγοράς σύμφωνα με τον εκάστοτε ισχύοντα οργανισμό της ή σύμφωνα με απόφαση του Διοικητικού της Συμβουλίου.
ε) Τα μέλη του Διοικητικού Συμβουλίου κάθε άλλου φορέα οργανωμένης χρηματιστηριακής αγοράς που λειτουργεί νόμιμα στην Ελλάδα και οι κατέχοντες διευθυντική θέση σε αυτόν σύμφωνα με τον εκάστοτε ισχύοντα οργανισμό του ή σύμφωνα με απόφαση του Διοικητικού της Συμβουλίου.
2. Η δήλωση περιουσιακής κατάστασης που υποβάλλουν τα πρόσωπα της παραγράφου 1 του παρόντος άρθρου συντάσσεται όπως προβλέπεται στην παράγραφο 1 του άρθρου 25 του ν. 2429/1996 (ΦΕΚ 155 Α').
3. Επιβάλλονται και στα υποκείμενα στις υποχρεώσεις της παραγράφου 1 του παρόντος άρθρου πρόσωπα οι ποινικές κυρώσεις που προβλέπονται στις διατάξεις του άρθρου 27 του ν. 2429/1996 (ΦΕΚ 155 Α').
'Αρθρο 80
Υπεράσπιση μελών εποπτικών αρχών
Η παράγραφος 3 του άρθρου 3 του ν. 2471/1997 (ΦΕΚ 46 Α'), αντικαθίσταται ως εξής:
"3. Σε δίκες κατά μελών του Διοικητικού Συμβουλίου της Επιτροπής Κεφαλαιαγοράς ή υπαλλήλων της, που ενάγονται ή διώκονται για πράξεις ή παραλείψεις, που έγιναν κατά την εκτέλεση των καθηκόντων τους, παρίστανται ενώπιον των δικαστηρίων με μέλη της Νομικής Υπηρεσίας της Επιτροπής Κεφαλαιαγοράς ή του Νομικού Συμβουλίου του Κράτους, εάν το ζητήσουν και υπό την απαράβατη προϋπόθεση ότι εγκριθεί η αίτησή τους από τον Πρόεδρο του Νομικού Συμβουλίου του Κράτους."
'Αρθρο 81
Προϋποθέσεις διενέργειας συναλλαγών
από ορισμένα πρόσωπα
1. Δεν επιτρέπεται η διενέργεια συναλλαγών μέσω του Χ.Α.Α. (ή άλλης οργανωμένης χρηματιστηριακής αγοράς που λειτουργεί νόμιμα στην Ελλάδα), αμέσως ή εμμέσως, από:
(α) τα μέλη του Διοικητικού Συμβουλίου της Επιτροπής Κεφαλαιαγοράς,
(β) το Διευθυντή της Διεύθυνσης Κεφαλαιαγοράς και Χρηματιστηρίων Αξιών του Υπουργείου Εθνικής Οικονομίας,
(γ) τα μέλη του Διοικητικού Συμβουλίου του Χ.Α.Α.,
(δ) τα μέλη του Διοικητικού Συμβουλίου Ε.Π.Ε.Υ., Εταιριών Επενδύσεων Χαρτοφυλακίου και Ανωνύμων Εταιριών Διαχείρισης Αμοιβαίων Κεφαλαίων και τα Διευθυντικά στελέχη αυτών (Γενικοί Διευθυντές, Διευθύνοντες Σύμβουλοι και Διαχειριστές),
(ε) κάθε άλλο πρόσωπο που υποχρεούται σε δήλωση σύμφωνα με την παράγραφο 1 του άρθρου 79 του παρόντος νόμου,
(στ) κάθε άλλο πρόσωπο το οποίο απασχολείται με σχέση εξηρτημένης εργασίας ή έμμισθης εντολής από το Χ.Α.Α., από θυγατρική εταιρία του Χ.Α.Α. κατά την έννοια της παραγράφου 42ε του κ.ν. 2190/1920, όπως ισχύει, από την Επιτροπή Κεφαλαιαγοράς και από την Ανώνυμη Εταιρία Αποθετηρίων Τίτλων,
(ζ) τα μέλη των οργάνων διοίκησης σωματείων ή άλλων ενώσεων προσώπων που εκπροσωπούν μέλη του Χρηματιστηρίου, θεσμικούς επενδυτές, μετόχους ή άλλους συντελεστές της χρηματιστηριακής αγοράς, και (η) δημοσιογράφους μέλη των οικείων ενώσεων συντακτών και όσους προσφέρουν δημοσιογραφικές υπηρεσίες σε επιχειρήσεις έκδοσης εντύπων ή σε ραδιοτηλεοπτικά μέσα ενημέρωσης, οι οποίοι προσφέρουν πληροφόρηση ή σχολιασμό σε τακτική βάση επί θεμάτων που αφορούν την αγορά κεφαλαίων, εκτός εάν έχει προηγηθεί πριν την πραγματοποίηση συναλλαγής η έγγραφη γνωστοποίηση από τα πρόσωπα που αναφέρονται στα προηγούμενα εδάφια προς τα αρμόδια όργανα εποπτείας των χρηματιστηριακών συναλλαγών του Χ.Α.Α. του μέλους της χρηματιστηριακής αγοράς μέσω του οποίου θα πραγματοποιούνται οι συναλλαγές, καθώς και του κωδικού αριθμού τους στο μέλος αυτό, και η συναλλαγή γίνει από το μέλος αυτό και μέσω του κωδικού αριθμού που έχει γνωστοποιηθεί.
2. Κάθε πρόσωπο της παραγράφου 1 του παρόντος άρθρου οφείλει να γνωστοποιεί με τρόπο και προς όργανα που θα ορίζονται με απόφαση του Υπουργού Εθνικής Οικονομίας ύστερα από γνώμη της Επιτροπής Κεφαλαιαγοράς τις συναλλαγές του επί αξιών εισηγμένων ή που εισάγονται σε διαπραγμάτευση σε χρηματιστηριακή αγορά που λειτουργεί στην Ελλάδα, εφόσον στη διάρκεια περιόδου ενενήντα (90) ημερών, η αξία του συνόλου των χρηματιστηριακών συναλλαγών και των εγγραφών σε δημόσια διάθεση αξιών εισαγομένων σε διαπραγμάτευση στο Χ.Α.Α. που έχει καταρτίσει το πρόσωπο αυτό (αξία αγορών συν αξία πωλήσεων) υπερβαίνει ποσό που το ύψος του ορίζεται με την προαναφερόμενη απόφαση του Υπουργού Εθνικής Οικονομίας.
3. 'Οποιος διενεργεί συναλλαγή κατά παράβαση της παραγράφου 1 του παρόντος άρθρου ή παραλείπει να υποβάλει τη γνωστοποίηση της παραγράφου 2 του παρόντος άρθρου από δόλο ή βαρεία αμέλεια, τιμωρείται με φυλάκιση τουλάχιστον ενός (1) έτους και με χρηματική ποινή. 'Οποιος από αμέλεια έγινε υπαίτιος της πράξης του παραπάνω εδαφίου τιμωρείται με φυλάκιση τουλάχιστον τριών (3) μηνών.
4. Οι λεπτομέρειες εφαρμογής του παρόντος άρθρου θα καθορισθούν με απόφαση του Υπουργού Εθνικής Οικονομίας και ιδίως ως προς τη διαδικασία, τη μορφή του εντύπου των δηλώσεων, τον έλεγχο των στοιχείων και κάθε άλλο ειδικό θέμα και αναγκαία λεπτομέρεια.
ΚΕΦΑΛΑΙΟ Β'
ΤΡΟΠΟΠΟΙΗΣΕΙΣ ΧΡΗΜΑΤΙΣΤΗΡΙΑΚΗΣ
ΝΟΜΟΘΕΣΙΑΣ
'Αρθρο 82
Απαγόρευση εξωχρηματιστηριακών
μεταβιβάσεων χρηματιστηριακών πραγμάτων -
Δανεισμός τίτλων - Ανοικτές πωλήσεις
1. Η παράγραφος 8 του άρθρου 15 του ν. 3632/1928 (ΦΕΚ 137 Α'), αντικαθίσταται ως εξής:
"8. Η εξωχρηματιστηριακή πώληση μετοχών με πίστωση του τιμήματος είναι έγκυρη, μόνο εάν ο πωλητής είναι Τράπεζα και οι πωλούμενες μετοχές αντιπροσωπεύουν ποσοστό τουλάχιστον τριάντα τοις εκατό (30%) των μετοχών της εκδότριας εταιρείας."
2. Προστίθενται νέες παράγραφοι 10 έως 15 στο άρθρο 15 του ν. 3632/1928 (ΦΕΚ 137 Α'), όπως ισχύει, ως εξής:
"10. Απαγορεύεται και είναι άκυρη η εξωχρηματιστηριακή μεταβίβαση κινητών αξιών εισηγμένων προς διαπραγμάτευση στο Χρηματιστήριο Αξιών Αθηνών, με ή χωρίς ειδικές συμφωνίες, ενδεικτικά με πίστωση του τιμήματος, συμφωνία εξώνησης και επαναγοράς.
11. Εξαιρούνται από την παραπάνω απαγόρευση αποκλειστικά: (α) οι εξωχρηματιστηριακές μεταβιβάσεις σύμφωνα με τις παραγράφους 4 και 7 του παρόντος άρθρου 15 του ν. 3632/1928 (ΦΕΚ 137 Α'), όπως ισχύουν, (β) οι μεταβιβάσεις στο πλαίσιο δανειοδοσίας και δανειοληψίας αξιών, εφόσον γίνονται σύμφωνα με τους όρους και προϋποθέσεις που ορίζονται με απόφαση της Επιτροπής Κεφαλαιαγοράς που εκδίδεται μετά από γνώμη του Διοικητικού Συμβουλίου του Χ.Α.Α. και μόνο εφόσον γίνονται μετά από την έκδοση της σχετικής απόφασης, (γ) οι μεταβιβάσεις στο πλαίσιο δημόσιας προσφοράς για την απόκτηση ή εκχώρηση κινητών αξίων, εφόσον γίνονται σύμφωνα με τους όρους, προϋποθέσεις και διαδικασία που ορίζονται με απόφαση του Διοικητικού Συμβουλίου του Χ.Α.Α..
12. Με απόφασή της η Επιτροπή Κεφαλαιαγοράς δύναται να ορίσει τις προϋποθέσεις και τους όρους συμμετοχής στο σύστημα δανεισμού, τους κανόνες λειτουργίας του συστήματος δανεισμού, τις υποχρεώσεις των συμμετεχόντων στο σύστημα δανεισμού και των συντελεστών του συστήματος δανεισμού προς τους συμμετέχοντες και τις εποπτικές αρχές. Η απόφαση της Επιτροπής Κεφαλαιαγοράς θα ορίζει επίσης την υποχρέωση καταβολής τέλους ανά δανειακή πράξη ή σε άλλη βάση υπολογισμού προς την Επιτροπή Κεφαλαιαγοράς σε ύψος που θα ορίζεται με την απόφασή της αυτή.
13. Με απόφασή της, η Επιτροπή Κεφαλαιαγοράς δύναται να τροποποιεί τους όρους προηγούμενης απόφασής της ως προς τη δανειοδοσία και δανειοληψία και τις σχετικές οικονομικές και άλλες υποχρεώσεις των συμμετεχόντων και συντελεστών, συμπεριλαμβανομένων και των τελών που καταβάλλονται υπέρ αυτής.
14. Κατά παρέκκλιση των διατάξεων του άρθρου 8β του κ.ν. 2190/1920, όπως ισχύει, η σύναψη σύμβασης δανεισμού σύμφωνα με τους κανόνες του συστήματος δανεισμού της παραγράφου 12 του παρόντος άρθρου επί ονομαστικών μετοχών θα παρέχει το δικαίωμα στη μεν εταιρία διαχείρισης του συστήματος δανεισμού να μεταβιβάσει αμέσως την κυριότητα σε άλλον δανειζόμενο μέλος του συστήματος δανεισμού, στον δε τρίτο να μεταβιβάσει αμέσως την κυριότητα των ονομαστικών μετοχών που δανείζεται, μέσω της εκκαθάρισης της χρηματιστηριακής συναλλαγής ως προς την οποία συνάπτεται ο δανεισμός, στον αποκτώντα από τη συναλλαγή αυτή. Η εγγραφή στο ειδικό βιβλίο της εκδότριας εταιρίας, σύμφωνα με το άρθρο 8β του κ.ν. 2190/1920, όπως ισχύει, θα αντανακλά ως μεταβιβάζοντα τον δανείζοντα τις ονομαστικές μετοχές στην εταιρία διαχείρισης και ως νέο μέτοχο τον αποκτώντα τους τίτλους μέσω της χρηματιστηριακής συναλλαγής για την εκκαθάριση της οποίας συνάπτεται ο δανεισμός. Μέχρι την οριστική εκκαθάριση και διακανονισμό της χρηματιστηριακής συναλλαγής ως προς την οποία συνάπτεται ο δανεισμός, έναντι της εταιρίας θεωρείται ως μέτοχος ο δανείζων τις μετοχές στην εταιρία διαχείρισης.
15. Απαγορεύεται η κατάρτιση χρηματιστηριακής σύμβασης πώλησης κινητών αξιών για λογαριασμό παραγγελέα, ο οποίος κατά το χρόνο που παρέχει τη σχετική παραγγελία δεν έχει στην κυριότητά του ελεύθερες βαρών τις κινητές αξίες στις οποίες αφορά η παραγγελία ("ανοικτή πώληση"). Κατ' εξαίρεση των παραπάνω, επιτρέπεται η κατάρτιση ανοικτής πώλησης εφόσον γίνεται σύμφωνα με τους όρους, προϋποθέσεις και διαδικασία που ορίζονται με απόφαση της Επιτροπής Κεφαλαιαγοράς μετά από γνώμη του Διοικητικού Συμβουλίου του Χρηματιστηρίου Αξιών Αθηνών."
ΚΕΦΑΛΑΙΟ Γ'
ΤΡΟΠΟΠΟΙΗΣΗ ΤΟΥ Π.Δ. 348/1985 ΣΥΜΦΩΝΑ ΜΕ ΤΗΝ ΟΔΗΓΙΑ 94/18/ΕΚ
'Αρθρο 83
1. Το άρθρο 1 του π.δ/τος 348/1985 (ΦΕΚ 125 Α') αντικαθίσταται ως εξής:
"Το παρόν έχει ως σκοπό την προσαρμογή της νομοθεσίας για τα χρηματιστήρια αξιών προς τις διατάξεις της υπ. αριθμ. 80/390/ΕΟΚ Οδηγίας του Συμβουλίου της 17ης Μαρτίου 1980 "Περί συντονισμού των όρων καταρτίσεως ελέγχου και διαδόσεως του ενημερωτικού δελτίου που πρέπει να δημοσιεύεται για την εισαγωγή κινητών αξιών σε χρηματιστήριο αξιών", (ΕΕ ειδική έκδοση, κατηγορία 06, τόμος 002, σελίς 88), όπως αυτή τροποποιήθηκε από την οδηγία 94/18/ΕΚ του Ευρωπαϊκού Κοινοβουλίου και του Συμβουλίου της 30ής Μα|ου 1994 (ΕΕ αριθμός L 135 της 31ης Μα|ου 1994)."
'Αρθρο 84
Το πρώτο εδάφιο του άρθρου 7 του π.δ/τος 348/1985 (ΦΕΚ 125 Α') αντικαθίσταται ως εξής:
"Με την επιφύλαξη της παραγράφου 5 του άρθρου 3 του π.δ/τος 50/1992 (ΦΕΚ 22 Α'), η Επιτροπή Κεφαλαιαγοράς μετά από γνώμη του Διοικητικού Συμβουλίου του Χρηματιστηρίου Αξιών Αθηνών μπορεί να αποφασίζει μερική ή ολική απαλλαγή από την υποχρέωση δημοσίευσης ενημερωτικού δελτίου στις ακόλουθες περιπτώσεις:"
'Αρθρο 85
Στο άρθρο 7 του π.δ/τος 348/1985 (ΦΕΚ 125 Α') προστίθενται νέες παράγραφοι 4 και 5 ως εξής:
"4. 'Οταν:
α) Οι κινητές αξίες ή οι παραστατικοί τίτλοι κινητών αξιών έχουν εισαχθεί σε χρηματιστήριο άλλου Κράτους- Μέλους τρία τουλάχιστο χρόνια πριν από την αίτηση εισαγωγής στο χρηματιστήριο.
β) Οι αρμόδιες ελληνικές αρχές έχουν λάβει ικανοποιητική κατά την κρίση τους διαβεβαίωση των αρμόδιων αρχών του Κράτους - Μέλους ή των Κρατών - Μελών σε χρηματιστήρια των οποίων έχουν εισαχθεί οι κινητές αξίες του εκδότη ότι ο εκδότης, κατά την τελευταία τριετία, ή καθ' όλο το διάστημα από την εισαγωγή των κινητών αξιών σε χρηματιστήριο, εφόσον δεν έχει παρέλθει τριετία, έχει τηρήσει τις υποχρεώσεις που επιβάλλουν οι κοινοτικές οδηγίες σε εκδότριες κινητών αξιών εισηγμένων σε χρηματιστήριο ως προς την παροχή πληροφοριών και την εισαγωγή σε χρηματιστήριο.
γ) 'Ολα τα ακόλουθα έχουν δημοσιευθεί όπως προβλέπεται στα άρθρα 21 και 22 του π.δ/τος 348/1985 (ΦΕΚ 125 Α'):
(i) έγγραφο το οποίο περιέχει τις ακόλουθες πληροφορίες:
- δήλωση ότι έχει γίνει αίτηση εισαγωγής των κινητών αξιών στο Χρηματιστήριο. Σε περίπτωση που η αίτηση αφορά μετοχές, ορίζεται στη δήλωση ο αριθμός και η κατηγορία των μετοχών αυτών και τυχόν δικαιώματα που αποκτούν εξ αυτών οι δικαιούχοι των μετοχών. Σε περίπτωση που η αίτηση αφορά παραστατικούς τίτλους κινητών αξιών, η αίτηση θα προσδιορίζει τα δικαιώματα που ενσωματώνονται στις παριστώμενες κινητές αξίες και θα παρέχει πληροφορίες ως προς τη δυνατότητα μετατροπής των παραστατικών τίτλων στις παριστώμενες κινητές αξίες και τη σχετική διαδικασία. Σε περίπτωση που η αίτηση αφορά σε χρεωστικούς τίτλους, η δήλωση θα προσδιορίζει την ονομαστική αξία της οφειλής που ενσωματώνεται στους τίτλους (ή σε σχετική μνεία σε περίπτωση που η οφειλή δεν προσδιορίζεται), τους όρους της οφειλής αυτής, την τιμή έκδοσης και αποπληρωμής, καθώς και το ισχύον επιτόκιο (και τυχόν όρους μεταβολής του επιτοκίου). Σε περίπτωση που η αίτηση αφορά μετατρέψιμους ή ανταλλάξιμους τίτλους, χρεωστικούς τίτλους με αποδεικτικά συμμετοχής (warrants) ή αποδεικτικά συμμετοχής (warrants), η δήλωση πρέπει να προσδιορίζει τη φύση των κινητών αξιών που προσφέρονται κατά τη μετατροπή, ανταλλαγή ή εξάσκηση του δικαιώματος συμμετοχής, τα πάσης φύσης συνημμένα δικαιώματα, τους όρους και τις διαδικασίες μετατροπής, ανταλλαγής ή εξάσκησης δικαιώματος συμμετοχής και λεπτομερή παρουσίαση των όρων τροποποίησης των παραπάνω.
- λεπτομερειακά στοιχεία για τις σημαντικές μεταβολές ή γεγονότα που έχουν συμβεί μετά από την ημερομηνία των εγγράφων που αναφέρονται στα σημεία (ii) και (iii).
- πληροφορίες σχετιζόμενες ειδικότερα με την ελληνική αγορά, ιδίως όσον αφορά στο σύστημα φορολογίας εισοδήματος, τα εντεταλμένα πρόσωπα για τη διενέργεια πληρωμών στους δικαιούχους και τον τρόπο δημοσίευσης ανακοινώσεων προς τους επενδυτές, και
- δήλωση των προσώπων που είναι υπεύθυνα για τα παρεχόμενα στοιχεία, ότι τα στοιχεία αυτά είναι ακριβή και πλήρη και ότι δεν έχει παραληφθεί οποιαδήποτε ουσιώδης πληροφορία<M^.
ii) τις τελευταίες ετήσιες οικονομικές καταστάσεις, καθώς και την τελευταία εξαμηνιαία κατάσταση του εκδότη για το οικείο έτος, εφόσον έχει ήδη δημοσιευθεί. Εάν ο εκδότης καταρτίζει τόσο μη ενοποιημένες όσο και ενοποιημένες ετήσιες καταστάσεις, παρέχονται και τα δύο είδη.
iii) οποιαδήποτε ενημερωτικά δελτία, φυλλάδια ή παρόμοια έγγραφα που έχει δημοσιεύσει ο εκδότης κατά τη διάρκεια των δώδεκα (12) μηνών που προηγούνται της αίτησης εισαγωγής στο Χρηματιστήριο, και
iv) οι ακόλουθες πληροφορίες, εάν δεν περιλαμβάνονται ήδη στα έγγραφα που προβλέπονται στα στοιχεία (i), (ii) και (iii):
- η σύνθεση των διοικητικών, διευθυντικών και ελεγκτικών οργάνων της εταιρίας, καθώς και τα καθήκοντα καθενός από τα μέλη,
- γενικές πληροφορίες σχετικές με τα κεφάλαια του εκδότη,
- η τρέχουσα κατάσταση των μετόχων που κατέχουν σημαντική συμμετοχή στην εταιρία βάσει των τελευταίων πληροφοριών που κοινοποιήθηκαν στον εκδότη σύμφωνα με το π.δ. 51/1992 (ΦΕΚ 22 Α') (οδηγία 88/627/ ΕΟΚ του Συμβουλίου της 12ης Δεκεμβρίου 1988),
- τυχόν εκθέσεις επίσημων ελεγκτικών οργάνων σχετικά με τις τελευταίες δημοσιευθείσες ετήσιες καταστάσεις που απαιτούνται από την εθνική νομοθεσία του Κράτους - Μέλους στο οποίο ο εκδότης έχει την καταστατική του έδρα.
δ) Οι ανακοινώσεις, αναγγελίες, έγγραφα και δημοσιεύσεις που αναγγέλλουν την εισαγωγή κινητών αξιών στο Χρηματιστήριο και αναφέρουν τα βασικά χαρακτηριστικά των κινητών αξιών και όλα τα άλλα έγγραφα που συνδέονται με την εισαγωγή αυτή, προορίζονται δε για δημοσίευση από τον εκδότη ή εξ ονόματός του, δηλώνουν ότι υπάρχουν οι πληροφορίες του στοιχείου γ' ή αναφέρουν πού έχουν ή δημοσιευθεί ή πού πρόκειται να δημοσιευθούν οι πληροφορίες αυτές σύμφωνα με το άρθρο 21 του παρόντος, και
ε) Οι πληροφορίες του στοιχείου γ' και οι ανακοινώσεις, αναγγελίες, δημοσιεύσεις ή έγγραφα του στοιχείου δ' έχουν αποσταλεί στις αρμόδιες αρχές πριν τεθούν στη διάθεση του κοινού.
5. Σε περίπτωση που εκδότριες, κινητές αξίες των οποίων έχουν ήδη αποτελέσει αντικείμενο διαπραγμάτευσης τουλάχιστον στη διάρκεια των δύο αμέσως προηγούμενων ετών σε οργανωμένη μη χρηματιστηριακή αγορά η οποία υπόκειται στην εποπτεία δημοσίως αναγνωρισμένων αρχών, ζητούν να εισαγάγουν τις κινητές αξίες αυτές σε χρηματιστήριο του ίδιου Κράτους - Μέλους και, κατά τη γνώμη των αρμόδιων αρχών υπάρχει ήδη πριν την ημερομηνία ισχύος της εισαγωγής των αξιών αυτών στο Χρηματιστήριο στη διάθεση των επενδυτών πληροφόρηση ως προς τις αξίες αυτές που αντιστοιχεί, σε ουσιώδη βαθμό, σε πληροφορίες που απαιτούνται στο παρόν προεδρικό διάταγμα."
'Αρθρο 86
Προστίθεται νέο άρθρο 7α στο π.δ. 348/1985 (ΦΕΚ 125 Α') μεταξύ των άρθρων 7 και 8 ως εξής:
"Οι πληροφορίες που αναφέρονται στο άρθρο 7 παράγραφος 4 στοιχεία γ' και δ' δημοσιεύονται στην ελληνική γλώσσα."
'Αρθρο 87
Το πρώτο εδάφιο του άρθρου 8 του π.δ/τος 348/1985 (ΦΕΚ 125 Α') αντικαθίσταται ως εξής:
"Η Επιτροπή Κεφαλαιαγοράς, μετά από εισήγηση του Διοικητικού Συμβουλίου του Χρηματιστηρίου Αξιών Αθηνών, μπορεί να επιτρέψει να μην συμπεριληφθούν στο ενημερωτικό δελτίο ορισμένες πληροφορίες εάν κρίνει:".
'Αρθρο 88
Το πρώτο εδάφιο της παρ. 2 του άρθρου 17 του π.δ/τος 348/1985 (ΦΕΚ 125 Α') αντικαθίσταται ως εξής:
" Η Επιτροπή Κεφαλαιαγοράς, μετά από εισήγηση του Διοικητικού Συμβουλίου του Χρηματιστηρίου Αξιών Αθηνών, μπορεί πάντως να απαλλάξει τον εκδότη παραστατικών τίτλων από την υποχρέωση δημοσίευσης των δικών του οικονομικών καταστάσεων, εάν ο εκδότης αυτός είναι:"
'Αρθρο 89
Η παράγραφος 3 του άρθρου 17 του π.δ/τος 348/1985 (ΦΕΚ 125 Α') αντικαθίσταται ως εξής:
" Εάν οι παραστατικοί τίτλοι εκδόθηκαν από οργανισμό μεταφοράς τίτλων ή από βοηθητικό ίδρυμα, που έχει ιδρυθεί από παρόμοιο οργανισμό η Επιτροπή Κεφαλαιαγοράς, μετά από εισήγηση του Διοικητικού Συμβουλίου του Χρηματιστηρίου Αξιών Αθηνών, δύναται να απαλλάξει τον εκδότη από την υποχρέωση δημοσίευσης των στοιχείων που προβλέπονται στο κεφάλαιο 1 του Παραρτήματος Γ'."
ΚΕΦΑΛΑΙΟ Δ'
ΑΛΛΕΣ ΤΡΟΠΟΠΟΙΗΣΕΙΣ
'Αρθρο 90
Τροποποίηση του π.δ/τος 360/1985
Τα άρθρα 2 έως 8 του π.δ/τος 360/1985 (ΦΕΚ 129 Α') "Καθορισμός των οικονομικών στοιχείων που πρέπει να δημοσιεύουν περιοδικά οι εταιρίες των οποίων οι μετοχές έχουν εισαχθεί στο Χρηματιστήριο Αξιών Αθηνών" αντικαθίστανται ως εξής:
" 'Αρθρο 2
1. Εταιρίες των οποίων οι μετοχές έχουν εισαχθεί προς διαπραγμάτευση στο Χρηματιστήριο Αξιών Αθηνών υποχρεούνται να δημοσιεύουν στην ελληνική γλώσσα εξαμηνιαία οικονομική κατάσταση (που περιλαμβάνει μεταξύ άλλων τη δραστηριότητα και τα αποτελέσματά τους) για κάθε εξάμηνο κάθε οικονομικής χρήσης. Τα παραπάνω πρόσωπα δικαιούνται να υποβάλλουν σε ικανοποίηση των υποχρεώσεών τους κατάρτισης οικονομικών καταστάσεων για το δεύτερο εξάμηνο οικονομικής χρήσης ετήσιες οικονομικές καταστάσεις, υπό την προϋπόθεση της τήρησης των προθεσμιών που προβλέπονται στο άρθρο 3 του παρόντος.
2. Εταιρίες που υποχρεούνται να καταρτίζουν ενοποιημένες καταστάσεις θα καταρτίζουν τις παραπάνω καταστάσεις τόσο σε ενοποιημένη όσο και σε μη ενοποιημένη βάση.
3. Εξαιρείται των παραπάνω υποχρεώσεων η Τράπεζα της Ελλάδος.
4. Αρχής γενομένης με το τρίμηνο που λήγει στις 30.9.1997, επιπλέον των προβλεπόμενων στην παράγραφο 1 του παρόντος άρθρου καταστάσεων, θα καταρτίζονται από τα ίδια πρόσωπα οικονομικές καταστάσεις για το πρώτο και το τρίτο τρίμηνο κάθε οικονομικής χρήσης.
'Αρθρο 3
1. Οι καταστάσεις του άρθρου 2 δημοσιεύονται εντός δύο μηνών από τη λήξη της περιόδου στην οποία αναφέρονται σε μία ή περισσότερες εφημερίδες εθνικής και μεγάλης κυκλοφορίας, εκτός από τις εκθέσεις των εταιριών επενδύσεων χαρτοφυλακίου που δημοσιεύονται εντός μηνός.
2. Σε εξαιρετικές περιπτώσεις ανωτέρας βίας ή απρόβλεπτων γεγονότων που αιτιολογούνται δεόντως, η Επιτροπή Κεφαλαιαγοράς, ύστερα από αίτηση της ενδιαφερόμενης εταιρίας, έχει τη δυνατότητα να παρατείνει την προθεσμία δημοσίευσης κατά πολύ ένα μήνα.
'Αρθρο 4
1. Οι καταστάσεις του άρθρου 2 περιλαμβάνουν τους πρωτοβάθμιους λογαριασμούς του εγκεκριμένου λογιστικού σχεδίου που εφαρμόζονται στην εκδότρια εταιρία.
2. Για λόγους σύγκρισης στις καταστάσεις περιλαμβάνονται σε δεύτερη στήλη τα αντίστοιχα στοιχεία της αντίστοιχης περιόδου της προηγούμενης οικονομικής χρήσης.
3. Στο τέλος των καταστάσεων παρατίθενται τα ακόλουθα πρόσθετα στοιχεία που ανατρέχουν στη λήξη της αντίστοιχης περιόδου:
α) τα υφιστάμενα εμπράγματα βάρη επί των παγίων στοιχείων,
β) οι πάσης φύσης επίδικες ή υπό διαιτησία διαφορές της εταιρίας, καθώς και αποφάσεις δικαστικών ή διαιτητικών οργάνων που ενδέχεται να έχουν σημαντική επίπτωση στην οικονομική κατάσταση ή λειτουργία της εταιρίας,
γ) ο αριθμός του απασχολούμενου στην εταιρία προσωπικού, και
δ) κάθε άλλη ουσιώδους ενδιαφέροντος για τους επενδυτές πληροφορία ως προς την πορεία των δραστηριοτήτων της εταιρίας.
4. Οι καταστάσεις υπογράφονται όπως προβλέπεται στην παράγραφο 5 του άρθρου 42α του κ.ν. 2190/1920, όπως ισχύει.
'Αρθρο 5
Η εταιρία υποβάλλει στο Χρηματιστήριο Αξιών Αθηνών αντίγραφα των καταστάσεων του άρθρου 2 ταυτόχρονα με τη δημοσίευσή τους. Σε περίπτωση που οι μετοχές της εταιρίας είναι εισηγμένες σε χρηματιστήριο άλλου Κράτους - Μέλους, οι σχετικές καταστάσεις υποβάλλονται ταυτόχρονα και στις αρμόδιες αρχές του Κράτους - Μέλους αυτού.
'Αρθρο 6
Οι υποβαλλόμενες καταστάσεις και τα πάσης φύσης συνοδευτικά στοιχεία της παραγράφου 1 του άρθρου 2 του παρόντος (καθώς και οι τυχόν ενοποιημένες καταστάσεις για την ίδια περίοδο εφόσον καταρτίζονται υποχρεωτικά σύμφωνα με την παράγραφο 2 του ίδιου άρθρου) ελέγχονται υποχρεωτικά πριν δημοσιευθούν από τον ορκωτό ελεγκτή ή ελεγκτές της εταιρίας, το πιστοποιητικό ελέγχου του οποίου ή των οποίων δημοσιεύεται μαζί με τις καταστάσεις.
'Αρθρο 7
Σε περίπτωση που εκδότρια εταιρία δεν τηρεί τις υποχρεώσεις της δημοσίευσης καταστάσεων σύμφωνα με το παρόν ή δημοσιεύει καταστάσεις κατά παράβαση των διατάξεων αυτών όσον αφορά στην κατάρτιση και το περιεχόμενο των καταστάσεων, η Επιτροπή Κεφαλαιαγοράς επιβάλλει πρόστιμο στην παραβάτιδα εταιρία μέχρι ποσού πενήντα εκατομμυρίων (50.000.000) δραχμών. Το ανώτατο ποσό του προστίμου δύναται να αναπροσαρμόζεται με απόφαση του Υπουργού Εθνικής Οικονομίας μετά από εισήγηση της Επιτροπής Κεφαλαιαγοράς.
'Αρθρο 8
Η Επιτροπή Κεφαλαιαγοράς, μετά από αίτηση εκδότριας εταιρίας, μπορεί να επιτρέψει να μην συμπεριληφθούν σε κατάσταση πληροφορίες που προβλέπονται στο παρόν, εάν κρίνει ότι η δημοσιοποίησή τους θα ήταν αντίθετη προς το δημόσιο συμφέρον ή θα είχε ως επίπτωση σοβαρή ζημία της εταιρίας, εφόσον, στην τελευταία περίπτωση, η μη δημοσιοποίηση της πληροφορίας ή των πληροφοριών αυτών δεν θα προκαλούσε παραπλάνηση του κοινού ως προς τα γεγονότα και περιστάσεις που συμβάλλουν κατά τρόπο ουσιώδη στην εκτίμηση της αξίας των μετοχών της εταιρίας. Οι νόμιμοι εκπρόσωποι της εταιρίας και η εταιρία ευθύνονται για την ακρίβεια των στοιχείων στα οποία βασίζεται η αίτηση απαλλαγής του παρόντος άρθρου."
'Αρθρο 91
Διορισμός προσωρινής διοίκησης
ανώνυμης χρηματιστηριακής εταιρίας
Σε περίπτωση που λόγω παύσης μελών της διοίκησης ανώνυμης χρηματιστηριακής εταιρίας με απόφαση της Επιτροπής Κεφαλαιαγοράς, σύμφωνα με την παράγραφο 4 του άρθρου 4 του ν. 1806/1988 (ΦΕΚ 207 Α'), καταστεί αδύνατη η διοίκηση της εταιρίας αυτής από το διοικητικό της συμβούλιο, η Επιτροπή Κεφαλαιαγοράς δικαιούται να υποβάλει αίτηση σύμφωνα με το άρθρο 69 του Αστικού Κώδικα, για το διορισμό προσωρινής διοίκησης της εταιρίας.
'Αρθρο 92
Υποχρεωτική εκκαθάριση
χρηματιστηριακής συναλλαγής
Αντικαθίστανται οι παράγραφοι 1, 2 και 3 του άρθρου 26 του ν. 3632/1928, όπως ισχύει, ως εξής:
"1. Εάν παραγγελέας μέλους δεν εκπληρώσει υποχρεώσεις του προς μέλος που απορρέουν από κατάρτιση χρηματιστηριακής συναλλαγής για λογαριασμό του παραγγελέα, όπως ορίζονται στη συνέχεια, τότε το μέλος δικαιούται εντός ενός (1) μηνός από την ημερομηνία κατάρτισης της χρηματιστηριακής σύμβασης:
α) σε περίπτωση που η υπερημερία παραγγελέα αφορά στη μη καταβολή προς το μέλος του τιμήματος αγοράς κινητών αξιών, να εκποιήσει χρηματιστηριακά τις αξίες αυτές, στο όνομα και για λογαριασμό του παραγγελέα χωρίς σχετική παραγγελία και να συμψηφίσει το προϊόν διάθεσης των μετοχών αυτών με την απαίτησή του κατά του παραγγελέα, ή
β) σε περίπτωση που η υπερημερία παραγγελέα αφορά στη μη παράδοση στο μέλος κινητών αξιών που πωλήθηκαν χρηματιστηριακά, να αποκτήσει μέσω του χρηματιστηρίου ομοειδείς αξίες του ίδιου εκδότη προς τις πωληθείσες ίσου αριθμού προς τις μη παραδοθείσες, στο όνομα και για λογαριασμό του παραγγελέα χωρίς σχετική παραγγελία. Ο παραγγελέας ευθύνεται προς το μέλος για το κόστος απόκτησης των κινητών αξιών της προηγούμενης περιόδου.
2. Σε περίπτωση που μέλος έχει λάβει από παραγγελέα ενέχυρο επί χρηματιστηριακών πραγμάτων σε εξασφάλιση υποχρεώσεών του από παραγγελία για διενέργεια χρηματιστηριακής συναλλαγής, σε περίπτωση υπερημερίας του παραγγελέα σύμφωνα με την παράγραφο 1 του παρόντος άρθρου, το μέλος δικαιούται να εκποιήσει τα ενεχυρασμένα πράγματα και να συμψηφίσει το προϊόν διάθεσής τους με τη σχετική απαίτησή του κατά του παραγγελέα.
3. Οι συναλλαγές των παραγράφων 1 και 2 του παρόντος άρθρου επιτρέπεται να γίνονται μόνο μέσω του Αυτόματου Συστήματος Ηλεκτρονικών Συναλλαγών του Χρηματιστηρίου Αξιών Αθηνών. Το μέλος θα καταγράφει τις συναλλαγές της αμέσως προηγούμενης παραγράφου με ειδική ένδειξη στα βιβλία που τηρεί και στα στοιχεία που εκδίδει, έτσι ώστε να προσδιορίζεται ότι πρόκειται για συναλλαγές του παρόντος άρθρου. Για τη μεταβίβαση ονομαστικών μετοχών σύμφωνα με την παραπάνω προβλεπόμενη διαδικασία δεν απαιτείται οπισθογράφηση του αντίστοιχου ή των αντίστοιχων μετοχικών τίτλων ή αποθετηρίων εγγράφων. Οι συναλλαγές που καταρτίζονται σύμφωνα με το παρόν άρθρο είναι ισχυρές και έγκυρες έναντι κάθε προσώπου."
'Αρθρο 93
Διαγραφή κινητών αξιών από το Χ.Α.Α.
μετά από αίτηση της εκδότριας εταιρίας
Προστίθεται νέα παράγραφος 3 στο άρθρο 11 του π.δ/τος 350/1985 (ΦΕΚ 126 Α'), ως εξής:
"3. Η Επιτροπή Κεφαλαιαγοράς, μετά από γνώμη του Χ.Α.Α., μπορεί να αποφασίσει τη διαγραφή μετοχών από το Χ.Α.Α. μετά από αίτηση της εκδότριας εταιρίας, εφόσον η αίτηση υποβάλλεται μετά από απόφαση της Γενικής Συνέλευσης της εκδότριας εταιρίας που λαμβάνεται κατά πλειοψηφία 95% επί του συνόλου των δικαιωμάτων ψήφου στην εκδότρια εταιρία ανά κατηγορία μετοχών για τις οποίες υποβάλλεται η αίτηση διαγραφής. Με απόφασή της η Επιτροπή Κεφαλαιαγοράς δύναται να ορίσει άλλους όρους, προϋποθέσεις και διαδικασία διαγραφής κινητών αξιών από το Χ.Α.Α. σύμφωνα με την παρούσα παράγραφο."
'Αρθρο 94
Περιορισμοί ως προς τη συμμετοχή του
ίδιου προσώπου σε διοίκηση εκδοτριών
και μελών χρηματιστηρίου
Προστίθεται νέα παράγραφος 6α στο άρθρο 3 του ν. 1806/1988 (ΦΕΚ 207 Α'), όπως ισχύει, ως εξής:
"6α. Δεν επιτρέπεται το ίδιο φυσικό πρόσωπο, η σύζυγός του και οι συγγενείς του μέχρι πρώτου βαθμού, να συμμετέχει ταυτόχρονα, ως μέλος των διοικητικών συμβουλίων μέλους χρηματιστηρίου που λειτουργεί στην Ελλάδα και άλλης εταιρίας της οποίας οι μετοχές είναι εισηγμένες προς διαπραγμάτευση σε χρηματιστήριο που λειτουργεί στην Ελλάδα. Κατ' εξαίρεση των παραπάνω, και με την επιφύλαξη των διατάξεων του π.δ/τος 53/1992 (ΦΕΚ 22 Α'), επιτρέπεται η συμμετοχή των παραπάνω προσώπων ως μέλη των διοικητικών συμβουλίων πιστωτικού ιδρύματος και συνδεδεμένου (κατά την έννοια του άρθρου 42ε του κ.ν. 2190/1920) με αυτό μέλους χρηματιστηρίου, εφόσον δεν κατέχει σε μία τουλάχιστον από τις δύο εταιρίες θέση διευθυντή διεύθυνσης, γενικού διευθυντή ή διευθύνοντα συμβούλου. Παράβαση της απαγόρευσης του παρόντος άρθρου τιμωρείται από την Επιτροπή Κεφαλαιαγοράς με πρόστιμο μέχρι πενήντα εκατομμύρια (50.000.000) δρχ. και αν συντρέχουν ιδιαίτερα επιβαρυντικές περιστάσεις, πρόσκαιρη ή οριστική ανικανότητα συμμετοχής του παραβάτη στη διοίκηση του μέλους του χρηματιστηρίου."
'Αρθρο 95
Χρηματιστηριακές συμβάσεις από ειδικούς
διαπραγματευτές (market making) (εκτός κύκλου)
1. Αντικαθίσταται το άρθρο 21 του ν. 1806/1988 (ΦΕΚ 207 Α') ως εξής:
"1. Οι χρηματιστηριακές συμβάσεις συνάπτονται είτε με τη συμμετοχή του μέλους του χρηματιστηρίου στη συνεδρίαση του χρηματιστηρίου είτε με συμψηφιστική εγγραφή αντίθετων εντολών (συμβάσεις με συμψηφιστική εγγραφή), σε κάθε περίπτωση κατά τη διαδικασία και με τις προϋποθέσεις που ορίζονται στα επόμενα άρθρα, είτε χωρίς τέτοια συμμετοχή (συμβάσεις εκτός συνεδρίασης). Για την κατάρτιση συμβάσεων εκτός συνεδρίασης απαιτείται η έκδοση απόφασης της Επιτροπής Κεφαλαιαγοράς, μετά από σχετική εισήγηση του Διοικητικού Συμβουλίου του Χρηματιστηρίου Αξιών Αθηνών, με την οποία να ορίζονται οι όροι, προϋποθέσεις και διαδικασία κατάρτισης συμβάσεων εκτός συνεδρίασης (συμπεριλαμβανομένων και των συναλλαγών που συνάπτονται από μέλη ως ειδικούς διαπραγματευτές (market makers)) και κάθε άλλο σχετικό ειδικό θέμα και ειδική λεπτομέρεια.
2. Για τις ανάγκες του παρόντος νόμου ως εντός κύκλου συναλλαγές ορίζονται οι συναλλαγές που συνάπτει μέλος με συμμετοχή στη συνεδρίαση του χρηματιστηρίου εκτός από αυτές που συνάπτει ως ειδικός διαπραγματευτής (market maker) και ως εκτός κύκλου συναλλαγές ορίζονται οι συναλλαγές που συνάπτει μέλος αποκλειστικά ως ειδικός διαπραγματευτής ανεξαρτήτως της συμμετοχής του ή όχι στη συνεδρίαση του χρηματιστηρίου."
2. Προστίθενται νέες παράγραφοι 10 και 11 στο άρθρο 23 του ν. 1806/1988 (ΦΕΚ 207 Α'), όπως ισχύει, ως εξής:
"10. Επιτρέπεται η κατάρτιση συμβάσεων εκτός κύκλου και από κάθε άλλο μέλος του χρηματιστηρίου, εφόσον πληρούνται οι προϋποθέσεις των παραγράφων 1 έως 9 του παρόντος άρθρου.
11. Η Επιτροπή Κεφαλαιαγοράς με απόφασή της δύναται να επιβάλλει πρόσθετους όρους και προϋποθέσεις για την κατάρτιση εκτός κύκλου συμβάσεων (εντός ή και εκτός συνεδρίασης του χρηματιστηρίου) από μέλη του χρηματιστηρίου, να συμπληρώσει ή/και να τροποποιήσει την προβλεπόμενη στο παρόν άρθρο διαδικασία και να ρυθμίσει κάθε άλλο σχετικό ειδικό θέμα και αναγκαία λεπτομέρεια."
'Αρθρο 96
Αρμοδιότητα της Επιτροπής Κεφαλαιαγοράς για την επιβολή διοικητικών κυρώσεων
1. Αντικαθίσταται η παράγραφος 2 του άρθρου 72 του ν. 1969/1991 (ΦΕΚ 167 Α') ως εξής:
"2. Πρόστιμο μέχρι πεντακοσίων εκατομμυρίων (500.000.000) δρχ. επιβάλλεται από την Επιτροπή Κεφαλαιαγοράς σε φυσικά ή νομικά πρόσωπα που δημοσιεύουν ή διαδίδουν με οποιονδήποτε τρόπο ανακριβείς ή παραπλανητικές πληροφορίες ως προς κινητές αξίες εισαγόμενες ή εισηγμένες σε οργανωμένη χρηματιστηριακή αγορά, οι οποίες ως εκ της φύσης τους μπορούν να επηρεάσουν την τιμή ή τις συναλλαγές των αξιών αυτών. Η απλή κατάρτιση συναλλαγών επί των αξιών αυτών από πρόσωπα που λειτουργούν κατ' επάγγελμα ως διαμεσολαβητές δεν συνιστά λόγο επιβολής διοικητικών κυρώσεων σε εφαρμογή του αμέσως προηγούμενου εδαφίου, εκτός εάν ο διαμεσολαβητής γνώριζε ή όφειλε να γνωρίζει ότι επιχειρείτο μέσω των καταρτιζόμενων συναλλαγών η διάδοση ψευδών ή ανακριβών πληροφοριών ή συνέβαλε με οποιονδήποτε πρόσθετο τρόπο στη διευκόλυνση των συναλλαγών αυτών.
Η διάταξη αυτή εφαρμόζεται και κατά των μελών του Δ.Σ. εταιριών που αιτούνται την εισαγωγή των μετοχών τους σε αναγνωρισμένο χρηματιστήριο, όταν οι ανακριβείς ή παραπλανητικές πληροφορίες περιέχονται στο ενημερωτικό δελτίο που απαιτείται για την ανωτέρω εισαγωγή ή δημοσιεύονται ή διασπείρονται καθ' οιονδήποτε τρόπο."
2. Αντικαθίσταται η παράγραφος 1 του άρθρου 73 του ν. 1969/1991 (ΦΕΚ 167 Α') ως εξής:
"1. Η χρησιμοποίηση από πρόσωπα που λειτουργούν κατ' επάγγελμα ως διαμεσολαβητές σε οργανωμένη χρηματιστηριακή αγορά παραπλανητικών ή απατηλών μέσων ή μεθόδων ως προς εισαγόμενες ή εισηγμένες στην αγορά αυτή αξίες, με σκοπό τον προσπορισμό περιουσιακού οφέλους, τιμωρείται με φυλάκιση και με χρηματική ποινή μέχρι εκατό εκατομμυρίων (100.000.000) δρχ. Ως παραπλανητικό ή απατηλό μέσο θεωρείται, μεταξύ άλλων, η πρόκληση ή η ματαίωση συναλλαγής επί συγκεκριμένης εισαγόμενης ή εισηγμένης σε οργανωμένη χρηματιστηριακή αγορά κινητής αξίας, καθώς και η με οποιονδήποτε τρόπο επίδραση επί της συναλλαγής αυτής."
3. Αντικαθίσταται η παράγραφος 10 του άρθρου 76 του ν. 1969/1991 (ΦΕΚ 167 Α'), όπως ισχύει, ως εξής:
"10. Με την επιφύλαξη της εφαρμογής των οικείων ποινικών διατάξεων, η Επιτροπή Κεφαλαιαγοράς έχει την αρμοδιότητα να επιβάλλει πρόστιμο ύψους μέχρι εκατό εκατομμυρίων (100.000.000) δρχ. και σε περίπτω- ση υποτροπής μέχρι διακοσίων εκατομμυρίων (200.000.000) δρχ. σε φυσικά ή νομικά πρόσωπα που παραβαίνουν τις διατάξεις της νομοθεσίας περί κεφαλαιαγοράς ή κανονιστικού περιεχομένου αποφάσεις του Υπουργού Εθνικής Οικονομίας ή της Επιτροπής Κεφαλαιαγοράς."
'Αρθρο 97
Τροποποίηση του π.δ/τος 51/1992
Προστίθεται νέα παράγραφος 3 στο άρθρο 5 του π.δ/τος 51/1992 (ΦΕΚ 22 Α') ως εξής:
"3.α) Κατά τη διάρκεια των δώδεκα (12) πρώτων μηνών από την έναρξη διαπραγμάτευσης μετοχής στο Χ.Α.Α., κάθε μέτοχος που κατέχει περισσότερο από δέκα τοις εκατό (10%) των δικαιωμάτων ψήφου της εκδότριας εταιρίας οφείλει να προβαίνει στην ενημέρωση προς την εταιρία και το Χ.Α.Α. που προβλέπεται στην παράγραφο 1 του παρόντος άρθρου σε κάθε περίπτωση μεταβολής του ποσοστού δικαιωμάτων ψήφου που κατέχει ίση προς ή μεγαλύτερη από ένα και μισό τοις εκατό (1,5%) επί του συνόλου των δικαιωμάτων ψήφου στην εκδότρια εταιρία. Μεταβολές του παραπάνω ύψους που ακολουθούν την παροχή γνωστοποίησης, σύμφωνα με το παρόν άρθρο, δημιουργούν νέα υποχρέωση παροχής γνωστοποίησης σύμφωνα με τις διατάξεις του παρόντος.
β) Η ενημέρωση του Χ.Α.Α. σύμφωνα με την αμέσως προηγούμενη παράγραφο θα γίνεται το αργότερο μία (1) ώρα πριν από την έναρξη της συνεδρίασης του Χ.Α.Α. που ακολουθεί αμέσως μετά την τελευταία συναλλαγή που προκάλεσε την υπέρβαση του παραπάνω ορίου."
'Αρθρο 98
Παροχή επενδυτικών υπηρεσιών - Απόκτηση
ιδιότητας μέλους του Χ.Α.A.
1. Προστίθεται νέα παράγραφος 4 στο άρθρο 6 του ν. 2396/1996 (ΦΕΚ 73 Α') ως εξής:
"4. Με απόφαση της Επιτροπής Κεφαλαιαγοράς μπορούν να ορίζονται:
(α) οι κανόνες διοικητικής και λογιστικής οργάνωσης και οι μηχανισμοί ελέγχου και ασφαλείας που πρέπει να τηρούν Ε.Π.Ε.Υ. που φυλάσσουν ως θεματοφύλακες τίτλους πελατών τους ή διαχειρίζονται χαρτοφυλάκιο πελατών τους, έτσι ώστε να προστατεύονται τα δικαιώματα των πελατών τους και να αποτρέπεται η χρησιμοποίηση από Ε.Π.Ε.Υ. περιουσιακών στοιχείων των πελατών της για δικό της λογαριασμό,
(β) τα στοιχεία που πρέπει να αποστέλλει για την ενημέρωσή του σε κάθε πελάτη της Ε.Π.Ε.Υ. που φυλάσσει ως θεματοφύλακας περιουσιακά του στοιχεία ή διαχειρίζεται χαρτοφυλάκιό του,
(γ) τα στοιχεία που πρέπει να παραδίδει στις αρμόδιες εποπτικές αρχές Ε.Π.Ε.Υ. ως προς τα περιουσιακά στοιχεία πελατών της που φυλάσσει ως θεματοφύλακας ή τα οποία διαχειρίζεται, καθώς και η διαδικασία και ο τρόπος παράδοσής τους, και
(δ) κάθε άλλο ειδικό θέμα και αναγκαία λεπτομέρεια που συνδέεται με την παροχή των υπηρεσιών φύλαξης και διαχείρισης περιουσιακών στοιχείων πελατών από Ε.Π.Ε.Υ.".
2. Αντικαθίστανται οι παράγραφοι 1 έως 3 του άρθρου 18 του ν. 2396/1996 (ΦΕΚ 73 Α') ως εξής:
"1. Ε.Π.Ε.Υ. που έχουν συσταθεί κατά το ελληνικό δίκαιο ή που έχουν εγκατασταθεί νόμιμα στην Ελλάδα δικαιούνται να υποβάλλουν αίτηση προς το Χ.Α.Α. για την απόκτηση της ιδιότητας μέλους του Χ.Α.Α.. Το Χ.Α.Α. θα κάνει αποδεκτή κάθε αίτηση απόκτησης ιδιότητας μέλους, εφόσον αποδεικνύεται από την αίτηση η συνδρομή των τυπικών προϋποθέσεων και έχουν ικανοποιηθεί οι οικονομικές υποχρεώσεις του αιτούντος προς το Χ.Α.Α. ως προς την απόκτηση της ιδιότητας του μέλους του Χ.Α.Α. Η απόκτηση της ιδιότητας του μέλους συνιστά προϋπόθεση της κατάρτισης συναλλαγών στην αγορά αυτή.
2. Οι τυπικές προϋποθέσεις για την απόκτηση από Ε.Π.Ε.Υ. της ιδιότητας μέλους του Χ.Α.Α. είναι:
(α) Το δικαίωμα Ε.Π.Ε.Υ. που έχει συσταθεί κατά το ελληνικό δίκαιο ή καταγωγής άλλου κράτους - μέλους της Ευρωπαϊκής 'Ενωσης, σύμφωνα με την άδεια του κράτους- μέλους καταγωγής της, να προσφέρει τις επενδυτικές υπηρεσίες των εδαφίων α (ii) και β' της παραγράφου 1 του άρθρου 2 του παρόντος νόμου. Εφόσον η Ε.Π.Ε.Υ. είναι καταγωγής κράτους - μέλους της Ευρωπαϊκής 'Ενωσης εκτός της Ελλάδας, θα πιστοποιείται με έγγραφο της Επιτροπής Κεφαλαιαγοράς ή της Τράπεζας της Ελλάδος, κατά περίπτωση, η λήψη της προβλεπόμενης στα άρθρα 13 και 19 του ν. 2396/ 1996 γνωστοποίησης από τις αρμόδιες κατά περίπτωση αρχές του κράτους - μέλους καταγωγής της.
(β) Το δικαίωμα αλλοδαπής Ε.Π.Ε.Υ. που δεν είναι καταγωγής κράτους - μέλους της Ευρωπαϊκής 'Ενωσης να προσφέρει στην Ελλάδα τις επενδυτικές υπηρεσίες των εδαφίων α (ii) και β' της παραγράφου 1 του άρθρου 2 του παρόντος νόμου σύμφωνα με άδεια που της έχει παράσχει η Επιτροπή Κεφαλαιαγοράς.
(γ) Η νόμιμη εγκατάσταση της Ε.Π.Ε.Υ., εφόσον είναι αλλοδαπή επιχείρηση, στην Ελλάδα.
(δ) Η συμμετοχή της Ε.Π.Ε.Υ. στο Συνεγγυητικό Κεφάλαιο Εξασφάλισης Συναλλαγών Μελών του Χρηματιστηρίου Αξιών Αθηνών, εκτός εάν απαλλάσσεται από την υποχρέωση αυτή σύμφωνα με τις εκάστοτε ισχύουσες διατάξεις, καθώς και στο Επικουρικό Κεφάλαιο Υποστήριξης Εκκαθάρισης Χρηματιστηριακών Συναλλαγών. Τη μη υποχρέωση συμμετοχής της Ε.Π.Ε.Υ. στο Συνεγγυητικό θα πιστοποιεί με έγγραφό της προς το Χ.Α.Α. η Επιτροπή Κεφαλαιαγοράς.
(ε) Ο διορισμός χρηματιστηριακού εκπροσώπου της Ε.Π.Ε.Υ. για τις χρηματιστηριακές συναλλαγές της στο Χ.Α.Α., ο οποίος να πληροί τις προϋποθέσεις των διατάξεων του άρθρου 6 παρ. 2-3 και 7-11 του ν. 1806/1988 (ΦΕΚ 207 Α').
3. α. Με απόφασή του το Διοικητικό Συμβούλιο του Χ.Α.Α. δύναται να ορίζει τη διαδικασία υποβολής αιτήσεων για την απόκτηση της ιδιότητας μέλους του Χ.Α.Α., τη μορφή και τα μέσα υποβολής δικαιολογητικών και κάθε άλλο ειδικό θέμα και αναγκαία λεπτομέρεια.
β. Η Επιτροπή Κεφαλαιαγοράς, μετά από εισήγηση του Διοικητικού Συμβουλίου του Χ.Α.Α., δύναται να αποφασίζει την προσωρινή μέχρι ενός (1) μηνός αναστολή του δικαιώματος συμμετοχής μέλους σε συναλλαγές στο Χ.Α.Α. ή και τη διαγραφή Ε.Π.Ε.Υ. από μέλος του Χ.Α.Α., εάν κρίνει ότι δεν πληρούνται πλέον οι προϋποθέσεις απόκτησης της ιδιότητας μέλους από το πρόσωπο αυτό, ότι το μέλος δεν διαθέτει τα απαραίτητα για τη λειτουργία του τεχνικά και οικονομικά μέσα ή αν το μέλος υποπέσει σε σοβαρά παραπτώματα ως προς την τήρηση των νομοθετικών ή κανονιστικών διατάξεων περί Κεφαλαιαγοράς."
3. Καταργείται η παράγραφος 6 του άρθρου 18 του ν. 2396/1996 (ΦΕΚ 73 Α').
4. Απαλλάσσονται της υποχρέωσης υποβολής αίτησης απόκτησης της ιδιότητας μέλους του Χ.Α.Α. οι ανώνυμες χρηματιστηριακές εταιρίες που έχουν συσταθεί σύμφωνα με το ελληνικό δίκαιο και λειτουργούν ως μέλη του Χ.Α.Α. μέχρι τη θέση σε ισχύ του παρόντος νόμου.
5. Αντικαθίστανται οι παράγραφοι 1 και 2 του άρθρου 23 του ν. 2396/1996 (ΦΕΚ 73 Α') ως εξής:
"1. Η χρηματιστηριακή εταιρία είναι ανώνυμη εταιρία παροχής επενδυτικών υπηρεσιών με κύριο σκοπό τη διεξαγωγή χρηματιστηριακών συναλλαγών. Η ανώνυμη εταιρία μπορεί να παρέχει, επίσης, οποιαδήποτε κύρια ή παρεπόμενη επενδυτική υπηρεσία κατά την έννοια του άρθρου 2, παράγραφοι 1 και 2 του παρόντος νόμου, εφόσον απαριθμείται στην άδειά της.
2. Οι υφιστάμενες κατά τη θέση σε ισχύ του παρόντος νόμου ανώνυμες χρηματιστηριακές εταιρίες δικαιούνται να παρέχουν τις ακόλουθες υπηρεσίες:
(α) τις υπηρεσίες του άρθρου 2 παρ. 1 περ. (α) υποπερ. (i) και (ii), περ. (β) του ν. 2396/1996 (ΦΕΚ 73 Α') ως προς κινητές αξίες που είναι εισηγμένες σε διαπραγμάτευση σε οργανωμένη αγορά, μερίδια οργανισμών συλλογικών επενδύσεων,
(β) τις υπηρεσίες του άρθρου 2 παρ. 1 περ. (δ) του ν. 2396/1996 (ΦΕΚ 73 Α') ως προς την εισαγωγή κινητών αξιών σε οργανωμένη αγορά εφόσον πληρούν τις προϋποθέσεις περί αναδοχής έκδοσης τίτλων κατά τις κείμενες διατάξεις,
(γ) τις υπηρεσίες του άρθρου 2 παρ. 2 περ. (α) του ν. 2396/1996 (ΦΕΚ 73 Α') ως προς κινητές αξίες που είναι εισηγμένες σε διαπραγμάτευση σε οργανωμένη αγορά και μερίδια συλλογικών επενδύσεων,
(δ) τις υπηρεσίες του άρθρου 2 παρ. 2 περ. (ε) και
(στ) ως προς κινητές αξίες εισαγόμενες ή εισηγμένες σε διαπραγμάτευση σε οργανωμένη αγορά.
Η παράγραφος 1 του άρθρου 3 του ν. 1806/1988 (ΦΕΚ 207 Α'), όπως αντικαταστάθηκε με την παρ. 2 του άρθρου 13 του ν. 2324/1995 (ΦΕΚ 146 Α') καταργείται."
6. Προστίθεται νέα παράγραφος 5 στο άρθρο 27 του ν. 2396/1996 (ΦΕΚ 73 Α') ως εξής:
"5. Με απόφασή της η Επιτροπή Κεφαλαιαγοράς μπορεί να επιβάλλει πρόσθετους όρους και προϋποθέσεις ως προς την παροχή από Ε.Π.Ε.Υ. οποιασδήποτε κύριας ή παρεπόμενης επενδυτικής υπηρεσίας."
7. Καταργείται το άρθρο 2 του ν. 1806/1988 (ΦΕΚ 207 Α').
'Αρθρο 99
Τροποποίηση διατάξεων ως προς
τα ελληνικά πιστοποιητικά
1. Αντικαθίσταται η παράγραφος 21 του άρθρου 59 του ν. 2396/1996 (ΦΕΚ 73 Α') ως εξής:
" Τα ελληνικά πιστοποιητικά εισάγονται στο Χρηματιστήριο Αξιών Αθηνών ως παραστατικοί τίτλοι μετοχών. Για την εισαγωγή των ελληνικών πιστοποιητικών στην κύρια αγορά του Χρηματιστηρίου Αξιών Αθηνών εφαρμόζονται οι διατάξεις του άρθρου 7 του π.δ/τος 350/1985 (ΦΕΚ 126 Α'), όπως ισχύει. Για την εισαγωγή ελληνικών πιστοποιητικών στην Παράλληλη Αγορά του Χρηματιστηρίου Αξιών Αθηνών και στην Παράλληλη Αγορά Αναδυομένων Κεφαλαιαγορών ισχύουν ως προς τον εκδότη των ελληνικών πιστοποιητικών οι προϋποθέσεις των παραγράφων 1 έως 3 του άρθρου Α της Απόφασης ΥΠ.ΕΘ.Ο. 119/50454/1989, όπως ισχύει, ενώ ως προς τα ελληνικά πιστοποιητικά ισχύουν οι προϋποθέσεις των στοιχ. ΙΙ-1 έως ΙΙ-6 του άρθρου 3 του π.δ/τος 350/1985, όπως ισχύει."
2. Προστίθεται δεύτερο εδάφιο στην παράγραφο 22 του άρθρου 59 του ν. 2396/1996 (ΦΕΚ 73 Α') ως εξής:
" Η Επιτροπή Κεφαλαιαγοράς, μετά από εισήγηση του Διοικητικού Συμβουλίου του Χρηματιστηρίου Αξιών Αθηνών, μπορεί να επιτρέπει με απόφασή της να μην συμπεριλαμβάνονται στο ενημερωτικό δελτίο ορισμένα από τα προβλεπόμενα στο νόμο στοιχεία εφόσον, κατά την κρίση της, λόγω του θεσμικού περιβάλλοντος και της πρακτικής στη χώρα προέλευσης των παριστώμενων μετοχών, η παροχή των στοιχείων αυτών θα προκαλούσε σημαντική επιβάρυνση του εκδότη των ελληνικών πιστοποιητικών, ενώ η έλλειψη δημοσίευσης των στοιχείων αυτών δεν είναι δυνατόν να παραπλανήσει το κοινό ως προς τα γεγονότα και περιστάσεις που είναι σημαντικά για την εκτίμηση της αξίας τους."
3. Η παράγραφος 24 του άρθρου 59 του ν. 2396/1996 (ΦΕΚ 73 Α') αντικαθίσταται ως εξής:
" Για την εφαρμογή των διατάξεων που προβλέπουν την υποχρέωση ή τη δυνατότητα ορισμένων προσώπων να επενδύουν σε κινητές αξίες, τα ελληνικά πιστοποιητικά θεωρούνται ισοδύναμα με κινητές αξίες εισηγμένες στο Χρηματιστήριο Αξιών Αθηνών."
4. Η παράγραφος 25 του άρθρου 59 του ν. 2396/1996 (ΦΕΚ 73 Α') αντικαθίσταται ως εξής:
"α) Απαλλάσσεται της φορολογίας εισοδήματος και κεφαλαίου κάθε έσοδο από ελληνικά πιστοποιητικά πλην των εσόδων εκ τόκων και μερισμάτων.
β) Στα έσοδα εκ τόκων και μερισμάτων δικαιούχων ελληνικών πιστοποιητικών που είναι κάτοικοι Ελλάδας επιβάλλεται παρακράτηση φόρου σε ποσό ίσο προς τη διαφορά του 35% του συνολικού ποσού τόκων και μερισμάτων που αποδίδεται από τον εκδότη στο δικαιούχο μείον το συνολικό ποσό παρακράτησης ή φόρου που τυχόν επεβλήθη επί των τόκων ή μερισμάτων αυτών από την αρμόδια φορολογική αρχή της χώρας έκδοσης των παριστώμενων κινητών αξιών.
γ) Η παρακράτηση του εδαφίου β' της παρούσας παραγράφου διενεργείται από τον εκδότη των ελληνικών πιστοποιητικών, ο οποίος ευθύνεται για την άμεση απόδοση του ποσού παρακράτησης στις αρμόδιες οικονομικές αρχές. Με την παρακράτηση αυτή εξαντλείται η φορολογική υποχρέωση των δικαιούχων ως προς τα αντίστοιχα εισοδήματά τους από τα ελληνικά πιστοποιητικά.
δ) Απαλλάσσονται από κάθε φόρο και παρακράτηση φόρου τα πάσης φύσης έσοδα δικαιούχων ελληνικών πιστοποιητικών μη κατοίκων Ελλάδας."
'Αρθρο 100
Κατάργηση υπουργικής απόφασης
Η υπ. αριθμ. Κ3-781/13.3.1981 κοινή απόφαση των Υπουργών Συντονισμού και Εμπορίου (ΦΕΚ 182/ 31.3.1981 τεύχος Β') "Περί καθορισμού όρων και προϋποθέσεων εισαγωγής νέων εταιριών στο Χρηματιστήριο Αθηνών" καταργείται.
'Αρθρο 101
Διεύρυνση μετοχικής βάσης του Χ.Α.Α.
1. Αντικαθίσταται η παράγραφος 2 του άρθρου 2 του ν. 2324/1995 (ΦΕΚ 146 Α') και ακολούθως προστίθενται παράγραφοι 3, 4 και 5 ως εξής:
"2. Μέτοχοι του Χρηματιστηρίου Αξιών Αθηνών (Χ.Α.Α.) δύνανται να είναι το Ελληνικό Δημόσιο, τα μέλη του Χ.Α.Α., πιστωτικά ιδρύματα που λειτουργούν νόμιμα στην Ελλάδα (είτε οι μετοχές τους είναι εισηγμένες στο Χ.Α.Α. είτε όχι), εταιρίες επενδύσεων χαρτοφυλακίου που λειτουργούν νόμιμα στην Ελλάδα, εταιρίες διαχείρισης αμοιβαίων κεφαλαίων που λειτουργούν νόμιμα στην Ελλάδα, καθώς και τα αμοιβαία κεφάλαια που αυτές διαχειρίζονται, ασφαλιστικές εταιρίες που έχουν την έδρα τους στην Ελλάδα, ασφαλιστικά ταμεία που τελούν υπό την εποπτεία του Κράτους, καθώς και εταιρίες των οποίων οι μετοχές είναι εισηγμένες και τελούν υπό διαπραγμάτευση στο Χ.Α.Α..
Δεν επιτρέπεται μέτοχος, εκτός του Ελληνικού Δημοσίου, να έχει ποσοστό ανώτερο του πέντε τοις εκατό (5%) του μετοχικού κεφαλαίου του Χ.Α.Α.. Στο ποσοστό συμμετοχής της εταιρείας διαχείρισης αμοιβαίων κεφαλαίων στο μετοχικό κεφάλαιο του Χ.Α.Α. συνυπολογίζονται και τα ποσοστά συμμετοχής των αμοιβαίων κεφαλαίων, τα οποία αυτή διαχειρίζεται.
3. Η εκ μέρους του Ελληνικού Δημοσίου πώληση μετοχών του Χ.Α.Α. προς τα πρόσωπα της προηγούμενης παραγράφου γίνεται με ιδιωτική τοποθέτηση, μετά από απόφαση της προβλεπόμενης στο άρθρο 2 του ν. 2000/1991 (ΦΕΚ 206 Α') Διυπουργικής Επιτροπής Αποκρατικοποίησης (Δ.Ε.Α.) και με τη μεσολάβηση χρηματοοικονομικού συμβούλου, που προσλαμβάνεται κατά τα οριζόμενα στην παράγραφο 3 του άρθρου 5 του ν. 2000/1991, η οποία προστέθηκε με το άρθρο 70 παρ. 1 του ν. 2065/1992 (ΦΕΚ 113 Α') και έχει συμπληρωθεί με το άρθρο 39 του ν. 2093/1992 (ΦΕΚ 181 Α') και το άρθρο 8 παρ. 9 του ν. 2166/1993 (ΦΕΚ 137 Α'). Ο χρηματοοικονομικός αυτός σύμβουλος προβαίνει και στην αποτίμηση της αξίας του Χ.Α.Α..
Η Δ.Ε.Α., αφού λάβει υπόψη την αποτίμηση της αξίας του Χ.Α.Α. στην οποία έχει προβεί προηγουμένως ο παραπάνω χρηματοοικονομικός σύμβουλος, καθώς και τις συνθήκες της αγοράς, καθορίζει τη διαδικασία, το εύρος τιμών και κάθε σχετικό όρο πωλήσεως των μετοχών.
Ο Υπουργός Οικονομικών, ως εκπρόσωπος του Ελληνικού Δημοσίου, ή το εξουσιοδοτημένο από αυτόν δημόσιο όργανο, προσδιορίζει τον αριθμό και την τελική τιμή διάθεσης των μετοχών του Χ.Α.Α. και υπογράφει κάθε σχετική με την όλη διαδικασία της διάθεσης αυτής πράξη ή σύμβαση.
Η μεταβίβαση των μετοχών είναι ελεύθερη από οποιονδήποτε άμεσο ή έμμεσο φόρο ή άλλη εισφορά υπέρ του Δημοσίου ή τρίτων.
4. Με απόφαση της Δ.Ε.Α. μπορεί να διευρύνεται η μετοχική βάση του Χ.Α.Α. ώστε να δύνανται να καταστούν μέτοχοι αυτού, πέραν των αναφερόμενων στην παράγραφο 2 του παρόντος άρθρου προσώπων, και άλλα φυσικά ή νομικά πρόσωπα.
5. Ο αριθμός των μετοχών που μπορεί να διαθέτει το Δημόσιο, για το σκοπό της προηγούμενης παραγράφου, καθώς και η διαδικασία, οι όροι και η τιμή διάθεσής τους καθορίζονται με απόφαση της Δ.Ε.Α.. Τα οριζόμενα στην παράγραφο 3 του παρόντος άρθρου ως προς την πρόσληψη συμβούλου, την εκπροσώπηση του Δημοσίου και την απαλλαγή της μεταβίβασης μετοχών από φόρους ή εισφορές ισχύουν και για τη διάθεση αυτή."
2. Αντικαθίσταται η παράγραφος 1 του άρθρου 5 του ν. 2324/1995 (ΦΕΚ 146 Α') ως εξής:
"Το αρχικό κατά τη σύσταση του Χρηματιστηρίου Αξιών Αθηνών καταστατικό του ορίζεται στο άρθρο 8 του παρόντος."
3. Αντικαθίσταται η παράγραφος 3 του άρθρου 5 του ν. 2324/1995 (ΦΕΚ 146 Α') ως εξής:
" Για την τροποποίηση του καταστατικού ισχύουν οι διατάξεις της νομοθεσίας για τις ανώνυμες εταιρίες."
'Αρθρο 102
Μετάταξη υπαλλήλων Χ.Α.Α. Α.Ε. -
'Αλλα θέματα Χ.Α.Α. Α.Ε.
1. Το τελευταίο εδάφιο της παραγράφου 2 του άρθρου 6 του ν. 2324/1995 (ΦΕΚ 146 Α') αντικαθίσταται ως εξής:
"Η αίτηση για τη μετάταξη υποβάλλεται μέσα σε τριάντα (30) μήνες από τη δημοσίευση αυτού του νόμου. Σε κάθε περίπτωση, η καθ' οιονδήποτε τρόπο αποχώρηση των υπαλλήλων από τις υπηρεσίες του Χρηματιστηρίου Αξιών Αθηνών έχει ως συνέπεια την κατάργηση των θέσεών τους, οι οποίες, από τη δημοσίευση του παρόντος νόμου, είναι προσωποπαγείς. Η ρύθμιση των παραπάνω εδαφίων ανατρέχει στις 17 Ιουλίου 1995, οπότε τέθηκε σε ισχύ ο ν. 2324/1995 (ΦΕΚ 146 Α')".
2. Ως Ειδικό Επιστημονικό Προσωπικό που υπηρετεί στο Χ.Α.Α., κατά την έννοια του άρθρου 37 του ν. 2459/1997 (ΦΕΚ 17 Α'), νοείται το προσωπικό Πανεπιστημιακής Εκπαίδευσης που υπηρετεί με σχέση εργασίας ιδιωτικού δικαίου και το οποίο διαθέτει τα εκάστοτε προβλεπόμενα στον Κανονισμό Εσωτερικής Οργάνωσης και Λειτουργίας του Χρηματιστηρίου Αξιών Αθηνών Α.Ε. τυπικά και ουσιαστικά προσόντα.
3. Η παράγραφος 3 του άρθρου 6 του ν. 2324/1995 (ΦΕΚ 146 Α') αντικαθίσταται ως εξής:
"Το προσωπικό του Χρηματιστηρίου Αξιών Αθηνών Α.Ε. διέπεται από Κανονισμό Εσωτερικής Οργάνωσης και Λειτουργίας και από Γενικό Κανονισμό Προσωπικού, που συντάσσονται από το Διοικητικό Συμβούλιο του Χ.Α.Α. Α.Ε. και εγκρίνονται από τη Γενική Συνέλευση των μετόχων της εταιρίας. Με τους κανονισμούς αυτούς τροποποιούνται οι υφιστάμενες διατάξεις για τον Οργανισμό του Χρηματιστηρίου Αξιών Αθηνών. Οι εργασιακές σχέσεις του υφιστάμενου προσωπικού δεν μπορούν να υποστούν βλαπτική μεταβολή."
4. Το μόνιμο προσωπικό και το προσωπικό με σύμβαση αορίστου χρόνου που υπηρετεί στο Χρηματιστήριο Αξιών Αθηνών κατά τη δημοσίευση του παρόντος νόμου δύναται, με απόφαση του Υπουργού, να αποσπάται στο Υπουργείο Εθνικής Οικονομίας, για χρονικό διάστημα μέχρι δύο (2) ετών και χωρίς να απαιτείται προς τούτο σύμφωνη γνώμη ή απόφαση υπηρεσιακών συμβουλίων, για την αντιμετώπιση υπηρεσιακών αναγκών. Η απόσπαση είναι υποχρεωτική για τους αποσπώμενους υπαλλήλους, καθώς και για την υπηρεσία στην οποία ανήκουν. Ο χρόνος της απόσπασης θεωρείται χρόνος πραγματικής υπηρεσίας στην οργανική τους θέση για κάθε συνέπεια. Οι αποδοχές των αποσπώμενων υπαλλήλων και οι ασφαλιστικές εισφορές που οφείλονται κατά το χρόνο της απόσπασης καταβάλλονται από το Χρηματιστήριο Αξιών Αθηνών.
'Αρθρο 103
Θέματα προσωπικού Επιτροπής Κεφαλαιαγοράς
1. Η παράγραφος 2 του άρθρου 30 του ν. 2324/1995 (ΦΕΚ 146 Α' ) αντικαθίσταται ως ακολούθως:
"Με προεδρικό διάταγμα, που εκδίδεται μέσα σε πέντε χρόνια από την ισχύ του παρόντος με πρόταση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, ύστερα από γνώμη του διοικητικού συμβουλίου της Επιτροπής Κεφαλαιαγοράς, μπορεί να τροποποιείται ο οργανισμός και ο κανονισμός του προσωπικού της Επιτροπής Κεφαλαιαγοράς, με τον οποίο ορίζονται η διάρθρωση και οι αρμοδιότητες των υπηρεσιών της, οι οργανικές θέσεις του προσωπικού των υπηρεσιών σύμφωνα με τις διατάξεις του άρθρου 2 του ν. 51/1975 (ΦΕΚ 125 Α'), τα προσόντα των προϊσταμένων και των υπαλλήλων των υπηρεσιών της Επιτροπής Κεφαλαιαγοράς, καθώς και κάθε άλλο σχετικό θέμα και αναγκαία λεπτομέρεια. Με όμοιο προεδρικό διάταγμα καταρτίζεται ο κανονισμός της Νομικής Υπηρεσίας της Επιτροπής Κεφαλαιαγοράς."
2. Στο άρθρο 33 παρ. 1 του ν. 2324/1995 η ένδειξη "Β. 1. Νομική Υπηρεσία" αντικαθίσταται ως εξής: "Β. 1. Διεύθυνση Νομικής Υπηρεσίας".
3. Στο άρθρο 35 παρ. 12 του ν. 2324/1995 προστίθεται το εξής εδάφιο:
"Η σύνθεση και η διαβάθμιση των αποδοχών των απασχολούμενων δικηγόρων και Προϊσταμένου Δικηγόρου καθορίζονται κατά κλιμάκιο με απόφαση της Επιτροπής Κεφαλαιαγοράς στα πλαίσια των βασικών μισθών και επιδομάτων της ανωτέρω κοινής υπουργικής απόφασης."
4. Το άρθρο 34 Ι 1 Γ του ν. 2324/1995 αντικαθίσταται ως εξής:
"Γ. Προσωπικό με σχέση έμμισθης εντολής:
Nομικοί Σύμβουλοι (δικηγόροι): πέντε (5) θέσεις."
5. Το άρθρο 34 ΙΙ 1 β του ν. 2324/1995 αντικαθίσταται ως εξής:
"Πέντε (5) θέσεις Νομικών Συμβούλων (δικηγόρων) και τρεις (3) θέσεις ΔΕ Διοικητικού Λογιστικού στη Νομική Υπηρεσία."
6. Το άρθρο 35 παρ. 8 του ν. 2324/1995 αντικαθίσταται ως εξής:
"Στην Επιτροπή Κεφαλαιαγοράς συνιστώνται τέσσερις (4) θέσεις δικηγόρων, οι οποίες σε περίπτωση υπηρεσιακής ανάγκης μπορεί να αυξάνονται με απόφαση της Επιτροπής Κεφαλαιαγοράς και μία (1) θέση Προϊσταμένου Δικηγόρου της Νομικής Υπηρεσίας. Επίσης συνιστώνται και τρεις (3) θέσεις προσωπικού της κατηγορίας ΔΕ του κλάδου Διοικητικού - Λογιστικού στη Νομική Υπηρεσία.
Η Επιτροπή Κεφαλαιαγοράς προσδιορίζει τα προσόντα των δικηγόρων και του Προϊσταμένου της Νομικής Υπηρεσίας, τα οποία πρέπει να είναι ανάλογα προς την αποστολή και τις ανάγκες της Επιτροπής, καθώς και τη διαδικασία επιλογής τους. Οι προσλαμβανόμενοι οφείλουν ενδεικτικά να έχουν ενεργό υπερδιετή δικηγορία, μεταπτυχιακές σπουδές ή/και πρακτική ενασχόληση στο εμπορικό δίκαιο, ιδίως στο χρηματιστηριακό, τραπεζικό και το δίκαιο των εταιριών και να γνωρίζουν άριστα την αγγλική ή τη γαλλική ή τη γερμανική γλώσσα. Ο Προϊστάμενος Δικηγόρος, επιπρόσθετα, πρέπει να είναι κάτοχος διδακτορικού διπλώματος στο εμπορικό δίκαιο και δικηγόρος στον 'Αρειο Πάγο.
Η Επιτροπή Κεφαλαιαγοράς μπορεί να συνιστά επιτροπές και ομάδες εργασίας, διαρκείς ή πρόσκαιρες, προς εξυπηρέτηση των αναγκών της, όπως ενδεικτικά Νομικό Συμβούλιο, επιτροπή μελετών κ.ά.. Η σύσταση των επιτροπών πραγματοποιείται με αιτιολογούμενη απόφαση του Διοικητικού Συμβουλίου μετά από εισήγηση της εκτελεστικής επιτροπής. Στην απόφαση καθορίζεται το έργο, η διάρκεια και η σύνθεση κάθε επιτροπής, ως και το ύψος και ο τρόπος καταβολής της αμοιβής των μελών της. Η αμοιβή δεν δύναται σε καμία περίπτωση να υπερβαίνει αυτή που κάθε φορά ισχύει για τους ειδικούς συμβούλους της Επιτροπής Κεφαλαιαγοράς."
7. Καταργείται το άρθρο 3 παρ.1α του ν. 2471/1997.
8. Στην παρ. 11 του άρθρου 36 του ν. 2324/1995 (ΦΕΚ 146 Α'), όπως τροποποιήθηκε με το άρθρο 1 παράγραφος 5 του ν. 2471/1997 (ΦΕΚ 46 Α'), προστίθεται τελευταίο εδάφιο, που έχει ως εξής:
"Μπορεί επίσης να συνάπτει συμφωνίες με τα Ανώτατα Εκπαιδευτικά Ιδρύματα για τη μερική ή θερινή απασχόληση φοιτητών προπτυχιακού ή μεταπτυχιακού κύκλου, των οποίων το γνωστικό αντικείμενο είναι συναφές με το έργο της Επιτροπής Κεφαλαιαγοράς, με σκοπό αφ' ενός την πρακτική εξάσκηση των φοιτητών σε θέματα της Επιτροπής Κεφαλαιαγοράς και αφ' ετέρου την υποβοήθηση του έργου των υπηρεσιών της Επιτροπής."
'Αρθρο 104
Εισφορά για τη μηχανοργάνωση
του Χρηματιστηρίου
Στο άρθρο 31 του Καταστατικού του Χρηματιστηρίου Αξιών Αθηνών (άρθρα 8 παρ. 31 του ν. 2324/1995 (ΦΕΚ 146 Α') προστίθεται παράγραφος 5, που έχει ως εξής:
"Για τον υπολογισμό των ποσών των παραγράφων 2 και 3 του παρόντος άρθρου, δεν λαμβάνονται υπόψη οι εισφορές του άρθρου 31 παρ. 3 του ν.1806/1988 (ΦΕΚ 207 Α'), όπως τροποποιήθηκε με το άρθρο 22 παρ. 3 του ν. 2324/1995 (ΦΕΚ 146 Α'), οι οποίες αποτελούν ειδικά τέλη για το σχηματισμό ειδικών αφορολόγητων αποθεματικών για τον εκσυγχρονισμό της μηχανογραφικής οργάνωσης και λειτουργίας της εταιρίας Χρηματιστήριο Αξιών Αθηνών Α.Ε.. Η ρύθμιση του παραπάνω εδαφίου ανατρέχει στις 17 Ιουλίου 1995, οπότε τέθηκε σε ισχύ ο ν. 2324/1995 (ΦΕΚ 146 Α')."
'Αρθρο 105
Διατάξεις ως προς την Α.Ε.Α.Τ.
1. Αντικαθίσταται η παράγραφος 4 του άρθρου 4 του ν. 2471/1997 (ΦΕΚ 46 Α') ως εξής:
"4. Το Χ.Α.Α. θα ενεργοποιεί το Κεφάλαιο σε κάθε περίπτωση που κατά την απόλυτη κρίση του η μη εκκαθάριση των εκκρεμών συναλλαγών για λόγο που αναφέρεται στην παραπάνω παράγραφο 3 του παρόντος άρθρου δημιουργεί σημαντική διαταραχή στη χρηματιστηριακή αγορά ή σημαντικά προσκόμματα στην ομαλή λειτουργία της εκκαθάρισης των χρηματιστηριακών συναλλαγών."
Καταργείται η παράγραφος 2 του άρθρου 5 του ν. 2471/1997.
Η παράγραφος 3 του άρθρου 5 του ν. 2471/1997 αναριθμείται ως παράγραφος 2 και αντικαθίσταται ως εξής:
"Το ανώτατο ποσό εκταμίευσης σε υλοποίηση απόφασης ενεργοποίησης του Κεφαλαίου δεν θα υπερβαίνει ποσοστό 50% του συνόλου των διαθεσίμων του Κεφαλαίου, εκτός εάν δοθεί έγκριση της Επιτροπής Κεφαλαιαγοράς μετά από σχετικό αίτημα του Χ.Α.Α.."
Προστίθεται νέα παράγραφος 3 στο άρθρο 5 του ν. 2471/1997 ως εξής:
"3. Ταυτόχρονα με τη λήψη απόφασης ενεργοποίησης του Κεφαλαίου, το Χ.Α.Α. θα επιλέγει ένα ή περισσότερα μέλη για την υλοποίηση των απαραίτητων διαδικαστικών πράξεων για την άρση των εκκρεμοτήτων ως προς την εκκαθάριση. Με βάση την κατάσταση της Υπηρεσίας Εκκαθάρισης ως προς τις εκκρεμότητες εκκαθάρισης του υπερήμερου μέλους, το Χ.Α.Α. θα αναθέτει σε μέλος ή μέλη να υποκαταστήσουν στο όνομα και για λογαριασμό του Χ.Α.Α. τις εκκρεμείς υποχρεώσεις του υπερήμερου μέλους ως προς την εκκαθάριση.
Ειδικότερα:
(α) Σε περίπτωση που η εκκρεμότητα αφορά στη μη καταβολή του τιμήματος χρηματιστηριακής συναλλαγής από το υπερήμερο μέλος, το μέλος του Χ.Α.Α. που θα λαμβάνει τη σχετική εντολή του Χ.Α.Α. θα εκπληρώνει την υποχρέωση του υπερήμερου μέλους και θα παραλαμβάνει για λογαριασμό του Χ.Α.Α. τις αντίστοιχες κινητές αξίες. Οι κινητές αξίες που αποκτώνται με τον τρόπο αυτόν θα περιέρχονται στο Κεφάλαιο, χωρίς να ισχύουν ως προς αυτές οι περιορισμοί επένδυσης των διαθεσίμων του Κεφαλαίου του άρθρου 6 παρ. 5 του παρόντος νόμου.
(β) Σε περίπτωση που η εκκρεμότητα αφορά στη μη παράδοση οφειλόμενων τίτλων από το υπερήμερο μέλος, το μέλος του Χ.Α.Α. που θα λαμβάνει τη σχετική εντολή του Χ.Α.Α. θα αποκτά μέσω χρηματιστηριακής συναλλαγής για λογαριασμό του Χ.Α.Α. ομοειδείς και ισάριθμες προς τις οφειλόμενες κινητές αξίες και θα τις παραδίδει στην εκκαθάριση σε ικανοποίηση της σχετικής υποχρέωσης του υπερήμερου μέλους. Το τίμημα που θα εισπράττεται από το μέλος για λογαριασμό του Χ.Α.Α. λόγω της εκπλήρωσης της υποχρέωσης του υπερήμερου μέλους θα περιέρχεται στο Κεφάλαιο.
(γ) Η λήψη απόφασης ενεργοποίησης του Κεφαλαίου από το Χ.Α.Α. θα έχει ως αυτοδίκαιη συνέπεια την άρση κάθε υποχρέωσης των αντισυμβαλλόμενων προς το υπερήμερο μέλος για την ικανοποίηση των υποχρεώσεών τους παράδοσης τίτλων ή καταβολής τιμήματος ως προς τις εκκρεμείς συναλλαγές που γνωστοποιούνται στο Χ.Α.Α. από την Υπηρεσία Εκκαθάρισης. Κατά συνέπεια, τόσο το υπερήμερο μέλος όσο και οι παραγγελείς του δεν έχουν οποιαδήποτε αξίωση κατά της Υπηρεσίας Εκκαθάρισης, των αντισυμβαλλόμενων προς το υπερήμερο μέλος μελών ή του Χ.Α.Α. ως προς τη μη εκκαθάριση χρηματιστηριακών συναλλαγών.
(δ) Οι απαιτήσεις των παραγγελέων του υπερήμερου μέλους ως προς τη μη εκπλήρωση των εκκρεμών χρηματιστηριακών συναλλαγών που εκκαθαρίζονται κατά τη διαδικασία του παρόντος άρθρου περιορίζονται στη χρηματική αποκατάσταση της ζημίας που τυχόν υπέστησαν από τη μη εκπλήρωση των συναλλαγών αυτών. Ειδικότερα, παραγγελείς του υπερήμερου μέλους θα έχουν απαίτηση αποζημίωσης κατά του μέλους μόνο εφόσον το αργότερο μέχρι την ημερομηνία ενεργοποίησης του Κεφαλαίου έχουν, σε περίπτωση πώλησης, παραδώσει στο μέλος τις προς πώληση κινητές αξίες, ή σε περίπτωση αγοράς, καταβάλει προς το μέλος το αντίστοιχο τίμημα αγοράς των κινητών αξιών. Για την εφαρμογή του αμέσως προηγούμενου εδαφίου δεν νοείται ως παράδοση προς το υπερήμερο μέλος η κατάρτιση για λογαριασμό του παραγγελέα χρηματιστηριακής σύμβασης αγοράς των αντίστοιχων κινητών αξιών και δεν νοείται ως καταβολή η κατάρτιση χρηματιστηριακής σύμβασης πώλησης κινητών αξιών, εφόσον οι συναλλαγές αυτές δεν έχουν εκκαθαρισθεί λόγω της υπερημερίας του μέλους.
(ε) Σε περίπτωση που κινητές αξίες η μη παράδοση των οποίων από το υπερήμερο μέλος προκαλεί εκκρεμότητα του μέλους ως προς μη εκκαθαρισθείσες χρηματιστηριακές συναλλαγές ευρίσκονται στην κατοχή ή υπό τον έλεγχο του υπερήμερου μέλους, οι κινητές αξίες αυτές περιέρχονται αυτοδίκαια στην κυριότητα του Χ.Α.Α., για λογαριασμό του Κεφαλαίου, χωρίς να ισχύουν ως προς αυτές οι περιορισμοί επένδυσης των διαθεσίμων του Κεφαλαίου του άρθρου 6 παρ. 5 του παρόντος νόμου.
(στ) Στην απόφαση ενεργοποίησης του Κεφαλαίου το Χ.Α.Α. θα ορίζει κάθε άλλο ειδικό θέμα και αναγκαία λεπτομέρεια που αφορά στην ενεργοποίηση του Κεφαλαίου, ιδίως τον τρόπο επιλογής των μελών ή του μέλους μέσω του οποίου θα διενεργηθούν οι πράξεις για την άρση των εκκρεμοτήτων ως προς την εκκαθάριση χρηματιστηριακών συναλλαγών σύμφωνα με τις διατάξεις του παρόντος."
Αντικαθίστανται το δεύτερο και τρίτο εδάφιο της παραγράφου 5 του άρθρου 5 του ν. 2471/1997 (ΦΕΚ 46 Α') ως εξής:
"Το υπόλοιπο οφειλής μέλους προς το Κεφάλαιο θα υπολογίζεται ως η διαφορά κάθε ποσού το οποίο εκταμίευσε το κεφάλαιο για τη διενέργεια συναλλαγών σε υποκατάσταση του μέλους, μείον την αξία των κινητών αξιών τις οποίες απέκτησε και του τιμήματος πώλησης το οποίο εισέπραξε ως αποτέλεσμα της εκκαθάρισης των συναλλαγών στις οποίες υποκατέστησε το μέλος, μείον την αξία των κινητών αξιών οι οποίες τυχόν περιήλθαν στην κυριότητά του σύμφωνα με την περίπτωση (ε) της παραγράφου 3 του παρόντος άρθρου. Η αποτίμηση της αξίας των κινητών αξιών για την εφαρμογή της παρούσας διάταξης θα γίνεται στην τιμή κλεισίματος των αντίστοιχων κινητών αξιών την ημερομηνία ενεργοποίησης του Κεφαλαίου με απόφαση του Χ.Α.Α.. Επί ποσού οφειλής θα λογίζονται τόκοι από την ημέρα εκταμίευσης που θα υπολογίζονται σε ημερήσια βάση με το εκάστοτε ισχύον νόμιμο επιτόκιο υπερημερίας."
Καταργούνται οι παράγραφοι 1 έως 20 του άρθρου 27 του ν. 3632/1928 (ΦΕΚ 137 Α').
2. Με απόφαση της Επιτροπής Κεφαλαιαγοράς καταρτίζεται κανονισμός εκκαθάρισης χρηματιστηριακών συναλλαγών. Με τον κανονισμό αυτόν ορίζεται η διαδικασία εκκαθάρισης λαμβανομένων υπόψη, μεταξύ άλλων, της αποϋλοποίησης των εισηγμένων κινητών αξιών και της λειτουργίας της εκκαθάρισης ήδη σε πολυμερή βάση ως αποτέλεσμα των τεχνολογικών εξελίξεων και ιδίως της αυτοματοποίησης των χρηματιστηριακών συναλλαγών. Ο κανονισμός ορίζει επίσης τα δικαιώματα και υποχρεώσεις της Α.Ε.Α.Τ. και των μελών του Χ.Α.Α. ως προς την εκκαθάριση χρηματιστηριακών συναλλαγών, καθώς και κάθε άλλο ειδικό θέμα και αναγκαία λεπτομέρεια.
3. Καταργούνται τα άρθρα 38, 51, 52, 53, 54 και 55 του β.δ/τος 12/16 Ιουνίου 1909 "Περί τροποποιήσεως του εν ισχύι Κανονισμού του εν Αθήναις Χρηματιστηρίου."
'Αρθρο 106
Τροποποίηση ως προς τη σύνθεση
του Διοικητικού Συμβουλίου της Α.Ε.ΑΠΟΘ.
Καταργείται η παράγραφος 6 του άρθρου 33α του ν. 1806/1988 (ΦΕΚ 207 Α'), όπως προστέθηκε με το άρθρο 56 του ν. 1892/1990 (ΦΕΚ 101 Α').
'Αρθρο 107
'Αυλες μετοχές
1. Τα άρθρα 41 έως και 49 του ν. 2396/1996 (ΦΕΚ 73 Α') αντικαθίστανται ως εξής:
"'Αρθρο 41
Εισηγμένες ενσώματες μετοχές
Οι εισηγμένες στο Χ.Α.Α. κατά την έναρξη ισχύος του άρθρου αυτού μετοχές ανωνύμων εταιριών (εισηγμένες ενσώματες μετοχές) καταχωρίζονται στα αρχεία της Α.Ε.ΑΠΟΘ. κατά τα οριζόμενα στα άρθρα 42 έως και 44. Η καταχώριση περιλαμβάνει, εκτός εάν γίνεται κατόπιν εκποίησης κατά το άρθρο 44, και τυχόν υφιστάμενη επικαρπία ή ενέχυρο μετοχών, που διατηρούνται, αντιστοίχως, ως επικαρπία δικαιώματος ή ενέχυρο σε δικαίωμα. Η Α.Ε.ΑΠΟΘ. θα καταρτίσει πρόγραμμα στο οποίο θα ορίζεται η ημερομηνία μετατροπής για κάθε εταιρία και κατηγορία μετοχών. Από την ημερομηνία μετατροπής, σύμφωνα με το άρθρο 39, οι μετοχικοί τίτλοι παύουν να ενσωματώνουν μετοχικά δικαιώματα.
'Αρθρο 42
Ενσώματες ανώνυμες μετοχές
1. Η εκδότρια εταιρία, μόλις ειδοποιηθεί από την Α.Ε.ΑΠΟΘ. για την ημερομηνία μετατροπής των μετοχών της, καλεί αμελλητί τους μετόχους της να παραδώσουν τους ανώνυμους μετοχικούς τίτλους (μετοχές ή αποθετήρια έγγραφα) και να δηλώσουν τα πλήρη στοιχεία τους προκειμένου αυτά να διαβιβασθούν στην Α.Ε.ΑΠΟΘ. και τους παρέχει πληροφόρηση ως προς τις συνέπειες της μη εμπρόθεσμης παράδοσης των μετοχών τους. Η πρόσκληση προς τους μετόχους γίνεται σύμφωνα με τις διατάξεις της παραγράφου 2 του άρθρου 26 του κ.ν. 2190/1920, όπως ισχύει. 
2. Η εκδότρια εταιρία ακυρώνει τους παραληφθέντες τίτλους και παραδίδει στην Α.Ε.ΑΠΟΘ. τα αποθετήρια που παρέλαβε. Κατά την ημερομηνία μετατροπής, παραδίδει στην Α.Ε.ΑΠΟΘ. κατάσταση και αρχείο σε μαγνητικό μέσο με τα στοιχεία των μετόχων και την ποσότητα των μετοχών που έκαστος κατέχει. Η Α.Ε.ΑΠΟΘ. καταχωρίζει τα στοιχεία στα αρχεία της και ακυρώνει τα αποθετήρια που παρέλαβε. Η διαδικασία αυτή συνεχίζεται επί έξι (6) μήνες μετά από την ημερομηνία μετατροπής και κατά τη λήξη της προθεσμίας αυτής το μη εμφανισθέν ποσό των μετοχών εκποιείται σύμφωνα με το άρθρο 44 του παρόντος.
3. Η μεταβίβαση εισηγμένων ανωνύμων μετοχών ισχύει από την καταχώρισή της στα αρχεία της Α.Ε.ΑΠΟΘ..
'Αρθρο 43
Ενσώματες ονομαστικές μετοχές
1. Η εκδότρια εταιρία κατά την ημερομηνία μετατροπής παραδίδει στην Α.Ε.ΑΠΟΘ. κατάσταση και αρχείο σε μαγνητικό μέσο με τα στοιχεία των μετόχων και την ποσότητα των μετοχών που έκαστος κατέχει.
2. Η μεταβίβαση εισηγμένων ονομαστικών μετοχών ισχύει από την καταχώρισή της στα αρχεία της Α.Ε.ΑΠΟΘ., κατά παρέκκλιση των διατάξεων του άρθρου 8β του κ.ν. 2190/1920.
'Αρθρο 44
Εκποίηση ενσώματων ανωνύμων μετοχών
1. Οι ενσώματες ανώνυμες μετοχές που δεν κατατέθηκαν στην εκδότρια εταιρία εντός έξι (6) μηνών από την ημερομηνία μετατροπής υπόκεινται σε εκποίηση μέσω χρηματιστηρίου.
2. Οι υποκείμενες σε εκποίηση μετοχές εκποιούνται με επιμέλεια της εκδότριας εταιρίας, ελεύθερες από κάθε δικαίωμα ή επιβάρυνση. Το προϊόν της εκποίησης κατατίθεται από την εκδότρια εταιρία στο Ταμείο Παρακαταθηκών και Δανείων στη διάθεση των δικαιούχων, στους οποίους αποδίδεται με βάση σχετικό έγγραφο της εκδότριας εταιρίας.
'Αρθρο 45
Μεταβολές ως προς άυλες μετοχές
Επί οποιασδήποτε μεταβολής που αφορά τις άυλες μετοχές, ενδεικτικά, μεταβολή της ονομαστικής αξίας, μετατροπή τους σε μετοχές άλλης κατηγορίας, η Α.Ε.ΑΠΟΘ. ενημερώνει τα αρχεία της με βάση ανακοίνωση της εκδότριας εταιρίας.
'Αρθρο 46
Εξωχρηματιστηριακή μεταβίβαση άυλων μετοχών
1. Για τη σύμβαση εξωχρηματιστηριακής μεταβίβασης άυλων μετοχών απαιτείται έγγραφος τύπος.
2. Επί μεταβιβάσεως άυλων μετοχών λόγω κληρονομιάς ή κληροδοσίας ή οιονεί καθολικής διαδοχής η Α.Ε.ΑΠΟΘ. καταχωρίζει τη μεταβίβαση στα αρχεία της, εφόσον της προσκομισθούν επαρκή, κατά την κρίση της, αποδεικτικά στοιχεία.
3. Προκειμένου περί ιδιωτικού εγγράφου με το οποίο γίνεται εξωχρηματιστηριακή συμβατική μεταβίβαση άυλων μετοχών, απαιτείται να βεβαιώνεται επί του ιδιωτικού εγγράφου από αρμόδια αρχή ότι οι υπογραφές είναι γνήσιες.
'Αρθρο 47
Μέτοχος άυλων μετοχών
Επί άυλων ονομαστικών μετοχών, έναντι της εκδότριας εταιρίας θεωρείται μέτοχος ο εγγεγραμμένος στα αρχεία της Α.Ε.ΑΠΟΘ., κατά παρέκκλιση των διατάξεων του άρθρου 8β του κ.ν. 2190/1920.
'Αρθρο 48
Δήλωση μετόχου για πρόθεση
μεταβιβάσεως ή σύστασης βαρών
Μέτοχος μπορεί με έγγραφη δήλωσή του προς την Α.Ε.ΑΠΟΘ. να δηλώσει ότι προτίθεται να μεταβιβάσει άυλες μετοχές εξωχρηματιστηριακώς σε κατονομαζόμενο πρόσωπο ή να συστήσει υπέρ κατονομαζόμενου προσώπου βάρος επί των μετοχών, μέσα σε οριζόμενο χρονικό διάστημα το πολύ τριάντα (30) ημερών από την περιέλευση της δηλώσεως στην Α.Ε.ΑΠΟΘ.. Εντός του οριζόμενου στην έγγραφη δήλωση χρονικού διαστήματος δε μπορεί να γίνει οποιαδήποτε συμβατική διάθεση των μετοχών αυτών, πλην της αναφερόμενης στη δήλωση, εκτός αν ανακληθεί η δήλωση με έγγραφο προς την Α.Ε.ΑΠΟΘ., επί του οποίου διατυπώνεται και η συναίνεση του κατονομαζόμενου προσώπου για την ανάκληση. Η δήλωση ενεργεί έναντι πάντων.
'Αρθρο 49
Σύσταση βαρών επί άυλων μετοχών
1. Για τη σύσταση ενεχύρου ή άλλου βάρους επί άυλων μετοχών απαιτείται η επίδοση του σχετικού εγγράφου στην Α.Ε.ΑΠΟΘ., κατά παρέκκλιση των ισχυουσών διατάξεων.
2. Η ενεχυρίαση ή άλλη επιβάρυνση άυλων μετοχών ισχύει έναντι πάντων από την καταχώρισή της στα αρχεία της Α.Ε.ΑΠΟΘ..
3. Η Α.Ε.ΑΠΟΘ. θα διαβιβάσει αμελλητί στην εκδότρια εταιρία κάθε έγγραφο συστατικό ενεχύρου ή άλλου βάρους επί μετοχών της.
4. Σε περίπτωση κατάσχεσης άυλων μετοχών ισχύουν κατ' αναλογία οι διατάξεις των άρθρων 982 έως 991 Κ.Πολ.Δ σε συνδυασμό με τις διατάξεις του άρθρου 967 Κ.Πολ.Δ.. Για την εφαρμογή των παραπάνω διατάξεων ως τρίτος νοείται η Α.Ε.ΑΠΟΘ.."
2. Τα άρθρα 5 και 6 παρ. 1 του ν.δ/τος 3330/1955 (ΦΕΚ 230 Α') καταργούνται.
3. Τα άρθρα 50 και 57 του ν. 2396/1996 (ΦΕΚ 73 Α') καταργούνται.
4. Το άρθρο 61 του ν. 2396/1996 (ΦΕΚ 73 Α') τροποποιείται ως εξής:
"'Αρθρο 61
Η ισχύς των διατάξεων του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός από τα άρθρα 39 έως 57, η ισχύς των οποίων αρχίζει από την ημερομηνία δημοσίευσης απόφασης της Επιτροπής Κεφαλαιαγοράς στην Εφημερίδα της Κυβερνήσεως, ύστερα από γνώμη του Διοικητικού Συμβουλίου της "Α.Ε. ΑΠΟΘΕΤΗΡΙΩΝ ΤΙΤΛΩΝ" , με την οποία να πιστοποιείται η λειτουργική ετοιμότητα της "Α.Ε. ΑΠΟΘΕΤΗΡΙΩΝ ΤΙΤΛΩΝ" για την εφαρμογή των διατάξεων αυτών."
5. Η ρύθμιση της παραπάνω παραγράφου 4 ανατρέχει στις 30.04.1996, οπότε τέθηκε σε ισχύ ο ν. 2396/1996 (ΦΕΚ 73 Α').
'Αρθρο 108
Ρυθμίσεις ως προς ονομαστικοποίηση μετοχών
1. Προστίθεται νέο εδάφιο στο τέλος της παραγράφου 1 του άρθρου 9 του ν. 2275/1994 (ΦΕΚ 238 Α') ως εξής:
"Οι διατάξεις της παρούσας παραγράφου με την εξαίρεση του πρώτου εδαφίου εφαρμόζονται αναλόγως σε ανώνυμες εταιρίες των οποίων οι μετοχές είναι εισηγμένες σε διαπραγμάτευση στο Χρηματιστήριο Αξιών Αθηνών και κατά την έναρξη ισχύος του ν. 2214/ 1994 (ΦΕΚ 75 Α') τελούσαν σε καθεστώς αναστολής διαπραγμάτευσης, εφόσον τα αρμόδια όργανα των εταιριών αυτών έχουν λάβει απόφαση για την ονομαστικοποίηση των μετοχών τους κατ' εφαρμογή των διατάξεων του άρθρου 24 του ν. 2214/1994 (ΦΕΚ 75 Α') εκτός των εκεί οριζόμενων προθεσμιών αλλά σε κάθε περίπτωση μέχρι 31.12.1995."
2. Κατά ανωνύμων εταιριών που εμπίπτουν στην παράγραφο 1 του παρόντος άρθρου δεν επέρχονται οι κυρώσεις που προβλέπονται στο άρθρο 24 του ν. 2214/1994 (ΦΕΚ 75 Α'). Η παρούσα ρύθμιση ανατρέχει στην 11η Μα|ου 1994, οπότε τέθηκε σε ισχύ ο ν. 2214/1994 (ΦΕΚ 75 Α').
3. Εταιρίες που εμπίπτουν στην παράγραφο 1 του παρόντος άρθρου υποχρεούνται να ολοκληρώσουν τη διαδικασία μετατροπής των ανωνύμων μετοχών τους σε ονομαστικές εντός χρονικού διαστήματος δέκα (10) μηνών από την έναρξη ισχύος του παρόντος νόμου. Κατά παρέκκλιση των διατάξεων της υπ. αριθμ. 1075273/ 10428/Β0012/7/7/1995 απόφασης του Υπουργού Οικονομικών (ΦΕΚ 597 Β'), η εκποίηση των μετοχών των εταιριών της παραγράφου 1 του παρόντος άρθρου που δεν προσκομίζονται προς μετατροπή θα γίνει σύμφωνα με τις διατάξεις του άρθρου 44 του ν. 2396/1996 (ΦΕΚ 73 Α'), όπως τροποποιείται με τον παρόντα νόμο.
4. Η ρύθμιση της παραγράφου 1 του παρόντος άρθρου ανατρέχει στην 29η Δεκεμβρίου 1994, οπότε τέθηκε σε ισχύ ο ν. 2275/1994.
'Αρθρο 109
Θέματα Χ.Α.Α. Α.Ε. - 'Αλλες ρυθμίσεις
1. Η φράση "...το πολύ τρεις εργάσιμες ημέρες..." στην παράγραφο 2β' του άρθρου 1 και στο δεύτερο εδάφιο του άρθρου 3 του π.δ/τος 82/1996 (ΦΕΚ 66 Α') αντικαθίσταται με τη φράση "...το πολύ τριάντα εργάσιμες ημέρες..."
2. Η παράγραφος 6 του άρθρου 1 του π.δ/τος 82/1996 (ΦΕΚ 66 Α') καταργείται και η παράγραφος 7 αναριθμείται σε 6.
3. Το άρθρο 4 του π.δ/τος 82/1996 (ΦΕΚ 66 Α') καταργείται και τα άρθρα 5 και 6 αναριθμούνται σε 4 και 5 αντιστοίχως.
'Αρθρο 110
Εποπτεία της κεφαλαιαγοράς από τον
Υπουργό Εθνικής Οικονομίας
1. Η Διεύθυνση Πιστωτικών και Δημοσιονομικών Υποθέσεων του Υπουργείου Εθνικής Οικονομίας είναι αρμόδια για την παρακολούθηση των εξελίξεων στις αγορές χρήματος και κεφαλαίου και τις μακροοικονομικές και νομισματικές επιπτώσεις των εξελίξεων αυτών, την επεξεργασία και διαμόρφωση του νομοθετικού πλαισίου που διέπει την κεφαλαιαγορά και την εναρμόνιση της νομοθεσίας προς το ευρωπαϊκό δίκαιο, εισηγείται στον Υπουργό Εθνικής Οικονομίας τα απαραίτητα μέτρα πολιτικής για την ομαλή ανάπτυξη των αγορών χρήματος και κεφαλαίου και εποπτεύει όσον αφορά την τήρηση της νομιμότητας όλων των φορέων της κεφαλαιαγοράς και του Χρηματιστηρίου.
2. Ο Υπουργός Εθνικής Οικονομίας δύναται να διατάζει ελέγχους σε όλα τα νομικά πρόσωπα της κεφαλαιαγοράς και του Χρηματιστηρίου ως προς την τήρηση από αυτά των κείμενων διατάξεων.
3. Στο άρθρο 30 του ν. 2324/1995 (ΦΕΚ 146 Α') προστίθεται παράγραφος 7 ως εξής:
"Η Επιτροπή Κεφαλαιαγοράς συντάσσει κάθε χρόνο έκθεση πεπραγμένων την οποία υποβάλλει εντός του μηνός Μαρτίου στον Πρόεδρο της Βουλής και τον Υπουργό Εθνικής Οικονομίας."
ΚΕΦΑΛΑΙΟ Ε'
ΤΡΟΠΟΠΟΙΗΣΕΙΣ ΤΟΥ Ν. 1969/1991 (ΦΕΚ 167 Α')
'Αρθρο 111
1. Στην παράγραφο 1 του άρθρου 3 του ν. 1969/1991 (ΦΕΚ 167 Α'), οι εκφράσεις "Χρηματιστήριο Αξιών Αθηνών" και "χρηματιστήριο αξιών" αντικαθίστανται με την αντίστοιχη "στο Χρηματιστήριο Αξιών Αθηνών ή σε άλλη οργανωμένη αγορά κατά την έννοια του άρθρου 4 παρ. 1 στοιχ. α' και β' του παρόντος νόμου".
2. Στην παράγραφο 1 του άρθρου 3 του ν. 1969/1991 (ΦΕΚ 167 Α'), μετά το τελευταίο εδάφιο, προστίθεται το εξής εδάφιο:
"Σε περίπτωση μετατροπής εταιρίας σε εταιρία επενδύσεων χαρτοφυλακίου, η υποχρεωτική υποβολή αίτησης εισαγωγής των μετοχών της στο χρηματιστήριο πρέπει να πραγματοποιείται μέσα σε διάστημα έξι (6) μηνών από την ολοκλήρωση της διαδικασίας μετατροπής."
3. Στην παράγραφο 2 του άρθρου 3 του ν. 1969/1991 (ΦΕΚ 167 Α'), η έκφραση "δεν έχει εισαγάγει τις μετοχές της στο Χρηματιστήριο Αξιών Αθηνών" αντικαθίσταται με την αντίστοιχη "δεν έχει υποβάλει αίτηση εισαγωγής των μετοχών της στο Χρηματιστήριο Αξιών Αθηνών ή σε άλλη οργανωμένη αγορά κατά την έννοια του άρθρου 4 παρ. 1 στοιχ. α' και β' του παρόντος νόμου".
4. Στην παράγραφο 2 του άρθρου 6 του ν. 1969/1991 (ΦΕΚ 167 Α'), η διπλή τελεία τίθεται μετά το "10%" , στη συνέχεια δε τοποθετείται το στοιχείο α). Στο στοιχείο δ) της ίδιας παραγράφου, ο όρος "ανώνυμης χρηματιστηριακής εταιρίας του ν. 1806/1988" αντικαθίσταται με τον αντίστοιχο "επιχείρησης παροχής επενδυτικών υπηρεσιών".
5. Στην παράγραφο 1 του άρθρου 10 του ν. 1969/1991 (ΦΕΚ 167 Α'), το τελευταίο εδάφιο τροποποιείται ως εξής:
"Η κράτηση αυτή παύει υποχρεωτικώς μετά την κάλυψη του τριακόσια τοις εκατό (300%) των ιδίων κεφαλαίων της εταιρίας."
6. Στην παράγραφο 1 του άρθρου 10 του ν. 1969/1991 (ΦΕΚ 167 Α'), μετά το πρώτο εδάφιο, προστίθεται νέο δεύτερο εδάφιο, που έχει ως εξής:
"Με απόφαση της γενικής συνέλευσης οι εταιρίες επενδύσεων χαρτοφυλακίου δύνανται να μη διανείμουν μέρισμα, εφόσον το καταστατικό τους περιέχει σχετική πρόβλεψη, είτε προς δημιουργία έκτακτου αφορολόγητου αποθεματικού λοιπών εσόδων από κέρδη κεφαλαίου, είτε προς δωρεάν διανομή μετοχών στους μετόχους, κατόπιν αυξήσεως του μετοχικού κεφαλαίου, κατά τα ειδικότερα οριζόμενα στις σχετικές διατάξεις του ν. 2190/1920."
'Αρθρο 112
Μετά το άρθρο 12 του ν. 1969/1991 (ΦΕΚ 167 Α'), προστίθεται νέο άρθρο 12α, που έχει ως εξής:
"'Αρθρο 12α
1. Μετά από άδεια της Επιτροπής Κεφαλαιαγοράς είναι δυνατή η μετατροπή εταιρίας επενδύσεων χαρτοφυλακίου σε αμοιβαίο κεφάλαιο, σύμφωνα με τις διατάξεις του άρθρου 17α του παρόντος νόμου, του οποίου τη διαχείριση αναλαμβάνει υπάρχουσα ή νεοσυσταθεισόμενη Α.Ε. Διαχειρίσεως Αμοιβαίων Κεφαλαίων, με απόφαση της γενικής συνέλευσης, η οποία λαμβάνεται με ομόφωνη απόφαση των μετόχων. Για τη μετατροπή συντάσσεται έκθεση από ορκωτό ελεγκτή, η οποία υποβάλλεται στην Επιτροπή Κεφαλαιαγοράς και τίθεται στη διάθεση των μετόχων, στην έδρα της εταιρίας, τουλάχιστον τριάντα (30) ημέρες πριν από την ημερομηνία συνεδρίασης της γενικής συνέλευσης που θα αποφασίσει τη μετατροπή. Στην έκθεση του ελεγκτή θα δίδεται έμφαση στον τρόπο υπολογισμού της αξίας του ενεργητικού και των λοιπών περιουσιακών στοιχείων της μετατρεπόμενης εταιρίας και θα αναφέρονται ιδίως οι μέθοδοι αποτίμησης που ακουλουθήθηκαν. Οι εκκρεμείς δίκες της εταιρίας επενδύσεων χαρτο- φυλακίου συνεχίζονται στο όνομα της ανωτέρω Α.Ε. Διαχειρίσεως, χωρίς να επέρχεται βίαιη διακοπή της δί- κης και χωρίς να απαιτείται η τήρηση άλλης ειδικής διατύπωσης. 
2. Η εταιρία επενδύσεων χαρτοφυλακίου δύναται να αποκτήσει τις μετοχές των μετόχων που διαφωνούν με τη διενέργεια της μετατροπής ή που δεν εκδήλωσαν τη βούλησή τους να αναλάβουν μερίδια του αμοιβαίου κεφαλαίου, με την αναβλητική αίρεση της πραγματοποίησης της μετατροπής, στο διάστημα των δεκαπέντε (15) ημερών πριν από την ημερομηνία συνεδρίασης της γενικής συνέλευσης που θα αποφασίσει τη μετατροπή, καταβάλλοντας στους μετόχους την αξία των μετοχών τους, με βάση την τιμή κλεισίματος των χρηματιστηριακών συναλλαγών της προηγούμενης εργάσιμης ημέρας του χρηματιστηρίου στο οποίο είναι εισηγμένες ή την τιμή που ορίζεται σύμφωνα με τη διαδικασία του άρθρου 43, παράγραφος 1, στοιχεία β' και γ' του παρόντος νόμου, της επιλογής μεταξύ των δύο τρόπων υπολογισμού αποφασιζομένης από τη Γενική Συνέλευση. Η απόκτηση των μετοχών διενεργείται με σκοπό τη μείωση του κεφαλαίου της εταιρίας, επίσης με την αναβλητική αίρεση της μετατροπής. Σε περίπτωση κατά την οποία η μετατροπή δεν πραγματοποιηθεί, για οποιονδήποτε λόγο, η απόκτηση των μετοχών από την εταιρία επενδύσεων χαρτοφυλακίου ανατρέπεται.
3. Από τη μετατροπή της εταιρίας επενδύσεων χαρτοφυλακίου σε αμοιβαίο κεφάλαιο δεν δημιουργείται καμία φορολογική υποχρέωση, σε βάρος του αμοιβαίου κεφαλαίου που προκύπτει από τη μετατροπή ή σε βάρος των μεριδιούχων του."
'Αρθρο 113
1. Στην παράγραφο 2 του άρθρου 19 του ν. 1969/1991 (ΦΕΚ 167 Α') προστίθενται τα ακόλουθα τρία εδάφια:
" Η Α.Ε. διαχειρίσεως δικαιούται, με τη ρητή συναίνεση του μεριδιούχου να μην εκδίδει τίτλο μεριδίων, να καταχωρίζει τα μερίδια σε ειδικό μητρώο μεριδιούχων που θα τηρεί με ηλεκτρονικό αρχείο και να τα παρακολουθεί με σχετικές εγγραφές σε αυτό το αρχείο. Ο μεριδιούχος πάντως δύναται, με την υποβολή σχετικού αιτήματός του, να απαιτήσει την έκδοση τίτλου μεριδίων, ο οποίος θα μπορεί να φυλάσσεται από το θεματοφύλακα. Εφόσον η Α.Ε. διαχειρίσεως δεν εκδίδει τίτλο, χορηγεί στο μεριδιούχο βεβαίωση που αναγράφει τα στοιχεία τα οποία μνημονεύει η παράγραφος 3 του παρόντος άρθρου."
2. Στην παράγραφο 6 του άρθρου 19 του ν. 1969/1991 (ΦΕΚ 167 Α') προστίθενται τα ακόλουθα δύο εδάφια:
"Η απώλεια, κλοπή ή καταστροφή της βεβαίωσης συμμετοχής στο αμοιβαίο κεφάλαιο δεν παράγει καμία έννομη συνέπεια, ως προς τις σχέσεις του μεριδιούχου ή των μεριδιούχων με την Α.Ε. διαχειρίσεως. Η Α.Ε. διαχειρίσεως, ύστερα από σχετική αίτηση του μεριδιούχου ή ενός από τους συνδικαιούχους μεριδιούχους, εκδίδει νέα βεβαίωση, σε αντικατάσταση της παλαιάς."
3. Στην παράγραφο 7 του άρθρου 19 του ν.1969/1991 (ΦΕΚ 167 Α' ), διαγράφεται η φράση "οι τίτλοι μεριδίων" και τίθεται στη θέση της η αντίστοιχη "τα μερίδια αμοιβαίου κεφαλαίου."
4. Στην παράγραφο 1 του άρθρου 20 του ν. 1969/1991 (ΦΕΚ 167 Α' ), προστίθεται το εξής εδάφιο:
"Η ανωτέρω έγκριση δεν απαιτείται πάντως σε περίπτωση κατά την οποία η Α.Ε. διαχειρίσεως αποφασίσει την επανεπένδυση του μερίσματος σε μερίδια του αμοιβαίου κεφαλαίου."
5. Στην παράγραφο 4 του άρθρου 20 του ν. 1969/1991 (ΦΕΚ 167 Α'), ο όρος "μέλη του Χρηματιστηρίου Αξιών Αθηνών", αντικαθίσταται με τον όρο "επιχειρήσεις παροχής επενδυτικών υπηρεσιών".
6. Στην παράγραφο 3 του άρθρου 24 του ν. 1969/ 1991(ΦΕΚ 167 Α') προστίθεται τελευταίο εδάφιο, που έχει ως εξής:
"Επιτρέπεται η εγγύηση του κεφαλαίου που έχει επενδυθεί στο αμοιβαίο κεφάλαιο από το θεματοφύλακα ή άλλο πιστωτικό ίδρυμα."
7. Στην παράγραφο 2 του άρθρου 25 του ν. 1969/ 1991(ΦΕΚ 167 Α'), προστίθενται μετά τη λέξη "εξαγοράζονται", οι λέξεις "εφόσον έχουν εκδοθεί τέτοιοι".
8. Στην παράγραφο 4 του άρθρου 25 του ν. 1969/1991 (ΦΕΚ 167 Α'), όπως έχει αντικατασταθεί με την παράγραφο 7 του άρθρου 14 του ν. 2166/1993 διαγράφεται η φράση "όπως ορίζεται ειδικότερα στον κανονισμό του αμοιβαίου κεφαλαίου" και προστίθεται, μετά τις λέξεις " ...δεν επιτρέπεται η υποβολή από τους μεριδιούχους αιτήσεων εξαγοράς", νέο εδάφιο, που έχει ως εξής:
"Ο κανονισμός του αμοιβαίου κεφαλαίου δύναται να περιέχει ειδικές διατάξεις για την αναστολή της εξαγοράς μεριδίων."
9. Στην παράγραφο 4 του άρθρου 25 του ν. 1969/1991 (ΦΕΚ 167 Α' ), όπως έχει αντικατασταθεί με την παράγραφο 7 του άρθρου 14 του ν. 2166/1993, προστίθεται νέο τελευταίο εδάφιο, που έχει ως εξής:
"Η αναστολή της εξαγοράς και η λήξη ή ανάκλησή της δημοσιεύονται και γνωστοποιούνται στις αρμόδιες αρχές κατά τα οριζόμενα στα ανωτέρω δύο εδάφια."
10. Στην παράγραφο 2 του άρθρου 26 του ν. 1969/1991 (ΦΕΚ 167 Α'), διαγράφεται η έκφραση "που καταβάλλονται ολοσχερώς κατά τη σύσταση της εταιρίας" και τίθεται η αντίστοιχη, μετά τη λέξη " ελάχιστο", " ...ολοσχερώς καταβεβλημένο κατά τη σύσταση της εταιρίας,...".
11. Στην παρ. 2 του άρθρου 27 του ν.1969/1991 (ΦΕΚ 167 Α'), όπως αντικαταστάθηκε με την παράγραφο 2 του άρθρου 4 του π.δ/τος 433/1993, προστίθενται μετά τη λέξη "συστάσεως" οι λέξεις "και λειτουργίας".
12. Στο τελευταίο εδάφιο της παραγράφου 4 του άρθρου 30 του ν. 1969/1991 (ΦΕΚ 167 Α'), αντικαθίσταται η λέξη "η αμοιβή" με την αντίστοιχη "το αντίτιμο" .
13. Στο άρθρο 31α του ν. 1969/1991 (ΦΕΚ 167 Α'), προστίθεται νέο εδάφιο, που έχει ως εξής:
"Η απαγόρευση του προηγούμενου εδαφίου δεν αποκλείει την απόκτηση από την Α.Ε. διαχειρίσεως και το θεματοφύλακα, όταν ενεργούν για λογαριασμό του αμοιβαίου κεφαλαίου, κινητών αξιών που δεν έχουν εξοφληθεί στο ακέραιο."
14. Το πρώτο εδάφιο του άρθρου 44 του ν. 1969/1991 (ΦΕΚ 167 Α') αντικαθίσταται ως ακολούθως:
"Οι πρόσοδοι του αμοιβαίου κεφαλαίου από τόκους, μερίσματα και κέρδη από κλήρωση υπέρ το άρτιο δύνανται να διανέμονται ετησίως στους μεριδιούχους, αφού προηγουμένως αφαιρεθεί το σύνολο των δαπανών της χρήσης που καθορίζονται στην παράγραφο 2 του άρθρου 43 του παρόντος."
15. Το πρώτο εδάφιο της παραγράφου 2 του άρθρου 45 του ν.1969/1991 (ΦΕΚ 167 Α') αντικαθίσταται με τα ακόλουθα εδάφια:
"Εάν η συνολική καθαρή αξία του αμοιβαίου κεφαλαίου, σε σχέση με την αξία αναφοράς, όπως αυτή προσδιορίζεται στα επόμενα εδάφια, μειωθεί κατά 6/10, η Επιτροπή Κεφαλαιαγοράς μπορεί να συγκαλέσει Συνέλευση των μεριδιούχων, με σκοπό τη διάλυση του αμοιβαίου κεφαλαίου. Η αξία αναφοράς θα ανάγεται στην πρώτη ημέρα κάθε ημερολογιακού τριμήνου και θα υπολογίζεται ως ο αριθμητικός μέσος όρος της συνολικής καθαρής αξίας του αμοιβαίου κεφαλαίου των εκάστοτε τελευταίων τεσσάρων τριμήνων. Με τη συμπλήρωση εκάστου νέου τριμήνου, η συνολική καθαρή αξία του αμοιβαίου κεφαλαίου στο τρίμηνο αυτό θα αντικαθιστά, κατά τον ανωτέρω υπολογισμό της αξίας αναφοράς, την αντίστοιχη αξία του παλαιότερου τριμήνου."
Στο τελευταίο εδάφιο της ίδιας παραγράφου, η έκφραση "μέχρι να λυθεί η κοινωνία του αμοιβαίου κεφαλαίου" αντικαθίσταται με την αντίστοιχη " μέχρι το πέρας της διαδικασίας διανομής" .
16. Στο άρθρο 45 του ν.1969/1991 (ΦΕΚ 167 Α'), προστίθεται νέα παράγραφος 3, που έχει ως εξής:
"3. Σε περίπτωση διάλυσης αμοιβαίου κεφαλαίου, η διανομή επιτελείται από την εταιρία διαχείρισης, υπό τον έλεγχο του θεματοφύλακα. Μετά το πέρας της διαδικασίας διανομής, συντάσσεται ειδική έκθεση, η οποία υπογράφεται και από ορκωτό ελεγκτή. Η έκθεση κοινοποιείται στην Επιτροπή Κεφαλαιαγοράς και τίθεται στη διάθεση των μεριδιούχων, στα σημεία όπου διετίθεντο τα μερίδια του αμοιβαίου κεφαλαίου."
17. Στην παρ. 2 του άρθρου 47 του ν.1969/1991 (ΦΕΚ 167 Α') οι λέξεις "εταιριών επενδύσεων χαρτοφυλακίου" αντικαθίστανται από τις λέξεις " Α.Ε. Διαχειρίσεως ή του θεματοφύλακα ή του αντιπροσώπου της Α.Ε. Διαχειρίσεως".
18. Στην παρ. 3 του άρθρου 47 του ν.1969/1991 (ΦΕΚ 167 Α') οι λέξεις "και αντιπρόσωποι της Α.Ε. Διαχειρίσεως" αντικαθίστανται από τις λέξεις: "και του αντιπροσώπου της Α.Ε. Διαχειρίσεως, καθώς και κάθε προσώπου που διαθέτει μερίδια".
19. Οι παράγραφοι 5 και 6 του άρθρου 48 του ν.1969/1991 (ΦΕΚ 167 Α') καταργούνται.
20. Στην παρ. 3 του άρθρου 49γ του ν.1969/1991 (ΦΕΚ 167 Α'), όπως αυτό προστέθηκε με το άρθρο 8 του π.δ/τος 433/1993, τίθεται η λέξη " δύναται" ανάμεσα στις εκφράσεις " η επιτροπή κεφαλαιαγοράς" αφ' ενός, και "να χρησιμοποιεί" αφ' ετέρου.
21. Στο άρθρο 78 παρ. 1 του ν. 1969/1991 το εδάφιο υπό στοιχείο ια' αναριθμείται και ισχύει ως ιβ' και προστίθεται νέο εδάφιο υπό στοιχείο ια', το οποίο έχει ως εξής:
"ια. Η Επιτροπή Κεφαλαιαγοράς δύναται να θεσπίζει, με απόφασή της, Κώδικα Δεοντολογίας, τον οποίο καταρτίζει ύστερα από σχετική εισήγηση της 'Ενωσης Εταιρειών Επενδύσεων Χαρτοφυλακίου και Διαχειρίσεως Αμοιβαίων Κεφαλαίων ('Ενωσης Θεσμικών Επενδυτών), ο οποίος θα αφορά τη συμπεριφορά των Εταιρειών Διαχείρισης Αμοιβαίων Κεφαλαίων και Εταιρειών Επενδύσεων Χαρτοφυλακίου και του προσωπικού τους."
'Αρθρο 114
Μετά το άρθρο 45 του ν. 1969/1991 (ΦΕΚ 167 Α'), προστίθεται νέο άρθρο 45α ως εξής:
"'Αρθρο 45α
1. Επιτρέπεται, ύστερα από προηγούμενη άδεια της Επιτροπής Κεφαλαιαγοράς, η συγχώνευση δύο ή περισσότερων αμοιβαίων κεφαλαίων υπό τη διαχείριση είτε της ίδιας της Α.Ε. διαχειρίσεως είτε διαφορετικών, είτε με απορρόφηση είτε προς δημιουργία νέου αμοιβαίου κεφαλαίου, με την επιφύλαξη του άρθρου 17 παράγραφος 3 του ν. 1969/1991 (ΦΕΚ 167 Α').
2. Η συγχώνευση αποφασίζεται από την ή τις Α.Ε. διαχειρίσεως για καθένα από τα μετέχοντα στην πράξη αμοιβαία κεφάλαια, ύστερα από σύμφωνη γνώμη του θεματοφύλακα καθενός από αυτά. Η Α.Ε. διαχειρίσεως δύναται να αποφασίσει την αναστολή του δικαιώματος εξαγοράς των μεριδίων και απαγόρευση έκδοσης νέων, για διάστημα μη υπερβαίνον τις δεκαπέντε (15) ημέρες πριν από την προβλεπόμενη ημερομηνία πραγματοποίησης της συγχώνευσης.
3. Η Α.Ε. διαχειρίσεως καταρτίζει, ύστερα από τη σύμφωνη γνώμη του θεματοφύλακα, σχέδιο σύμβασης συγχώνευσης το οποίο υπογράφεται από ορκωτό ελεγκτή. Το σχέδιο σύμβασης συγχώνευσης περιλαμβάνει τους λόγους που οδήγησαν στη συγχώνευση και τους στόχους που αυτή εξυπηρετεί, την ονομασία των αμοιβαίων κεφαλαίων που μετέχουν στην πράξη, μαζί με τον αριθμό της άδειας σύστασής τους, την επωνυμία της Α.Ε. διαχειρίσεως και του θεματοφύλακα, τους όρους διενέργειας της πράξης, την προβλεπόμενη ημερομηνία πραγματοποίησης της πράξης, την ενδεχόμενη απόφαση για την αναστολή εξαγοράς των μεριδίων και την απαγόρευση έκδοσης νέων, καθώς και οποιαδήποτε άλλη πληροφορία είναι χρήσιμη για τους μεριδιούχους, ώστε να μορφώσουν τεκμηριωμένη γνώμη για τη διαμορφούμενη κατάσταση, υποβάλλεται δε στην Επιτροπή Κεφαλαιαγοράς προς έγκριση. Μετά από την έγκριση της Επιτροπής, το σχέδιο σύμβασης τίθεται στη διάθεση των μεριδιούχων, στα σημεία διάθεσης των μεριδίων, τουλάχιστον τριάντα (30) ημέρες πριν από την ημερομηνία πραγματοποίησης της συγχώνευσης. Περίληψη του σχεδίου σύμβασης δημοσιεύεται, εντός της ανωτέρω προθεσμίας, σε δύο ημερήσιες πολιτικές και μία ημερήσια οικονομική εφημερίδα των Αθηνών. Η ίδια διαδικασία τηρείται και σε περίπτωση τροποποίησης του σχεδίου σύμβασης συγχώνευσης.
4. Η εκτίμηση των στοιχείων του ενεργητικού των αμοιβαίων κεφαλαίων που μετέχουν στην πράξη, διενεργείται σύμφωνα με τους κανόνες του άρθρου 43 του ν. 1969/1991. Αυτή η εκτίμηση αποτελεί αντικείμενο ελέγχου από ορκωτό ελεγκτή, ο οποίος συντάσσει έκθεση σχετικά με τη συγχώνευση. Η έκθεση του ορκωτού ελεγκτή αναφέρει, μεταξύ άλλων, τη μέθοδο ή τις μεθόδους που ακολουθήθηκαν για τον καθορισμό της σχέσης ανταλλαγής των μεριδίων, υποβάλλεται στις διατυπώσεις δημοσιότητας της προηγούμενης παραγράφου, αποστέλλεται στην Επιτροπή Κεφαλαιαγοράς και τίθεται στη διάθεση των μεριδιούχων, μαζί με το σχέδιο σύμβασης συγχώνευσης.
5. Η συγχώνευση συνεπάγεται τη λύση των αμοιβαίων κεφαλαίων που μετέχουν στην πράξη, χωρίς να ακολουθήσει διανομή του ενεργητικού τους. Οι μεριδιούχοι των συγχωνευόμενων αμοιβαίων κεφαλαίων λαμβάνουν μερίδια, κατά περίπτωση, του απορροφώντος ή του νέου αμοιβαίου κεφαλαίου, κατά το λόγο της συμμετοχής τους στο πρώτο. Εάν η συμμετοχή τους δεν επαρκεί για να λάβουν ολόκληρο μερίδιο του δεύτερου, για το εναπομείναν ποσό, δύνανται να καταβάλουν μετρητά, ως συμπλήρωμα για την απόκτηση ολόκληρου μεριδίου, ή να αναλάβουν το ποσό που υπολείπεται από το σχηματισμό μεριδίων. Το ποσό που ενδεχόμενα θα αναλαμβάνει ο μεριδιούχος κατ' αυτόν τον τρόπο, απαλλάσσεται κάθε φόρου, τέλους, εισφοράς ή άλλου δικαιώματος του Δημοσίου. Δεν αποκλείεται πάντως το εναπομείναν ποσό να αντιστοιχεί και σε κλάσμα μεριδίου.
6. Το ενεργητικό του συγχωνευόμενου αμοιβαίου κεφαλαίου μεταβιβάζεται ως σύνολο στους μεριδιούχους του απορροφώντος ή του νέου αμοιβαίου κεφαλαίου, κατά περίπτωση, οι οποίοι καθίστανται εξ αδιαιρέτου συγκύριοι των κατ' ιδίαν στοιχείων του. Η Α.Ε. διαχειρίσεως υποχρεούται να τακτοποιήσει τυχόν ασυμφωνίες της σύνθεσης του ενεργητικού του αμοιβαίου κεφαλαίου με τις διατάξεις των άρθρων 32 έως 34 του ν. 1969/1991 (ΦΕΚ 167 Α'), το αργότερο εντός εξαμήνου από την πραγματοποίηση της συγχώνευσης.
7. Οι δανειστές κάθε αμοιβαίου κεφαλαίου που μετέχει στη συγχώνευση, οι απαιτήσεις των οποίων γεννήθηκαν πριν από αυτή και είτε έχουν καταστεί ληξιπρόθεσμες είτε δεν έχουν καταστεί, κατά το χρόνο δημοσίευσης του σχεδίου σύμβασης συγχώνευσης σύμφωνα με την παράγραφο 3 του παρόντος άρθρου, δύνανται να αντιταχθούν στην πραγματοποίησή της, υποβάλλοντας έγγραφες αντιρρήσεις, το αργότερο δεκαπέντε (15) ημέρες πριν από την προβλεπόμενη ημερομηνία για τη διενέργεια της πράξης, εφόσον δεν έχουν λάβει επαρκείς εγγυήσεις και εάν η κατάσταση των συγχωνευόμενων αμοιβαίων κεφαλαίων καθιστά απαραίτητη την παροχή τέτοιων εγγυήσεων. Οι έγγραφες αντιρρήσεις κατά της συγχώνευσης κοινοποιούνται στην ή στις Α.Ε. διαχειρίσεως που διαχειρίζονται τα αμοιβαία κεφάλαια τα οποία συμμετέχουν στην πράξη, καθώς και στην Επιτροπή Κεφαλαιαγοράς.
8. Η Α.Ε. διαχειρίσεως αναλαμβάνει την υποχρέωση, για λογαριασμό του απορροφώντος ή του νέου αμοιβαίου κεφαλαίου που διαχειρίζεται, για χρονικό διάστημα τριών (3) μηνών από τη γνωστοποίηση της συγχώνευσης στους μεριδιούχους των συγχωνευόμενων αμοιβαίων κεφαλαίων με τις ανωτέρω δημοσιεύσεις, να δεχθεί ενδεχόμενες αιτήσεις εξαγοράς των μεριδίων των τελευταίων, με τους όρους του κανονισμού τους.
9. Η ανταλλαγή των μεριδίων των συγχωνευόμενων αμοιβαίων κεφαλαίων δεν συνιστά μεταβίβαση κατά την έννοια της απαγορευτικής διάταξης της παρ. 5 του άρθρου 19 του παρόντος νόμου.
10. Η μεταβίβαση του ενεργητικού του αμοιβαίου κεφαλαίου κατά την παράγραφο 6 του παρόντος άρθρου απαλλάσσεται από κάθε φόρο, τέλος ή άλλο δικαίωμα υπέρ του Δημοσίου ή τρίτου. Οι διατάξεις των παραγράφων 1 και 4 του άρθρου 48 του παρόντος νόμου, ως προς την απαλλαγή από τη φορολογία της πράξης σύστασης του αμοιβαίου κεφαλαίου, της διάθεσης ή εξαγοράς των μεριδίων του και της πρόσθετης αξίας από την εξαγορά μεριδίων σε τιμή ανώτερη της τιμής κτήσης, εφαρμόζονται στη συγχώνευση αμοιβαίων κεφαλαίων."
'Αρθρο 115
Μετά το άρθρο 49β του ν.1969/1991 (ΦΕΚ 167 Α'), προστίθεται νέο άρθρο 49γ, με αντίστοιχη αναρίθμηση των άρθρων 49γ και 49δ, αντίστοιχα, σε άρθρα 49δ και 49ε, που έχει ως εξής:
"'Αρθρο 49γ
1. Η διάθεση μεριδίων ή μετοχών οργανισμού συλλογικών επενδύσεων με έδρα κράτος μέλος της Ευρωπαϊκής 'Ενωσης, που δεν υπόκειται στην οδηγία 85/611/Ε.Ο.Κ., ή με έδρα τρίτο κράτος, προϋποθέτει προηγούμενη άδεια της Επιτροπής Κεφαλαιαγοράς, με βάση διαδικασία που καθορίζει αυτή, με ειδική προς τούτο απόφασή της. Σ' αυτή την απόφαση εξειδικεύονται και τα στοιχεία που θα υποβάλλονται στην Επιτροπή Κεφαλαιαγοράς, για τη χορήγηση της άδειας. Η Επιτροπή Κεφαλαιαγοράς δύναται να υποβάλει τη διάθεση των μεριδίων ή μετοχών σε οποιονδήποτε όρο κρίνει σκόπιμο, κατά περίπτωση.
2. Οι διατάξεις της παραγράφου 2 του άρθρου 49α και της παραγράφου 2 του άρθρου 49β εφαρμόζονται και ως προς τη διάθεση μεριδίων ή μετοχών οργανισμών της παραγράφου 1 του παρόντος άρθρου."
'Αρθρο 116
Κωδικοποίηση νομοθεσίας για την Κεφαλαιαγορά
1. Συνιστάται ειδική νομοπαρασκευαστική επιτροπή, σύμφωνα με τις διατάξεις των παραγράφων 6 και 7 του άρθρου 76 του Συντάγματος, για την κωδικοποίηση σε ενιαίο κώδικα ή επί μέρους κώδικες της χρηματιστηριακής και εξωχρηματιστηριακής κεφαλαιαγοράς.
2. Κατά την κωδικοποίηση επιτρέπεται η νέα διάρθρωση της νομοθετικής ύλης, η διάσπαση ή συγχώνευση άρθρων, η απάλειψη των διατάξεων που έχουν ρητά ή σιωπηρά καταργηθεί και των μεταβατικών διατάξεων που δεν ισχύουν, η διόρθωση φράσεων που περιέχουν κανόνες που καταργήθηκαν, η ενέργεια διορθώσεων και προσαρμογών στη φραστική διατύπωση, καθώς και κάθε άλλη αναγκαία προσαρμογή με την ισχύουσα νομοθεσία, με την τροποποίηση ή κατάργηση υφιστάμενων διατάξεων και την προσθήκη νέων.
3. Με απόφαση του Υπουργού Εθνικής Οικονομίας ορίζεται ο πρόεδρος, ο γραμματέας και τα λοιπά μέλη της Επιτροπής.
4. Το κείμενο ή κείμενα που θα συντάξει η πιο πάνω ειδική νομοπαρασκευαστική επιτροπή θα υποβληθεί στην Ολομέλεια της Βουλής για κύρωση, σύμφωνα με τη διαδικασία που προβλέπει η παράγραφος 6 του άρθρου 76 του Συντάγματος, σχετικά με την επιψήφιση κωδίκων.
'Αρθρο 117
Το δεύτερο εδάφιο της παραγράφου 2 του άρθρου 31 του ν. 1975/1991 αντικαθίσταται ως εξής:
"Από την ανωτέρω υποχρέωση εξαιρούνται τα πιστωτικά ιδρύματα που λειτουργούν στην Ελλάδα, καθώς και τα θεραπευτήρια και οι κλινικές προκειμένου περί αλλοδαπών που εισάγονται έκτακτα για νοσηλεία."
'Αρθρο 118
Μετά την 21η Οκτωβρίου 1997 δεν εξετάζονται αιτήσεις επιχειρήσεων για υπαγωγή επενδύσεών τους στις διατάξεις του κωδικοποιημένου, με το π.δ. 456/1995, νόμου 1892/1990, κατά τα οριζόμενα στην παρ. 6α του άρθρου 6 του ίδιου νόμου, καθώς και στην παρ. 2 γα' του άρθρου 1 του ν. 2372/1996.
Τα ανωτέρω δεν ισχύουν στην περίπτωση υποβολής προτάσεων επιχειρηματικών σχεδίων βάσει των προβλεπομένων στα άρθρα 23Α και 23Β του κωδικοποιημένου, με το π.δ. 456/1995, νόμου 1892/1990.
'Αρθρο 119
Η διάταξη της παραγράφου 3 του άρθρου 6 του ν. 2414/1996 (ΦΕΚ 135 Α') αντικαθίσταται ως εξής:
"3. Το υποδεικνυόμενο από την ΟΚΕ μέλος προέρχεται από φορείς σχετικούς με την κάθε δημόσια επιχείρηση και προτείνεται μέσα σε προθεσμία δύο (2) μηνών αφότου ειδοποιηθεί η ΟΚΕ από το Υπουργείο Εθνικής Οικονομίας. Η ίδια προθεσμία ισχύει και για την πρόταση εκπροσώπων των εργαζομένων. Αν οι προθεσμίες αυτές παρέλθουν άπρακτες και μέχρις ότου ορισθούν οι εκπρόσωποι της ΟΚΕ και των εργαζομένων, το Δ.Σ. συγκροτείται και λειτουργεί νόμιμα και χωρίς τα μέλη αυτά."
'Αρθρο 120
1. Οι κατά την έναρξη ισχύος του παρόντος νόμου εν ενεργεία αντικρυστές μπορούν να μετάσχουν άπαξ στις πρώτες εξετάσεις για την ανάδειξη χρηματιστηριακών εκπροσώπων, σύμφωνα με το άρθρο 10 του ν. 1806/1988, οι οποίες θα διενεργηθούν μετά την έναρξη ισχύος του παρόντος νόμου, χωρίς να έχουν πτυχίο ανώτατου εκπαιδευτικού ιδρύματος ή Τ.Ε.Ι., αν κατά την έναρξη ισχύος του παρόντος νόμου έχουν ασκήσει επί πέντε (5) τουλάχιστον έτη το επάγγελμα του αντικρυστή.
2. Σε περίπτωση εισαγωγής στο Χ.Α.Α. και πώλησης των μετοχών της εταιρείας Καταστήματα Αφορολογήτων Ειδών Α.Ε. (Κ.Α.Ε. Α.Ε.), κατά τις διατάξεις του άρθρου 5 παρ. 1γ' του ν. 2000/1991 (ΦΕΚ 206 Α'), όπως έχει τροποποιηθεί με το άρθρο 8 παρ. 8 εδ. 3 του ν. 2166/ 1993 (ΦΕΚ 137 Α'), εφαρμόζεται η διάταξη της παραγράφου 20 του άρθρου 14 του ν. 2166/1993, όπως κάθε φορά ισχύει, ανεξάρτητα από το ύψος του γενικού συνόλου του ενεργητικού της.
3. Επιτρέπεται σε φορείς κοινωνικής ασφάλισης, κατά τη διαχείριση των διαθεσίμων τους και ύστερα από απόφαση του Διοικητικού Συμβουλίου τους, να αγοράζουν και να πωλούν μετοχές εισηγμένες στο Χ.Α.Α. ή μετοχές, που διατίθενται με δημόσια εγγραφή για να εισαχθούν στο Χ.Α.Α., εταιρειών, οι οποίες ιδιωτικοποιούνται σύμφωνα με το άρθρο 5 παρ. 1γ' του ν. 2000/1991, όπως ισχύει, τηρουμένων κατά τα λοιπά των προβλεπομένων στο άρθρο 1 παρ. 4 του ν. 2374/1996 (ΦΕΚ 32 Α').
4. Η εκμετάλλευση των καταστημάτων αφορολογήτων ειδών, που υπάρχουν ή πρόκειται να ιδρυθούν στους διεθνείς αερολιμένες, τους χερσαίους μεθοριακούς σταθμούς και τους λιμένες της χώρας, ανήκει στην ανώνυμη εταιρεία με την επωνυμία Καταστήματα Αφορολογήτων Ειδών Α.Ε. (Κ.Α.Ε. Α.Ε.), που συστήθηκε με το άρθρο 27 του ν. 827/1978. Στους παραπάνω χώρους η εταιρεία θα δύναται να αναπτύσσει και δραστηριότητα πωλήσεως φορολογούμενων ειδών. Με σύμβαση, που συνάπτεται μεταξύ του Ελληνικού Δημοσίου, εκπροσωπουμένου από τον Υπουργό Οικονομικών ή το εξουσιοδοτούμενο από αυτόν όργανο, και της ανώνυμης εταιρείας Καταστήματα Αφορολογήτων Ειδών Α.Ε., παραχωρείται στην εταιρεία το παραπάνω δικαίωμα, για χρονικό διάστημα πενήντα (50) ετών που αρχίζει από 1.1.1998, έναντι ανταλλάγματος είκοσι δισεκατομμυρίων (20.000.000.000) δραχμών. Η καταβολή του ανταλλάγματος αυτού θα πραγματοποιηθεί μέσα σε δύο (2) μήνες από την υπογραφή της συμβάσεως. Το ποσό αυτό υπόκειται σε απόσβεση με συντελεστή δύο τοις εκατό (2%) ετησίως.
5. Με απόφαση της Γενικής Συνέλευσης της εταιρείας Κ.Α.Ε. Α.Ε. καταρτίζεται το καταστατικό αυτής, το οποίο εγκρίνεται με απόφαση του Υπουργού Ανάπτυξης, που δημοσιεύεται, σύμφωνα με τις διατάξεις του άρθρου 7 β' του κ.ν. 2190/1920, μέσα σε προθεσμία δεκαπέντε (15) ημερών από της υποβολής του. Με το εν λόγω καταστατικό ρυθμίζονται όλα τα θέματα που προβλέπονται από το άρθρο 2 του κ.ν. 2190/1920, καθώς και κάθε άλλο θέμα σχετικό με την εκπλήρωση του σκοπού της εταιρείας, με την επιφύλαξη των διατάξεων του κ.ν. 2190/1920, του ν. 2414/1996 (ΦΕΚ 135 Α') και του παρόντος νόμου.
Από τη δημοσίευση της παραπάνω απόφασης του Υπουργού Ανάπτυξης η παράγραφος 2 του άρθρου 27 του ν. 827/1978, καθώς και τα άρθρα 1 έως 16 και 18 του π.δ/τος 86/1979 (ΦΕΚ 17 Α') παύουν να ισχύουν. Κατ' εξαίρεση, για τη χρήση του έτους 1997 εξακολουθεί να εφαρμόζεται η διάταξη του άρθρου 15 παρ. 2 εδ. α' του π.δ/τος 86/1979.
6. Το μετοχικό κεφάλαιο της παραπάνω εταιρείας Κ.Α.Ε. Α.Ε. αυξάνεται σε τρία δισεκατομμύρια (3.000.000.000) δραχμές και διαιρείται σε τριάντα εκατομμύρια (30.000.000) ονομαστικές μετοχές ονομαστικής αξίας εκατό (100) δραχμών εκάστης. Το σύνολο των μετοχών που θα προκύψουν από την αύξηση αυτή του μετοχικού κεφαλαίου θα περιέλθει στο Ελληνικό Δημόσιο. Η αύξηση πραγματοποιείται κατά ποσό τετρακοσίων πενήντα εκατομμυρίων (450.000.000) δραχμών με κεφαλαιοποίηση αποθεματικών και κατά ποσό δύο δισεκατομμυρίων πεντακοσίων εκατομμυρίων (2.500.000.000) δραχμών με καταβολή μετρητών από το Ελληνικό Δημόσιο. Κάθε περαιτέρω αύξηση του μετοχικού κεφαλαίου της εταιρείας γίνεται σύμφωνα με τις διατάξεις του καταστατικού της εταιρείας.
7. Ο Υπουργός Οικονομικών ασκεί την εποπτεία επί της εταιρείας Κ.Α.Ε. Α.Ε. ως προς την τήρηση από αυτήν των διατάξεων περί καταστημάτων πωλήσεως αφορολογήτων και αδασμολογήτων ειδών και δύναται να παραγγείλει καθ' οιονδήποτε χρόνο σχετικό έλεγχο, εφαρμοζομένων κατά τα λοιπά των διατάξεων του κ.ν. 2190/1920.
8. Η παράγραφος 3 του άρθρου 17 του π.δ/τος 86/1979 αντικαθίσταται ως εξής:
"3. Οι δημόσιες υπηρεσίες, οργανισμοί και Ν.Π.Δ.Δ., καθώς και αυτοί στους οποίους έχει παραχωρηθεί με οποιονδήποτε τρόπο δικαίωμα εκμετάλλευσης ή διαχείρισης των χώρων της παραγράφου 2 του παρόντος άρθρου υποχρεούνται να παραχωρούν τη χρήση των χώρων που καθορίζονται με την απόφαση της προηγούμενης παραγράφου. Ως αντάλλαγμα για τη χρήση των χώρων αυτών, η εταιρεία καταβάλλει ποσοστό μέχρι πέντε στα εκατό (5%) επί των ακαθαρίστων εισπράξεων για τη χρήση των χώρων, όπου κατά τη δημοσίευση του παρόντος λειτουργούν ήδη καταστήματά της. Για τη μίσθωση των χώρων, όπου πρόκειται να λειτουργήσουν νέα καταστήματα, εφαρμόζονται αναλόγως οι διατάξεις του ν. 813/1978, εκτός αν προβλέπεται διαφορετικά από άλλες ειδικές διατάξεις."
9. Στην περίπτωση εισαγωγής των μετοχών της εταιρείας Κ.Α.Ε. Α.Ε. στο Χρηματιστήριο Αξιών Αθηνών, με την απόφαση της Γενικής Συνέλευσης για την εισαγωγή αυτή, που λαμβάνεται κατά τις διατάξεις του κ.ν. 2190/1920, μπορεί να περιορισθεί ή να καταργηθεί το δικαίωμα προτίμησης των παλαιών μετόχων για τις μετοχές που θα προκύψουν από την αύξηση του μετοχικού κεφαλαίου. Οι μετοχές που θα προκύψουν από την αύξηση του μετοχικού κεφαλαίου δεν θα έχουν δικαίωμα στο μέρισμα της χρήσης 1997, το οποίο θα εισπραχθεί εξ ολοκλήρου από το Δημόσιο ως παλαιό μέτοχο. Η διάταξη της παραγράφου 4 του άρθρου 6 του ν. 2000/1991 εφαρμόζεται και στην παραπάνω περίπτωση.
'Αρθρο 121
Στο άρθρο 17 παρ. 4 εδ. β' του ν. 2527/1997 (ΦΕΚ 206 Α') μετά τις λέξεις "Προεδρία της Δημοκρατίας" προστίθεται "και τη Βουλή των Ελλήνων".
'Αρθρο 122
'Εναρξη ισχύος
Οι διατάξεις του παρόντος νόμου ισχύουν από τη δημοσίευσή τους στην Εφημερίδα της Κυβερνήσεως, εκτός όπου ορίζεται διαφορετικά σε επί μέρους διάταξη.
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο, παρακαλώ.
ΠΡΟΕΔΡΟΣ (Απόστολος Κακλαμάνης): Ο κ. Σιούφας, ως Κοινοβουλευτικός Εκπρόσωπος της Νέας Δημοκρατίας, έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, πριν αρχίσει η συζήτηση του συγκεκριμένου νομοσχεδίου θα μου επιτρέψετε να επανέλθω στο θέμα που αργά τις μεσημβρινές ώρες σας έθεσα. 'Ηδη βλέπετε ότι αυτή τη στιγμή στην Αίθουσα είναι ελάχιστος αριθμός Βουλευτών καθ' ότι συνεδριάζουν αυτή τη στιγμή δύο Διαρκείς Επιτροπές και στις 8.30' το βράδυ, θα συνεδριάσει η Επιτροπή των ΔΕΚΟ για τον ορισμό διοικητών.
Θέλω, κύριε Πρόεδρε, εκ μέρους της Αξιωματικής Αντιπολίτευσης να μεταφέρω και στην Κυβέρνηση ότι αυτού του είδους η επιμονή της την ώρα που υπάρχει Ολομέλεια να συνεδριάζουν ταυτόχρονα μία, δύο και τρεις Διαρκείς Επιτροπές δεν συμβάλλει ούτε στην αναβάθμιση του Κοινοβουλίου ούτε στην ποιότητα του νομοθετικού έργου. Και το λέω αυτό, κύριε Πρόεδρε, ζητώντας τη δική σας παρέμβαση και κατανόηση γι'αυτό το θέμα αν θέλουμε στο μέλλον να μη φθάσουμε από την πλευρά της Αξιωματικής Αντιπολίτευσης σε καταχρηστική χρήση διατάξεων του Κανονισμού της Βουλής και σε καταγγελίες για την Κυβέρνηση και μέσα και έξω από την Εθνική Αντιπροσωπεία. Δεν μπορούμε να προχωρήσουμε και να νομοθετούμε πλέον κατ'αυτόν τον τρόπο, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, πράγματι αργά το μεσημέρι που με ζητήσατε σας κάλεσα αμέσως για να δω τι με θέλετε. Μου είπατε ότι συνεδριάζουν οι Επιτροπές Δημόσιας Διοίκησης και Μορφωτικών Υποθέσεων. Σας απήντησα -και το επαναλαμβάνω και εδώ- ότι Δευτέρα και Τρίτη η Βουλή δεν λειτουργούσε. Δόξα τω Θεώ, είμαστε όλοι καλά σήμερα Τετάρτη και είμαστε εδώ και θα είμαστε και αύριο για νομοθετικό έργο. Από αύριο το απόγευμα και την Παρασκευή θα είμεθα στις περιφέρειές μας. Νομίζω ότι είναι υπερβολή να πούμε ότι δεν θα συνεδριάσει τουλάχιστον η μία από τις δύο επιτροπές. Σας είπα αν νομίζετε, να πούμε η Επιτροπή Μορφωτικών Υποθέσεων να μη συνεδριάσει.
Αλλά, πρέπει να σας πω επίσης ότι εγώ ως Πρόεδρος του Σώματος θα ήμουν ευτυχής αν αρχομένης μάλιστα της συζητήσεως ενός νομοσχεδίου ήσαν τόσοι πολλοί συνάδελφοι στην Αίθουσα. Εν πάση περιπτώσει, δεν είναι νομίζω αυτό το θέμα μας.
Αν όμως -όπως είναι και το ξέρετε και δική μου επιθυμία- θέλουμε οι επιτροπές να μη συνεδριάζουν όταν συνεδριάζει η Ολομέλεια, παρακαλώ τα κόμματα να κάνουν την αναγκαία κίνηση, ώστε το Προεδρείο να έχει τη δυνατότητα να καλεί, Δευτέρα, Τρίτη και Παρασκευή, επιτροπές.
ΚΥΡΙΑΚΟΣ ΣΠΥΡΙΟΥΝΗΣ: 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Δεν μπορούμε να έχουμε και την πίττα ολόκληρη και το σκύλο χορτάτο, όπως λέει ο λαός μας. Αν δηλαδή, ερχόμαστε μετά τις διακοπές της 28ης Οκτωβρίου σήμερα Τετάρτη και αύριο Πέμπτη πρωί και δεν θα πρέπει να δουλέψουν οι επιτροπές, φοβάμαι ότι θα κάνουμε λάθος. Και ξέρω ότι ιδιαιτέρως εσείς, εκ των επιμελεστέρων σ' αυτήν την Αίθουσα και γενικότερα σε όλα τα καθήκοντά σας και εκτός Αιθούσης, δεν εννοείτε αυτό το πράγμα. Αν όμως υπάρχουν συνάδελφοι στις επιτροπές που συνεδριάζουν, οι οποίοι θέλουν να συμμετάσχουν στη συζήτηση, θα ειδοποιηθούν -το γνωρίζουν άλλωστε- θα εγγραφούν -δόξα τω Θεώ είναι πάρα πολλοί συνάδελφοι να μιλήσουν- και θα μιλήσουν και εκείνοι όταν το θελήσουν.
Σε ό,τι αφορά την επιτροπή των ΔΕΚΟ, είχε οριστεί από την προηγούμενη συνεδρίαση -ανταποκρίθηκα και πάλι σε αίτημα δικό σας- να μη συνεχίσουμε να συνεδριάζουμε μέχρι τα μεσάνυχτα την ημέρα εκείνη και να συνεχίσουμε σήμερα. Και η συνεδρίαση της επιτροπής των ΔΕΚΟ είναι υπόθεση της Βουλής, δεν είναι υπόθεση της Κυβερνήσεως. Με την ευκαιρία θα ήθελα να παρακαλέσω, επειδή έχει οριστεί η συνεδρίαση για τις 20.30' σήμερα, όσοι είναι μέλη της επιτροπής και είναι εδώ να ανέβουν για να κάνουμε τη δουλειά μας και εκεί.
Ορίστε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, οι συνεδριάσεις δεν είναι αυτοσκοπός. Είπατε πριν από λίγο ότι ορίστηκε για σήμερα η επιτροπή των ΔΕΚΟ. Και είναι φυσικό, κύριε Πρόεδρε, να χρειαστεί και δεύτερη και τρίτη συνεδρίαση γι' αυτό το θέμα. Γιατί όταν εξετάζονται σοβαρά ζητήματα, να εκφέρει γνώμη η Εθνική Αντιπροσωπεία για το διορισμό νέων διοικήσεων σε πέντε Οργανισμούς, δεν είναι δυνατόν απλά και μόνο να συνεδριάζουμε για να βγεί η απόφαση.
ΠΡΟΕΔΡΟΣ (Απόστολος Κακλαμάνης): Μα, δεν θα τελειώσουμε έτσι, κύριε Σιούφα, ποτέ. Η επιτροπή των ΔΕΚΟ αναβάλλεται για να συνεδριάσουμε μετά τη δωδεκάτη. Τι να κάνουμε; Να πάμε μέχρι το πρωί εκεί;
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το θέμα που έθεσα και παρακάλεσα προς εσάς να το διαβιβάσετε στην Κυβέρνηση δεν είναι θέμα τυπικό, ούτε για να κατατριβόμαστε με το χρόνο μέσα στην Εθνική Αντιπροσωπεία. Δεν είναι δυνατόν να συνεδριάζει η Ολομέλεια και την ίδια ώρα να βρίσκονται σε λειτουργία τρείς Διαρκείς Επιτροπές. Είναι σαφές αυτό που θέτω.
ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.
ΠΡΟΕΔΡΟΣ (Απόστολος Κακλαμάνης): Κύριε Κόρακα, είμαι βέβαιος ότι συμφωνείτε και με τον κ. Σιούφα και με εμένα. 'Ετσι δεν είναι;
ΣΤΡΑΤΗΣ ΚΟΡΑΚΑΣ: Μία κουβέντα θέλω να πω, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε.
ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι πράγματι ένα σοβαρότατο πρόβλημα. Το έχουμε ξαναθέσει και εμείς. Και βεβαίως για τη Νέα Δημοκρατία το πρόβλημα δεν είναι τόσο οξύ. Γίνεται οξύτερο για εμάς που είμαστε υποχρεωμένοι με λίγους Βουλευτές να ανταποκριθούμε σε όλα τα καθήκοντα.
ΠΡΟΕΔΡΟΣ (Απόστολος Κακλαμάνης): Εντάξει, κύριε Κόρακα, έχετε δίκιο εσείς ειδικώς με τόσους Βουλευτές.
ΣΤΡΑΤΗΣ ΚΟΡΑΚΑΣ: Θα έκανα την εξής πρόταση. Μήπως μπορούσαμε να κάνουμε μία προσπάθεια να γίνεται η επιτροπή στις 8.30'.
ΠΡΟΕΔΡΟΣ (Απόστολος Κακλαμάνης): Δυστυχώς όπως ξέρετε, επειδή χθες και προχθές ήταν αργία, η επιτροπή άρχισε σήμερα στις 11.30', γιατί πολλοί συνάδελφοι ήταν στις επαρχίες τους και θα ξεκινούσαν σήμερα το πρωί να έλθουν στην Αθήνα. Αυτά είναι λογικά, δεν είναι παράλογο, 28η Οκτωβρίου είναι να έλθει κανείς αποβραδίς, θα έλθει το πρωί, άρα η επιτροπή θα συνεδριάσει αργότερα. Λοιπόν, να δείχνουμε κατανόηση.
Εισερχόμαστε στη συζήτηση του νομοσχεδίου του Υπουργείου Ανάπτυξης "Βιομηχανικές και Επιχειρηματικές περιοχές και άλλες διατάξεις". 'Εχει αποφασισθεί στη Διάσκεψη των Προέδρων να συζητηθεί το νομοσχέδιο σε τρεις συνεδριάσεις. Η πρώτη μέρα είναι για την αρχή του νομοσχεδίου και οι επόμενες δύο για τη συζήτηση των άρθρων.
Κυρία Υπουργέ, έχετε καταθέσει τρείς τροπολογίες. Η μία είναι η γνωστή που κρατήθηκε του Υ.ΠΕ.ΧΩ.Δ.Ε.. 'Εχετε δύο τροπολογίες. 'Εχετε και άλλη;
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): 'Οχι, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): 'Εχουν κατατεθεί οι δύο τροπολογίες της κυρίας Υπουργού.
Η Νέα Δημοκρατία δεν έχει ορίσει Κοινοβουλευτικό Εκπρόσωπο για το νομοσχέδιο που θα συζητηθεί σήμερα. 
Το ΚΚΕ έχει ορίσει ως ειδικό Κοινοβουλευτικό Εκπρόσωπο τον κ. Νικόλαο Γκατζή.
ΝΙΚΟΛΑΟΣ ΓΚΑΤΖΗΣ: 'Οχι, ως ειδικό αγορητή.
ΠΡΟΕΔΡΟΣ (Απόστολος Κακλαμάνης): 'Ετσι γράφει εδώ, αλλά δεν χάλασε ο κόσμος, ως ειδικό αγορητή.
Και ο Συνασπισμός της Αριστεράς και της Προόδου ορίζει ως ειδικό αγορητή τον κ. Ευάγγελο Αποστόλου.
Ο εισηγητής της Πλειοψηφίας κ. Σαρρής έχει το λόγο.
ΔΗΜΗΤΡΙΟΣ ΣΑΡΡΗΣ: Κύριε Πρόεδρε, κυρίες και κύριοι συνάδελφοι, το υπό συζήτηση σχέδιο νόμου του Υπουργείου Ανάπτυξης με τίτλο "Βιομηχανικές και Επιχειρηματικές Περιοχές και άλλες διατάξεις" εισάγει πράγματι τολμηρές και καινοτόμες θεσμικές αλλαγές στη δομή και στη φυσιογνωμία των βιομηχανικών περιοχών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)
Παρέχει δυνατότητες ίδρυσης νέων βιομηχανικών περιοχών σε περιφερειακά κέντρα από τοπικούς φορείς και ιδιώτες, χωρίς πλέον τον ομφάλιο λώρο της ΕΤΒΑ. Δεν αποτελεί, δε, αποκομμένη και αποσπασματική ενέργεια, αλλά εντάσσεται σ' ένα συγκεκριμένο πλαίσιο προτεραιοτήτων του Υπουργείου Ανάπτυξης.
Το Υπουργείο Ανάπτυξης παρεμβαίνει σε όλες τις πτυχές της αναπτυξιακής διαδικασίας, τόσο στο σχεδιασμό της αναπτυξιακής πολιτικής, όσο και στην υλοποίησή της. Με τις πολύπλευρες αυτές παρεμβάσεις, έχει διαμορφώσει μια στρατηγική, με την οποία επιδιώκεται η ενίσχυση της ανταγωνιστικότητας των ελληνικών επιχειρήσεων, μέσω της βελτίωσης των ιδιωτικών υποδομών και της ποιότητας των παραγομένων προϊόντων, καθώς και των παρεχομένων υπηρεσιών.
Ακόμη επιδιώκεται η ενίσχυση της λειτουργίας στο μηχανισμό της αγοράς και του υγιούς ανταγωνισμού, με έμφαση στην προστασία του καταναλωτή. Επιδιώκεται επίσης η σύνδεση της αναπτυξιακής διαδικασίας με τις επιχειρηματικές δραστηριότητες στον ευρύτερο περίγυρο της χώρας μας και ιδιαίτερα στην περιοχή των Βαλκανίων.
Μεταξύ αυτών των προτεραιοτήτων, οι οποίες θα προσδιορίσουν την αναπτυξιακή πορεία της χώρας μας μέχρι τουλάχιστον το πέρας της τετραετίας της παρούσης κυβερνητικής θητείας -και ιδιαίτερα στον τομέα της βιομηχανίας και της μικρομεσαίας επιχείρησης- είναι η επιτάχυνση της απορρόφησης και πλήρους αξιοποίησης των πόρων του Κοινοτικού Πλαισίου Στήριξης.
Οι ρυθμοί, όμως, απορρόφησης των πόρων του Κοινοτικού Πλαισίου Στήριξης στους τομείς που, είτε ήταν αναγκαία η συμμετοχή πόρων του ιδιωτικού τομέα είτε ήταν αναγκαία η δημιουργία κατάλληλου θεσμικού πλαισίου είτε αφορούσαν καινοτόμες δράσεις, δεν ήταν οι επιθυμητοί.
Αντίθετα, σε άλλους τομείς και ιδιαίτερα στον τομέα των δημοσίων υποδομών, η απορρόφηση των πόρων υπήρξε ικανοποιητική. Παραδείγματος χάριν, στους τομείς της ενέργειας, της έρευνας και τεχνολογίας, η ετήσια απορροφητικότητα της δημόσιας δαπάνης αυξήθηκε εντυπωσικά. Στην ενέργεια, παραδείγματος χάριν, το 1996 έφτασε στο 131% . Επίσης, το 1996 στο έργο του φυσικού αερίου, απορροφήθηκε το 96% των προβλεπόμενων πιστώσεων. Στην έρευνα και την τεχνολογία, η ετήσια απορροφητικότητα το 1996 έφθασε το 84%, έναντι του 57% το 1995.
Οι εντάξεις έργων και οι αντίστοιχες δεσμεύσεις πιστώσεων σε αυτόν τον τομέα, ανέρχονται στο 88% επί του συνολικού προγράμματος για την εξαετία 1994 έως 1999. Στη βιομηχανία, όμως, έχουμε σημαντική υστέρηση. Οι ετήσιοι ρυθμοί απορρόφησης είναι μόνο 12% για το 1995 και 30% για το 1996. Σημειώνεται δηλαδή πρόοδος, αλλά απαιτείται περαιτέρω βελτίωση.
Θα πρέπει πάντως να σημειωθεί ότι σε όλους τους τομείς, τόσο σε εκείνους που εμφανίζουν σημαντική απορρόφηση, όπως η ενέργεια, το φυσικό αέριο, η έρευνα και η τεχνολογία, όσο και σε εκείνους που καταγράφονται καθυστερήσεις όπως η βιομηχανία, η συνολική επιτυχία των έργων, είτε αυτά αφορούν ιδιωτικές υποδομές είτε αφορούν ιδιωτικές επενδύσεις, θα κριθεί από τη συμμετοχή των πόρων του ιδιωτικού τομέα.
Ιδιαίτερα στη βιομηχανία, η απορρόφηση όλης της δράσης εξαρτάται ευθέως από τη συμμετοχή ιδιωτών. Η συμμετοχή αυτή, ανάλογα με τη δράση, κυμαίνεται από 25% έως 70% του συνολικού κόστους των έργων και ο μέσος όρος για όλο το πρόγραμμα ανέρχεται στο 57%.
Εν τούτοις έχουν ήδη ενταχθεί και έχουν δεσμευθεί οι αντίστοιχες πιστώσεις που ανέρχονται στο 68% του συνολικού προγράμματος όλης της εξαετίας 1994-1999. Δηλαδή, οι εντάξεις ξεπερνούν τα εξακόσια δισεκατομμύρια (600.000.000.000) δραχμές. Αναμένεται, λοιπόν, η υλοποίηση των δράσεων από τους ιδιώτες για να επιταχυνθεί η απορρόφηση.
Στο σύνολο της τριετίας 1994-1996 η απορρόφηση της δημόσιας δαπάνης για την ενέργεια είναι 105%, για το φυσικό αέριο 98%, για την έρευνα και την τεχνολογία 55% και για τη βιομηχανία μόλις 21%.
Οι άμεσες ενέργειες του Υπουργείου Ανάπτυξης, για τη βελτίωση της απορροφητικότητας στο τομέα της βιομηχανίας και των μικρομεσαίων επιχειρήσεων, είναι οι εξής:
Glusters: Προκηρύχθηκαν δράσεις -και αυτή είναι πραγματικά μια σημαντική ενέργεια του Υπουργείου Ανάπτυξης- που αφορούν δέσμες επιχειρηματικών δραστηριοτήτων και συνεργασίας επιχειρήσεων. Ανταποκρίθηκε ένας πολύ μεγάλος αριθμός επιχειρήσεων και ενώ προβλέπεται η χρηματοδότηση επενδύσεων να είναι στο ύψος μόλις των επτά δισεκατομμυρίων (7.000.000.000) δραχμών, υποβλήθηκαν αιτήσεις ύψους ενενήντα πέντε δισεκατομμυρίων (95.000.000.000) δραχμών.
Για τις φθίνουσες βιομηχανικές περιοχές -για όλες αυτές τις περιοχές στις οποίες έχει συμπεριληφθεί και το ανατολικό Αιγαίο- προκηρύχθηκε η δημιουργία γραφείων "βιομηχανικής μεταλλαγής", όπως λέγονται. Αυτά τα γραφεία επιδιώκεται, με την ευθύνη βέβαια και της νομαρχιακής αυτοδιοίκησης, να αποτελέσουν μικρά στρατηγεία βιομηχανικής ανάπτυξης και έχουν στόχους, όπως: 
- Την ενθάρρυνση και υποστήριξη επιχειρήσεων της περιοχής, προκειμένου να προετοιμάσουν αποτελεσματικά επενδυτικά σχέδια και πρωτοβουλίες σε τοπικό επίπεδο.
- Την παρακολούθηση βασικών μεγεθών και εξελίξεων στη βιομηχανία της περιοχής και ευρύτερα την τοπική οικονομία.
- Τις ενέργειες προβολής των πλεονεκτημάτων της περιοχής και οργάνωση της προσέλκυσης επενδυτικού ενδιαφέροντος. 
- Επίσης, την παροχή εν γένει συμβουλευτικής υποστήριξης στις επιχειρήσεις της περιοχής και ειδικότερα σε εκείνες που είναι προβληματικές. 
Προς την ίδια κατεύθυνση συντείνουν και τα ειδικά προγράμματα των μικρομεσαίων επιχειρήσεων, που είναι προσανατολισμένα αποκλειστικά προς την κατεύθυνση της ενίσχυσής τους.
Θα πρέπει κατ' αρχήν να επισημανθεί ότι οι επιδοτήσεις προς αυτές τις επιχειρήσεις χορηγούνται με στόχο την αύξηση της ανταγωνιστικότητάς τους και όχι στη λογική της διατήρησης ή του πολλαπλασιασμού τους.
Οι στόχοι του Υπουργείου είναι να δημιουργηθούν μεγαλύτερες επιχειρήσεις, επιχειρήσεις που να παράγουν προϊόντα υψηλής ποιότητας, επιχειρήσεις με καλύτερο μάνατζμεντ, επιχειρήσεις που χρησιμοποιούν υψηλή τεχνολογία, επιχειρήσεις με καλύτερη πρόσβαση στην αγορά και στο χρηματοπιστωτικό σύστημα. 
Για το συντονισμό όλων αυτών των προγραμμάτων έχει συσταθεί, όπως είναι γνωστό, ειδικό διϋπουργικό όργανο και συγκροτήθηκαν επτά ενδιάμεσοι φορείς σ' ολόκληρη τη χώρα, ώστε να προχωρήσει αποκεντρωμένα η υλοποίηση των δράσεων.
Με βάση τα παραπάνω σήμερα οι μικρομεσαίες επιχειρήσεις βρίσκονται μπροστά στη σημαντικότατη πρόκληση να ανταποκριθούν σε δράσεις ύψους εκατό δισεκατομμυρίων (100.000.000.000) δραχμών, που τους εξασφαλίζουν τον εκσυγχρονισμό, τη βελτίωση των υποδομών και γενικότερα την ανταγωνιστικότητά τους. 'Ηδη, όμως, παρέχεται σημαντική στήριξη στις μικρομεσαίες επιχειρήσεις με τις δράσεις που προωθούνται από τον ΕΟΜΜΕΧ. Συγκεκριμένα οι δράσεις αυτές, που έχουν συνολικό προϋπολογισμό εικοσιδυόμισι δισεκατομμυρίων (22.500.000.000) δραχμών και αναφέρονται στην επιδότηση επιτοκίων, δανείων προς μικρομεσαίες επιχειρήσεις καθώς και σε επενδύσεις του αναπτυξιακού ν. 1892/1990 και άλλες συμπληρωματικές διατάξεις, έχουν πραγματικά προχωρήσει.
Επίσης, από 1.9.1996 εκταμιεύθηκαν συνολικά δέκα δισεκατομμύρια (10.000.000.000) δραχμές, περίπου και ας σημειωθεί ότι μόνο με τις εκταμιεύσεις του ν. 1892/1990 δημιουργήθηκαν δύο χιλιάδες τριακόσιες θέσεις εργασίας. Με τη συνολική, δε, προκήρυξη των προγραμμάτων προβλέπεται η δυναμικότερη επιτάχυνση των εκταμιεύσεων προς τις μικρομεσαίες επιχειρήσεις. Η πολιτική της απορρόφησης των πόρων για τη βιομηχανία και τις μικρομεσαίες επιχειρήσεις -γιατί εκεί είναι το πρόβλημα, να απορροφηθούν πόροι του Β' Κοινοτικού Πλαισίου Στήριξης- συμπληρώνεται με κάποιες γενναίες, θεσμικές μεταρρυθμίσεις που συνδέονται με την απλούστευση των διαδικασικών που απαιτούνται για την ίδρυση και λειτουργία βιομηχανιών και βιοτεχνιών και ακόμα με τη δημιουργία βιομηχανικών και επιχειρηματικών περιοχών που προβλέπει το υπό συζήτηση νομοσχέδιο.
'Οσον αφορά την απλούστευση των διαδικασιών, που απαιτούνται για την ίδρυση και λειτουργία βιομηχανιών και βιοτεχνιών, ψηφίστηκε πριν λίγους μόνο μήνες, μέσα στο καλοκαίρι, νομοσχέδιο, που προβλέπει συντονισμό όλων των δημοσίων αρχών, που είναι αρμόδιες για την έκδοση των κάθε είδους αδειών, που απαιτούνται για την εγκατάσταση και λειτουργία βιομηχανιών και βιοτεχνιών, σύσταση ειδικών επιτροπών από εκπροσώπους συναρμοδίων αρχών και κοινωνικών φορέων, αναμόρφωση του συστήματος χορήγησης αδειών, λειτουργίας, που θα χορηγούνται πλέον χωρίς χρονικούς περιορισμούς, καθιέρωση της προσωρινής άδειας λειτουργίας, ώστε να δοκιμάζεται η βιομηχανία και η βιοτεχνία και να καθίστανται εμφανή τα προβλήματα στο περιβάλλον από τη λειτουργία τους, καθιέρωση του αυτεπάγγελτου ελέγχου των βιομηχανιών και βιοτεχνιών για την τήρηση των όρων και κανόνων λειτουργίας τους.
'Οσον αφορά, δε, τη δημιουργία βιομηχανικών και επιχειρηματικών περιοχών, που το σημερινό υπό συζήτηση νομοσχέδιο θέτει, η ευθύνη ανατίθεται πλέον όχι στην ΕΤΒΑ, που την είχε μέχρι τώρα, αλλά σε ολόκληρη την κοινωνία, με έκφραση τους τοπικούς, αναπτυξιακούς και επιχειρηματικούς φορείς, τα πανεπιστήμια και ερευνητικά ινστιτούτα, τον ιδιωτικό τομέα, καθώς και ενώσεις.
Αποκαθίσταται έτσι σε τοπικό επίπεδο η άμεση σύνδεση του φορέα παροχής βιομηχανικών και επιχειρηματικών υπηρεσιών με τις επιχειρήσεις, που τη χρειάζονται. Επεκτείνεται το δικαίωμα εγκατάστασης της ΒΕΠΕ και άλλων επιχειρήσεων, που δεν ανήκουν στο χώρο της μεταποίησης, αλλά προσφέρουν υπηρεσίες, υλικές και άϋλες, όπως τεχνογνωσία, πληροφορική, εμπορία, διακίνηση και αποθήκευση αγαθών, χρηματοπιστωτικές υπηρεσίες, τουρισμός, αλλά ακόμα και αθλητικές εγκαταστάσεις και χώροι αναψυχής, για να είναι οι νέες ΒΕΠΕ όχι μουσειακού τύπου εγκαταστάσεις, αλλά να είναι ζωντανά κύτταρα της κοινωνίας.
Ρυθμίζονται με το νομοσχέδιο τα θέματα απόκτησης γης, αδειοδότησης της ίδρυσης και των συναφών έργων, καθώς και της συμβατότητας του συνολικού σχεδίου, αλλά και των επιμέρους επιπτώσεών του στο περιβάλλον.
Ενθαρρύνονται με το νομοσχέδιο αυτό οι φορείς και παράγοντες της τοπικής κοινωνίας να συνενωθούν, δημιουργώντας τις φερέγγυες ενώσεις, που θα αναλάβουν την ίδρυση και τη διακίνηση των βιομηχανικών και επιχειρηματικών περιοχών.
Επεκτείνεται ακόμα το καθεστώς ευνοϊκών κινήτρων για την εγκατάσταση στις ΒΕΠΕ επιχειρηματικών μονάδων, που ίσχυε σήμερα για την ΕΤΒΑ.
Τέλος, οι υποδομές αυτές χρηματοδοτούνται από το πρόγραμμα δημοσίων επενδύσεων και το επιχειρησιακό πρόγραμμα για τη βιομηχανία, σε ποσοστό μέχρι και 60% επί των δαπανών ιδρύσεών τους.
Εδώ βλέπουμε ότι χρηματοδοτούνται οι υποδομές, στα πλαίσια του σκεπτικού και της φιλοσοφίας ότι δεν είμεθα υπέρ του πολλαπλασιασμού υποχρεωτικά των μονάδων, αλλά και για να βοηθηθεί η δημιουργία ιδιωτικών υποδομών.
Κυρίες και κύριοι συνάδελφοι, με το παρόν σχέδιο νόμου καθιερώνεται με τόλμη και καινοτομική πρωτοτυπία νέο θεσμικό πλαίσιο για τις βιομηχανικές και επιχειρηματικές περιοχές, που ανταποκρίνεται περισσότερο στις ανάγκες της σύγχρονης οικονομικής και κοινωνικής ζωής του τόπου.
Η επιλογή του τόπου εγκατάστασης μιας βιομηχανίας αποτελούσε και αποτελεί έναν από τους σημαντικότερους παράγοντες βιωσιμότητας και αποτελεσματικής λειτουργίας των βιομηχανικών εγκαταστάσεων.
Τι γινόταν, όμως, μέχρι πριν λίγα χρόνια; Αυτή η επιλογή ήταν ουσιαστικά ελεύθερη, δεδομένου ότι ο φορέας ίδρυσης της βιομηχανικής εγκατάστασης, ο επιχειρηματίας δηλαδή, ήταν αυτός που επέλεγε, ανάλογα με τη δραστηριότητά του, τη θέση της εγκατάστασης και οι υπηρεσίες του Υπουργείου, με εμπειρικά κυρίως κριτήρια, αποφάσιζαν για την έγκριση αυτής της θέσης εγκατάστασης.
'Ετσι, στη μεταπολεμική Ελλάδα η έλλειψη χωροταξικού σχεδιασμού και χρήσεων γης, αλλά και η έλλειψη βιομηχανικής υποδομής στην περιφέρεια, οδήγησαν σε μεγάλες συγκεντρώσεις της βιομηχανίας στα μεγάλα αστικά κέντρα, με αποτέλεσμα, βέβαια, συνεπακόλουθο αυτονόητα, την αστυφιλία.
Οι απρογραμμάτιστες αυτές συγκεντρώσεις οδήγησαν στη δημιουργία ασυμβίβαστων χρήσεων γης και στην υποβάθμιση της ποιότητας ζωής στον οικιστικό ιστό των πόλεων. Η ΕΤΒΑ, σε μια προσπάθεια ενίσχυσης της περιφερειακής ανάπτυξης, αλλά και δημιουργίας φθηνής βιομηχανικής υποδομής, για την προσέλκυση μεγάλων επενδύσεων σε περιφέρειες, που προσφέρονται για βιομηχανική ανάπτυξη, θεσμοθέτησε τις βιομηχανικές περιοχές. Οι είκοσι πέντε ΒΕΠΕ που δημιουργήθηκαν με αυτόν τον τρόπο τα τελευταία χρόνια, διάσπαρτες σε όλη την περιφέρεια, καλύπτουν σε μεγάλο βαθμό τις ανάγκες σε οργανωμένους χώρους για την εγκατάσταση μεγάλων βιομηχανικών κύρια μονάδων.
'Ετσι το ενδιαφέρον σήμερα επικεντρώνεται κυρίως στην δημιουργία μικρότερων χώρων ΒΙΟ.ΠΑ. ή ΒΙΠΑ που στόχο έχουν να καλύψουν τις σύγχρονες απαιτήσεις των μεγάλων πόλεων, δηλαδή την συγκέντρωση νέων μικρών μονάδων ή αυτών που πρόκειται να μετεγκατασταθούν για την αποσυμφόρηση του οικιστικού ιστού ή την ανάπλαση τμημάτων αυτού.
Με το προτεινόμενο νομοσχέδιο θεσμοθετούνται νέες μορφές βιομηχανικών περιοχών. Οι κατηγορίες αυτών των βιομηχανικών και επιχειρηματικών περιοχών ΒΕΠΕ προσδιορίζονται και καταγράφονται συνοπτικά καθώς και οι δραστηριότητες που μπορούν να αναπτυχθούν στους νέους οργανωμένους αυτούς βιομηχανικούς χώρους.
Εξάλλου η διαδικασία ίδρυσης των ΒΕΠΕ μπαίνει σε μία εντελώς νέα βάση. Συγκεκριμένα σαν φορείς ίδρυσης των ΒΕΠΕ μπορούν να δραστηριοποιηθούν Νομικά Πρόσωπα Δημοσίου Δικαίου ή Ιδιωτικού Δικαίου που με ιδιωτικοοικονομικά κριτήρια και χωρίς χρονοβόρες διαδικασίες, που απαιτεί η ίδρυση από δημόσιο φορέα μίας τέτοιας μονάδας, μπορούν να μειώσουν το κόστος, αλλά και το χρόνο ίδρυσης. Την ίδρυση μπορεί να ζητήσει ο φορέας ΒΕΠΕ ή και οι μέτοχοι που θα τον αποτελέσουν με αίτησή τους που υποβάλλεται στο Υπουργείο Ανάπτυξης. Η αίτηση θα πρέπει να συνοδεύεται από μελέτη σκοπιμότητας, μελέτη περιβαλλοντολογικών επιπτώσεων και καταστατικό ή σχέδιο καταστατικού του φορέα ΒΕΠΕ. Η ίδρυση ΒΕΠΕ και ο συγκεκριμένος φορέας ΒΕΠΕ εγκρίνεται με κοινή απόφαση των Υπουργών Ανάπτυξης και Περιβάλλοντος, ύστερα απο γνώμη του κατά τόπου αρμόδιου νομαρχιακού συμβουλίου.
Η πολεοδομική μελέτη, που έχει καταρτίσει ο φορέας ΒΕΠΕ, εγκρίνεται με απόφαση του Γενικού Γραμματέα Περιφέρειας. Οι μελέτες και τα σχέδια ανέγερσης των κτιρίων και γενικά η εκτέλεση των οικοδομικών έργων συντάσσονται και εκτελούνται από το φορέα ΒΕΠΕ. Η οικοδομική άδεια θα πρέπει να χορηγηθεί μέσα σε προθεσμία τριάντα ημερών. Ο φορέας, δε, ΒΕΠΕ θα πρέπει να ολοκληρώσει τα έργα υποδομής στην ΒΕΠΕ το αργότερο μέσα σε τέσσερα χρόνια από την έγκρισή της.
Αν δεν τηρηθεί η προθεσμία αυτή, η απόφαση έγκρισης της ΒΕΠΕ ανακαλείται και ο φορέας ΒΕΠΕ κηρύσσεται έκπτωτος. Η διοίκηση και διαχείριση της ΒΕΠΕ ανήκει στο φορέα μέχρι την ολοκλήρωση του έργου.
Στη συνέχεια πρέπει να μεταβιβασθεί σε ανώνυμη εταιρεία, στην οποία έχουν δικαίωμα συμμετοχής οι ιδιοκτήτες γης στη ΒΕΠΕ. Στη διοίκηση, όμως, αυτή θα συμμετέχουν και οι ΟΤΑ, επιμελητήρια και η νομαρχιακή αυτοδιοίκηση. Η ΒΕΠΕ και οι φορείς ΒΕΠΕ εποπτεύονται από το Υπουργείο Ανάπτυξης. Κάθε δικαιοπραξία του φορέα ΒΕΠΕ απαλλάσεται από κάθε φόρο, τέλος ή εισφορά με εξαίρεση το Φόρο Προστιθέμενης Αξίας. Μετά την έγκριση ίδρυσης της ΒΕΠΕ οι προϋπολογιζόμενες από τον φορέα δαπάνες, για την ίδρυση και την οργάνωση των ΒΕΠΕ, μπορεί να επιχορηγούνται από το Υπουργείο Ανάπτυξης. Η επιχορήγηση ανέρχεται μέχρι το ποσοστό, όπως έχουμε πει 60% επί του ύψους του επενδυτικού σχεδίου και εγκρίνεται με απόφαση του Υπουργού Ανάπτυξης ύστερα από γνωμοδότηση εννεαμελούς επιτροπής. Οι υφιστάμενες ΒΙΠΕ -και αυτό είναι σημαντικό- δεν καταργούνται. Προβλέπεται ότι οι ΒΙΠΕ της ΕΤΒΑ θα εξακολουθήσουν να διέπονται από τους γνωστούς νόμους 4458/1965 και 742/1977, από τους κανόνες λειτουργίας τους και από λοιπές πράξεις κανονιστικού περιεχομένου.
Είναι δυνατόν, όμως, με απόφαση του Υπουργού Ανάπτυξης να εντάσσονται στις διατάξεις του παρόντος νόμου μετά την ψήφισή του, οι λοιπές ΒΙΠΑ και ΒΙΟΠΑ που έχουν καθοριστεί με βάση τις διατάξεις της οικιστικής και πολεοδομικής νομοθεσίας και να υπάγονται στις διατάξεις αυτού του νόμου.
Τα ειδικότερα οφέλη που επιδιώκονται με τη νέα θεσμική ρύθμιση για τις ΒΙΠΕ, πέραν των άλλων, μπορούν να συνοψιστούν και στα εξής:
Αποφεύγεται η διασπορά των βιομηχανικών μονάδων. 'Ετσι δεν αλλοιώνονται ούτε υποβαθμίζονται οι μεγάλες εδαφικές περιοχές. Δημιουργείται οργανωμένη δόμηση που προσαρμόζεται στις περιβαλλοντικές συνθήκες της περιοχής. Οι συνθήκες εργασίας είναι σαφώς καλύτερες και παρέχουν τη δυνατότητα να ληφθούν συνολικά μέτρα για την προστασία του περιβάλλοντος, αλλά και για τους ίδιους τους εγκαταστημένους προκύπτουν σημαντικά οφέλη, αφού υπάρχουν οικονομίες κλίμακας από τη δημιουργία κοινών εγκαταστάσεων, παραδείγματος χάριν κοινά λεβητοστάσια, κοινοί αποθηκευτικοί χώροι κλπ. Είναι πολύ χαμηλότερο το κόστος της γενικής υποδομής, δίκτυο ύδρευσης, αποχέτευσης, ενέργειας και επικοινωνιών.
Κυρίες και κύριοι συνάδελφοι, το υπό συζήτηση σχέδιο νόμου αποτελεί στην κυριολεξία -και δεν αποτελεί σχήμα λόγου- μία "επαναστατική" τομή στον τομέα της περιφερειακής ανάπτυξης. Γι'αυτό σας καλώ να το υπερψηφίσουμε. Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Σαρρή.
'Εχω την τιμή να σας ανακοινώσω ότι ο Πρόεδρος του Δημοκρατικού Κοινωνικού Κινήματος κ.Δημήτριος Τσοβόλας ορίζει ως ειδικό αγορητή το Βουλευτή κ.Γεώργιο Ρόκο στο νομοσχέδιο αυτό.
Επίσης, ο Βουλευτής κ.Παναγιώτης Καμμένος ζητά ολιγοήμερη άδεια απουσίας στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
Ο κ. Τρυφωνίδης, εισηγητής της Νέας Δημοκρατίας, έχει το λόγο.
ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία, κόμμα σύγχρονο, ριζοσπαστικό, φιλελεύθερο, χωρίς ιδεολογικές αγκυλώσεις πιστεύει στις δημιουργικές δυνάμεις της κοινωνίας μας. Θεωρεί ότι οι δυνάμεις αυτές πρέπει να απελευθερωθούν από ξεπερασμένες δεσμεύσεις του παρελθόντος που επέβαλε μια "κρατικίστικη" νοοτροπία. Μόνο έτσι η ελληνική οικονομία θα καταστεί ανταγωνιστική και συγχρόνως η Ελλάδα θα γίνει βάση διεθνούς επιχειρηματικής δράσης για τα Βαλκάνια, για τον Εύξεινο Πόντο, για τη Μέση Ανατολή.
Η θεσμοθέτηση, λοιπόν, φορέων ευέλικτων που θα αναλάμβαναν τη δημιουργία στη χώρα μας υποδομών βιομηχανικών και επιχειρηματικών δράσεων, είναι ένα απαραίτητο και αναγκαίο μέσο για την επίτευξη των σκοπών αυτών.
Η Νέα Δημοκρατία ελέγχει την Κυβέρνηση του ΠΑ.ΣΟ.Κ. για έλλειψη στρατηγικής στον τομέα των βιομηχανικών και επιχειρηματικών υποδομών, για αδράνεια και αδιαφορία. Στο Δεύτερο Κοινοτικό Πλαίσιο Στήριξης και συγκεκριμένα στο επιχειρησιακό πρόγραμμα για τη βιομηχανία, Δράσης 1.2 είναι εγγεγραμμένα εκατόν σαράντα πέντε εκατομμύρια (145.000.000) ECU, για τη δημιουργία ΒΙΠΕ και ΒΙΟΠΑ. Προβλέπεται ακόμα ότι το 1995 θα έπρεπε να γίνει η θεσμική ρύθμιση του θέματος αυτού, γιατί έτσι υπαγορεύεται από το κατατεθέν χρονοδιάγραμμα απορροφήσεων της δράσης αυτής. 'Ηδη, όμως, τελειώνει το 1997 και απομένουν μόνο δύο χρόνια το 1998 και 1999, και η Κυβέρνηση μόλις τώρα έρχεται να καλύψει αυτή τη θεσμική ανάγκη για την ανάπτυξη της βιομηχανίας.
Στην εισηγητική έκθεση του νομοσχεδίου η κυρία Υπουργός αναγκάζεται να παραδεχθεί ότι χάσαμε ήδη το 60% των κοινοτικών κονδυλίων που αφορούν αυτή τη δράση και θα πρέπει τα κεφάλαια αυτά να αντικατασταθούν από εθνικούς πόρους. Προβλέπεται, δε, συγκεκριμένα μια εκταμίευση τριών, τεσσάρων δισεκατομμυρίων (3.000.000.000, 4.000.000.000) κάθε χρόνο από το 2000 και ύστερα.
Η Κυβέρνηση, λοιπόν, σύρεται από τις περιστάσεις και τρέχει να προλάβει το χαμένο χρόνο. Βιαστικά καταθέτει στην Εθνική Αντιπροσωπεία ένα νομοσχέδιο πρόχειρο, χωρίς την πρέπουσα νομοθετική επεξεργασία.
Η επιπολαιότητα που χαρακτηρίζει το νομοσχέδιο αυτό, έρχεται σε ευθεία αντίθεση με τη σοβαρότητα του θέματος το οποίο καλείται να καλύψει. Οι διατάξεις που περιέχονται στο νομοσχέδιο, με τις γενικότητες και τις ασάφειες, την απουσία ορθής εκτίμησης των δεδομένων, θα περιπλέξουν τις διαδικασίες ίδρυσης ΒΙΠΕ και θα δημιουργήσουν προβλήματα κατά το στάδιο της εφαρμογής του. Δεν θα είναι, δε, λίγες οι περιπτώσεις που θα εγκλωβίσει ιδιοκτήτες γης, επιχειρηματίες, ΔΕΚΟ, ΟΤΑ αλλά και το ίδιο το κράτος σε καταστάσεις αδιέξοδες. 
Γενικά μπορούμε να πούμε ότι πέρα από τις νομοτεχνικές αδυναμίες που θα καταφανούν στην παρακάτω ανάλυση, το νομοσχέδιο φαίνεται να ευνοεί και να προτρέπει περισσότερο σε "μια αεριτζίδικη" δράση στον τομέα αυτών των ΒΕΠΕ παρά σε σοβαρή και υπεύθυνη επιχειρηματική δράση.
Πολύ φοβάμαι ότι η Κυβέρνηση την προβληματική βιομηχανία, που έχει καταστεί "θεσμός" στη χώρα μας, την εκσυγχρονίζει και τη μετατρέπει σε προβληματική ΒΕΠΕ.
Αλλά ας έλθουμε ειδικότερα στο νομοσχέδιο. Η δυνατότητα επιδότησης μέχρι 60% όλων των ειδών των ΒΕΠΕ ελεύθερα σε όλη την επικράτεια, δηλαδή Θράκη, 'Ηπειρο, Αττική, Πελοπόννησο κλπ., είναι οπωσδήποτε ένα άριστο εργαλείο στα χέρια της Κυβέρνησης για να κατευθύνει χωροταξικά και κλαδικά, αν θέλετε, την ανάπτυξη της χώρας.
Αυτό, βέβαια, θα προϋπέθετε την ύπαρξη ενός χωροταξικού σχεδιασμού και μιας στρατηγικής στην ανάπτυξη της εθνικής οικονομίας. Η απουσία όμως των ανωτέρω και η αντικατάστασή τους μόνο από την προσωπική βούληση του εκάστοτε Υπουργού Ανάπτυξης να καθορίζει κατά το δοκούν το ποσοστό της επιχορήγησης από 0% έως 60% χωρίς διακρίσεις, ανάμεσα στις περιοχές, χωρίς προτεραιότητες εκπεφρασμένες για το πού θα πρέπει να στρέψουμε την αναπτυξιακή προσπάθεια της χώρας, θα οδηγήσει σε ένα αλαλούμ από το οποίο θα βγει ζημιωμένη η ισόρροπη ανάπτυξη της επικράτειας με μεγαλύτερες ακόμη στρεβλώσεις της ελληνικής οικονομίας με επιβάρυνση του περιβάλλοντος, μεγαλύτερη αύξηση της ανεργίας ειδικώτερα στην περιφέρεια και την απερήμωση των εθνικά ευαίσθητων περιοχών της χώρας. Γιατί -ρωτώ- ποιος θα πάει να κάνει επένδυση ΒΕΠΕ στην 'Ηπειρο με 60% όταν μπορεί να πάρει την επιδότηση αυτή μέσα στην Αττική;
Το ζητούμενο είναι να εξασφαλίσει η Κυβέρνηση ίσες ευκαιρίες σε όλες τις περιφέρειες της χώρας, κατά το δυνατόν, σύμφωνα με ένα σωστό χωροταξικό σχεδιασμό και μια στρατηγική ανάπτυξης. Αν η περιοχή της Αττικής και η περιοχή της Θεσσαλονίκης έχουν από μόνες τους μια δυναμική ανάπτυξης, βοηθήστε και αυτές, πλην όμως θα πρέπει να βοηθηθεί περισσότερο η υπόλοιπη περιφέρεια, ώστε να έχουμε μια ισόρροπη ανάπτυξη που θα εκμεταλλεύεται φυσικά τα συγκριτικά πλεονεκτήματα εκάστης περιοχής.
Αυτό, βέβαια, δεν φαίνεται να το εξασφαλίζει το παρόν νομοσχέδιο. Αντιθέτως εγείρει και σοβαρά θέματα συνταγματικότητας. Και φέρνω για παράδειγμα το άρθρο 3 παράγραφος 2β, όπου αναφέρεται ότι μεταξύ των προϋποθέσεων που θα πρέπει να έχει ένας φορέας για να ιδρυθεί, είναι "η απαιτούμενη εκτάση (γης), μερικά ή ολικά, η οποία να ανήκει στον υπό ίδρυση φορέα ή θα περιέλθει σ' αυτόν μετά από απαλλοτρίωση".
Αμέσως, όμως, δημιουργείται το ερώτημα: Κατέχοντας μια Α.Ε. από 0% π.χ. μέχρι 5% μιας περιοχής, η οποία έχει ορισθεί ότι μπορεί να γίνει μια ΒΕΠΕ νομιμοποιείται να προβαίνει σε απαλλοτριώσεις περιουσιών Ελλήνων πολιτών, επειδή απλά πήρε από τον Υπουργό Ανάπτυξης μια άδεια για ΒΕΠΕ; Η ευρύτητα των επιχειρηματικών στόχων μιας ΒΕΠΕ, μπορεί να είναι βιομηχανική, τουριστική κλπ. και η έλλειψη νομοθεσίας, που να περιγράφει και να καθορίζει τις χρήσεις γης, με την απουσία βεβαίως και του χωροταξικού σχεδιασμού της χώρας, θεμελιώνουν επιχειρήματα αντισυνταγματικότητας του νομοσχεδίου. Εκεί θα στραφούν πολλοί πολίτες που θίγονται από τις αναγκαστικές απαλλοτριώσεις για την ίδρυση ΒΕΠΕ, υπέρ της ανώνυμης εταιρείας, θα εγκλωβίζονται, δε, σε ανεπιθύμητες καταστάσεις επιχειρηματίες, ΟΤΑ, ΔΕΚΟ, ιδιοκτήτες γης κλπ. μια και τα έργα των ΒΕΠΕ θα προχωρούν ενώ θα εκκρεμούν στα δικαστήρια υποθέσεις αντισυνταγματικότητας.
Κάτι ανάλογο κάνει η κυβέρνηση του ΠΑ.ΣΟ.Κ., αν θυμάσθε, με το νόμο για τη μεταφορά συντελεστού δόμησης. Παρ' όλες τις υποδείξεις μας περί αντισυνταγματικότητας προχώρησε στην ψήφιση του νομοσχεδίου και σήμερα οι πολίτες είναι εκτεθειμένοι έχοντας προβεί σε κατασκευές, οι οποίες εκ των υστέρων από το Συμβούλιο της Επικρατείας έχουν θεωρηθεί παράνομες. Αλλά επιπρόσθετα έρχεται σήμερα και η έκθεση της Επιστημονικής Επιτροπής της Βουλής, η οποία συνετάχθη στις 23.10.1997, -σήμερα δυστυχώς την πήρα στα χέρια μου, παρ' όλο που επί της αρχής στη Διαρκή Επιτροπή είχε συζητηθεί το Σεπτέμβριο το νομοσχέδιο- και διατηρεί επιφυλάξεις ως προς τη συνταγματικότητα των διατάξεων. Αναφέρει αρκετές διατάξεις και λέει ότι πρώτα πρέπει να είναι επικρατέστερη η αρχή της πρόληψης της μόλυνσης του περιβάλλοντος και απ' ό,τι εδώ φαίνεται, δεν υπάρχει η νομική θωράκιση αυτών των περιοχών που θα χαρακτηρισθούν ΒΕΠΕ, μέσω ενός γενικότερου χωροταξικού σχεδιασμού της χώρας.
Προχωρώ, όμως, στην ανάλυση του νομοσχεδίου.
Το νομοσχέδιο χαρακτηρίζεται ακόμη και από μία, θα έλεγα, ανεφάρμοστη στην πράξη αυταρχικότητα. Η Κυβέρνηση του ΠΑ.ΣΟ.Κ. μετά το σχέδιο "ΚΑΠΟΔΙΣΤΡΙΑΣ" εμφανίζει νέα δείγματα αυταρχικότητας της μορφής του "αποφασίζουμε και διατάσσουμε", τα οποία, βέβαια, εάν δεν είναι φαιδρά, είναι μη εφαρμόσιμα.
Στο άρθρο 8 παράγραφος 2, ορίζει ότι ο Υπουργός Ανάπτυξης ή συνάδελφός του αρμόδιος, θα μπορεί να διατάξει την εκτέλεση των έργων εξωτερικής υποδομής μια ΒΕΠΕ. Και παραλήπτες αυτής της διαταγής -ακούστε, κύριοι συνάδελφοι- μεταξύ των άλλων θα είναι δήμοι, κοινότητες και νομαρχίες της περιοχής της ΒΕΠΕ, οι οποίες διατάσσονται από την Υπουργό Ανάπτυξης μέσα σε δύο χρόνια από τη διαταγή, ανεξάρτητα εάν έχουν χρήματα ή όχι, ανεξάρτητα εάν αυτά τα έργα είναι στο πρόγραμμά τους, να προβούν στην εκτέλεση όλων αυτών των δρόμων, κόμβων, των δικτύων ύδρευσης, αποχέτευσης και λοιπών έργων, που απαιτούνται ως εξωτερικά έργα υποδομής για να λειτουργήσει μία ΒΕΠΕ.
Ρωτάμε την κυρία Υπουργό: Πώς θα υποχρεώσει μία δημοτική επιχείρηση ύδρευσης-αποχέτευσης να μην επισκευάσει δίκτυα, τα οποία σχετίζονται άμεσα με την υγεία των κατοίκων ενός δήμου, που πληρώνουν ανταποδοτικά τέλη γι'αυτά τα έργα και να διαθέσει τα χρήματα αυτά των ανταποδοτικών τελών στο να κατασκευαστούν έργα υποδομής, ύδρευσης και αποχέτευσης, για να εξυπηρετηθεί η βιομηχανική περιοχή μιας ανωνύμου εταιρείας;
Επιπρόσθετα στο νομοσχέδιο, παρέχεται η δυνατότητα να πωλούνται οικόπεδα και να παίρνουν άδειες εγκατάστασης και λειτουργίας ακόμη, βιομηχανίες και επιχειρήσεις χωρίς να έχουν ολοκληρωθεί τα έργα υποδομής της ΒΕΠΕ. Αυτό εγκυμονεί σοβαρότατους κινδύνους για τους καλόπιστους αγοραστές οικοπέδων.
Σύμφωνα με το άρθρο 5 παράγραφος 4 του νομοσχεδίου, ο φορέας ΒΕΠΕ κηρύσσεται έκπτωτος εάν εντός ορισμένου χρόνου, στην προκειμένη περίπτωση εντός τεσσάρων ετών -μπορεί να πάρει και μία μικρή παράταση, δεν ολοκληρώσει τα έργα υποδομής.
Από την άλλη πλευρά, στο άρθρο 9 του νομοσχεδίου, προβλέπεται η πώληση οικοπέδων και η εγκατάσταση και λειτουργία επιχειρήσεων στις ΒΕΠΕ χωρίς να έχουν ολοκληρωθεί τα έργα υποδομής.'Ετσι, υπάρχει το ενδεχόμενο μία βιομηχανία και μία επιχείρηση εγκατεστημένη και λειτουργούσα σε μία ΒΕΠΕ, να βρεθεί κυριολεκτικά στον αέρα, εάν αργότερα ο φορέας ΒΕΠΕ, δεν ολοκληρώσει τα έργα υποδομής και κηρυχθεί έκπτωτος. Σε αυτή την περίπτωση η περιοχή ΒΕΠΕ αποχαρακτηρίζεται και πρέπει να επανέλθει στην πρωτέρα αυτής κατάσταση και μάλιστα με χρήματα του 'Ελληνα φορολογούμενου, εκτός βέβαια -προβλέπει ο νόμος- εάν παρουσιαστεί άλλος φορέας ΒΕΠΕ. Και εδώ υπονοεί μάλλον κρατικό φορέα, την Ε.Τ.Β.Α., η οποία θα αναλάβει την ολοκλήρωση αυτού του έργου.
'Ετσι, όπως καταλαβαίνετε, κυρίες και κύριοι συνάδελφοι, ευνοείται μία "αεριτζίδικη" δράση. Οποιοσδήποτε φορέας ΒΕΠΕ θα μπορεί να πουλάει εύκολα οικόπεδα χωρίς να έχει ολοκληρώσει τα έργα υποδομής και να εισπράττει και τις επιδοτήσεις που μπορεί να φτάνουν μέχρι 60%. Πιστεύω ότι υπάρχει ένα κίνητρο, αφού πάρει τα χρήματα που θέλει, να παρατήσει τη ΒΕΠΕ στη μέση και τότε θα κληθεί ο 'Ελληνας φορολογούμενος να πληρώσει πάλι τα σπασμένα.
Πιστεύω ότι θα πρέπει να προβλεφθεί στο νομοσχέδιο αυτό που απαιτείται στις πολεοδομήσεις ιδιωτικών περιοχών, όπου, εάν δεν ολοκληρωθούν τα έργα υποδομής μιας περιοχής, δεν χορηγούνται άδειες οικοδομών για να αρχίσει κάποιος ο άλλος να χτίσει το σπίτι του. Αυτό θα πρέπει να ισχύσει και για τις ΒΕΠΕ, για να υπάρχει μία κατοχύρωση των επενδυτών.
Προχωρώ ακόμη και αναφέρομαι στο άρθρο 8 παράγραφος 4, στο οποίο η κυρία Υπουργός ζητά από την Εθνική Αντιπροσωπεία να της εκχωρήσει το δικαίωμα να ορίζει μία επιτροπή τεράστιας σημασίας και αρμοδιότητας για την εφαρμογή του νόμου περί ΒΕΠΕ. χωρίς για την επιτροπή αυτή να αναφέρεται τίποτε για τον αριθμό των μελών, την ειδικότερη σύνθεσή της και λοιπά στοιχεία.
Η επιτροπή αυτή θα εγκρίνει, θα αναθέτει, θα επιβλέπει μελέτες και έργα που αφορούν στις ΒΕΠΕ. κατά παρέκκλιση των κειμένων διατάξεων, όπως αναφέρει το νομοσχέδιο.
Ακόμη θα εγκρίνει την εγκατάσταση βιομηχανιών και επιχειρήσεων μόλις αρχίσουν τα έργα υποδομής ή έχουν ολοκληρωθεί τα έργα αποχέτευσης ομβρίων και των ακαθάρτων λυμάτων. Και χωρίς να έχουν ολοκληρωθεί τα υπόλοιπα έργα θα μπορεί να εγκρίνει την άδεια λειτουργίας των βιομηχανιών και των λοιπών επιχειρήσεων.
Μία επιτροπή αυτής της σημασίας και σπουδαιότητας που θα ελέγχει επενδύσεις που επιδοτούνται με ποσοστό 60% νομίζουμε ότι θα έπρεπε αναλυτικά να περιγράφεται στο νομοσχέδιο και να εξασφαλίζεται αποτελεσματικά η αντικειμενική της δράση, με αυστηρά ιδιωτικοοικονομικά κριτήρια και όχι με κομματικοπελατειακές επιλογές.
Εδώ έρχεται πάλι η επιτροπή της Βουλής, η οποία εκφράζει επιφυλάξεις, αν θα μπορεί αυτή η επιτροπή του άρθρου 8 παράγραφος 4 τελικά να λειτουργήσει κατά παράβαση των κειμένων διατάξεων. Και αν ισχύει αυτό που λέει η Επιστημονική Επιτροπή της Βουλής, όλο το νομοσχέδιο καθίσταται πλέον ανεφάρμοστο.
Δηλαδή, αυτή η επιτροπή του άρθρου 8 παράγραφος 4 η οποία είναι καθοριστικό όργανο για να υλοποιηθεί μία ΒΕΠΕ σύμφωνα με τα αναφέρομενα στη σελίδα 10 της έκθεσης της Επιστημονικής Επιτροπής της Βουλής, τινάζεται στον αέρα. Και θα μου επιτρέψετε να σας διαβάσω τι λέει η Επιστημονική Επιτροπή της Βουλής: "Τέλος, σχετικά με τη διάταξη της παράγραφος 4 του άρθρου 8 του νομοσχεδίου, σύμφωνα με την οποία είναι δυνατή "η κατά παρέκκλιση των κειμένων διατάξεων ανάθεση και εκπόνηση μελετών και εκτέλεση των δημοσίων έργων", θα πρέπει να σημειωθεί πάντως ότι δεν είναι δυνατή η παρέκκλιση από τις σχετικές διατάξεις που έχουν εκδοθεί σε εφαρμογή κοινοτικών κανόνων δικαίου. (Βλ. π.δ. 23/1993, προσαρμογή της ελληνικής νομοθεσίας για τα δημόσια έργα προς τις διατάξεις των ενεργειών τάδε, τάδε της ΕΟΚ)."
Καταλαβαίνετε λοιπόν γιατί χαρακτήρισα τελείως πρόχειρο χωρίς σωστή νομοθετική επεξεργασία το παρόν νομοσχέδιο. Η Νέα Δημοκρατία βρίσκεται σε πάρα πολύ δύσκολη θέση. Στη Διαρκή Επιτροπή επιφυλάχθηκε να πάρει θέση στην Ολομέλεια. Και δυστυχώς σήμερα αναγκαζόμαστε να ψηφίσουμε επί της αρχής το νομοσχέδιο, γιατί συνάδει κάπως με την ιδεολογία της Νέας Δημοκρατίας, που απελευθερώνει την οικονομία από κρατικίστικες αγκυλώσεις, αλλά αυτό το κάνουμε με σοβαρότατες επιφυλάξεις όσον αφορά τη συνταγματικότητα του νόμου και δεύτερον, αν μπορεί τελικά αυτός ο νόμος να εφαρμοστεί στην πράξη.
Επιπλέον επισημαίνουμε ότι η νομοθετική αυτή ρύθμιση είναι τελείως αποσπασματική. Θα έπρεπε να έχει προηγηθεί η κατάθεση του νομοσχεδίου για το χωροταξικό σχεδιασμό και για τη στρατηγική ανάπτυξη της χώρας, την οποία ανάπτυξη ένα τέτοιο νομοσχέδιο σαν το σημερινό, θα εκαλείτο αργότερα να προχωρήσει την υλοποίηση της.
Πιστεύουμε ακόμη ότι αυτά τα αποσπασματικά νομοσχέδια με την προχειρότητα, την οποία συντάσσονται, δεν ευνοούν σοβαρή επιχειρηματική δράση. Θα έλεγα δε από την άλλη, ότι ευνοούν ένα κλίμα αεριτζίδικης δράσης που συνήθως επικρατεί στην ελληνική οικονομία. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Τρυφωνίδη.
Ο κ.Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ύστερα από την εμπεριστατωμένη τοποθέτηση που έκανε ο μόλις κατελθών από το Βήμα εισηγητής της Αξιωματικής Αντιπολίτευσης, και για τους λόγους τους οποίους επικαλέστηκε, σύμφωνα με σχετική διάταξη του Κανονισμού της Βουλής, η Νέα Δημοκρατία θέτει θέμα συνταγματικότητας των διατάξεων του παρόντος νομοσχεδίου και κύρια του άρθρου 6 του παρόντος νομοσχεδίου και παρακαλώ πολύ να κινήσετε τη σχετική διαδικασία που προβλέπει ο Κανονισμός της Βουλής.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, το άρθρο 100 για τα ζητήματα αντισυνταγματικότητας λέει το εξής: "Ο Πρόεδρος της Βουλής και κάθε Βουλευτής ή μέλος της κυβέρνησης μπορεί να ζητήσει στο στάδιο της κατ'αρχήν συζήτησης να αποφανθεί η Βουλή σχετικά με συγκεκριμένες αντιρρήσεις που προβάλλει για την συνταγματικότητα του σχεδίου ή της προτάσεως νόμου.
Δεύτερον, στη συζήτηση της πρότασης της προηγούμενης παραγράφου μετέχουν ένας από αυτούς που τη διατύπωσαν, ένας από τους αντιλέγοντες, οι Πρόεδροι των Κοινοβουλευτικών Ομάδων και οι αρμόδιοι Υπουργοί, καθένας πέντε λεπτά της ώρας.
Η σχετική απόφαση λαμβάνεται αποκλειστικά με την ανάταση ή έγερση".
Ορίστε, κύριε Σιούφα, έχετε πέντε λεπτά, για να αναπτύξετε το θέμα της αντισυνταγματικότητας.
ΔΗΜΗΤΡΙΟΣ ΣΙΟΥΦΑΣ: Εκ μέρους της Νέας Δημοκρατίας, κύριε Πρόεδρε, θα μιλήσει ο συνάδελφος κ. Παυλόπουλος. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα αναφερθώ -πέρα από τις διατάξεις του άρθρου 24 του Συντάγματος- και στον τρόπο με τον οποίο έχει ερμηνεύσει τη σχετική διάταξη του Συντάγματος το Συμβούλιο της Επικρατείας.
Είναι γνωστό ότι στο άρθρο 24 του Συντάγματος ορίζεται πως η προστασία του περιβάλλοντος δεν είναι απλή δυνατότητα, αλλά είναι υποχρέωση του Κράτους. Και είναι γνωστό ότι, όταν λέει "υποχρέωση του κράτους" εννοεί ότι πρέπει να λαμβάνονται όχι μόνο κατασταλτικά αλλά και προληπτικά μέτρα, προκειμένου σε κάθε περίπτωση να διασφαλίζεται η προστασία του περιβάλλοντος.
Είναι επίσης γνωστό ότι η βιομηχανική δραστηριότητα εξ ορισμού και εκ φύσεως προκαλεί επιβάρυνση του περιβάλλοντος. Αυτή η επιβάρυνση του περιβάλλοντος είναι δεδομένη από τη στιγμή κατά την οποία η οποιαδήποτε εγκατάσταση δημιουργεί επιπτώσεις. Αυτό το έχει πει επανειλημμένα η νομολογία του Συμβουλίου της Επικρατείας, σε ό,τι αφορά το ζήτημα το σχετικό με τις εγκαταστάσεις στην Αθήνα. Είναι γνωστό, έτσι, πως σε ό,τι αφορά, παραδείγματος χάρη, το λεκανοπέδιο, ουδεμία περαιτέρω επιβάρυνση επιτρέπεται, δεδομένου ότι το Συμβούλιο της Επικρατείας εκτός από την ερμηνεία που έχει κάνει για το άρθρο 24, έχει επιβάλει αυτό που θα λέγεται "περιβαλλοντικό κεκτημένο". Σε καμιά περίπτωση καμιά επέμβαση δεν είναι δυνατόν να δημιουργήσει προϋποθέσεις, έτσι ώστε η κατάσταση του περιβάλλοντος να επιβαρύνεται περισσότερο από εκεί που βρίσκεται σήμερα.
Αλλά πέραν τούτου, εκείνο το οποίο απαγορεύει επίσης ρητώς το άρθρο 24 είναι η οποιαδήποτε επέμβαση θα ήταν δυνατόν να υποβαθμίσει το δασικό πλούτο της χώρας. Και αυτό χωρίς να κάνει κανενός είδους διάκριση μεταξύ δημόσιων ή ιδιωτικών δασών.
Υπό τις συνθήκες αυτές και με δεδομένο το γεγονός ότι στο σχέδιο νόμου, ως έχει αυτήν τη στιγμή, δεν υπάρχει κανενός είδους πρόβλεψη για την προστασία και του φυσικού περιβάλλοντος, αλλά και του δασικού πλούτου από πλευράς επεμβάσεων, που είναι δυνατόν να δημιουργηθούν με τις εγκαταστάσεις αυτές, είναι φανερό ότι το σχέδιο νόμου αντιστρατεύεται στο άρθρο 24, όπως αυτό έχει ερμηνευθεί από τη νομολογία του Συμβουλίου της Επικρατείας. Πολύ περισσότερο που το σχέδιο νόμου επιτρέπει τη χωροθέτηση βιομηχανικών περιοχών και εγκαταστάσεων χωρίς προηγούμενη εθνική χωροταξική διάταξη.
Toνίζω δε τούτο: Η Κυβέρνηση -πέραν του ότι αυτό επισημαίνεται από την Επιστημονική Υπηρεσία της Βουλής- πρέπει να αντιληφθεί ότι δεν θα της είναι σε τίποτα χρήσιμη η σχετική διάταξη. Και δεν θα της είναι σε τίποτα χρήσιμη, εάν την ψηφίσει τελικά. Και θα παρακαλέσω την κυρία Υπουργό και την κυρία Υφυπουργό στο σημείο αυτό να ρωτήσουν και τις νομικές τους υπηρεσίες, να δουν πώς έχει αυτήν τη στιγμή η νομολογία του 5ου Τμήματος του Συμβουλίου της Επικρατείας, για να αντιληφθούν ότι έστω και μία πράξη εφαρμογής θα βρει αντίθετο αυτό το ίδιο Τμήμα με βάση τη νομολογία την οποία έχει. Το ζήτημα δεν είναι εδώ, αν μας αρέσει ή δεν μας αρέσει αυτή η νομολογία. Μπορεί να έχετε αντιρρήσεις και αντιλαμβάνομαι, ότι η νομολογία ενδεχομένως είναι αυστηρή. Και πολλή κριτική έχει γίνει σ' αυτήν τη νομολογία. Εμένα προσωπικά η νομολογία αυτή με βρίσκει σύμφωνο. Θα μπορούσε άλλως να έχει αντίληψη διαφορετική. Τι όμως όφελος θα έχετε, εάν εμμείνετε σε μία τέτοια ρύθμιση;
Η Επιστημονική Υπηρεσία της Βουλής αυτό το οποίο σας επισημαίνει απηχεί τη νομολογία του 5ου Τμήματος. Επαναλαμβάνω, όποια πράξη και αν εκδώσετε κατ' εφαρμογήν αυτού του σχεδίου νόμου, η πράξη αυτή θα είναι οπωσδήποτε ανενεργός, διότι πέραν του ότι θα ακυρωθεί, θα βρει μπροστά της την αναστολή εκτελέσεως. Αυτό σημαίνει ότι θα είναι αδύνατον σε οποιαδήποτε περίπτωση να βρείτε λύση και να επιφέρετε τις έννομες συνέπειες και τα αποτελέσματα τα οποία αυτήν τη στιγμή επιδιώκετε.
Νομίζω, κύριε Πρόεδρε, ότι η κυρία Υπουργός πρέπει να ξαναδεί το θέμα αυτό. Πρέπει στο σημείο αυτό να ακούσει την άποψη την οποία έχει διατυπώσει η Επιστημονική Υπηρεσία της Βουλής. Και πιστεύω ότι το καλύτερο που θα έπρεπε να κάνει είναι να μη φτάσουμε να θέσουμε το θέμα σε ψηφοφορία. Να σκεφθεί το ζήτημα πάλι και να πάρει τα μέτρα εκείνα στο πλαίσιο του νομοσχεδίου τα οποία θα μπορούσαν να καταστήσουν τις σχετικές διατάξεις σύμφωνες με το άρθρο 24, όπως, επαναλαμβάνω, το άρθρο αυτό έχει ερμηνευτεί από τη νομολογία του Συμβουλίου της Επικρατείας.
Το ζήτημα είναι σοβαρό. Τονίζω για πολλοστή φορά και τελειώνω, ότι δεν έχει να κερδίσει τίποτα η Κυβέρνηση από την ψήφιση ενός τέτοιου σχεδίου νόμου, το οποίο δεν θα καταφέρει να εφαρμόσει στη συνέχεια.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ: Οι δικές μου παρατηρήσεις θα περιοριστούν στη μερική αντίκρουση των όσων διατύπωσε λίγο πριν ο κ.Παυλόπουλος. Θα γίνουν με αναφορά στη σχετική έκθεση της Επιστημονικής Υπηρεσίας της Βουλής, που και ο ίδιος επικαλέστηκε.
Θα ήθελα να θυμίσω στον κ. Παυλόπουλο ότι η ίδια η έκθεση τονίζει ότι -βεβαίως όλα αυτά που ανέφερε είναι έτσι και σύμφωνα με τη νομολογία του Συμβουλίου Επικρατείας- όταν συντρέχουν ζωτικές ανάγκες της εθνικής οικονομίας ή άλλοι επιτακτικοί λόγοι δημοσίου συμφέροντος και υπό τον όρο ότι η θυσία της δασικής έκτασης αποτελεί το μόνο πρόσφορο μέσο για την ικανοποίηση μιας τέτοιας ανάγκης, τότε δεν μιλάμε για παραβίαση του Συντάγματος. Αυτή είναι η μία αναφορά.
Η δεύτερη αναφορά, πάντα με βάση την ίδια έκθεση που ο κ. Παυλόπουλος επικαλέστηκε, είναι αυτή που εμπεριέχεται στην ίδια έκθεση και παραπέμπει σε πρόσφατη απόφαση του Συμβουλίου Επικρατείας σύμφωνα με την οποία από τη διάταξη του άρθρου 24 του Συντάγματος συνάγεται ότι η επιβαλλόμενη στην πολιτεία υποχρέωση προστασίας του περιβάλλοντος πρέπει να αποτελεί θεμελιώδη γνώμονα κατά τη λήψη των δημοσίων αποφάσεων που επιτρέπουν δραστηριότητες συναπτόμενες προς την οικονομική ανάπτυξη και ιδίως προς την ίδρυση, επέκταση, εκσυγχρονισμό και λειτουργία των βιομηχανιών εις τρόπον ώστε η μεν έρευνα των συναφών περιβαλλοντικών, οικονομικών και τεχνικών ζητημάτων να γίνεται όχι χωριστά αλλά με πλήρη αλληλοσυσχέτηση, η δε απόφαση να διέπεται προεχόντως από την επικρατέστερη αρχή της προλήψεως της βλάβης του περιβάλλοντος.
Γενικά, για να μην αναφέρομαι στο σύνολο της έκθεσης, θα ήθελα να αντικρούσω τα επιχειρήματα του κ. Παυλόπουλου, όχι κατ' αρχήν διότι δεν ανταποκρίνονται στην πραγματικότητα, αλλά διότι η έκθεση της ίδιας της Επιστημονικής Επιτροπής της Βουλής αναφέρεται σε εκείνες τις πτυχές του νομοσχεδίου που πρέπει να είναι σύμφωνες με το Σύνταγμα και δίνει την απάντηση γιατί το νομοσχέδιο είναι σύμφωνο με το Σύνταγμα.
Πιστεύω ότι είναι απόλυτα δικαιολογημένη και χρήσιμη για το νομοθετικό έργο η ευαισθησία με την οποία το Συμβούλιο Επικρατείας οριοθετεί τα πλαίσια μέσα στα οποία θα πρέπει να λειτουργεί η Βουλή ώστε να μην έχουμε βίαιη προσβολή του περιβάλλοντος και να διασφαλίζονται οι κανόνες της προστασίας του. Αυτό όμως σε καμία περίπτωση δεν μπορεί να οδηγήσει στην απαγόρευση ουσιαστικά στη Βουλή να ασκεί νομοθετικό έργο. Και βεβαίως δεν είναι δυνατόν αυτή η αντίληψη και νοοτροπία του Συμβουλίου Επικρατείας να γίνεται τροχοπέδη στην οικονομική ανάπτυξη του τόπου.
Με αυτές τις επισημάνσεις και με παραπομπή στην ίδια την έκθεση που επικαλέστηκε ο κ. Παυλόπουλος κατά το μέρος που αυτός δεν ανέγνωσε, θα ήθελα να αντικρούσω και τη σχετική του ένσταση περί αντισυνταγματικότητας.
ΠΡΟΕΔΡΕΥΩΝ (Παναγιώτης Σγουρίδης): Η κυρία Υπουργός έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς δεν θα μιλήσουμε;
ΠΡΟΕΔΡΕΥΩΝ (Παναγιώτης Σγουρίδης): Μετά από την Υπουργό θα έχετε το λόγο ως Κοινοβουλευτικοί Εκπρόσωποι. Το άρθρο είναι σαφέστατο. Λέει "ένας από τους λέγοντες και ένας από τους αντιλέγοντες".
ΣΤΡΑΤΗΣ ΚΟΡΑΚΑΣ: 'Ενας εκπρόσωπος από κάθε κόμμα.
ΠΡΟΕΔΡΕΥΩΝ (Παναγιώτης Σγουρίδης): Από εκεί και πέρα παίρνουν το λόγο οι Κοινοβουλευτικοί Εκπρόσωποι και ο Υπουργός. 'Αρα λοιπόν τώρα έχει το λόγο η Υπουργός.
Ξαναδιαβάζω το άρθρο του Κανονισμού: "Στη συζήτηση της πρότασης της προηγούμενης παραγράφου μετέχουν ένας από αυτούς που τη διετύπωσαν, ένας από τους αντιλέγοντες, οι Πρόεδροι των Κοινοβουλευτικών Ομάδων και οι αρμόδιοι Υπουργοί, ο καθένας για πέντε λεπτά".
Η κυρία Υπουργός έχει το λόγο.
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, νομίζω ότι ο Κοινοβουλευτικός Εκπρόσωπος της Νέας Δημοκρατίας δεν έχει διαβάσει ούτε το νόμο ούτε την έκθεση της Επιστημονικής Επιτροπής της Βουλής. Εάν είχε διαβάσει, θα έβλεπε ότι υπάρχει ταυτόσημη αναφορά. Στην έκθεση λέει ότι αυτή η απαλλοτρίωση δασικής έκτασης μπορεί να γίνει μόνον εφόσον συντρέχουν σπουδαίοι λόγοι δημοσίου συμφέροντος και υπό την αυτονόητη προϋπόθεση ότι η διοίκηση εξήντλησε όλα τα δυνατά μέσα πριν προσφύγει στη χρησιμοποίηση δάσους ή δασικής εκτάσεως για τη θεραπεία των εν λόγω σκοπών.
Εάν διαβάσετε το άρθρο 6 του νομοσχεδίου, λέει ακριβώς το ίδιο "Δασικές εκτάσεις επιτρέπεται μόνο εάν συντρέχουν σημαντικές ανάγκες της εθνικής οικονομίας ή άλλοι λόγοι δημοσίου συμφέροντος και υπό τον όρο ότι η θυσία της δασικής έκτασης αποτελεί το μόνο πρόσφορο μέσο για ικανοποίηση τέτοιας ανάγκης. Στην περίπτωση αυτή ακολουθείται η διαδικασία που προβλέπεται από το νόμο".
ΠΡΟΚΟΠΗΣ ΠΑΥΛΟΠΟΥΛΟΣ: Ποια είναι αυτή η περίπτωση; Δεν εξειδικεύει ο νόμος αυτές τις περιπτώσεις.
ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Ακολουθείται η διαδικασία που προβλέπεται από τον ισχύοντα νόμο περί αποχαρακτηρισμού κάποιας δασικής έκτασης. Νομίζω ότι είναι λίγο υπερβολικό ορισμένες περιπτώσεις να θεωρούμε ότι είναι εκτάσεις, οι οποίες είναι απλώς τσιμέντο. Για παράδειγμα να πάρουμε το Σχιστό, που είναι χαρακτηρισμένο ως δασική περιοχή. Υπάρχει μία ολόκληρη διαδικασία που προβλέπεται για τον αποχαρακτηρισμό μιας περιοχής. Αυτήν τη διαδικασία ακολουθούμε και προς Θεού, το δάσος δεν καταστρέφεται, ούτε το Σύνταγμα παραβιάζεται. Παραβιάζεται όταν δεν υπάρχουν διαδικασίες που προβλέπουν χωροθέτηση ορισμένων περιοχών.
Για το θέμα που λέτε ότι η πολεοδόμηση και η χωροταξία είναι αρμοδιότητες του κράτους, βεβαίως έτσι είναι, αλλά αυτό που αναφέρουμε στο σχέδιο νόμου είναι ότι η μελέτη γίνεται από το φορέα, αλλά εγκρίνεται από τα αρμόδια κρατικά όργανα. Είναι με απόφαση του γενικού γραμματέα της περιφέρειας, που είναι κρατική εξουσία, ύστερα από γνώμη του Συμβουλίου Χωροταξίας, Οικισμού και Περιβάλλοντος σύμφωνα με τα άρθρα 7.2 και 7.3. Δεν υπάρχει καμία διάταξη που δεν είναι είτε σύμφωνη με τη νομολογία του Συμβουλίου της Επικρατείας είτε με τους ισχύοντες νόμους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η πρωτοβουλία αυτή της Νέας Δημοκρατίας να συζητήσει ένα τόσο σημαντικό θέμα, που σχετίζεται με τη συνταγματικότητα διατάξεων του νομοσχεδίου, δεν έγινε με την ίδια ελαφρότητα και επιπολαιότητα που φέρνει η Κυβέρνηση το νομοσχέδιο και που χωρίς επιχειρήματα η κυρία Υπουργός προσπάθησε να απαντήσει στα θεμελιώδη ζητήματα τα οποία έθεσε εκ μέρους της Νέας Δημοκρατίας χειριστής του θέματος για τη συνταγματικότητα, ο συνάδελφος καθηγητής κ. Προκόπης Παυλόπουλος.
Γι' αυτό θα ήθελα να παρακαλέσω την κυρία Υπουργό, επειδή δεν είναι θέμα αντιπαράθεσης, ο εισηγητής μας σας είπε παρ' ότι φέρνετε με καθυστέρηση δυόμισι ετών αυτό το νομοθέτημα και επειδή βρίσκεται στους άξονες των ιδεολογικών και προγραμματικών θέσεων της Νέας Δημοκρατίας, σας επεσήμανε τα τρομακτικά ζητήματα που γεννώνται από τη μη απορρόφηση πόρων εξαιτίας του ότι το φέρνετε μετά από δυόμισι χρόνια και ότι δεν θα προλάβετε να απορροφήσετε εγγεγραμμένους πόρους στο κοινοτικό πλαίσιο, σας βάλαμε τρία ζητήματα και απαντήσατε μόνο στο ένα.
Τι λέει η έκθεση της Επιστημονικής Επιτροπής της Βουλής, την οποία απ' ό,τι είδα τώρα την αναγνώσατε, παρακαλώ παρακολουθείστε το σκεπτικό της επιτροπής στη σελίδα 4 για το πρώτο θέμα που αφορά τα χωροταξικά και τα περιβαλλοντολογικά και είναι μείζον θέμα και ήταν ατυχές το ότι επικαλεσθήκατε πως στο Σχιστό μπορείτε να κάνετε εκεί βιομηχανική περιοχή σε ένα χώρο ο οποίος αυτήν την ώρα είναι η αβίωτη πόλη των Αθηνών, να σκέπτεσθε, λέω, και να το φέρνετε ως παράδειγμα.
Λέει τα εξής η Επιστημονική Επιτροπή της Βουλής: "Στο πλαίσιο αυτό κατά συνέπεια ορθά ο καθορισμός της ΒΕΠΕ, ο φορέας ΒΕΠΕ και η μελέτη περιβαλλοντικών επιπτώσεων εγκρίνονται με κοινή απόφαση των Υπουργών Ανάπτυξης και Περιβάλλοντος, Χωροταξίας και Δημοσίων 'Εργων, όπως προβλέπεται στο άρθρο 5, παράγραφος 1 του νομοσχεδίου. Ωστόσο με βάση τα προαναφερόμενα γεννάται προβληματισμός κατά πόσο η δυνατότητα καθορισμού ΒΕΠΕ και σε περιοχές για τις οποίες δεν έχουν εγκριθεί χωροταξικά ή ρυθμιστικά ή γενικά πολεοδομικά σχέδια με μόνη τη συνεκτίμηση στοιχείων του χωροταξικού σχεδιασμού της ευρύτερης περιοχής και ιδίως της συμβατότητας της αιτούμενης χρήσης με άλλες ήδη υφιστάμενες ή προγραμματιζόμενες χρήσεις και λειτουργίες της προστασίας των ανανεώσιμων ή μη φυσικών πόρων...", σύμφωνα με τη διάταξη της παραγράφου 4, εδάφιο β' του άρθρου 1 του νομοσχεδίου εναρμονίζεται με την παραπάνω επιταγή του άρθρου 24, παράγραφος 2 του Συνταγματος.
Αυτό είναι το ένα θέμα. 
Σας έθεσε και δεύτερο θέμα, το οποίο σχετίζεται με το άρθρο 6.
Στο άρθρο 6, είναι σαφές ότι δεν μπορείτε, πλην για λόγους εθνικής ανάγκης και μείζονος εθνικής σημασίας, να εντάξετε τη δημιουργία ΒΕΠΕ με θέματα προτεραιότητας στην εθνική οικονομία και στην ανάπτυξη για να δημιουργήσετε πολύ μεγαλύτερα ζητήματα από εκείνα τα οποία επιχειρείτε να λύσετε.
Θα σας διαβάσω συγκεκριμένα τι λέει -που μας βρίσκει απολύτως σύμφωνους- η έκθεση της Επιστημονικής Επιτροπής της Βουλής:
Σχετικά με την προτεινόμενη διάταξη της παραγράφου 1, παρατηρητέα τα εξής: "'Οπως προαναφέρθηκε με το άρθρο 24, παράγραφος 1, το φυσικό περιβάλλον έχει αναχθεί σε αυτοτελώς προστατευόμενο αγαθό, προκειμένου να εξασφαλισθεί η διατήρηση της οικολογικής ισορροπίας και η διαφύλαξη των φυσικών πόρων. Μάλιστα, ο συντακτικός νομοθέτης δεν αρκέστηκε στην πρόβλεψη δυνατότητας να θεσπίζονται μέτρα για την προστασία του περιβάλλοντος, αλλά επέβαλε στα όργανα του κράτους που έχουν τη σχετική αρμοδιότητα να προβαίνουν σε θετικές ενέργειες για τη διαφύλαξη του προστατευμένου αγαθού και ειδικότερα να λαμβάνουν τα απαιτούμενα νομοθετικά και διοικητικά προληπτικά και κατασταλτικά μέτρα, παρεμβαίνοντας στον αναγκαίο βαθμό στην οικονομική ή άλλη ατομική ή συλλογική δραστηριότητα. 
Είναι προφανές ότι για τη λήψη των κάθε είδους μέτρων, πρέπει να λαμβάνονται υπόψη και άλλοι παράγοντες αναγόμενοι στο γενικότερο εθνικό συμφέρον, όπως είναι εκείνοι που σχετίζονται με τους σκοπούς της οικονομικής ανάπτυξης και της εξασφάλισης εργασίας κλπ., άρθρο 106 και 22 παράγραφος 1.
Αλλά και η νομολογία και το άρθρο 117 του Συντάγματος είναι σαφή σε ό,τι αφορά τον αποχαρακτηρισμό δάσους ή δασικής έκτασης για άλλη χρήση. Μόνο λόγοι εθνικής άμυνας ενδεχομένως, να δικαιολογούσαν μία τέτοια παρέμβαση και όχι οποιαδήποτε άλλη.
Εν κατακλείδι από την απάντηση της Υπουργού, το συνταγματικό θέμα επεχείρησε να το μετατρέψει σε πολιτικό. Και επ' αυτού του θέματος, απευθυνόμενος στους Βουλευτές της Πλειοψηφίας, οι οποίοι στο παρελθόν για ανάλογα ζητήματα έθεταν την ποιότητα της ζωής, την προστασία του περιβάλλοντος, το χωροταξικό σχεδιασμό, τις πολεοδομικές μελέτες και την προστασία του δάσους ως κυρίαρχο θεμα της πολιτικής τους δραστηριότητας, σήμερα βλέπουμε εδώ, εξαιτίας της πρωτοβουλίας της Κυβέρνησης, μάλιστα ο συνάδελφος ο κ. Τζανής, διακεκριμένος νομικός, να προσπαθεί απελπισμένα και ανεπιτυχώς να στηρίξει τη συνταγματικότητα των διατάξεων, που από την πλευρά της Νέας Δημοκρατίας έγινε μόνο και μόνο από έγνοια και από συνέπεια, ότι το κορυφαίο όργανο της δημοκρατίας είναι η Εθνική Αντιπροσωπεία, η πρώτη που θα έπρεπε να δίνει αυτού του είδους το παράδειγμα και τις εξετάσεις προς ολόκληρο τον ελληνικό λαό με το σεβασμό των διατάξεών του στο περιβάλλον, στη χωροταξία και στα ζητήματα τα οποία αναφέρονται στο μη αποχαρακτηρισμό δάσους και δασικών εκτάσεων.
Αυτή είναι η τοποθέτηση και η Νέα Δημοκρατία επιμένει διπλά και τριπλά αυτήν τη φορά για την αντισυνταγματικότητα της διάταξης.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, δεν ξέρω γιατί γίνεται ο καυγάς αυτός ανάμεσα στην Κυβέρνηση και στη Νέα Δημοκρατία. Το ψηφίζουν το νομοσχέδιο. Οι άνθρωποι θέλουν να σας περιφρουρήσουν και συνταγματικά.
Εμείς καταθέσαμε, όπως είδατε, κύριε Πρόεδρε, θέμα συνταγματικότητας ορισμένων άρθρων του νομοσχεδίου και με βάση το άρθρο 100, θα προκαλούσαμε τη συζήτηση έτσι κι' αλλιώς.
Συγκεκριμένα να μπω σε ορισμένα από αυτά τα οποία νομίζουμε ότι δεν είναι μέσα στο πλαίσιο του Συντάγματος.
Κατ' αρχήν, στο άρθρο 1, η παράγραφος 4, όπου αναφέρθηκε και η κυρία Υπουργός και οι συνάδελφοι Βουλευτές, τι ακριβώς λέει -και θέλω να σημειώσουμε εδώ τη διαφωνία μας:
Οι παραπάνω διατάξεις είναι αντισυνταγματικές αφού έρχονται σε αντίθεση με το άρθρο 24, παράγραφος 2 του Συντάγματος, που ορίζει ότι: "Η χωροταξική αναδιάρθρωση της χώρας, η διαμόρφωση, η ανάπτυξη, η πολεοδόμηση και η επέκταση των πόλεων και των οικιστικών γενικά περιοχών υπάγεται στη ρυθμιστική αρμοδιότητα και τον έλεγχο του κράτους". Εδώ, αυτό παραχωρείται εξ ολοκλήρου.
Συνεχίζουμε: "Αυτό σημαίνει, ότι με βάση το άρθρο 24, παράγραφος 2 του Συντάγματος, ρυθμιστική αρμοδιότητα για την πολεοδόμηση των πόλεων, δηλαδή αρμοδιότητα να πολεοδομεί, έχει μόνο το κράτος.
Επομένως οι παραπάνω αναφερθείσες διατάξεις που επιτρέπουν και παρέχουν ρυθμιστική αρμοδιότητα πολεοδόμησης και μέσα σε πόλεις σε φορέα ιδιωτικό όπως είναι η ΒΕΠΕ σύμφωνα με τις ρυθμίσεις του νομοσχεδίου είναι κατά την άποψή μας αντισυνταγματικές.
'Ερχομαι στο άρθρο 1 πάλι παράγραφος 4 εδάφιο β' του νομοσχεδίου για να πούμε τα εξής: Η παραπάνω διάταξη και αυτή είναι αντισυνταγματική γιατί έρχεται σε αντίθεση με το άρθρο 24 παράγραφος 2 του Συντάγματος που ανάγει την ορθολογική αναδιάρθρωση και πολεοδόμηση της χώρας σε συνταγματική επιταγή και από την οποία προκύπτει ότι η δόμηση γίνεται κατόπιν προηγούμενης σχεδίασης βάσει κανόνων που τίθενται από τον κοινό νομοθέτη.
Κατά συνέπεια η δόμηση δεν είναι συνταγματικά ανεκτή πριν από τον παραπάνω χωροταξικό και πολεοδομικό σχεδιασμό. Μάλιστα σύμφωνα με το Συμβούλιο της Επικρατείας δεν συγχωρείται ο σχεδιασμός αυτός να περιορίζεται στην παραδοχή πραγματικών καταστάσεων που δημιουργούνται από ιδιώτες προς εξυπηρέτηση ιδιωτικών συμφερόντων, ούτε επιτρέπεται να μεταβάλεται η διοικητική διαδικασία σε τρόπο ώστε να προηγείται η έγκριση της διαμορφούμενης κατάστασης και να έπεται ο σχεδιασμός.
Επομένως η παραπάνω διάταξη του άρθρου 1 παράγραφος 4 εδάφιο β' του νομοσχεδίου είναι προδήλως αντισυνταγματική, αφού προβλέπει τη δυνατότητα καθορισμού ΒΕΠΕ σε περιοχές που δεν έχει προηγηθεί χωροταξικός και πολεοδομικός σχεδιασμός.
Εδώ αν θα δείτε στη σελίδα 3 της έκθεσης της Επιστημονικής Επιτροπής της Βουλής είναι ξεκάθαρο όπως και στη σελίδα 4 που αναφέρεται συγκεκριμένα επί του άρθρου 1 παράγραφος 4 κλπ. Είναι ξεκάθαρο και τεκμηριώνει ακριβώς αυτό που εμείς λέμε.
Επίσης, σύμφωνα με τη διάταξη του άρθρου 6 παράγραφος 1 του νομοσχεδίου θέλουμε να πούμε τα παρακάτω: Είναι αλήθεια αυτό που ισχυρίστηκε ο εισηγητής της Πλειοψηφίας και η κυρία Υπουργός ανέφερε, ότι το άρθρο 24 παράγραφος 1 επιτρέπει την κατ' εξαίρεση μεταβολή του προορισμού των δημοσίων δασών και δημοσίων δασικών εκτάσεων μόνο όταν προέχει για την εθνική οικονομία ή αγροτική εκμετάλλευση ή άλλη τους χρήση και τη μεταβολή αυτή επιβάλλει το δημόσιο συμφέρον. Δεν είναι όμως μόνο, κύριοι συνάδελφοι, αυτό το άρθρο 24 παράγραφος 1, αλλά είναι και το άρθρο 117 του Συντάγματος παράγραφος 3, όπου λέει ότι απαγορεύεται ρητά και χωρίς εξαιρέσεις η μεταβολή προορισμού δημοσίων ιδιωτικών δασών και δασικών εκτάσεων που κατεστράφησαν από πυρκαγιές ή με άλλο, τρόπο αποψιλώθηκαν και που στην παράγραφο 4 ορίζει ότι η αναγκαστική απαλλοτρίωση δασών ή δασικών εκτάσεων που ανήκουν σε φυσικά ή νομικά πρόσωπα ιδιωτικού ή δημόσιου δικαίου επιτρέπεται μόνο υπέρ του δημοσίου και για λόγους δημόσιας ασφάλειας με διατήρηση της μορφής τους αμετάβλητης ως δασικής.
Δηλαδή ακόμα μια φορά εδώ ο νομοθέτης θέλει να κατοχυρώσει όλα αυτά τα συμφέροντα και του φυσικού περιβάλλοντος αλλά και του δημοσίου.
'Υστερα από τα παραπάνω είναι φανερό ότι η διάταξη της παραγράφου 1 του άρθρου 6 του νομοσχεδίου που επιτρέπει τη δημιουργία ΒΕΠΕ σε δάση και δασικές εκτάσεις χωρίς διάκριση, δηλαδή ανεξάρτητα αν αφορά δάση και δασικές εκτάσεις που κάηκαν από πυρκαγιές ή με άλλον τρόπο αποψιλώθηκαν, για τις οποίες απαγορεύεται η μετατροπή του προορισμού τους ή ανεξάρτητα αν αφορά δάση και δασικές εκτάσεις που ανήκουν σε φυσικά ή νομικά πρόσωπα ιδιωτικού ή δημοσίου δικαίου, τα οποία μπορούν να απαλλοτριωθούν μόνο υπέρ του δημοσίου και με υποχρεωτική διατήρηση της δασικής τους μορφής, είναι αντισυνταγματική γιατί έρχεται σε αντίθεση με το άρθρο 117 παράγραφος 3 και 4 του Συντάγματος.
Στο άρθρο 14 η παράγραφος 5 προβλέπει τη δυνατότητα παραχώρησης στο φορέα ΒΕΠΕ της χρήσης αιγιαλού και παραλίας καθώς και το δικαίωμα εκτέλεσης, χρήσης λιμενικών έργων κλπ. 'Ομως οι ακτές συνιστούν ουσιώδες στοιχείο του φυσικού περιβάλλοντος και προστατεύονται ευθέως από το άρθρο 24 του Συντάγματος.
Επίσης εδώ θα ήθελα να πω, κύριε Πρόεδρε, ότι όλες αυτές οι διατάξεις του νομοσχεδίου που αναφέραμε δεν επιτρέπουν και για τον αιγιαλό και για τα δάση ... κλπ. και υπάρχουν νομολογίες του Συμβουλίου της Επικρατείας που έρχονται σε αντίθεση με το άρθρο 24 του Συντάγματος, το οποίο επικαλέσθηκαν ότι μπορεί λόγω δημόσιου συμφέροντος .... κλπ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πράγματι ο συντακτικός νομοθέτης όχι μόνο πρόβλεψε τη δυνατότητα θέσπισης συγκεκριμένων μέτρων για την προστασία του περιβάλλοντος, αλλά επέβαλε στα όργανα του κράτους τη θεσποθέτηση συγκεκριμένων μέτρων. Στη συγκεκριμένη περίπτωση ψηφίστηκε ο ν. 998/79, ο οποίος έρχεται να υλοποιήσει, κατά κάποιον τρόπο, αυτήν τη συνταγματική επιταγή. Στην παράγραφο 14 του ν. 998/79 αναφέρονται οι προϋποθέσεις και οι διαδικασίες που χρειάζονται για να γίνει άρση του χαρακτήρα μιας έκτασης. Και όντως στην παράγραφο 14 αναφέρεται ότι είναι δυνατόν για λόγους δημοσίου συμφέροντος, όπως επικαλείται το άρθρο 6 του συγκεκριμένου νόμου, να γίνονται οι σχετικές άρσεις. 'Ομως, κύριε Πρόεδρε, επειδή, όπως είπα και πριν επέβαλε και συγκεκριμένους τρόπους, ένας από τους τρόπους, που καθοριζόταν με τον ν. 998, ήταν η σύνταξη του δασικού κτηματολογίου και μάλιστα ετίθετο συγκεκριμένο χρονικό όριο, γι' αυτό και το Σ.τ.Ε. με πρόσφατη απόφασή του -που επικαλέστηκε και η Αξιωματική Αντιπολίτευση, επειδή δεν έχει συνταχθεί το δασικό κτηματολόγιο- αποφάσισε ότι όλες οι πράξεις άρσεις του δασικού χαρακτήρα των δασικών εκτάσεων, που γίνονται με βάση το συγκεκριμένο άρθρο, από εδώ και πέρα κηρύσσονται ακυρωταίες, μη νόμιμες. 'Αρα, λοιπόν, υπάρχει αυτός ο κίνδυνος, το συγκεκριμένο νομοθέτημα να κηρυχθεί αντισυνταγματικό, τουλάχιστον όσον αφορά τη σύμφωνη γνώμη του Σ.τ.Ε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, είναι σαφές ότι η Κυβέρνηση, αν δεν θέλει να παραβιάσει ακόμα κανόνες, θα πρέπει να προχωρήσει κατ' αρχήν στην κατάργηση του ν. 998, γιατί διαφορετικά με την επίκληση του δημοσίου συμφέροντος δεν μπορεί να αδικαιολογήσει τα αδικαιολόγητα. Βεβαίως προσπαθεί σε κάθε ευκαιρία να το κάνει. 'Ομως με τέτοια τερτίπια δεν πρέπει να παραβιάζεται το Σύνταγμα. Είναι ζήτημα πια συναίσθησης της ίδιας της Κυβέρνησης, της ίδιας της Υπουργού, να μην το τραβάνε παραπέρα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, συχνά, πυκνά γίνεται λόγος για αντισυνταγματικότητα διατάξεων που εισάγονται. Και θα έλεγα μερικές φορές καθ' υπερβολήν γίνεται επίκληση του Συντάγματος και της αντισυνταγματικότητας. Στη συγκεκριμένη περίπτωση των διατάξεων του υπό συζήτηση νομοσχεδίου μπορεί κανείς να πει ότι υπάρχουν κάποια θέματα που προκαλούν προβληματισμούς, αλλά δεν μπορεί σε καμιά περίπτωση με κατηγορηματικότητα να αποφαίνεται περί ευθείας αντισυνταγματικότητας. Η ίδια η έκθεση της Επιστημονικής Υπηρεσίας της Βουλής δεν αποφαίνεται κατηγορηματικά. Σ' ένα μόνο σημείο η διατύπωση, κομψότατη, λέει ότι μπορεί να δημιουργηθεί προβληματισμός. Ο προβληματισμός αυτός ορθώς απασχολεί, αν θέλετε, το Σώμα, αλλά έχει απασχολήσει και την Κυβέρνηση πριν φέρει το σχέδιο νόμου. Και επειδή υπάρχουν οι επιτακτικές ανάγκες του δημοσίου συμφέροντος, έρχεται η διάταξη αυτή. Και βεβαίως αν υποτεθεί ότι θα υπήρχε περίπτωση η Κυβέρνηση να μην περιφρουρήσει κατά πώς πρέπει κατά το Σύνταγμα και κατά τους ισχύοντες νόμους το περιβάλλον, να μην προστατεύσει το περιβάλλον όπως πρέπει, θα υπήρχε η δυνατότητα κάποιων προσφυγών για να κρίνει το Σ.τ.Ε. Αλλά να έρθουμε εμείς προκαταβολικά να πούμε ότι η διάταξη ως έχει είναι αντισυνταγματική κατηγορηματικά, αυτό νομίζω ότι είναι μία υπερβολή. 'Ισως μόνο σ' ένα σημείο, πρέπει να υπάρξει διευκρίνιση.
Κατ' αρχήν θέλω να υπενθυμίσω στον κ. Σιούφα ότι δεν είναι κακό να θυμόμαστε και το παρελθόν. Επειδή είναι πρόσφατη η διακυβέρνηση της χώρας από τη Νέα Δημοκρατία, πρέπει να θυμόμαστε τι προσπάθειες έγιναν ακόμα και με νομοθετική ρύθμιση για να πληγεί το αρμόδιο τμήμα του Σ.τ.Ε., να αλλάξει η σύνθεση. Θα τα θυμάσθε αυτά, κύριε Σιούφα. Επειδή...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, μιλήστε επί της διαδικασίας της συνταγματικότητας. 'Εγινε μια αποστροφή από τον κ. Σιούφα, αλλά σας παρακαλώ να μιλήσετε επί της διαδικασίας της αντισυνταγματικότητας του συγκεκριμένου νομοσχεδίου.
ΦΟΙΒΟΣ ΙΩΑΝΝΙΔΗΣ: Και επί της διαδικασίας των αρμοδιοτήτων του εκάστοτε Προεδρεύοντος παρακαλώ, διότι ο τρόπος εκφράσεως, διατυπώσεως της σκέψεως, της δικιάς μου ή οποιουδήποτε συναδέλφου, δεν ελέγχεται από το Προεδρείο. Εάν παραβαίνω τον Κανονισμό, τότε να μου το πείτε. Αλλά, ο τρόπος με τον οποίο θα εκφραστώ, είναι υπόθεση δική μου.
Λοιπόν, ένα μόνο σημείο υπάρχει -και ίσως η κυρία Υπουργός να το δει- σε σχέση με το άρθρο 117 του Συντάγματος ειδικά για δασικές περιοχές, που καταστράφηκαν από πυρκαγιές και που αυτές πράγματι είναι υποχρεωτικά αναδασωτέες. Αλλά βεβαίως, η σχετική διάταξη δεν αναφέρεται σ' αυτές τις περιοχές. Για να μην υπάρχει όμως καμία σύγχυση, θα μπορούσε να κάνει τη σχετική διευκρίνηση η κυρία Υπουργός, διότι προφανώς ούτε στις προθέσεις της είναι ούτε στη διάταξη υπάρχει κάτι τέτοιο.
Αλλά αν θέλετε, ως εκ περισσού, να λεχθεί και από την κυρία Υπουργό ότι προφανώς δεν αναφερόμαστε σε εκτάσεις οι οποίες έχουν καταστραφεί από πυρκαγιές ή με τους άλλους τρόπους, που προβλέπει το άρθρο 117 του Συντάγματος, για τις οποίες δεν υπάρχει αμφιβολία ότι είναι υποχρεωτικά αναδασωτέες. Θα μπορούσε ενδεχομένως να δώσει αυτήν τη διευκρίνηση η κυρία Υπουργός. Αλλά θέμα αντισυνταγματικότητας -και μάλιστα με τον κατηγορηματικό τρόπο που ετέθη- των σχετικών διατάξεων, προφανώς δεν υπάρχει και δεν συνάγεται καν από τη διατύπωση της εκθέσεως της Επιστημονικής Υπηρεσίας της Βουλής.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι τη διευκρίνηση που ζήτησε ο κ. Ιωαννίδης, θα τη δώσετε, κυρία Υπουργέ, κατά τη συζήτηση του συγκεκριμένου άρθρου και θα τη δώσετε, επίσης, στη συζήτηση επί της αρχής.
ΚΟΣΜΑΣ ΣΦΥΡΙΟΥ: Τώρα πρέπει να τη δώσει.
ΠΡΟΕΔΡΕΥΩΝ (Παναγιώτης Σγουρίδης): Μα, είναι ευνόητο ότι θα τη δώσει, αλλά εάν μπούμε στη διαδικασία των δευτερολογιών, θα ζητήσουν να δευτερολογήσουν όλοι επί της διαδικασίας αυτής και τότε είμαστε εκτός Κανονισμού.
Κηρύσσεται περαιωμένη η συζήτηση επί της συνταγματικότητας του νομοσχεδίου, σύμφωνα με τις διατάξεις του άρθρου 100.
Οι αποδεχόμενοι την αντισυνταγματικότητα του συγκεκριμένου νομοσχεδίου, παρακαλώ να εγερθούν.
(Εγείρονται οι αποδεχόμενοι την αντισυνταγματικότητα του νομοσχεδίου).
Προφανώς ηγέρθησαν οι ολιγότεροι. 'Αρα θεωρείται ότι το νομοσχέδιο είναι σύμφωνο με το σύνταγμα και δίδεται ο λόγος στον εκπρόσωπο του Κομμουνιστικού Κόμματος, τον κ. Γκατζή, επί της αρχής του νομοσχεδίου για είκοσι λεπτά.
Ορίστε, κύριε Γκατζή.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κυρίες και κύριοι Βουλευτές, το νομοσχέδιο κατά την άποψή μας δεν είναι μόνο αντισυνταγματικό. Το νομοσχέδιο αυτό είναι πραγματικά μια πρόκληση σε όλους τους εμπρηστές, σε όλους τους καταπατητές δασικών εκτάσεων, σε όλους τελικά τους σπεκουλαδόρους της δασικής και της δημόσιας γης, για να ξεκινήσουν όλες αυτές τις διαδικασίες και να γίνουν κάτοχοι όλων αυτών των εκτάσεων και κατόπιν να προχωρήσουν και στην προσχώρηση των εκτάσεών τους για τη δημιουργία ΒΕΠΕ , με το να γίνουν μεγαλομέτοχοι και μεγαλοϊδιοκτήτες.
Επίσης θα πρέπει να πούμε εδώ ότι δεν δικαιώνονται μόνο οι εμπρηστές -που λέμε ότι θα τους πιάσουμε, πως γίνονται οι φωτιές κλπ- δεν δικαιώνεται μόνο η αντίληψη που λέει ότι δεν υπάρχει καμία περιφρούρηση και ότι η ασυδοσία στη δασική έκταση και στη δασική γη σήμερα είναι στην ημερήσια διάταξη, αλλά υπάρχει και μία πρόκληση, όταν αναφέρεται ότι μπορεί μέσα στον αστικό οικιστικό ιστό να γίνουν ΒΕΠΕ
Πού πάει τελικά η αντίληψη για το περιβάλλον, για την ποιότητα ζωής, για τον άνθρωπο; 'Ολα αυτά, τα οποία κάποτε ήταν στην ημερήσια διάταξη των διακηρύξεων, κύριοι συνάδελφοι του ΠΑΣΟΚ, πάνε περίπατο.
Και έρχομαι στο νομοσχέδιο. Ο εισηγητής της Πλειοψηφίας επεσήμανε πως με το νομοσχέδιο αυτό η Κυβέρνηση έδειξε τόλμη και καινοτομία. Εμείς θα συμφωνήσουμε ότι έδειξε και τα δύο. Σε όφελος όμως τίνος; Σε όφελος των εργαζομένων, της εθνικής οικονομίας, της ποιότητας ζωής, της προστασίας του περιβάλλοντος; Σε όφελος τελικά του λαού ή σε όφελος λίγων; Σε όφελος εκείνων των μεγαλοκατόχων της δασικής έκτασης αργότερα ή των μεγαλοκτημόνων ή όλων αυτών που αναφέραμε προηγούμενα και πολύ περισσότερο αυτών που ονομάζει σήμερα η Κυβέρνηση μεγαλοέχοντες και μεγαλοκατέχοντες, που λέμε εμείς ουσιστικά το μεγάλο κεφάλαιο;
Πιστεύουμε, κύριοι συνάδελφοι, ότι ευνοεί αυτούς και όλη αυτή η τόλμη, η καινοτομία, είναι για να βοηθήσει ουσιαστικά το μεγάλο κεφάλαιο, να βοηθήσει την ανεξέλεγκτη πέρα για πέρα δημιουργία ΒΕΠΕ μέσα σε όλη την επικράτεια.
Το νομοσχέδιο αυτό, κύριοι συνάδελφοι, στα χέρια των βιομηχάνων, στα χέρια των μεγαλοεχόντων -όπως είπαμε- θα γίνει ένα καταστρεπτικό εργαλείο. Θα γίνει ο οδοστρωτήρας του υπάρχοντος φυσικού κεφαλαίου και θα καταργηθεί, όπως πάει, και ο ν. 84/1984.
Δεν είναι μόνο αυτό, αλλά και ολόκληρη η οικονομία της χώρας παραχωρείται ουσιαστικά στη διάθεση αυτών -στους κεφαλαιούχους, δηλαδή- οι οποίοι θα επιχειρήσουν τη δημιουργία ΒΕΠΕ. 
Μας είπαν στην επιτροπή: "Δεν έχετε προτάσεις", "γιατί τελικά δεν τις παρουσιάζετε;", "πέστε μας τη γνώμη σας".
Εμείς απαντάμε ότι το κόμμα μας, το ΚΚΕ, κύριοι, δεν μπορεί να δώσει λύσεις φιλολαϊκές μέσα σ' αυτό το σύστημα, μέσα σε αυτήν την πολιτική που ακολουθείτε. Είναι τελείως αντίθετη με την αντίληψή σας, με την πρακτική σας, με την πολιτική σας και οι προτάσεις μας έχουν κατατεθεί κατ' επανάληψη. Είναι προτάσεις, οι οποίες είναι ταξικά εκ διαμέτρου αντίθετες και νομίζω ότι όλοι γνωρίζετε τις προτάσεις μας και για την ανάπτυξη της οικονομίας, και για το ρόλο που πρέπει να παίξει σ' αυτό ο δημόσιος και ο ιδιωτικός τομέας και σε ποια κατεύθυνση τίθεται. Είναι μία ανάπτυξη που θα έχει στραμμένη τη προσοχή της στον εργαζόμενο άνθρωπο, τα σύγχρονα προβλήματά του και τις ανάγκες του.
Κύριοι συνάδελφοι, είναι γεγονός ότι στον ένα χρόνο διακυβέρνησης της χώρας από τη νέα Κυβέρνηση του "εκσυγχρονιστικού" ΠΑΣΟΚ έχει έρθει μία σειρά από νομοσχέδια, που εν ονόματι των νέων συνθηκών ή της παγκοσμιοποίησης της αγοράς και κάποια άλλα της νέας τάξης πραγμάτων ή του ανταγωνισμού, πλήττουν βάναυσα οικονομικά, κοινωνικά, περιβαλλοντικά το λαό και τη χώρα μας. 
Με το νομοσχέδιο αυτό μοιράζει τα εναπομείναντα ιμάτια του οικονομικού και φυσικού κεφαλαίου της χώρας μας στους μεγαλοκαρχαρίες. Και για να το πετύχει αυτό η Κυβέρνηση δεν διστάζει να καταργεί νόμους και προεδρικά διατάγματα, να παραβιάζει το Σύνταγμα, τις διεθνείς και τις ευρωπαϊκές αρχές και διακηρύξεις και να φέρνει διατάξεις εξαμβλώματα άλωσης του χώρου. 
Εδώ θα ήθελα να πω ότι οι στίχοι του ποιήματος, που λέει "όπου κι αν πάω, η Ελλάδα με πληγώνει", μετά τη μετατροπή σε νόμο αυτού του νομοσχεδίου κι αν αυτός εφαρμοσθεί, θα δείτε ότι όπου κι αν περπατάτε, ο ποιητής θα επαληθεύεται.
Με δηθεν την ιδιωτικοποίηση των ΒΙΠΕ και τη μετατροπή τους σε ΒΕΠΕ προσφέρει στους ιδιώτες μεγαλοκεφαλαιούχους κάθε είδους δραστηριότητα και χρήματα του λαού για την υλοποίηση αυτών των δραστηριοτήτων, όπως βιομηχανική, βιοτεχνική, ερευνητική, παροχή υπηρεσιών, εμπορική δραστηριότητα κλπ. Δηλαδή, στις ΒΕΠΕ χωρούν εργοστάσια, βιοτεχνίες, γραφεία, εμπορικά κέντρα, ξενοδοχεία, καζίνο, disneyland, αθλητικά συγκροτήματα και εγκαταστάσεις, εκθεσιακά και συνεδριακά κέντρα, οικισμοί και λιμενικές εγκαταστάσεις.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.)
Παραχωρούνται ακόμα δάση, αιγιαλός και παραλία και όλα αυτά με πρωτοβουλία του μεγάλου κεφαλαίου και απλές υπουργικές αποφάσεις.
Κύριοι Βουλευτές, με αυτό το νομοσχέδιο η ασυδοσία γίνεται νόμος του κράτους, καθώς πρώτον, καταργείται ο ολοκληρωμένος χωροταξικός σχεδιασμός, ο οποίος ενεργείται τουλάχιστον σε επίπεδο νομού και τα ρυθμιστικά σχέδια.
Καθιερώνονται οι ευκαιριακές χωροθετήσεις κάθε είδους ανθρωπογενών συστημάτων, με πρωτοβουλία και προς εξυπηρέτηση μεγάλων ιδιωτικών συμφερόντων, άρθρο 1 παράγραφος 4.
Εγκαταλείπεται η δυνατότητα ενός γενικού σχεδιασμού για συνολική ανάπτυξη της χώρας σε τοπικό επίπεδο, αποφασίζεται η δημιουργία ΒΕΠΕ. και το ποια μορφή ανάπτυξης θα υλοποιηθεί. Καταργείται δηλαδή ο συνολικός σχεδιασμός, καταργείται ο δημόσιος έλεγχος στις υφιστάμενες βιομηχανικές περιοχές και η διαχείριση των νέων ΒΕΠΕ. ανατίθεται σε ανώνυμες εταιρείες, τα πάντα στους ιδιώτες.
Βασικές διατάξεις που διασφαλίζουν το αποδεκτό περιβαντολογικά των διαφόρων χρήσεων καταργούνται, όπως: 
1) Η διαδικασία της προέγκρισης χωροθέτησης μιας δραστηριότητας απαραίτητη προϋπόθεση για να ακολουθήσει η έγκριση περιβαντολογικών όρων, σύμφωνα με το ν. 1650/86, νόμος-πλαίσιο για την προστασία του περιβάλλοντος και το ν. 69269/90 για τις μελέτες περιβαντολογικών επιπτώσεων, άρθρο 6, παράγραφος 2.
2) Η ευθύνη και η υπογραφή του Υπουργού ΠΕ.ΧΩ.Δ.Ε. για την έγκριση περιβαντολογικών όρων διατάξεων ιδιαίτερα οχλουσών εγκαταστάσεων, όπως οι μονάδες παραγωγής θερμικής ενέργειας που προβλέπεται από τη μνημονευθείσα νομοθεσία, άρθρο 8, παράγραφος 3.
3) Η υποχρέωση για σύνταξη μελετών περιβαντολογικών επιπτώσεων, προκειμένουν να επιτραπεί σε μία περιοχή, αιγιαλός και παραλία, η κατασκευή λιμενικών έργων, σύμφωνα επίσης με την πιο πάνω νομοθεσία, άρθρο 14, παράγραφος 6.
4) Αφαιρείται από το Υ.ΠΕ.ΧΩ.Δ.Ε. και την τοπική αυτοδιοίκηση ο περιβαλλοντολογικός έλεγχος των εγκαταστάσεων. Εδώ δεν ισχύει ούτε καν η γνώμη της τοπικής αυτοδιοίκησης, της νομαρχιακής ιδιαίτερα αυτοδιοίκησης, γιατί και η έκθεση που μας έφερε η επιστημονική επιτροπή αναφέρει ότι καταργείται, από τη στιγμή που έγινε αιρετή η τοπική αυτοδιοίκηση και δεν εκπροσωπεί την Κυβέρνηση. Για να δώσει δηλαδή την έμφαση ότι όλη αυτή η δραστηριότητα είναι κάτω από τον κρατικό έλεγχο καταργείται ακόμα και η γνώμη της τοπικής αυτοδιοίκησης πάνω σ'αυτά τα θέματα. 
5) Καταργείται η συνταγματική απαίτηση για την προστασία των δασών, όπως καθιερώνεται με τη ρήση του πέμπτου τμήματος του Συμβουλίου της Επικρατείας "άπαξ δάσος, πάντα δάσος", άρθρο 6, παράγραφος 1.
6) Η εκτέλεση των σχετικών με τις ΒΕΠΕ. έργων και η ανάθεση των μελετών γίνεται κατά παρέκκλιση της κείμενης νομοθεσίας για τα δημόσια έργα και τις μελέτες, άρθρο 8, παράγραφος 4.
7) Αναζητείται η τύχη του ν.8484 για την απαγόρευση εγκαταστάσεων ρυπαινουσών βιομηχανικών και βιοτεχνικών εγκαταστάσεων στην Αττική, καθώς το νομοσχέδιο καλύπτει και την Αττική, άρθρο 5 παράγραφος 1.
8) Η πρωτοβάθμια και η νομαρχιακή αυτοδιοίκηση εξοβελίζονται από κάθε ουσιαστική παρέμβαση. Σε μια-δυο περιπτώσεις ζητείται απλώς και σε ασφυκτικά περιορισμένους χρόνους η γνώμη τους. Μέσα σε ένα μήνα η πολεοδομία της νομαρχιακής αυτοδιοίκησης θα πρέπει να εκδώσει τις αποφάσεις της.
9) Ο καθορισμός της ΒΕΠΕ, ο φορέας ΒΕΠΕ και η μελέτη περιβαντολογικών επιπτώσεων εγκρίνονται "πακέτο" με μία απόφαση, χωρίς έστω να προηγηθεί η χωροθέτηση της ΒΕΠΕ, ύστερα από αξιολόγηση εναλλακτικών θέσεων. Δεν προβλέπεται καν μια δεύτερη άλλη περίπτωση, η οποία να μπορεί να αξιολογηθεί, άρθρο 5 παράγραφος 1.
10) Δίνονται προκλητικές ατέλειες και φοροαπαλλαγές στις ιδιωτικού δικαίου ανώνυμες εταιρείες-φορείς των ΒΕΠΕ, όπως προβλέπει το άρθρο 15.
11) 'Ολα τα έργα υποδομής, κτίρια, διαμορφώσεις και οι δαπάνες οργάνωσης επιχορηγούνται από το δημόσιο σε ποσοστό έως 60%, αλλά λέει ότι μπορεί αυτό να ανέβει και να φθάσει ίσως το 75% του επενδυτικού σχεδίου και ίσως και μέχρι 100%, αν σ' αυτό συμπεριληφθεί και η αξία της γης, άρθρο 17, παράγραφος 1.
'Οπως φαίνεται και στην εισηγητική έκθεση στη σελίδα 4, παράγραφοι 5 και 6 και στα δυο σχετικά άρθρα 15 και 17, οι κεφαλαιούχοι και φόρους δεν θα πληρώσουν και οι επενδύσεις τους θα γίνουν με επιχορηγήσεις, δηλαδή με δωρεάν χρήμα του δημοσίου.
Κύριοι συνάδελφοι, από τον ίδιο τον τίτλο φαίνεται ότι δεν πρόκειται για βιομηχανικές περιοχές, αλλά για ιδιωτικές ουσιαστικά πόλεις, αυτόνομες, αυτοδιοικούμενες, από ανώνυμες εταιρείες με απόλυτη διοικητική οικονομική χωροταξική αυτονομία, πόλεις που θα γίνουν σε δάση, παραλίες, σε οποιοδήποτε κομμάτι της ελληνικής γης και θα καρπώνονται οι ιδιώτες. Πόλεις που θα οικοδομηθούν, δυστυχώς, με χρήματα του ελληνικού δημοσίου. Μέσα από τον αποπροσανατολιστικό τίτλο, ΒΕΠΕ, δηλαδή βιομηχανικές και επιχειρηματικές περιοχές, το σύνολο της χώρας βγαίνει στο σφυρί και μάλιστα με όλες τις δαπάνες πληρωμένες από τον κρατικό κορβανά, ο οποίος είναι ανοιχτός όταν πρόκειται για ενισχύσεις των ιδιωτών του μεγάλου κεφαλαίου, αλλά επτασφράγιστος όταν πρόκειται για ενισχύσεις των μικρών, μεσαίων και φτωχών λαϊκών στρωμάτων ή για την παιδεία, την υγεία, τον πολιτισμό και τον αθλητισμό. ΒΕΠΕ, πόλεις με υπεραυξημένο συντελεστή δόμησης 1,6% και υποχρεωτική έκδοση της οικοδομικής άδειας, για όλα τα έργα υποδομής και τις συναφείς κτιριακές εγκαταστάσεις, αφού μέσα σε τριάντα μέρες, δηλαδή χωρίς ουσιαστικό έλεγχο, θα πρέπει να εκδοθούν από την αρμόδια υπηρεσία.
Γη και ύδωρ, λοιπόν, αλλά και αρκετό χρήμα, τζάμπα χρήμα στους ιδιώτες. Γίνεται φανερό ότι για τους ιδιώτες και μάλιστα στους μεγαλοκεφαλαιούχους ανοίγεται μπροστά τους ο δρόμος των πλέον ελκυστικών επενδύσεων. 'Ομως το νομοσχέδιο αυτό, όχι μόνο δεν πείθει για την ανάπτυξη που επικαλούνται, αλλά αντίθετα γίνεται τροχοπέδη, αφού δεν μπορείς να έχεις κερδοσκοπία, η οποία εξασφαλίζεται, και ταυτόχρονα ανάπτυξη την οποία, ως άλλοθι της κερδοσκοπίας, επικαλείται.
Είμαστε βέβαιοι ότι αυτό το νομοσχέδιο δεν θα περπατήσει, κύριοι συνάδελφοι, στη ζωή. Η αντίδραση στην εφαρμογή του δεν θα είναι μόνο των αρμόδιων φορέων, αλλά και της τοπικής αυτοδιοίκησης και του μαζικού κινήματος. Εμείς καταθέσαμε τις απόψεις μας για τη σημασία του νομοσχεδίου. Ο λαός πιστεύουμε ότι θα πάρει το λόγο και έχει το λόγο.
Θα θέλαμε να κάνουμε και μία κριτική στο λογιστήριο του Κράτους για την παραπομπή που γίνεται σε σοβαρά θέματα. Δεν μπορεί να μην έχει γνώμη τελικά για το τι απώλειες θα υπάρχουν, όταν πρόκειται για συγκεκριμένες περιπτώσεις. Δεν μπορεί, παραδείγματος χάριν, να μην ξέρει τι απώλειες θα έχουμε από τις φοροαπαλλαγές, όταν υπολογίζει σε ύψος δισεκατομμυρίων τις επενδύσεις. 'Η τελικά την παραπομπή που γίνεται και δίνει το δικαίωμα στην αρμόδια διϋπουργική επιτροπή να συντάσσει νομοσχέδια, τα οποία είναι καθοριστικά για την πορεία αυτής της επιχείρησης ΒΕΠΕ.
Κύριοι συνάδελφοι, και στην επιτροπή αλλά και τώρα καταψηφίζουμε επί της αρχής το νομοσχέδιο, ως αντιλαϊκό, ως αντιαναπτυξιακό, ως χαριστικό στο μεγάλο κεφάλαιο που δίνει φόρους και γη.
Επίσης, θα θέλαμε να πούμε, ότι με αυτό το νομοσχέδιο θα πρέπει μέσα σε λίγο χρονικό διάστημα -γιατί ακόμη δεν έχει περπατήσει καθόλου από το ΥΠΕΧΩΔΕ η καταγραφή των δασικών εκτάσεων, το κτηματολόγιο δηλαδή- να περιμένουμε κύριοι Βουλευτές, μία μεγαλύτερη καταστροφή σε πυρκαγιές, σε καταπατήσεις, σε εκμετάλλευση τελικά της δημόσιας γης και της δημόσιας έκτασης. Καταψηφίζουμε το νομοσχέδιο. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Αποστόλου έχει το λόγο.
Ελπίζω να είναι και εκείνος σύντομος, όπως και ο κ. Γκατζής.
ΕΥΑΓΓΕΛΟΣ ΑΠΟΣΤΟΛΟΥ: Βέβαια είναι σωστό, ουκ εν τω πολλώ το ευ, αλλά είναι πολύ σπουδαίο το νομοσχέδιο. 
Αγαπητοί συνάδελφοι, η ανάγκη για την καθιέρωση ενός θεσμικού πλαισίου για τις βιομηχανικές και επιχειρηματικές περιοχές που να ανταποκρίνεται στις ανάγκες της σύγχρονης οικονομικής και κοινωνικής ζωής της χώρας μας, είναι κάτι που τα τελευταία χρόνια έχει τονιστεί κατά κόρον. Και από την άποψη αυτή είναι θετικό ότι επιτέλους μετά από τόσα χρόνια ασχολείται η Κυβέρνηση με αυτό το θέμα.
Και ενώ βέβαια θα περίμενε κανείς ότι θα παρουσιαζόταν ένα καλοεπεξεργασμένο νομοσχέδιο και τουλάχιστον αντίστοιχο του προβληματισμού που αναπτύχθηκε, δυστυχώς η έντονα δεξιά πολιτική κατεύθυνση της Κυβέρνησης δεν της το επέτρεψε. 
Είχαμε εκφράσει κατά τη διάρκεια της συζήτησης στη διαρκή επιτροπή επιφυλάξεις ως προς τη θέση μας, τονίζοντας ορισμένα σημεία που θα καθόριζαν τη στάση μας στην ολομέλεια. Δυστυχώς δεν εισακουσθήκαμε από την Κυβέρνηση και αναγκαζόμαστε να καταψηφίσουμε το σημερινό νομοσχέδιο.
Στην εισηγητική έκθεση καταγράφονται ορισμένες θέσεις για το ιστορικό πλαίσιο που λειτουργούσε η επιλογή του τόπου εγκατάστασης για τη βιομηχανία, κάτι που αποτελεί βέβαια κοινή διαπίστωση εδώ και καιρό, τόσο για τον επιστημονικό κόσμο όσο και για τη Δημόσια Διοίκηση.
Αναφέρεται ότι η πολιτεία αναγκάσθηκε να επισπεύσει τις διαδικασίες θεσμοθέτησης χρήσεων γης για τη βιομηχανία γι αυτό δημιούργησε τις είκοσι πέντε βιομηχανικές περιοχές με ευθύνη της ΕΤΒΑ σε υλοποίηση του ν. 4458/65 που καλύπτουν σε μεγάλο βαθμό τις ανάγκες για οργανωμένους χώρους για την εγκατάσταση μεγάλων βιομηχανικών μονάδων, αλλά και τα βιομηχανικά βιοτεχνικά πάρκα που έρχονται να δώσουν στη βιομηχανία μια νέα σύγχρονη υποδομή.
Η πολιτεία φαίνεται λοιπόν να σύρθηκε από τις εξελίξεις και να αναγκάστηκε να θεσμοθετήσει τότε τις βιομηχανικές περιοχές και τα βιομηχανικά και βιοτεχνικά πάρκα. Ωστόσο προκαλεί κατάπληξη η εκτίμηση της εισηγητικής έκθεσης ότι οι βιομηχανικές περιοχές καλύπτουν σε μεγάλο βαθμό τις ανάγκες της βιομηχανίας και τα βιοτεχνικά βιομηχανικά πάρκα, παρέχουν στη βιομηχανία μια σύγχρονη υποδομή.
Το σύνολο των βιομηχανικών περιοχών στη χώρα μας είναι περί τις εξήντα. Επίσης, τα βιομηχανικά βιοτεχνικά πάρκα που έχουν υποδειχθεί ως χρήσεις γης από το ΥΠΕΧΩΔΕ, υπερβαίνουν τα δύο ανά νομό και αντιστοιχούν στις μεγάλες πόλεις της χώρας. Με μια πρόχειρη εκτίμηση αυτά είναι της τάξεως των εκατό σε ολόκληρη τη χώρα.
Αν έτσι έχουν τα πράγματα, τότε ποιες ανάγκες έρχεται να καλύψει το σημερινό νομοσχέδιο για τις βιομηχανικές -εμπορικές περιοχές; Μέχρι σήμερα οι διάφοροι χώροι υποδομής βιομηχανικών -βιοτεχνικών δραστηριοτήτων δεν συγκεντρώνουν παρά μόνο μια μειοψηφία των βιομηχανικών και βιοτεχνικών δραστηριοτήτων, κατά κανόνα υπολειτουργούν και η πληρότητά τους σε μονάδες είναι συχνά πολύ χαμηλή. Παρ' όλο που οι βιομηχανικές περιοχές απευθύνονται σε μεγάλες βιομηχανικές μονάδες, όλοι γνωρίζουμε ότι οι σημαντικότερες μεγάλες μονάδες, υπάρχουν οργανωμένες σε διάφορες περιοχές εκτός των βιομηχανικών περιοχών και σπάνια μεταφέρονται αλλού.
Το προτεινόμενο νομοσχέδιο δεν αναφέρεται καθόλου σ' αυτές τις μεγάλες μονάδες παρ' όλο που αναφέρεται σε διαδικασίες μετεγκατάστασης και παρ' όλο που ορισμένες μεγάλες μονάδες ήδη δημιουργούν τεράστια προβλήματα.
Πέρα από τις μεγάλες μονάδες, η τεράστια πλειοψηφία των βιομηχανικών και βιοτεχνικών μονάδων βρίσκεται εκτός οργανωμένων περιοχών που έχουν δημιουργηθεί γι' αυτές. Πολλές βρίσκονται μέσα στο σχέδιο πόλης, πάρα πολλές εκτός σχεδίου πόλης και δεν είναι αναγκαστικά αυθαίρετες.
Από τη νομοθεσία ο κάθε ιδιώτης που έχει τέσσερα στρέμματα εκτός σχεδίου πολης, μπορεί να βγάλει άδεια για την ιδιοκτησία του και να την κάνει ό,τι θέλει, ξενοδοχείο, κατοικία, βιομηχανία, βιοτεχνία. Η διοίκηση που εκχωρεί τέτοιες άδειες δεν έχει συνήθως κριτήρια για να αρνηθεί. Ακόμα και σε περίπτωση που κάποια υπηρεσία διαθέτει ορισμένες στοιχειώδεις επεξεργασίες για κριτήρια για να πει όχι, συνήθως άλλες υπηρεσίες πιέζουν για τη χωροθέτηση της όποιας επένδυσης του κάθε ιδιώτη, προκειμένου να προωθηθεί η πολιτική του κάθε Υπουργείου ή κάθε Υπουργού. Με την ανυπαρξία θεσμοθετημένων και γενικευμένων κριτηρίων που θα μπορούσαν να κάνουν καθαρούς τους κανόνες του παιχνιδιού για κάθε κομμάτι γης και για πολεοδομικά και χωροταξικά επίπεδα εξέτασης, όπως κτηματολόγιο με ενδείξεις για τις υπάρχουσες χρήσεις γης και τις επιτρεπόμενες αλλαγές χρήσης και δραστηριότητες χωροταξικών σχεδίων, σχεδίων χρήσεων γης, κλαδικών και τομεακών σχεδίων ανάπτυξης, η διοίκηση τελικά σπάνια μπορεί να πει όχι στους επενδυτές. 'Οποιος ιδιώτης επιμένει, σκαλίσει νόμους και παλέψει με τη γραφειοκρατία, στο τέλος θα έχει τεράστιες πιθανότητες να καταφέρει να κάνει ό,τι θέλει εκεί που βρίσκεται η ιδιοκτησία του.
Αντιμετωπίζει τέτοιες διαδικασίες, όπως η εκτός σχεδίου νόμιμη δόμηση βιομηχανιών, το νομοσχέδιο, ώστε να ενισχυθεί ακόμα και η βιωσιμότητα των προτεινομένων ΒΕΠΕ, αλλά και να αμβλυνθούν τα σημαντικότατα προβλήματα, που προκύπτουν σε όλη την επικράτεια από τη γειτνίαση μεταξύ ασήμαντων χρήσεων; Είναι δυνατό να μεριμνά ένα νομοθέτημα για τις βιομηχανικές υποδομές και να αφήνει στο απυρόβλητο τις βιομηχανικές μονάδες, που κατά κανόνα εγκαθίστανται έξω από τις υποδομές αυτές, έξω ακόμα και από το μαντρότοιχο των υποδομών, ώστε να εχουν τα πλεονεκτήματα των υποδομών, και να αποφεύγουν δυσάρεστες υποχρεώσεις, όπως είναι τα λειτουργικά έξοδα των κοινών υποδομών, οι περιβαλλοντικοί έλεγχοι κλπ; Είναι δυνατόν ένα τέτοιο νομοθέτημα για τις βιομηχανικές υποδομές, να αγνοεί την υπάρχουσα αρνητική εμπειρία των βιομηχανικών περιοχών, όπου ένας από τους λόγους αποτυχίας τους είναι ότι οι βιομηχανίες φαίνεται να προτιμούσαν περισσότερο τις εκτός ΒΙΠΕ περιοχές, παρά την ίδια τη βιομηχανική περιοχή;
Και όμως είναι δυνατόν. Πράγματι το νομοσχέδιο καθόλου δεν ασχολείται με τη δέσμευση της μετεγκατάστασης όλων των μονάδων που υπάρχουν διάσπαρτες σε όλη τη χώρα, αλλά κυρίως δεν ασχολείται με τις νέες μονάδες, που μπορεί να δημιουργηθούν σε περιοχές εκτός ΒΕΠΕ.
Η λύση που προτείνει για να αντιμετωπιστούν όλες αυτές οι πραγματικές ανάγκες για βιομηχανικές περιοχές, είναι ότι παύει να ισχύει το μονοπώλιο της ΕΤΒΑ και σαν φορέας ίδρυσης μπορούν να δραστηριοποιηθούν Νομικά Πρόσωπα Δημοσίου Δικαίου και Ιδιωτικού Δικαίου, που με ιδιωτικοοικονομικά κριτήρια και χωρίς τις χρονοβόρες διαδικασίες, που απαιτούνται, μπορούν να μειώσουν το κόστος και το χρόνο ίδρυσης.
Επομένως, ο νομοθέτης προτείνει πολλές ΒΕΠΕ και μάλιστα από πολλούς φορείς, ώστε κάθε ΒΕΠΕ να έχει αναγκαστικά και τον φορέα της. Ποιοι θα μπορούν να είναι οι φορείς ίδρυσης μιας ΒΕΠΕ; Πρακτικά το νομοσχέδιο δεν θέτει περιορισμούς. Ο οποιοσδήποτε μπορεί, η αυτοδιοίκηση, τα επιμελητήρια, οι ιδιώτες, ενώσεις βιοτεχνών, βιομηχάνων ή εμπόρων κλπ. Δεν είναι ωστόσο απαραίτητο οι ίδιοι οι ενδιαφερόμενοι για εγκατάσταση στη ΒΕΠΕ ή οι διάφοροι κοινωνικοί φορείς, να έχουν πάνω από το 50% της συμμετοχής στο φορέα. 'Ετσι ακόμα και μια κατασκευαστική εταιρεία, μια κτηματομεσιτική επιχείρηση, τουριστική, χρηματιστηριακή, ναυτιλιακή κλπ, μπορεί να δημιουργήσει μια ΒΕΠΕ. Πρόκειται για μια μορφή ιδιωτικής πολεοδόμησης βιομηχανικών υποδομών, για την οποία εμείς διαφωνούμε ριζικά. Στην περίπτωση μάλιστα μιας κατασκευαστικής εταιρείας, τα δικά της ιδιωτικοοικονομικά συμφέροντα δεν μπορεί να είναι πρωτίστως παρά να ρίξει τα μπετά με μηδαμινό ίδιο κεφάλαιο, απορροφώντας τις πλούσιες χρηματοδοτήσεις, που μπορεί να ανέλθουν μέχρι το 60% της επένδυσης, αλλά και αξιοποιώντας τις ευνοϊκές διατάξεις, περί απαλλοτριώσεων, συνδυασμένες με τις σκανδαλώδεις ρυθμίσεις για τις εισφορές σε γη και σε χρήμα και τις φοροαπαλλαγές.
'Ετσι για άλλη μια φορά το κατασκευαζόμενο κέλυφος δεν αντιστοιχεί στον ίδιο το χρήστη και τις ανάγκες του, όπως έγινε και με τις εργολαβικές μαζικές κατοικίες της μεταπολεμικής περιόδου.
Υποστηρίζουμε ότι ο ορισμός της συνολικής επιχορήγηση μέχρι 60% του κόστους, όταν επιχορηγήσεις επιχειρήσεων που βρίσκονται στη Θράκη φθάνουν στο 55%, χωρίς μάλιστα να αποκλείεται η επιπλέον χρηματοδότηση από άλλες πηγές του δημοσίου, καταλήγει να κάνει την επένδυση δωρεάν για το φορέα, ακόμα και στην περίπτωση που πρόκειται για ένα ιδιώτη. Θα πρέπει το μίγμα της ιδίας συμμετοχής και των επιδοτήσεων να οδηγήσει σε επιλογή φορέα με την κατάλληλη οικονομική επιφάνεια, που να ανταποκρίνεται στις ανάγκες εξυπηρέτησης των υποχρεώσεών του. Εξάλλου η πολιτική που εκφράζεται από το ΥΠΕΘΟ, είναι να μειωθούν τα ποσοστά επιχορηγήσεων των ιδιωτικών επενδύσεων.
Με αυτό το νομοσχέδιο στον κατασκευαστή ΒΕΠΕ παρέχονται όλα, γη, πόροι, κέρδος και δεν απαιτείται ουσιαστικά τίποτε ως αντιπαροχή. 
Από το φορέα ΒΕΠΕ απαιτείται μόνο το 10% του κόστους σε μετοχικό κεφάλαιο, από το οποίο, μάλιστα, μόνο το μισό πρέπει να είναι σε μετρητά. Πρακτικά αυτό σημαίνει ότι για κόστος, παραδείγματος χάρη, ενός δισεκατομμυρίου (1.000.000.000) μιας ΒΕΠΕ , ο φορέας πρέπει να έχει μόνο εκατό εκατομμύρια (100.000.000) σε μετρητά και ένα στοιχειώδη εξοπλισμό. Αρκεί βέβαια, να βρει και μερικούς άλλους επιχειρηματίες που να καταβάλουν επιπλέον ένα 15% ως ιδία συμμετοχή, ώστε να ανέβει στο 25% που ορίζει το άρθρο 17, χωρίς ωστόσο να απαιτείται αυτό το επιπλέον 15% να είναι σε μετρητά.
Κατά το άρθρο 17, μπορεί να είναι και εισφορές σε χρήμα των ιδιοκτητών των ακινήτων ή αν δεν έχουν, η αντίστοιχη εισφορά να είναι σε γη.
Δεδομένου δε ότι οι ιδιοκτήτες των ακινήτων δεν είναι αναγκαίο να συμμετέχουν στο φορέα ΒΕΠΕ , τότε πράγματι ο φορέας ΒΕΠΕ με 10% σε χρήμα και με ξένα χρήματα ιδιωτών ή ιδιοκτητών γης και επιχορηγήσεις, θα τζιράρει το 100% της επένδυσης.
Αναφέρεται στην εισηγητική έκθεση ότι οι νέοι αυτοί χώροι έχουν ως στόχο να καλύψουν, πέρα από το μεταποιητικό τομέα, ένα ευρύτερο φάσμα της επιχειρηματικής δράσης. Αυτός ο λόγος είναι, κατά τη γνώμη μας, πολύ βάσιμος για τη διεύρυνση του θεσμικού πλαισίου, ώστε να περιλαμβάνει στις βιομηχανικές, βιοτεχνικές υποδομές και τη συλλογική επιχειρηματική δράση ως οικονομική δραστηριότητα και ως πολεοδομική πρόβλεψη, για να υπάρχουν τα αναμενόμενα αναπτυξιακά οφέλη.
Ωστόσο, το ζήτημα θέλει προσοχή. Είναι άλλο πράγμα να υπάρχουν αίθουσες έκθεσης των παραγομένων προϊόντων, οι υπηρεσίες του τριτογενή τομέα, τράπεζες, εταιρίες μεταφορών και άλλο πράγμα να δημιουργηθούν με αφορμή τις βιομηχανικές υποδομές, ελεύθερες ζώνες για ανεξέλεγκτη απορρόφηση μαύρης εργασίας και αδασμολόγητων πρώτων υλών και μάλιστα σε συνθήκες παρόμοιες με τις συνθήκες της Ταϋβάν ή της Κορέας.
Αυτό το ενδεχόμενο είναι ανοιχτό με το άρθρο 16, που ορίζει ότι μπορεί να καθορίζονται ελεύθερα τελωνειακά συγκροτήματα μέσα σε ΒΕΠΕ και να επιτρέπεται η εγκατάσταση και λειτουργία μέσα στα συγκροτήματα αυτά βιομηχανικών μονάδων. Βιομηχανίες που λειτουργούν μέσα στα συγκροτήματα αυτά, ελέγχονται και εποπτεύονται από την οικεία τελωνειακή αρχή.
Αναφέρεται το εξής: "Οι πρώτες ύλες που χρησιμοποιούν οι παραπάνω βιομηχανίες απαλλάσσονται των εισαγωγικών δασμών και των σχετικών φόρων. Τα είδη που παράγονται υποβάλλονται στους οικείους δασμούς και φόρους, όταν διατίθενται στην κατανάλωση μέσα στις τελωνειακές περιοχές της χώρας".
'Ολα αυτά γίνονται με προεδρικά διατάγματα των Υπουργών Οικονομικών και Ανάπτυξης, χωρίς να ορίζεται τίποτα επιπλέον σ' αυτό το νομοσχέδιο.
Τέτοια συγκροτήματα μπορεί να δημιουργηθούν, παραδείγματος χάρη, σε μία ΒΕΠΕ της Αττικής, αφού δεν υπάρχει πουθενά ο περιορισμός να λειτουργούν μέσα σε διασυνοριακές περιοχές.
Επίσης με αυτά τα μελλοντικά προεδρικά διατάγματα και όχι με το παρόν νομοσχέδιο, καθορίζονται οι όροι λειτουργίας και εποπτείας των βιομηχανιών αυτών και τα πλεονεκτήματα, που τους παραχωρούνται.
'Οση καλή διάθεση και να έχει κανείς, δεν μπορεί να μην επισημανθεί ο κίνδυνος η ίδια η διοίκηση να μεταχειρίζεται ευνοϊκά ορισμένους βιομήχανους και να αποκτήσει η χώρα νέα κέντρα λαθρεμπορίου. Είναι κάτι το οποίο έχει συμβεί στις ανάλογες ζώνες στο παρελθόν.
Μήπως υπάρχουν ήδη έτοιμα αιτήματα, που έρχεται να καλύψει ο νέος νόμος; Υπάρχει αρχική ζήτηση για τη δημιουργία ΒΕΠΕ και από ποιους φορείς έχει εκδηλωθεί; Από αυτοδιοίκηση, από τράπεζες, από επιμελητήρια, από ιδιώτες; Ποιους και ποιες περιπτώσεις αφορούν;
Κατά την άποψη του Συνασπισμού, πρέπει να παρατεθούν τέτοια στοιχεία, ώστε να γίνει φανερό ότι οι ρυθμίσεις που προβλέπονται από το νομοσχέδιο, πρόκειται να προωθήσουν χρήσιμες και σωστά ιεραρχημένες επενδύσεις του δημοσίου χρήματος.
Μας βρίσκει εντελώς αντίθετους η εξυπηρέτηση από αυτόν το νόμο συγκεκριμένων αιτημάτων, ακόμα και αυτή η λογική της βεβιασμένης απορρόφησης κονδυλίων, για να μην αναφερθούμε στη λογική διευκόλυνσης συμφερόντων.
Σημειώνουμε ότι στο νομοσχέδιο δεν ορίζεται, ούτε προβλέπεται να ορισθούν κριτήρια, βάσει των οποίων θα κρίνονται οι αιτήσεις καθορισμού ΒΕΠΕ 'Εχει εξετασθεί η διεθνής και ιδιαίτερα η ευρωπαϊκή εμπειρία από τη μακρόχρονη πλέον λειτουργία βιομηχανικών ζωνών και ιδιαίτερα όσον αφορά τις επιπτώσεις τους στην εν γένει λειτουργία του χώρου και το συσχετισμό τους με τις υπόλοιπες χρήσεις;
Δεν υπάρχει τέτοια αναφορά στην εισηγητική έκθεση και πολύ φοβούμαστε ότι επαναλαμβάνεται για μία ακόμη φορά η ελληνική πρακτική να εισάγονται πολιτικές με καθυστέρηση δεκαετιών χωρίς ενσωμάτωση μόνο των θετικών τους στοιχείων.
Για την ίδρυση της κάθε ΒΕΠΕ απαιτείται, κατά το νομοσχέδιο, ένα απλό διάγραμμα οριζοντιογραφίας. Αξίζει να επισημανθεί ότι ο φορέας ΒΕΠΕ δεν θα έχει κάνει τον κόπο να εξετάσει ούτε τις υπάρχουσες ιδιοκτησίες της οριζοντιογραφίας και φυσικά αν προστατεύονται, αν είναι δάσος, αν είναι ρέμα, αφού ο νομοθέτης με το άρθρο 6 όλα τα προβλέπει και ειδικά αν διαπιστωθεί σε ένα γήπεδο ότι είναι μέσα στα προτεινόμενα όρια της ΒΕΠΕ κατά 75% τότε θεωρείται ότι ανήκει ολόκληρο στη ΒΕΠΕ
Θεσπίζεται επίσης μια προθεσμία τριάντα ημερών προς την πολεοδομία και μετά την πάροδο της παραπάνω προθεσμίας ο φορέας ΒΕΠΕ μπορεί να αρχίσει την κατασκευή του έργου χωρίς την οικοδομική άδεια, η οποία μπορεί να εκδοθεί και μετά την έναρξη των οικοδομικών εργασιών. Αυτό και αν είναι τελεσίγραφο.
Ο ιδιώτης φορέας ΒΕΠΕ δεν έχει ανάγκη τη νόμιμη άδεια που απαιτείται για όλους τους άλλους πολίτες από τη δημόσια αρχή και μπορεί να ενεργεί αυθαίρετα ως κράτος και μάλιστα νόμιμα με αυτό το νομοσχέδιο. Βέβαια, πρέπει να συνυπολογίσουμε εκτός από το αντιδεοντολογικό της διάταξης, ότι και κάποιοι παρόμοιοι περιορισμοί κατά την κατασκευή, είναι αρμοδιότητας και της αδειοδότησης της πολεοδομίας και δεν περιλαμβάνονται σε κανενός είδος μελέτες περιβαλλοντικών επιπτώσεων.
Βέβαια, μιλάμε για το φορέα ΒΕΠΕ που ενώ εδώ δεν μπορεί να περιμένει τριάντα ημέρες για την πολεοδομική άδεια, μπορεί να του παραχωρείται για αποκλειστική χρήση ο αιγιαλός και η παραλία για πενήντα χρόνια.
Θεωρούμε επίσης, ότι οι διατάξεις για την ενεργειακή κάλυψη οδηγούν σε μερική απελευθέρωση της αγοράς ηλεκτρικής ενέργειας, ανοίγοντας έτσι τον δρόμο για αποσπασματική και όχι συνολική και διαφανή αντιμετώπιση του τόσο σοβαρού αυτού ζητήματος. Η απάντηση της κυρίας Υπουργού στην επιτροπή δεν μας ικανοποίησε. Οι ισχύοντες νόμοι μιλούν για ιδιοπαραγωγή και ιδιοκατανάλωση του ιδιώτη και το όποιο πλεόνασμα ενέργειας πωλείται στη Δ.Ε.Η. 
Στη συγκεκριμένη περίπτωση ο φορέας ΒΕΠΕ δεν συμπίπτει με τη βιοτεχνία, βιομηχανία ή υπηρεσία που εγκαθίσταται και επομένως ο φορέας ΒΕΠΕ θα πουλάει ενέργεια σε ένα άλλο νομικό πρόσωπο, όχι στη Δ.Ε.Η. Αυτό για μας ονομάζεται απελευθέρωση της αγοράς ενέργειας, κάτι που απαγορεύεται από το ισχύον καθεστώς.
Θεωρούμε επίσης απαράδεκτη τη ρύθμιση που επιχειρείται με το άρθρο 6 παράγραφος 1, με την οποία δίνεται η δυνατότητα να θυσιαστούν δασικές εκτάσεις αν συντρέχουν ζωτικές ανάγκες της εθνικής οικονομίας, κάτι το οποίο -όπως εξηγήθηκε και από πριν- για μας θεωρείται ότι θα δημιουργήσει πρόβλημα αντισυνταγματικότητας του συγκεκριμένου νόμου.
Εκφράζουμε τη ριζική μας αντίθεση στη δυνατότητα για απαλλοτρίωση χωρίς να μπαίνει περιορισμός ποσοστού ιδιοκτησίας της γης, που ήδη θα πρέπει να κατέχει ή να έχει συνάψει συμφωνητικά ο φορέας ΒΕΠΕ Τουλάχιστον ένα 50% έπρεπε να προβλέπεται.
Εκφράζουμε τέλος τη δυσφορία μας για το γεγονός ότι για πολλοστή φορά κατατίθεται νομοσχέδιο που παραπέμπει σε υπουργικές αποφάσεις και σε διατάγματα. Ενώ μοιάζει να εκσυγχρονιστικό το νομοσχέδιο, τελικά αν δεν βελτιωθεί στα σημεία που παραπάνω αναφέραμε, μπορεί να καταλήξει και αυτό να γίνει ένα θερμοκήπιο διασπάθισης δημόσιου χρήματος και νέων σκανδάλων, αλλά και πηγή μεγαλύτερων ακόμη αναπτυξιακών στρεβλώσεων στον ελληνικό χώρο. Ακόμα περισσότερο το νομοσχέδιο δεν παρέχει κανένα πειστικό επιχείρημα, γιατί πρέπει οι φορείς που ιδρύουν και διαχειρίζονται τις βιομηχανικές υποδομές, να είναι και ιδιώτες που θα αποβλέπουν στην απομίζηση κέρδους από τις βιομηχανικές υποδομές. Γιατί δηλαδή από το κρατικό μοντέλο να πάμε σε ένα μοντέλο διαχείρισης τέτοιο, που να δίνει τη δυνατότητα απόσπασης κέρδους από τις υποδομές, δηλαδή αντί να δίνεται η δυνατότητα απόσπασης κέρδους από την παραγωγή που θα στηριχθεί απ' αυτές τις υποδομές;
Για μας το νομοσχέδιο παραγνωρίζει τις πραγματικές ανάγκες της χώρας, είναι χαριστικό προς φορείς ΒΕΠΕ και σε πολλούς από εμάς θα θυμίσει παλαιές πολιτικές, στις χειρότερες πλευρές των δεξιών πολιτικών που έχει γνωρίσει η χώρα μας. Γι'αυτό και το καταψηφίζουμε.
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κυρίες και κύριοι συνάδελφοι, για να φανεί πιστευτή αυτή η πρωτοβουλία της Κυβέρνησης προς τον ελληνικό λαό, θα έπρεπε να βάλει σε προϋπόθεση τη συνολική της πολιτική επιλογή σε σχέση με έργα περιφερειακής ανάπτυξης.
'Οταν κανείς βλέπει ότι εγκαταλείπεται η Εγνατία Οδός, η οποία θα συνέδεε την ανατολή με τη δύση στην Ελλάδα και θα έδινε έτσι τη δυνατότητα μιας επικοινωνίας και μιας στρατηγικής ανάπτυξης, όταν εγκαταλείπεται η ζεύξη Ρίου-Αντιρρίου, όταν εγκαταλείπεται το έργο του αερίου, που θα έδινε πνοή και νέα ενεργειακή δυναμική στη χώρα μας, όταν την ίδια στιγμή εγκαταλείπεται ένα πλαίσιο στήριξης των μικρομεσαίων επιχειρήσεων με την προχθεσινή κατάργηση ακόμη και του 1892 που έδινε έστω τη δυνατότητα σε κάποιους να πιστεύουν με τις αδυναμίες αυτού του κράτους, ότι θα μπορέσουν να έχουν μια προοπτική ανάπτυξης, καταλαβαίνει κανείς, ότι τίποτε στην πράξη δεν ισχύει από αυτά που ο ίδιος ο νομοθέτης σήμερα επιχειρεί να φέρει. 
'Οταν διαπιστώνει κανείς ότι η έννοια της ανάπτυξης στη μικρομεσαία μεταποιητική επιχείρηση χτυπιέται καθημερινά, είτε με τα αντικειμενικά κριτήρια είτε με τη φορολόγηση των βιβλίων α' και β' κατηγορίας με μοναδικό συντελεστή του 35% -εξέλιξη η οποία έχει δημιουργήσει μία αδυναμία λειτουργίας σήμερα όλων των επιχειρήσεων, μικρών και μεσαίων, εμπορικών και παραγωγικών μονάδων- όταν είναι γνωστό σε αυτούς που ζουν την αγορά ότι σήμερα δεν υπάρχει κεφάλαιο όχι δημιουργίας επιχειρήσεων, αλλά κίνησης αυτών, γιατί όλο το χρήμα έχει μαζευτεί στις μοναδικές κερδοφόρες επιχειρήσεις της χώρας μας, τις τράπεζες και η συναλλαγή έχει υποκατασταθεί όχι από ζεστό χρήμα, αλλά από γραμμάτια και επιταγές, όταν κανείς καταλαβαίνει ότι ακόμη και αυτές οι μεγάλες υποτιθέμενες επιχειρηματικές μονάδες, οι μεγάλες υποτιθέμενες βιομηχανίες, έχουν εγκαταλείψει την παραγωγική τους δραστηριότητα και την έχουν υποκαταστήσει με μία εμπορική καθαρά εισαγωγική δραστηριότητα, καταλαβαίνει κανείς πού πάμε.
'Οταν κανείς σήμερα επιδιώκει με αυτό το νομοσχέδιο να εισηγηθεί την ανάπτυξη βιώσιμων τουριστικών μονάδων καταργώντας ακόμη και την έννοια του Συντάγματος, μπαζώνοντας για μια ακόμη φορά παραλίες -όπως επιτρέπει ο νομοθέτης- την ίδια στιγμή έχοντας ζήσει μία τουριστική πολιτική των καζίνων και του τζόγου, καταλαβαίνει κανείς ότι στην πράξη δεν υπάρχει βούληση.
'Οταν κανείς επικαλείται ακόμη και σήμερα ζητήματα τα οποία είναι πράγματι σοβαρά, την προστασία του περιβάλλοντος, επιτρέποντας την ίδια στιγμή να λειτουργούν σ'αυτήν τη χώρα χωρίς άδεια λειτουργίας βιομηχανικές μονάδες οι οποίες συρρικνώνουν κάθε μέρα το περιβάλλον, το καταστρέφουν σε απροσδιόριστους ή περιορισμένους χώρους, όπως πολλοί συνάδελφοι το ανέφεραν. Εγώ σας λέω στην περιφέρεια της Θεσσαλονίκης, το Λαγκαδά, όπου υπάρχουν δεκαοκτώ βαφεία γύρω από τη λίμνη που προστατεύεται από τη Συνθήκη Ραμσάρ και λειτουργούν όλα παράνομα και δεν παρεμβαίνει το κράτος, αυτό το κράτος και αυτή η Κυβέρνηση. Καταλαβαίνει κανείς ότι είναι επίκληση η προστασία του περιβάλλοντος. Τι συμβαίνει στην πραγματικότητα; Είπα προηγούμενα ότι υπάρχει η συσσώρευση χρήματος στο τραπεζικό σύστημα. Είναι οι μόνοι που μπορούν να διαχειρίζονται μετρητά σήμερα.
Μετά από μία πολιτική, η οποία με συνέπεια μιας εκσυγχρονιστικής νεοφιλελεύθερης πολιτικής συνεχίζεται μέχρι σήμερα, αναζητά την εξυπηρέτηση των νέων φίλων, δηλαδή αυτών που έκαναν τα νέα τζάκια, με ένα πρόσχημα. 
Και αυτό, αν διαβάσει κανείς με προσοχή το νομοσχέδιο, μπορεί να το διαπιστώσει. Μεταφέρει την ευθύνη του κράτους για την ανάπτυξη μοναδικά στον ιδιωτικό φορέα με πονηρό τρόπο -έτσι τουλάχιστον νομίζει-στο άρθρο 11, όπου επιτρέπει τη λειτουργία βιομηχανικών χωρών ενός και μόνου ιδιώτη. 'Ετσι μπορούμε να καταλάβουμε ότι αυτό το νομοσχέδιο προβλέπει την εξυπηρέτηση συγκεκριμένων συμφερόντων. Πώς αλλιώς μπορεί να εξηγήσει κανείς τη φιλοσοφία του άρθρου 11, που θα αναπτύξουμε με ιδιαίτερο τρόπο όταν θα μπούμε στην κατ' άρθρο συζήτηση και θα αποκαλύψουμε το τι θέλει να κάνει η Κυβέρνηση. Θέλει να δώσει την ευκαιρία σε κάποιους έχοντες και κατέχοντες να ξαναμοιράσουν την τράπουλα σ' αυτήν τη χώρα.
Ο νομοθέτης σήμερα δεν έχει μπει καν στον κόπο να μας εξηγήσει, γιατί είκοσι πέντε βιομηχανικές περιοχές που έχουν γίνει ως τώρα με μέρισμα της ΕΤΒΑ δεν έχουν λύσει το πρόβλημα της περιφερειακής ανάπτυξης, ούτε το πρόβλημα της ορθολογικής χωροταξικής κατανομής των παραγωγικών δραστηριοτήτων της χώρας. Επίσης αποσιωπά τις ευθύνες για τη μη εφαρμογή των περιορισμών σε βιοτεχνίες της πρωτεύουσας, που είχαν θεσπιστεί με τον οικιστικό νόμο Τρίτση. Από αντιδράσεις τοπικών συμφερόντων και πελατειακές σχέσεις αλλά και από νοοτροπία των επιχειρηματιών δεν επετράπη η μετακίνηση μεταποιητικών επιχειρήσεων εκτός πολεοδομικού συγκροτήματος της Αθήνας. Ούτε η ανυπαρξία κινήτρων και χρηματοδότησης προς τους επιχειρηματίες αλλά και προς την αυτοδιοίκηση έδωσε τη δυνατότητα της ενεργοποίησης των προσυζητηθέντων και των προαποφασισθέντων βιομηχανικών πάρκων.
Η επίγνωση αυτού του γεγονότος θα ήταν ένας καλός οδηγός για το παρόν, αλλά και για κάθε μελλοντικό νομοσχέδιο με συναφές περιεχόμενο αν κανείς θα ήθελε να συζητήσει στα σοβαρά. Ειδικά για την αναγκαιότητα οργάνωσης του χώρου της παραγωγικής δραστηριότητας δεν αρκεί να αναφέρεται ο νομοθέτης στην ανταγωνιστικότητα και στο περιβάλλον σαν επίκληση και μόνο, επειδή τόσο η μετεγκατάσταση μονάδων από τον οικιστικό ιστό σε εκτός αυτού χώρους, αλλά και η αποκατάσταση του υποβαθμισμένου περιβάλλοντος πρέπει να θεωρούνται υποχρεωτικές για να αποδώσουν, για να γίνουν και πάλι η Αθήνα και οι μεγάλες πόλεις λειτουργικές, για να αποκτήσουμε τα χαρακτηριστικά μίας σύγχρονης χώρας και κοινωνίας.
Επειδή τόσο η μετεγκατάσταση μονάδων, όσο και η αποκατάσταση του περιβάλλοντος είναι εξαιρετικά δαπανηρές, επειδή η σχετική υποδομή αποτελεί μέρος των συντελεστών της κερδοφορίας των μεταποιητικών επιχειρήσεων, γι' όλους αυτούς τους λόγους δεν αρκεί πλέον να μιλάμε για στήριξη της ανταγωνιστικότητας της ελληνικής βιομηχανίας μέσω της προσφοράς της υποδομής με πίστωση του κοινωνικού συνόλου, διότι έχει αποδειχθεί ιστορικά ότι αυτό δεν είναι επαρκές κίνητρο για τους επιχειρηματίες, ενώ είναι οικονομικά επαχθές για την ίδια τη χώρα.
Και αυτό γιατί ο χωροταξικός σχεδιασμός προϋποθέτει και αναπτυξιακή στρατηγική που δεν υπάρχει, αλλά και μακροχρόνια ανάληψη επιχειρηματικών πρωτοβουλιών που επίσης δεν υπάρχουν. Εξήγησα πρωτύτερα ότι βιομηχανικές επιχειρήσεις έχουν μετατραπεί σε εισαγωγικές και εμπορικές. 'Ετσι διαπιστώνουμε ότι από την ανεπαρκή ανάληψη του κόστους υποδομής από το κράτος μέσω της ΕΤΒΑ το παρόν νομοσχέδιο εκτινάσσει την οικονομία στο αντίθετο άκρο, δηλαδή στη θεσμοθέτηση βιομηχανικών περιοχών νέων φορέων του ιδιωτικού τομέα με μία αφελή επίκληση προς τα επιμελητήρια και την αυτοδιοίκηση για τη δημιουργία τέτοιων φορέων.
Πάντως έτσι και αλλιώς με ιδιωτικοοικονομικά κριτήρια προβλέπουμε -για να μην πούμε ότι καταγγέλουμε- ότι λίγοι τέτοιοι φορείς θα υπάρξουν με σκοπό βεβαίως το κέρδος, που θα συγκεντρώνουν τις προϋποθέσεις, ίδιο κεφάλαιο, συμβόλαια για τη γη κλπ. 'Αρα, το νομοσχέδιο ανοίγει το δρόμο για μεγάλες εταιρείες που θα επιδιώκουν τον έλεγχο ολόκληρων περιοχών ή κλάδων της παραγωγής. Αυτό συνοπτικά επεξηγείται στο άρθρο 11.
'Αρα, η επιδίωξη του κέρδους από τους φορείς ΒΕ.ΠΕ. θα επιβαρύνει αντί να ελαφρύνει το κόστος των νέων ή των μετεγκατασθέντων μονάδων. Κύρια έλλειψη του νομοσχεδίου που επιδεινώνει την κατάσταση που θα δημιουργηθεί είναι το ότι δεν θεσπίζει αναπτυξιακά κίνητρα. Δεν προβάλλει στόχους και δεν επιβάλλει διαδικασίες επαναχωροθέτησης της μεταποιητικής δραστηριότητας, ώστε να ενισχυθούν λόγου χάριν οι εξαγωγές, να διευκολύνεται η αλλαγή εξοπλισμού, η δημιουργία ενώσεων ή συνεταιρισμών από μικρομεσαίες μεταποιητικές επιχειρήσεις που θα μπορούσαν να συνδυάζονται με την εγκατάσταση σε μία βιομηχανική περιοχή σε συνδυασμό μάλιστα με τη διασφάλιση σταθερών θέσεων εργασίας.
Τι θα περίμενε κανείς από μία Κυβέρνηση που διακηρύσσει τον εκσυγχρονισμό μιας νεοφιλελεύθερης αντίληψης για την οικονομία; Είτε θα περιμέναμε να προσφέρει δωρεάν υποδομή ώστε οι ωφελούμενες επιχειρήσεις να κάνουν κάτι απ' όλα αυτά, που αμέσως πριν αναφέραμε, είτε θα περιμέναμε να προσφέρει μελετητική πληροφορική, οργανωτική και τεχνική υποστήριξη, λόγου χάρη προβολή προϊόντων στο εξωτερικό, δηλαδή να λειτουργεί ως στρατηγείο ανάπτυξης, ώστε οι επιχειρήσεις να έχουν περισσότερες ευκαιρίες ανοδικής πορείας, αλλά δεχόμενες ταυτόχρονα και σημαντικό μέρος ή και το σύνολο της δαπάνης για την ίδια τους την υποδομή και την αποκατάσταση του περιβάλλοντος στο βαθμό που αυτό θίγεται η λειτουργία τους.
Αντ' αυτών η Κυβέρνηση δίνει και αυτήν τη δραστηριότητα στην ιδιωτική πρωτοβουλία, γεγονός που θα οδηγήσει την αγορά σε εντονότερες συνθήκες ολιγοπωλίου, άρα θα δράσει αντιαναπτυξιακά, αποδιοργανωτικά και σε τελική ανάλυση καθόλου εκσυγχονιστικά.
Κυρίες και κύριοι συνάδελφοι, διακηρύξαμε από την αρχή σ' αυτήν τη Βουλή ότι η ελληνική οικονομία έχει συγκεκριμένη δυναμική. Ο 'Ελληνας επιχειρηματίας έχει δώσει εξετάσεις και έχει πετύχει σε συγκεκριμένες κατευθύνσεις. Η μικρομεσαία επιχείρηση στην Ελλάδα είναι επιχείρηση μικρού μεγέθους, ικανού να μπορέσει να διεισδύσει στις ξένες αγορές. Δεν χρειάζονται μεγάλες ολιγοπωλιακές μονάδες, οι οποίες αποδείχθηκε ότι στη χώρα μας απέτυχαν και οδήγησαν σε αδιέξοδο την οικονομία μας, με το κλείσιμο των μεγάλων επιχειρήσεων και τη μετατροπή τους σε εμπορικές - εισαγωγικές επιχειρήσεις. Χρειάζεται εμπιστοσύνη στον 'Ελληνα μικρό και μεσαίο επαγγελματία. Χρειάζεται στήριξη αυτού όπου και αν βρίσκεται. Η προστασία του περιβάλλοντος δεν είναι μόνο συνέπεια μαντρώματος μέσα σε μία συγκεκριμένη βιομηχανική περιοχή υπό τον έλεγχο κάποιων διοικήσεων, που τους δίνετε κιόλας μεμονομένα σε ιδιώτες. 
Αυτό το χρέος, κύριοι της Κυβέρνησης, πρέπει να το διατηρήσετε για τον ευαυτό σας. Δεν μπορείτε να εκχωρείτε την υποχρέωση του κράτους μόνο και μόνο σε πολιτικές αποφάσεις ή σε υπουργικές αποφάσεις που θα επικαλείσθε κάθε φορά, που αυτό σας εξυπηρετεί. Χρειάζεται μία άλλη νοοτροπία σ' αυτήν τη χώρα.
'Ετσι κι αλλιώς όμως πρέπει να γυρίσετε πίσω, να δείτε την αποτυχία σας. Και είναι αποτυχία αυτή η πολιτική που οδήγησε στο κλείσιμο εκατόν δέκα χιλιάδων επιχειρήσεων, σε μία ανεργία που καθημερινά αυξάνεται. Δεν πρέπει να παραπλανάμε τον κόσμο με εκσυγχρονιστικές προτάσεις που υποκρύπτουν δόλιους συμβιβασμούς με συγκεκριμένα κέντρα. Αυτή η δυνατότητα που δίνεται στο να δημιουργηθεί με έξοδα του κράτους, με επιχορήγηση του κράτους, βιομηχανική περιοχή, η οποία μπορεί μετά να ανατεθεί σε έναν ιδιώτη επιχειρηματία, ο οποίος θα μπορέσει να αγοράσει μικρές μερίδες, δημιουργεί την υποψία σε όλους εμάς, τουλάχιστον σε μένα σίγουρα, ότι έτσι θα δημιουργηθούν βιομηχανικές περιοχές "μαϊμούδες" στη χώρα μας από κάποιους επιτήδειους, που θα καλέσουν δέκα υποτιθέμενους επιχειρηματίες μικρούς, που θα τους εξαγοράσουν το μετοχικό τους κεφάλαιο και την άλλη μέρα θα είναι με βάση το νόμο οι κύριοι ιδιοκτήτες. Αυτό λέτε στο άρθρο 11.
Δηλαδή, με λίγα λόγια θέλετε με σύγχρονο τρόπο, κατά τη δικιά σας αντίληψη, να μεταφέρετε αυτά που σωρρεύθηκαν με άνομους τρόπους τα τελευταία χρόνια στη χώρα μας σε συγκεκριμένους ανθρώπους για συγκεκριμένες πολιτικές και δεν το αφήνετε ακαθόριστο και απροσδιόριστο. Το προσδιορίζετε ακόμα και στον τουρισμό.
Ξεχνάτε,όμως, μάλλον δεν ξεχνάει ο ελληνικός λαός την τουριστική σας βούληση και διάθεση, που τη δείξατε τα τελευταία χρόνια με την ίδρυση των δεκατεσσάρων και δεκαέξι καζίνο, αντί να προχωρήσετε στη δημιουργία μαρινών ή συνεδριακών κέντρων και ακόμα στο πάντρεμα του βουνού και της θάλασσας και του μικρού και του μεσαίου επαγγελματία, ο οποίος θέλει να αναπτυχθεί και να δραστηριοποιηθεί.
Αυτά θα τα πούμε στην κατ' άρθρο συζήτηση και θα καταλάβετε ότι δεν έχουμε κλειστά τα μάτια. Θα ξεσκεπάσουμε αυτά που πάτε να κάνετε, γιατί πραγματικά είναι ένα επικίνδυνο νομοσχέδιο για την προοπτική ανάπτυξης του εκσυγχρονισμού της χώρας. 'Ετσι κι αλλιώς κάντε κάποια άλλα πράγματα τουλάχιστον, που υποσχεθήκατε στον ελληνικό λαό, όπως την ουσιαστική ανάπτυξη της χώρας μας με τα μεγάλα περιφερειακά έργα, που εγκαταλείπετε, όπως σήμερα ομολόγησε ο κύριος Πρωθυπουργός.
ΠΡΟΕΔΡΕΥΩΝ (Νικόλαος Κατσαρός): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Εκείνο που θα ήθελα να πω είναι ότι πράγματι από πάρα πολύ καιρό έπρεπε να είχαμε συζητήσει αυτό το νομοσχέδιο. Και είναι γεγονός, ότι αυτό το νομοσχέδιο ήταν έτοιμο -τουλάχιστον από τις πληροφορίες που έχω- από το 1994. Μία επιτροπή που είχατε καταρτίσει, στο τέλος του 1995 το είχε σχεδόν ολοκληρώσει. Από εκεί και πέρα ήταν η επιμελημένη επεξεργασία και η πολιτική σας βούληση για να το φέρει πιο γρήγορα στη Βουλή.
Δυστυχώς τώρα, κυρία Υπουργέ, εκείνο που θα πρέπει να αναλογιστούμε, είναι η ζημιά που προκάλεσε η Κυβέρνηση στον τόπο. Και είναι μια ζημιά πολύ σημαντική, ζημιά στη βιομηχανία. Και άλλες φορές έχω πει, ότι με τις ενέργειές σας πολλές φορές θυμίζετε ότι το Υπουργείο Ανάπτυξης δεν είναι πλέον ανάπτυξης, αλλά οπισθοδρόμησης και υπανάπτυξης. Το χρειαζόταν η βιομηχανία μας, το χρειαζόταν η αναπτυξιακή προσπάθεια που διαφαίνεται τουλάχιστον στα λόγια να γίνεται στη χώρα μας.
'Εχουμε τώρα μπροστά μας μόνο δύο χρόνια εφαρμογής. Οι διαδικασίες που χρειάζονται για τη δημιουργία των ΒΕΠΕ, παρά τις συμπτύξεις που κάνετε, θα μας φάνε αυτά τα δύο χρόνια. 'Αρα λοιπόν μέχρι το 1999 που προβλέπονται οι απορροφήσεις αυτού του κονδυλίου των εκατό σαράντα πέντε χιλιάδων (145.000) MECU που έχετε εντάξει στο υποπρόγραμμα 1, το μέτρο 1-2, θα χαθούν στο μεγαλύτερό τους μέρος για τη χώρα μας. Δεν ξέρω πόσα θα έχουμε την ικανότητα να απορροφήσουμε. 'Αλλη μια χαμένη ευκαιρία λοιπόν εξαιτίας της ολιγωρίας της Κυβέρνησης και του Υπουργείου σας. Και νομίζω ότι αυτό θα πρέπει να αναδειχθεί. Διότι δεν είναι μόνο εδώ, είναι και στα άλλα, γενικότερα στο επιχειρησιακό πρόγραμμα βιομηχανίας. Αλλά και στο επιχειρησιακό πρόγραμμα ενέργειας, που μου κάνει εντύπωση ότι προσπαθείτε παραπλανητικά να μιλήσετε για τις μεγάλες σημερινές απορροφήσεις και ξεχνάτε ότι έχουμε ξεπεράσει το 50% του χρόνου που έχει περάσει. Και αν αυτό το κάνετε στο συνολικό, που έχουμε τη δυνατότητα, τότε οι απορροφήσεις είναι πάρα πολύ χαμηλές, πολύ-πολύ κάτω από το 50% που θα έπρεπε ήδη να έχουμε απορροφήσει για να έχουμε μια ικανοποιητική, εν πάση περιπτώσει, απορρόφηση, ούτως ώστε η Κυβέρνηση να δικαιολογεί την αυταρέσκειά της, πολύ περισσότερο τη θριαμβολογία για τα ποσοστά που άκουσα και τον εισηγητή της Πλειοψηφίας, προφανώς πληροφορημένος από τους συμβούλους σας και από σας την ίδια -ίσως το ακούσω και από το στόμα σας-να θριαμβολογεί για τις απορροφήσεις.
Πέρα όμως από την καθυστέρηση που έγινε μέχρι τώρα, περιμέναμε να δούμε ένα νομοσχέδιο που να είναι σωστά, νομοτεχνικά επεξεργασμένο. Αλλά αντί γι' αυτό βρήκαμε ένα νομοσχέδιο με νομοτεχνικές ατέλειες και με προχειρότητα την οποία βλέπει κανείς σε πάρα πολλά σημεία του νομοσχεδίου, που θα μας δοθεί η δυνατότητα στην κατ' άρθρο συζήτηση να πούμε.
'Ολη η διατύπωση δείχνει προχειρότητα και ότι δεν μελετήθηκε από ειδικούς και τουλάχιστον από αυτούς που να ξέρουν λίγο τη σημερινή ελληνική πραγματικότητα. Αντίθετα επιδιώχθηκε να παρθούν για την Υπουργό εν λευκώ εξουσιοδοτήσεις, για να έχει τη δυνατότητα να παίρνει μεγάλες αποφάσεις. Και αυτό μας βάζει σε σκέψεις -επειδή μας έχετε συνηθίσει σε κομματικές αποφάσεις- ότι θα είναι και σε αυτήν την περίπτωση έντονο το στοιχείο του κομματισμού, αφού ξέρουμε ότι υπάρχει ένα μεγάλο ψητό, η επιδότηση του 60%, που πολλές φορές μπορεί να είναι και ακόμα μεγαλύτερη.
Προεδρικά διατάγματα αναφέρονται ότι θα γίνουν. Τα προεδρικά διατάγματα -που εγώ είμαι αντίθετος με τις εν λευκώ εξουσιοδοτήσεις- δεν περιγράφονται τουλάχιστον με κάποια αντικειμενικά κριτήρια. 
'Ηθελα να ρωτήσω : Είναι έτοιμα τα προεδρικά διατάγματα που προβλέπονται; Θα μας δοθει η ευκαιρία να μιλήσουμε και γι'αυτά όταν θα συζητήσουμε τα συγκεκριμένα άρθρα.
Είναι γεγονός ότι κάθε προεδρικό διάταγμα ή θα πρέπει να είναι το σχέδιό του έτοιμο για να μπορεί να το ελέγξει η Βουλή ή εν πάση περιπτώσει να τίθενται από το νόμο ορισμένα κριτήρια ούτως ώστε ο Υπουργός σε τέτοιες σημαντικές παρεμβάσεις που εκδίδει προεδρικά διατάγματα να μην αυθαιρετεί.
Ακόμη το νομοσχέδιο δεν δείχνει να έχει συλλάβει ότι σήμερα οι υπάρχουσες ΒΙΠΕ έχουν ανάγκη παρέμβασης. Βεβαίως να υπαχθούν σε αυτό το καθεστώς όπως προβλέπεται, αλλά η υπόθεση είναι ότι πάρα πολλές απ' αυτές αν είχαν τη δυνατότητα, όταν δημιουργήθηκαν να μπορούσαμε να διαθέσουμε αυτό το ποσό των επιδοτήσεων θα μπορούσαν να είχαν γίνει πολύ περισσότερο ελκυστικές για πολλές επιχειρήσεις που θα πήγαιναν μέσα.
Επίσης πολλές ΒΙΠΕ χρειάζονται ακόμη μια καλύτερη λειτουργικότητα ώστε να γίνουν καλύτερες λειτουργικά απ' ό,τι είναι σήμερα. Υπάρχουν όμως και ΒΙΠΕ οι οποίες δεν λειτούργησαν ακριβώς γιατί δεν έχουν γίνει μέσα τα έργα υποδομής γιατί δεν είχε τη δυνατότητα η ΕΤΒΑ για να τα κάνει και δεν έχει ληφθεί ιδιαίτερη μέριμνα και πρόνοια γι' αυτήν την πραγματικότητα ώστε να μελετηθούν και να περιγραφούν ειδικές ρυθμίσεις για τις ήδη υπάρχουσες ΒΙΠΕ ώστε να αξιοποιηθούν με τον καλύτερο τρόπο.
'Ηθελα τελικά να κάνω μία παρατήρηση που νομίζω ότι είναι σημαντική και πρέπει να τη λάβετε υπόψη σας και αφού μεσολαβεί και ένα κενό χρονικό διάστημα ίσως να τη σκεφθείτε καλύτερα. 
Η δυνατότητα που δίνουμε για τη δημιουργία των ΒΙΠΕ σε ιδιώτες που μπορεί να φθάσει και στο σημείο να είναι ένας ιδιώτης οδηγεί στο συμπέρασμα να φτιάξουμε ένα εργολάβο ουσιαστικά ο οποίος θα έχει μια μεγάλη έκταση ή που θα πάρει ενδεχομένως και προσυμφωνίες διπλανών για να κάνει μια μεγάλη έκταση ώστε να κάνει τελικώς ιδιωτική πολεοδόμηση παίρνοντας όλες αυτές τις επιδοτήσεις. Στη συνέχεια αφού φτιάξει αυτό το ιδιωτικό πολεοδομικό συγκρότημα να έχουμε το εξής φαινόμενο. Η γη που αξίζει πενήντα χιλιάδες με τις επιδοτήσεις του κράτους την αξιοποιεί σε μια ΒΙΠΕ και στη συνέχεια μπορεί να την πουλάει αυτή με πολύ περισσότερα χρήματα.
Δεν νομίζω ότι η πρόθεση και ο σκοπός του νομοσχεδίου είναι να δημιουργήσει τέτοιους εργολάβους ή τέτοιες επιχειρήσεις.
Σε παρόμοιες περιπτώσεις νομίζω για τη δημιουργία των ΑΕ και για δυο κυρίως λόγους -ο ένας λόγος είναι να διασφαλισθεί το ότι αυτά τα χρήματα των επιδοτήσεων δεν θα πάνε σε κάποιο ιδιώτη που θα τα εκμεταλλευθεί για ίδιον όφελος και κέρδος και ο δεύτερος ότι σε αυτήν τη περίπτωση της ΒΙΠΕ θα επιδειχθεί επιχειρηματικό ενδιαφέρον από περισσότερους- θα έπρεπε τουλάχιστον να μπει ένα πλαφόν, ούτως ώστε στους ιδιώτες τουλάχιστον, τα φυσικά πρόσωπα και τα Νομικά Πρόσωπα Ιδιωτικού Δικαίου, να μην επιτρέπεται να υπερβούν οι μετοχές τους το πλαφόν του 50%.
Νομίζω ότι μια τέτοια ρύθμιση θα ήταν αυτή που θα μας διασφάλιζε από μία τέτοια περίπτωση και θα έσβηνε τις όποιες υποψίες για το μέλλον.
Αυτά είχα να παρατηρήσω επί της αρχής .
ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, προκεχωρημένης της ώρας και ισχνής της Αιθούσης, θα μου επιτρέψετε να εκφράσω και εγώ την προσωπική μου άποψη για το συζητούμενο νομοσχέδιο.
Είναι πολύ σπουδαίο για ένα κράτος, όπως και για ένα άτομο, σύγχρονο να μπορεί να κάνει τις από τις καταστάσεις επιβαλλόμενες προσαρμογές του. 'Οταν αυτό το κράτος μάλιστα καλείται να αναπτύξει την καθημερινή του ζωή και να επιβάλει την επιβίωσή του μέσα σ'ένα περιβάλλον, όπως αυτό που διαμορφώνεται με την πατρίδα μας στο εσωτερικό της Ευρωπαϊκής 'Ενωσης, αλλά και με τις εξελίξεις που ιλιγγιωδώς διαμεσολαβούν παγκοσμίως στην οικονομία, στις διεθνείς σχέσεις, στην ισορροπία ισχύος, στους ανταγωνισμούς στις ελεύθερες αγορές και όλα αυτά τα πράγματα, τότε η αδυναμία να προσαρμοστεί, εξασφαλίζοντας ισότιμες προϋποθέσεις ανταγωνισμού, σημαίνει απώλεια της ελπίδας για βελτίωση της ζωής του, σημαίνει απώλεια της ελπίδας για καλύτερες μέρες.
Υπάρχει μία συσσωρευμένη εμπειρία γύρω από το θέμα του οργανωμένου χώρου ανάπτυξης και λειτουργίας βιομηχανιών, βιοτεχνιών, επιχειρήσεων, η οποία πήγασε από δεκάδες χρόνια ενός καθεστώτος που εστηρίχθη στο νόμο του 1965 και στο συμπληρωματικό του 1977. Η ελεύθερη επιλογή του χώρου με τις διαδικασίες απαλλοτρίωσης, πολεοδόμησης κλπ. αρχικά που ανάγκασε την Ε.Τ.Β.Α. σε κάποιο σημείο να αναλάβει το μονοπώλιο δημιουργίας βιομηχανικών περιοχών, οδήγησε στα γνωστά αποτελέσματα, αντιοικονομικής λειτουργίας, επιβάρυνσης του περιβάλλοντος, υπέρμετρης συγκέντρωσης σε αστικές περιοχές στα μεγάλα κέντρα με τις γνωστές εντεύθεν συνέπειες.
Το κράτος, η Κυβέρνηση, με αυτήν την εμπειρία και αναμφισβητήτως με μία διεύρυνση της εμπειρίας στη μελέτη τι γίνεται στις άλλες χώρες της Ευρωπαϊκής 'Ενωσης, οδηγείται στην πρόταση της σημερινής νομοθετικής ρύθμισης στο παρόν νομοσχέδιο.
Η αντιοικονομική μέχρι τώρα λειτουργία των βιομηχανικών περιοχών οδήγησε σε πολλαπλές συνέπειες και αποτέλεσε έναν από τους λόγους συρρίκνωσης ή και εγκατάλειψης ακόμα ολόκληρων περιοχών.
Τι κάνει το σημερινό νομοσχέδιο, πως θεραπεύει την υπάρχουσα κατάσταση και τι διανοίγει:
Θα ξεκινήσω από ένα σημείο που πολλαπλώς συζητιέται σε κάθε νομοσχέδιο στο Κοινοβούλιο και πιστεύω ότι είναι μία αγκύλωση, η οποία οδηγεί και σε άγονες συζητήσεις. Είναι αγκύλωση να επιμένουμε ακόμα στο αν είναι δημόσιο, αν είναι ιδιωτικό, αν είναι περισσότερο δημόσιο και αν είναι λιγότερο ιδιωτικό. 'Εχουν αλλάξει τόσα πράγματα στη ζωή των κρατών, που είναι πράγματι αγκύλωση να μετράς με τη ζυγαριά αν υπερέχει ο ένας ή ο άλλος τομέας, αντί να αναζητάς την καλύτερη εναρμόνιση για να πετύχεις επιθυμητά αποτελέσματα. Αναμφισβητήτως τα μονοπώλια -και χαίρομαι που και στο κόμμα μου επιτέλους γίνεται συνείδηση- δεν οδηγούν στα καλύτερα αποτελέσματα σε όλους τους κλάδους της οικονομικής ζωής, όπως εξάλλου τα μονοπώλια είναι και αντίθετα στην ουσία, στην υφή και στο περιεχόμενο της δημοκρατίας.
Από την πολιτική, λοιπόν, μέχρι την οικονομία και αν θέλετε και μέχρι τα οπλικά συστήματα, κύριοι συνάδελφοι, τα μονοπώλια δημιουργούν εξαρτήσεις, δίνουν λαβές για εκμεταλλεύσεις, είναι αντιπαραγωγικά, οδηγούν σε ισχνά, σε εξασθενημένα αποτελέσματα.
Η συνειδητοποίηση αυτής της πραγματικότητας, πρέπει να τύχει και ανάλογης υλοποίησης. Η συνειδητοποίηση των αρνητικών αποτελεσμάτων της μονοπωλιακής συγκρότησης αυτής της διαδικασίας επιλογών και υποδομών για τις βιομηχανικές, βιοτεχνικές και επιχειρηματικές δραστηριότητες, αυτή η μονοπώληση οδηγεί σε αρνητικές επιπτώσεις, οι οποίες με τη σειρά τους συνεπάγονται επιπτώσεις βαρύτατα οικονομικές.
'Ερχεται, λοιπόν, το νομοσχέδιο να θεσμοθετήσει μια άλλη μορφή, να καθορίσει κατηγορίες βιομηχανικών και επιχειρηματικών περιοχών, να δώσει κίνητρα στη δημιουργία, να καταργήσει βέβαια το μονοπώλιο της ΕΤΒΑ και να επιτρέψει τη λειτουργία αυτού του θεσμού σε μία άλλη μορφή, που θα εξασφαλίσει σύγχρονες υποδομές, καλύτερη οργάνωση της λειτουργίας της συγκεκριμένης οικονομικής δραστηριότητας, οικονομικές προϋποθέσεις για τους εγκατεστημένους, πολλαπλά oφέλη από το περιβάλλον μέχρι τους ελέγχους για το κράτος, για την οικονομία. Γενικά θα εξασφαλίσει τους όρους εκείνους, με τους οποίους θα αρθούν τα διαπιστωθέντα μειονεκτήματα της μονοπωλιακής συγκρότησης των μέχρι σήμερα βιομηχανικών περιοχών.
Αυτή η άλλη μορφή των υπό την επωνυμία ΒΕΠΕ , βιομηχανικών και επιχειρηματικών επιχειρήσεων, πιστεύω ότι όπως είναι διαρθρωμένη στα συγκεκριμένα άρθρα του νομοσχεδίου, υπερβαίνει τα μειονεκτήματα του μονοπωλίου και δημιουργεί κίνητρα για καλύτερη υποδομή, για καλύτερη συγκρότηση αυτών των λειτουργιών.
Ακούστηκαν βέβαια πολλά, στην υπερβολή της κριτικής και αυτή είναι μία από τις βασικές λειτουργίες του Κοινοβουλίου. Και η κριτική πρέπει να είναι σαφώς αυστηρή, σαφώς ενδελεχής, σαφώς αντιπαραθετική, με μία προϋπόθεση, το έχουμε συζητήσει πολλές φορές εδώ: Πρέπει η κριτική να οδηγεί σε σύνθεση, πρέπει η κριτική να είναι καλοπροαίρετη, πρέπει να διευκολύνει και το νομοθέτη στη συμπλήρωση των υφισταμένων πιθανώς σε κάθε νομοσχέδιο κενών. 'Ετσι δικαιολογείται η λειτουργία του Κοινοβουλίου. 
Πάμε, λοιπόν, να επιλέξουμε όλοι μαζί -και παρακαλείται πάντοτε η Κυβέρνηση και όλοι πρέπει να διευκολύνουμε αυτήν την έφεση- να διαπιστώσουμε τα ελαττώματα του νομοσχεδίου και με τη γόνιμη κριτική, την καλοπροαίρετη κριτική να διευκολύνουμε και την Κυβέρνηση στις ανάλογες συμπληρώσεις.
Πιστεύω ότι το νομοσχέδιο με αυτήν την πλαισίωση, που δίνω στη λειτουργία της κριτικής, μπορεί με τη βοήθεια όλων μας να αναχθεί σε τελειότερο επίπεδο και επί τω τέλει, να εξασφαλίσει τις προϋποθέσεις πραγμάτωσης του περιεχομένου πνεύματος.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Δήμας ορίζει ως Κοινοβουλευτική Εκπρόσωπο τη Βουλευτή Α' Αθηνών, κ. Θεοδώρα Μπακογιάννη.
Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κυρία και κύριοι συνάδελφοι, όταν ο σημερινός Πρωθυπουργός, προ ετών, είχε την ευθύνη του βιομηχανικού τομέα ως Υπουργός, από αυτήν εδώ τη θέση του επεσήμανα το εξής, και διαβάζω από τα Πρακτικά της εποχής εκείνης:
"Στο Υπουργείο σας υπάρχουν πολλές εκκρεμότητες προσαρμογής οδηγιών της Κοινότητας. Βάλτε κάποιους συνεργάτες σας να σας ετοιμάσουν τα σχετικά νομοσχέδια και φέρτε τα το ταχύτερον εδώ στη Βουλή να ψηφισθούν από την Εθνική Αντιπροσωπεία".
Αυτά είχα πει στον σημερινό Πρωθυπουργό προ ετών. Δυστυχώς, η πρότασή μου εκείνη έγινε δεκτή εν τοις λόγοις, αλλά καθόλου εν τοις πράξεσι.
'Ερχεσθε σήμερα, κυρία Υπουργέ, με το παρόν νομοσχέδιο να κάνετε μία αναγκαία προσαρμογή, αφού η Ευρωπαϊκή 'Ενωση με δύο-τρεις νότες, κατά το κοινώς λεγόμενο, τράβηξε τα αυτιά στη χώρα μας και προπάντων στην Κυβέρνησή σας για τη παράλειψη. Αλλά κυρίως μετά από την απώλεια σημαντικών κοινοτικών πόρων τη στιγμή, κύριοι συνάδελφοι, που η σημερινή Κυβέρνηση ξεζουμίζει τον ελληνικό λαό, για να μαζέψει μία δραχμή για να κλείσει τις τρύπες του προϋπολογισμού.
Είναι γνωστό και δεδομένο ότι ακόμα και σήμερα αν αρχίζατε τις διαδικασίες, για έναν τουλάχιστον χρόνο δεν θα μπορούσατε να κάνετε τίποτα, ώστε να έχετε κάποιες απορροφήσεις. Σας καταλογίζουμε ιδιαίτερες ευθύνες για την καθυστέρηση προσαρμογής που εζημίωσαν και συνεχίζουν να ζημιώνουν τη χώρα.
Κυρία Υπουργέ, εσείς, ο Πρωθυπουργός σας, η Κυβέρνησή σας, το κόμμα σας καθυστερήσατε να ενστερνισθείτε την αναγκαιότητα του ευρωπαϊκού προσανατολισμού της χώρας μας. 
Εγώ δεν αδίκησα ποτέ κανέναν απ' αυτό το Βήμα και θα σας πω το εξής: 'Εχετε μία δικαιολογία, διότι ήσασταν δέσμιοι των αντιευρωπαϊκών ιδεοληψιών σας. Δεν έχετε όμως, καμία δικαιολογία να συνεχίζετε να καθυστερείτε τη προσαρμογή της χώρας στα ευρωπαϊκά δρώμενα τώρα που γίνατε και εσείς, έστω καθυστερημένα, ευρωπαϊστές. Δεν μπορώ να βρω δικαιολογία πλέον, διότι εκείνο το "ΕΟΚ και ΝΑΤΟ το ίδιο συνδικάτο" τελείωσε. Δεν έχετε, λοιπόν, λόγους περαιτέρω καθυστερήσεως.
ΝΙΚΟΛΑΟΣ ΓΚΑΤΖΗΣ: Τώρα αυτό; Πού το θυμηθήκατε;
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι του Κομμουνιστικού Κόμματος, το έχω πει κατ' επανάληψη. Διαφωνώ ριζικά μαζί σας, αλλά σας αναγνωρίζω ότι έχετε μία σταθερότητα στις απόψεις σας. Είναι αυτό που δεν αναγνωρίζω στο ΠΑΣΟΚ.
Η Νέα Δημοκρατία, κύριοι συνάδελφοι, κόμμα της μεγάλης ευρωπαϊκής επιλογής έχει ιδιαίτερη ευαισθησία στο θέμα αυτό και γι' αυτό δηλώσαμε με παρρησία ότι θα ψηφίσουμε το νομοσχέδιό σας, παρά το γεγονός ότι η προχειρότητά του μας δημιουργεί προβλήματα συνειδήσεως. Και το ψηφίζουμε αποδεικνύοντας για μια ακόμη φορά ότι είμεθα το κόμμα της ευθύνης, το κόμμα της συνέπειας, το κόμμα το οποίο βλέπει πάνω από το κομματικό του συμφέρον το συμφέρον του έθνους, το συμφέρον της χώρας και του λαού. Πιστεύουμε στην ανάγκη δημιουργίας ευέλικτων φορέων για τη δημιουργία βιομηχανικών και επιχειρηματικών υποδομών στη χώρα μας, για να υπάρξει ανάπτυξη, για να υπάρξει εισόδημα, για να υπάρξει εργασία στον ελληνικό λαό.
Δυστυχώς, κυρία Υπουργέ, το ποσοστό της ανεργίας στη χώρα μας έφθασε το 10,3%, και κυρίως στο χώρο των νέων και των γυναικών ξεπερνά το 40%.
Η σημερινή Κυβέρνηση όμως, με την απαράδεκτη καθυστέρηση -και το τονίζω- της προσαρμογής προς τις ευρωπαϊκές οδηγίες συνεχίζει να ζημιώνει τη χώρα. Απορώ πώς δεν το αντιλαμβάνεσθε, απορώ πώς δεν δραστηριοποιείσθε και απορώ πώς δεν κάνετε κάτι για να ξεφύγετε από αυτήν την κατάσταση, ενώ καθημερινά βομβαρδίζετε τον ελληνικό λαό με νέους φόρους που κατέστησαν το βίο των Ελλήνων αβίωτο.
Από το 1995 έχετε, κυρία Υπουργέ, στη διάθεσή σας εκατόν σαράντα πέντε ΜECU του επιχειρησιακού προγράμματος βιομηχανίας και εσείς οι ίδιοι αναγνωρίζετε ότι απωλέσθηκε ήδη το 60% των κονδυλίων αυτών, αφού δεν κάνετε τίποτα για να απορροφήσετε αυτά τα κονδύλια.
Είναι δεδομένο ότι στον εναπομείναντα χρόνο των δύο ετών του ανωτέρω προγράμματος δεν είναι δυνατόν να απορροφήσετε τα κονδύλια, τα οποία σας διατέθησαν.
Τι θα πείτε, κυρία Υπουργέ, στον ελληνικό λαό από τον οποίο, όπως κατά κόρον ετόνισα, συνεχώς ζητάτε και τον ξεζουμίζετε; Τι θα του πείτε, όταν εσείς δεν μπορείτε να απορροφήσετε τα ζεστά χρήματα της Κοινότητας;
Δεν το λέμε σήμερα. Το επαναλαμβάνουμε χρόνια και κατά κόρον. Γίναμε κουραστικοί, αλλά είμεθα υποχρεωμένοι να το τονίζουμε, διότι η μεγάλη ευκαιρία της Ευρωπαϊκής 'Ενωσης -που είναι δική μας επιλογή και είμεθα υπερήφανοι γι'αυτό- δεν μπορεί να πάει χαμένη, διότι βρίσκονται στην Κυβέρνηση ανίκανοι κυβερνήτες.
Εμείς, πίσω από κάθε κομματική σκοπιμότητα -την οποία τόνισα ότι βάζουμε σε δεύτερη μοίρα- θα αγωνισθούμε για το συμφέρον της χώρας. Γι'αυτό ακριβώς και στο νομοσχέδιό σας είμεθα θετικοί.
Με το νομοσχέδιο, όμως, το οποίο φέρνετε προς ψήφιση ελάχιστα μπορείτε να επιτύχετε. Πού είναι ο χωροταξικός σχεδιασμός της χώρας; Τι κάνατε τόσον καιρό, ώστε να έχετε σήμερα τη δυνατότητα της υπάρξεως του χωροταξικού σχεδιασμού; Τι κάνατε για τις μελέτες περιβαλλοντολογικών επιπτώσεων; Πότε θα τις κάνετε, όταν είναι δεδομένο ότι για απλές περιβαλλοντολογικές μελέτες χρειάζεσθε έξι και οκτώ και δέκα μήνες;
(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ)
Τα λέμε αυτά, κυρία Υπουργέ, με πόνο ψυχής γι'αυτήν τη χώρα, την οποία ταλαιπωρεί η ανικανότητα της σημερινής Κυβερνήσεως και δυστυχώς θα την ταλαιπωρεί για χρόνια, διότι δεν εννοείτε να ακούτε τα μηνύματα που έρχονται από τον ελληνικό λαό.
Θα έχουμε τη δυνατότητα, κυρία Υπουργέ, στην κατ'άρθρο συζήτηση να πούμε πολλά. Γι'αυτό τώρα θα περιορισθώ μόνο σε ένα σημείο και θα παρακαλέσω πάρα πολύ να το προσέξετε, διότι ως Ηπειρώτης Βουλευτής έχω υποχρέωση να το αναδείξω σ'αυτήν την Αίθουσα. 'Οφειλαν να το κάνουν όλοι οι συνάδελφοι των παραμεθορίων περιοχών. 
Ομιλούμε όλοι για την ανάγκη ισόρροπης ανάπτυξης της χώρας μας, αλλά στα λόγια. Στην πράξη κάνουμε αυτό που θέλετε να κάνετε με το νομοσχέδιό σας. 'Ερχεσθε με το σημερινό νομοσχέδιο και εξισώνετε παραδείγματος χάρη την Αθήνα με την 'Ηπειρο, με το Νομό Θεσπρωτίας, με τη φτωχότερη περιοχή της Ελλάδος, τη φτωχότερη περιοχή της Ευρώπης και λέτε ότι δίνουμε επιδότηση 60% στις υποδομές στην Αθήνα, 60% στη Θεσπρωτία, στα Γιάννενα, στην Καστοριά, στη Φλώρινα, στην Κομοτηνή και στον 'Εβρο.
Με αυτόν τον τρόπο θα πετύχετε την ισόρροπη ανάπτυξη της χώρας; Μα δεν αντιλαμβάνεσθε ότι αυτή η διάταξη θανατώνει την ελληνική επαρχία;
(Στο σημείο αυτο κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, την ανοχή σας για ένα λεπτό μόνο, παρακαλώ.
Είναι δυνατόν να υπάρξουν επιχειρησιακές και βιομηχανικές δραστηριότητες, κάτω απ'αυτές τις συνθήκες, στην παραμεθόριο Ελλάδα; Αφού την ίδια επιδότηση θα έχουν στο λεκανοπέδιο της Αττικής, ρωτάω, γιατί ο επιχειρηματίας θα έρθει στη Θεσπρωτία, θα πάει στη Φλώρινα, θα πάει στην Καστοριά, θα πάει στον 'Εβρο; Δείτε το, κυρία Υπουργέ.
Εμείς είπαμε ότι το νομοσχέδιο το ψηφίζουμε και θα συμβάλουμε, ώστε να γίνει καλύτερο, γιατί είναι ανάγκη αυτό το νομοσχέδιο να έχει οφέλειες για τη χώρα, αλλά θα έχει ωφέλειες, αν θ'ακούσετε τις σωστές απόψεις που διατυπώνονται από την πλευρά της Νέας Δημοκρατίας, γιατί εμείς δεν είμαστε "νεοσύλλεκτοι" στο ευρωπαϊκό πνεύμα. Είμαστε εκείνοι που όταν εμείς μιλούσαμε για Ευρώπη, εσείς στρέφατε την πλάτη. Ξέρουμε καλύτερα από σας, λοιπόν, τα ευρωπαϊκά δρώμενα. Ακούστε μας, έχετε να ωφεληθείτε.
Εγώ προσωπικά, κύριοι συνάδελφοι, που εκπροσωπώ σ'αυτήν την Αίθουσα, τη φτωχότερη περιοχή της χώρας, και τη φτωχότερη περιοχή της Ευρώπης, δεν θα ψηφίσω κανένα από τα άρθρα, εάν δεν αλλάξετε αυτήν τη διάταξη της επιδοτήσεως του 60% που δίνετε κατά τον ίδιο τρόπο και στο Αττικό Λεκανοπέδιο, και στην ελληνική παραμεθόριο. Κατά τα άλλα θα ψηφίσω την αρχή του νομοσχεδίου. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κυρίες και κύριοι συνάδελφοι, προσερχόμεθα στη συζήτηση του παρόντος νομοσχεδίου με ένα πολύ σημαντικό, αλλά κατά τη γνώμη μου, και απαράδεκτο χαρακτηριστικό. Το νομοσχέδιο κατηγορείται και βασίμως για αντισυνταγματικότητα. Και λέω ότι είναι απαράδεκτο, διότι πέραν της ουσίας, θα έπρεπε τέτοιου είδους σχέδια νόμου που σχετίζονται με στρατηγικές επιλογές της χώρας για το αύριο, όχι μόνο να μην έχουν την υποψία, ότι είναι αντισυνταγματικά, αλλά θα πρέπει να έχουν μέσα τους τέτοιου είδους προοπτικές που να μπορούν να ανταπεξέλθουν και σε μελλοντικές αναθεωρήσεις ενδεχόμενα συνταγματικών διατάξεων.
Η Ελλάς είναι μια χώρα μικρή. Είδατε τις αναταράξεις που υπέστη η χώρα μας με ένα πρόβλημα που συνέβη στο Χρηματιστήριο του Χόνγκ-Κόνγκ. Αντιλαμβάνεσθε ότι η Ελλάς δεν είναι σε θέση από μόνη της να ανταποκριθεί σε σημαντικά ζητήματα μέσα σε μία παγκοσμιοποιημένη οικονομία. Ως εκ τούτου θα έπρεπε ο σχεδιασμός που γίνεται, ιδιαίτερα σε στρατηγικά ζητήματα, όπως είπα και προηγουμένως αυτό της βιομηχανίας, να είναι έτσι που να μη δημιουργεί κανένα απολύτως πρόβλημα, ούτε να συζητείται μέσα σε ένα κλίμα κατηγοριών και αντεγκλήσεων.
Ο θεσμός των βιομηχανικών περιοχών είναι γνωστό ότι ξεκίνησε το 1965 με φορέα την ΕΤΒΑ και με ένα φιλόδοξο στόχο να δημιουργηθεί έτσι ένας τόπος συγκέντρωσης των βιομηχανικών δραστηριοτήτων και συνεπώς να αναπτυχθεί ένας ευρύτερος ιστός γύρω από εκείνες τις περιοχές. Ο ν. 4458/65 προσπάθησε να λειτουργήσει προς την κατεύθυνση αυτή, παρά το γεγονός ότι δεν είχε υποστηριχθεί με άλλες παράλληλες δραστηριότητες, οι οποίες θα ενίσχυαν το θεσμό και θα του έδιναν τη ζωντάνια, αλλά και την αποτελεσματικότητα, η οποία ήταν αναγκαία για να μπορέσει να λειτουργήσει στην κατεύθυνση την οποία ο νομοθέτης εξ αρχής είχε σχεδιάσει.
'Ετσι, μέχρι πριν από λίγα χρόνια, η προσπάθεια των ελληνικών κυβερνήεων ήταν να πείσει τις βιομηχανίες να μην εγκατασταθούν στην πρωτεύουσα, χωρίς όμως αυτό να υλοποιείται με κάποιο συγκεκριμένο σχέδιο για το πού θα εγκατασταθούν και πώς, για το ποιου μεγέθους βιομηχανίες θα εγκατασταθούν πού, τι γενικότερες χρήσεις γης θα υπάρχουν στις ελάχιστες εκείνες περιοχές, οι οποίες είχαν υιοθετηθεί κλπ.
Επίσης, έγινε μία διορθωτική προσπάθεια το 1977 με τον 742, το νόμο ο οποίος ουσιαστικά τροποποίησε τον ιδρυτικό νόμο των βιομηχανικών περιοχών, που και αυτός όμως χωρίς να υποστηριχτεί με διάφορες χρηματοδοτήσεις και άλλα συναφή, δεν κατάφερε να έχει την αποτελεσματικότητα την οποία ο νομοθέτης εξ' αρχής είχε προκαθορίσει ότι θα έπρεπε να έχει.
Είναι, λοιπόν, σαφές ότι τριάντα πέντε χρόνια μετά από προσπάθειες των διαφόρων κυβερνήσεων που όλες μαζί στην ίδια κατεύθυνση ήταν, το αποτέλεσμα είναι ότι οι βιομηχανικές περιοχές δεν έχουν την τύχη την οποία θα έπρεπε να είχαν.
Είναι, επίσης, σήμερα απολύτως κατανοητό, ότι χρειάζεται μια πιο οργανωμένη προσέγγιση του όλου ζητήματος. Χρειάζεται δηλαδή, να επιχειρηθεί ένας συνολικότερος προγραμματισμός των βιομηχανικών περιοχών, τέτοιος που να σέβεται το περιβάλλον, που να προωθεί τα έργα υποδομής και που θα στηρίζεται σε μελέτες βιωσιμότητας και σκοπιμότητας.
Το ερώτημα είναι το σχέδιο νόμου που σήμερα συζητάμε εδώ περιλαμβάνει αυτές τις βασικές αρχές; Φοβούμαι ότι τα σπουδαιότερα χαρακτηριστικά του νομοσχεδίου πέραν ασφαλώς της αντισυνταγματικότητας που ήδη έχει λεχθεί και η Βουλή μερικώς έχει αποφανθεί, είναι η προχειρότητα, η αναποτελεματικότητα και οι νομοτεχνικές ελλείψεις που είναι επίσης σημαντικές.
Στο σημείο αυτό επιτρέψτε μου να παραθέσω πέντε τουλάχιστον λόγους που αποδεικνύουν του λόγου το αληθές. Καταρχήν δεν είναι δυνατόν το σχέδιο νόμου αυτό να κριθεί ως αποτελεσματικό, από την ώρα που κατά σύμπτωση τα σημαντικότερα ζητήματα, για να ρυθμιστούν χρειάζονται ένα πλήθος υπουργικών αποφάσεων ή προεδρικών διαταγμάτων ή κοινών υπουργικών αποφάσεων και με τις ελλείψεις της ελληνικής κρατικής μηχανής και τις ατέλειές της. Γνωρίζουμε όλοι ότι ο καλύτερος τρόπος για να παραπεμφθεί στις καλένδες ένα μείζονος σημασίας θέμα, είναι να προβλέψει ο νομοθέτης εξ' αρχής και να επιφυλάξει για τον εαυτό του το δικαίωμα των προεδρικών διαταγμάτων και των υπουργικών αποφάσεων.
Ενδεικτικά έχω συλλέξει μία λίστα με τις αποφάσεις και τα προεδρικά διατάγματα που χρειάζονται, την οποία θα καταθέσω στα Πρακτικά και σχεδόν σε κάθε άρθρο προβλέπεται και κάτι που να συναρτάται με τα προεδρικά διατάγματα. 
(Στο σημείο αυτό ο Βουλευτής κ. Γ. Βουλγαράκης καταθέτει για τα Πρακτικά την προαναφερθείσα λίστα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Πέραν αυτού, είναι γνωστό ότι η Ευρώπη με επανειλημμένα ψηφίσματά της και αποφάσεις, έχει υιοθετήσει ως μοντέλο ανάπτυξης αυτήν της αειφόρου αναπτύξεως, ή της βιώσιμης ανάπτυξης. Είναι εκείνη, δηλαδή, η ανάπτυξη η οποία σέβεται το περιβάλλον και προγραμματίζει με βάση τα δεδομένα, τα οποία έχουν εκ των προτέρων αποφασιστεί ότι πρέπει να υπάρξουν και τα ποιοτικά στάνταρτς, στα οποία θέλει κανείς να φτάσει.
Το ερώτημα είναι το νομοσχέδιο αυτό συνάδει με αυτές τις αρχές της αειφόρου αναπτύξεως; Φοβούμαι πως όχι. Γιατί το νομοσχέδιο αυτό παρεμβαίνει ευθέως στο ν. 1650, το θεμελιώδη νόμο του περιβάλλοντος, αλλά καταστρατηγεί ευθέως και την κοινή υπουργική απόφαση 69269, που προβλέπει τη μελέτη περιβαλλοντικών επιπτώσεων και την επιβολή περιβαλλοντικών όρων. Ερωτώ και ζητώ απαντήσεις, καταργείται ναι ή όχι η υπογραφή του Υπουργού ΠΕΧΩΔΕ για την έγκριση περιβαλλοντικών όρων, ιδιαίτερα οχλουσών εγκαταστάσεων όπως παραδείγματος χάρη μονάδες θερμικής ενέργειας; Υπάρχει ναι ή όχι υποχρέωση για σύνταξη μελέτης περιβαλλοντικών επιπτώσεων, προκειμένου να κατασκευαστούν λιμενικά έργα; Γιατί αφαιρείται από το ΥΠΕΧΩΔΕ και την Τοπική Αυτοδιοίκηση ο έλεγχος των εγκαταστάσεων; Καταργείται ναι ή όχι η συνταγματική απόφαση για την προστασία των δασών όπως εξειδικεύεται από το πέμπτο τμήμα του Συμβουλίου Επικρατείας; Γιατί η ανάθεση των μελετών που σχετίζονται με τις ΒΕΠΕ γίνεται κατά παρέκκλιση της κείμενης νομοθεσίας για τα δημόσια έργα και τις μελέτες;
Κύρια Υπουργέ, είναι ερωτήματα στα οποία θα πρέπει να δοθούν συγκεκριμένες απαντήσεις, διότι διαφορετικά το νομοσχέδιό σας θα κατηγορηθεί ως περιβαλλοντοκτόνο και κατά τη γνώμη μου ούτως ή άλλως έτσι θα γίνει.
Και εδώ περνάμε σε ένα δεύτερο θέμα, που σχετίζεται πέρα της αντισυνταγματικότητας και με πολλές ασάφειες. Καταρχήν, ποιος είναι αυτός που προσδιορίζει την έννοια του εθνικού συμφέροντος. Διότι εδώ, επικαλούμενος κανείς το εθνικό συμφέρον, μπορεί και παραλίες να καταπατά και δάση να ρίχνει και αιγιαλούς να κάνει ό,τι θέλει. Ποιος είναι αυτός που προσδιορίζει την έννοια του εθνικού συμφέροντος; Πώς αυτή η έννοια κατά τη γνώμη σας μπορεί να χρησιμοποιηθεί και σε ποια περίπτωση;
Και με ποια κριτήρια θα σταθείτε ενώπιον ποιου δικαστηρίου και να πείτε ότι αυτό δεν αντιβαίνει στο θεμελιώδη νόμο της χώρας;
'Εχετε αναλογιστεί τι σωρεία δικαστικών αποφάσεων μπορεί να ακολουθήσουν πράξεις που θα κριθούν από το Συμβούλιο της Επικρατείας ως παράνομες και αντισυνταγματικές; Η Βουλή μπορεί να απεφάνθη για το θέμα της αντισυνταγματικότητας, γνωρίζετε όμως πολύ καλά ότι το πέμπτο τμήμα του Συμβουλίου της Επικρατείας με επανειλημμένες αποφάσεις του έχει σταματήσει μία σειρά προεδρικών διαταγμάτων. Λέτε αυτό να το έκανε στον αέρα; Λέτε η Βουλή να μην είχε αποφανθεί για τα αντίστοιχα νομοσχέδια, όταν αυτά ψηφίστηκαν επί της αρχής, επί των άρθρων και στο σύνολό τους; Θεωρείτε εσείς ότι πρώτοι ανακαλύψατε την Αμερική;
Πολύ φοβούμαι κυρία Υπουργέ, ότι νομοθετείτε και παραβιάζετε ανοικτές θύρες. Το νομοσχέδιο αυτό στα σημαντικά του θέματα επαναλαμβάνω θα κριθεί στην πράξη και θα απορριφθεί στην πράξη.
Υπάρχει όμως και ένα άλλο θέμα που θέλω να θίξω, το θέμα των περίφημων απαλλοτριώσεων. Το νομοσχέδιο λέει ότι νομιμοποιείται ο φορέας χωρίς να είναι κύριος της γης, αλλά με μία σύμφωνη γνώμη τρίτων ιδιοκτητών της περιοχής, ότι θα μπορούσαν να προσφέρουν ένα 5% της συνολικής έκτασης οικειοθελώς και να προβαίνουν σε αναγκαστικές απαλλοτριώσεις με μόνη την έγκριση των Υπουργών Ανάπτυξης και ΥΠΕΧΩΔΕ. Και ποιος σας δίνει το δικαίωμα αυτό να κάνετε απαλλοτριώσεις με το 5%, κυρία Υπουργέ; Από ποιο νόμο το αντλείτε αυτό, με ποια νομολογία, πού το στηρίζετε; 'Εχετε την αίσθηση ότι στην Ελλάδα μπορεί να υπογράφει ο καθένας Υπουργός; Μπορεί να υπογράφει όποια απόφαση θέλει και αυτή η απόφαση να είναι εκτελεστή; Τι θα γίνει αύριο αν αυτά καταπέσουν στα δικαστήρια; Τι θα γίνει αν αύριο οι ΒΕΠΕ κηρυχθούν έκπτωτοι; Ποιος θα δώσει αποζημιώσεις; Τι θα συμβεί αν εν τω μεταξύ έχουν υπάρξει άλλες βιομηχανικές δραστηριότητες που λειτουργούν; Τι θα γίνει με αυτές;
Κυρία Υπουργέ, εγώ δεν θα ψηφίσω το νομοσχέδιο σας. Δεν θα το ψηφίσω όχι διαφοροποιούμενος από το σύνολο της Βουλής, αλλά γιατί πιστεύω ότι τέτοιου είδους νομοσχέδια που σχετίζονται με το μέλλον της χώρας και που μπορούν να χαράξουν δρόμους για να περάσει το αύριο πρέπει να είναι μελετημένα, πρέπει να μην είναι πρόχειρα, πρέπει να είναι σωστά και πρέπει να είναι σοβαρά. Θεωρώ ότι τίποτα από όλα αυτά το νομοσχέδιο σας δεν καλύπτει.
ΠΡΟΕΔΡΕΥΩΝ (Λουκάς Αποστολίδης): Η κυρία Υφυπουργός Ανάπτυξης έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κύριε Πρόεδρε, η συζήτηση επί της αρχής του νομοσχεδίου από το σύνολο σχεδόν των ομιλητών κινήθηκε σε τρία βασικά θέματα. Το πρώτο είναι ο συνολικός σχεδιασμός της Κυβέρνησης για την βιομηχανία και τις βιομηχανικές υποδομές, με υποσύνολο το επιχειρησιακό πρόγραμμα βιομηχανίας, το δεύτερο είναι η κριτική και οι διαφορετικές απόψεις που ακούστηκαν από τις πτέρυγες της Βουλής για το φορέα ίδρυσης και για το φορέα λειτουργίας και το τρίτο είναι οι διαδικασίες μέσα από τις οποίες εξελίσσεται η όλη φιλοσοφία από τη στιγμή που πρόκειται να γίνει, που συλλαμβάνεται η ιδέα μίας ΒΕΠΕ, μέχρι τη στιγμή που θα λειτουργήσει.
Θα απαντήσω σε αυτούς τους τρεις άξονες και θα προσπαθήσω να καλύψω το σύνολο των παρατηρήσεων.
Προς το συνάδελφο κ.Σαλαγκούδη θα πρέπει να πω ότι δεν πρόκειται να θριαμβολογήσουμε σε καμία περίπτωση. Απλά θα έλεγα με την ταπεινότητα που δίνει η γνώση των δυσκολιών και των προβλημάτων να κάνουμε και κριτική και να τεκμηριώσουμε τις αποψεις που έχουν κατατεθεί μέσα από αυτό το νομοσχέδιο.
'Οσον αφορά τη στρατηγική για τις βιομηχανικές υποδομές και για το επιχειρησιακό πρόγραμμα βιομηχανίας θα έλεγα τα εξής: Δεν υπάρχει λόγος να παρελθεντολογούμε, αλλά δεν μπορεί κανείς να ξεχάσει ότι ο μεγάλος λόγος καθυστέρησης του επιχειρησιακού προγράματος βιομηχανίας είναι ότι κατατέθηκε ένα επιχειρησιακό πρόγραμμα από την κυβέρνηση της Νέας Δημοκρατίας το οποίο εξ ολοκλήρου απορρίφθηκε, γεγονός που μας καθυστέρησε ενάμιση χρόνο και δεν ήταν μόνο ότι απορρίφθηκε στο σύνολό του διότι ήταν εκτός τόπου και χρόνου των τεκτενομένων, αλλά και διότι δεν υπήρξε καμία θεσμική προετοιμασία. Θα υπενθυμίσω ότι εμείς ήδη έχουμε αρχίσει την επεξεργασία για το νέο κοινοτικό πλαίσιο, που έχουμε μπροστά μας, επί τρεισήμισι χρόνια.
Το επιχειρησιακό πρόγραμμα βιομηχανίας, που είναι σε εξέλιξη σήμερα, πρέπει να πούμε ότι είναι το μοναδικό επιχειρησιακό πρόγραμμα βιομηχανίας που ασκείται στη χώρα, με συγκροτημένη βιομηχανική πολιτική όπου θίγονται θεματα υποδομών, νέων θεσμικών πλαισίων, χρηματοπιστωτικών εργαλείων, επενδύσεων, προγραμμάτων για τις μικρομεσαίες επιχειρήσεις κλπ. Είναι ένα συνολικό εργαλείο που για να υλοποιηθεί σήμερα έγινε μία πολύ σοβαρή δουλειά και επεξεργασία.
Θέλω δε να πω ότι μέχρι στιγμής έχει δημιουργηθεί ένα καινούριο θεσμικό πλαίσιο, που αφορά δεκαεπτά παρεμβάσεις είτε μέσα από νομοθετικές ρυθμίσεις, είτε μέσα από προεδρικά διατάγματα, το οποίο βάζει τελείως καινούριες βάσεις σε πάρα πολλά θέματα.
Στο θέμα του νομοσχεδίου που σήμερα συζητάμε, πραγματικά υπήρξε καθυστέρηση. 'Ισως θα μπορούσε να έρθει πιο γρήγορα στη Βουλή. Θέλω όμως να υπενθυμίσω την εξαιρετικά μεγάλη δυσκολία αυτού του νομοθετήματος, μια και η προηγούμενη είχε γίνει επί Ζίγδη και ήταν η πρώτη φορά που είχε γίνει παρέμβαση στις βιομηχανικές υποδομές. Σήμερα είναι ουσιαστικά η δεύτερη φορά που γίνεται. Είναι μία τομή, γιατί είναι τελείως έξω από την μέχρι σήμερα υπάρχουσα λογική. Αφορά πάρα πολλά επιμέρους ζητήματα και εμπλέκεται με πάρα πολλά υπουργεία.
'Οσον αφορά τη διαδικασία, που έγινε αυτό το νομοσχέδιο, πρέπει να πούμε ότι από τότε που έχετε την πληροφορία ότι ήταν έτοιμο, το 1995, πήγε σε όλους τους φορείς τη Νομαρχιακή Αυτοδιοίκηση το Τεχνικό Επιμελητήριο και όλους τους επαγγελματικούς φορείς, τα επιμελητήρια, το σύνδεσμο βιομηχάνων, τη ΓΣΕΕ, όλους τους φορείς που εμπλέκονται, καταγράφηκαν οι απόψεις, λήφθηκαν υπόψη, ξαναστάλθηκε για δεύτερη φορά και είχαμε και τις επόμενες διορθώσεις.
'Εγινε, δηλαδή, ένας εξαιρετικά μεγάλος διάλογος, γιατί ξέραμε τη σοβαρότητα του εγχειρήματος. Και βέβαια η σοβαρότητα του εγχειρήματος δεν αφορά μόνο τη διάγνωση των αναγκών του σήμερα, ούτε απλά την ανάλυση του γιατί δεν λειτούργησαν αυτά, που θέλαμε στο παρελθόν, γιατί το παρελθόν είχε πολύ διαφορετικά δεδομένα. 'Εχει να κάνει με το πώς μπορούμε να προβλέψουμε τις ανάγκες του αύριο, πράγμα το οποίο δεν είναι καθόλου εύκολο και που αυτές οι ανάγκες του αύριο έχουν σχέση με την ολοκλήρωση των υποδομών των μεγάλων έργων στη χώρα, με την εξέλιξη της βιομηχανίας, με την εξέλιξη στο χώρο των υπηρεσιών, μια σειρά δεδομένα για το οποίο, όπως ξέρετε, έχουν γίνει και μελέτες σε ένα συνολικό έργο, που λέγεται "το έργο για το μέλλον της Ελληνικής Βιομηχανίας", το οποίο συνεχώς μας τροφοδοτούσε με στοιχεία.
Το σχέδιο αυτό νόμου το επεξεργάστηκαν περίπου επτά Υπουργεία. 'Οχι μόνο από πολιτικής άποψης, αλλά και από νομοτεχνικής. Οι νομικές υπηρεσίες επτά Υπουργείων, εκτός από αυτήν του Υπουργείου Βιομηχανίας και των νομικών, οι οποίοι είναι και εξαίρετοι και ειδικοί με το θέμα και έχουν χρόνια ασχοληθεί με το συγκεκριμένο κομμάτι της βιομηχανίας. 'Εχει επίσης και τη νομική επεξεργασία της Βουλής.
'Ετσι, θα έλεγα ότι είναι αποδεκτές οποιεσδήποτε ενστάσεις ή παρατηρήσεις, αλλά το να έρχεσθε και να επανέρχεσθε με την προχειρότητα και με το ότι δεν το κοιτάξαμε νομοθετικά, νομίζω ότι είναι υπερβολές. Θα μπορούσαμε να συζητήσουμε. Και ξέρετε πολύ καλά ότι κατά τη διάρκεια της συζήτησης στην Κοινοβουλευτική Διαρκή Επιτροπή, αποδεχθήκαμε διορθώσεις και από πλευράς της Νέας Δημοκρατίας και από πλευράς του Συνασπισμού σε μία πραγματικά ουσιαστική δουλειά που έγινε και από συναδέλφους, οι οποίοι είχαν ενσκύψει άρθρο-άρθρο και μας έκαναν προτάσεις για αλλαγές, οι οποίες και έγιναν αποδεκτές.
Στο θέμα των απορροφήσεων υπάρχει το μέτρο των υποδομών. Σ' αυτό το μέτρο αυτά τα δύο χρόνια, που είναι σε εξέλιξη το επιχειρησιακό πρόγραμμα βιομηχανίας, υπήρξε μία εξαιρετικά μεγάλη προεργασία. Εστάλη το σχέδιο νόμου έτσι όπως ήταν στη φάση επεξεργασίας του, σε όλες τις νομαρχίες και στα επιμελητήρια της χώρας, εκδηλώθηκε ενδιαφέρον κυρίως από φορείς της κοινωνικής οικονομίας, που είναι τα επιμελητήρια, οι σύνδεσμοι βιομηχάνων, οι νομαρχίες, οι αυτοδιοικήσεις, οι δήμοι και είχαμε προτάσεις από όλα τα σημεία της Ελλάδας. Από την Ορεστιάδα και τη Θεσπρωτία μέχρι τη Μαγνησία και τη Χαλκίδα. Από περιοχές, που είναι βιομηχανικά φθίνουσες, από την περιοχή της Φλώρινας, από την περιοχή της Κοζάνης, από την περιοχή της Αχαϊας.
Για τις περιοχές αυτές, εκτός από την πρόταση των νομαρχών ή των επιμελητηρίων, οι οποίοι διατύπωναν την πρόθεση να δημιουργήσουν καινούριους φορείς, έμπαιναν και οι προϋποθέσεις της εκδήλωσης επιχειρηματικού ενδιαφέροντος, δηλαδή, να καταγραφεί και να έρθει στο Υπουργείο μας αυτό καταγραμμένο, η ύπαρξη ενδιαφέροντος, ώστε να μην προχωρούμε σε υποδομές, οι οποίες μετά δεν έχουν μέλλον, όπως ξέρετε πολύ καλά ό,τι έχει συμβεί σε αρκετές περιοχές.
'Ετσι υπάρχει μία προένταξη δεκατριών έργων σε όλες τις περιοχές, που αφορούν βιοτεχνικά πάρκα και τα οποία έχουν προχωρήσει πολύ απο πλευράς εργασιών και σε θέματα απαλλοτρίωσης γης που είναι τα πιο δύσκολα και σε θέματα μελετών και σε θέματα μελετών περιβαλλοντικών επιπτώσεων. Και ξεκινάω από τα πιο σύνθετα που είναι τα της βυρσοδεψίας στο χώρο της Βοιωτίας, που ήταν ένα απο τα πιο δύσκολα έργα και έχει προχωρήσει πάρα πολύ το θέμα της μελέτης και της απαλλοτρίωσης της γης -οι μελέτες ήταν πολύ δύσκολες γιατί χρειάστηκαν μέχρι και ωκεανογραφικές μελέτες- μέχρι και πιο εύκολα όπως είναι το βιοτεχνικό πάρκο στην Ορεστιάδα.
'Εχουμε, λοιπόν, αυτήν τη διετία χρησιμοποιήσει πολύ σωστά το χρόνο, ώστε να έχουν ετοιμασθεί εκείνα που μπορούσαν, τα βιοτεχνικά πάρκα, τα οποία και θα ενισχυθούν. Θα έλεγα, λοιπόν, να μην υπάρχει ιδιαίτερη ανησυχία για το ότι θα χάσουμε το σύνολο των χρημάτων στις υποδομές, γιατί όπως σας εξήγησα υπάρχει αυτή η προεργασία.
'Ερχομαι τώρα στο θέμα των ΒΕΠΕ και στην κριτική που έγινε από πολύ διαφορετική πολιτική άποψη και προσέγγιση. Υπάρχει μία τελείως διαφορετική λογική. Μέχρι τώρα είχαμε ένα είδος υποδομών, τις βιομηχανικές περιοχές και έναν φορέα υλοποίησής τους, την ΕΤΒΑ. Δεν χρειάζεται να απορρίπτουμε το παρελθόν για το τι δεν έγινε και για το πόσο απέτυχε. Ο κάθε θεσμός την εποχή που γίνεται ανταποκρίνεται στο σχεδιασμό και τις ανάγκες της εποχής εκείνης και έτσι και πρέπει να κρίνεται. Την εποχή που η ΕΤΒΑ ήταν ο μοναδικός φορέας και οι βιομηχανικές περιοχές η μόνη υποδομή, ανταποκρινόταν στις ανάγκες της χώρας. Καθ' οδόν, εντοπίσαμε και τα προβλήματα και ξέρουμε όλοι πολύ καλά σήμερα ότι δεν μπορούν βιομηχανικές περιοχές που είναι λειτουργικά οικονομικά κύτταρα, να διαχειρίζονται από έναν κεντρικό φορέα, όπως είναι η ΕΤΒΑ, γιατί είναι εξαιρετικά δύσκολο, γιατί δεν είναι αναπτυξιακό, γιατί δεν είναι λειτουργικό, γιατί συσσωρεύει τεράστια οικονομικά προβλήματα και δεν δίνει την ουσιαστική απάντηση στο ότι μία βιομηχανική υποδομή, δεν μπορεί απλά και μόνο να είναι ένα σύνολο δρόμων, αποχέτευσης, λαμπτήρων και ύδρευσης. Πρέπει να είναι κάτι ζωντανό και αυτό το ζωντανό προκύπτει μόνο από ένα καινούριο σύστημα. Αυτό, λοιπόν, το καινούριο σύστημα έχει δύο βασικά στοιχεία:
Το ένα είναι ότι υπάρχει ένας φορέας ίδρυσης και αυτός ο φορέας ίδρυσης έχει τη δυνατότητα να επιλέξει μέσα από μία πολύ μεγάλη γκάμα διαφορετικού τύπου υποδομών, οι οποίες μπορεί να είναι από βιομηχανικές περιοχές, μέχρι βιοτεχνικά κλαδικά πάρκα, βιοτεχνικά ειδικά πάρκα, βιοτεχνικές τεχνολογικές περιοχές και αυτές οι περιοχές δεν χαρακτηρίζονται αυστηρά και μόνο από τη μεταποίηση, αλλά γίνεται αυτό που γίνεται σε όλο τον κόσμο, δηλαδή, έχουμε βιομηχανικές περιοχές με επιχειρήσεις, όπου υπάρχουν συναφείς δραστηριότητες, όπου συνεργάζονται μεταξύ τους, ώστε να μπορέσουν να αποτελέσουν ένα ζωντανό κύτταρο.
Το δεύτερο σημείο είναι ότι αυτές οι βιομηχανικές περιοχές λειτουργούν από έναν άλλο φορέα του οποίου οι μετοχές ανήκουν στους ιδιοκτήτες. Δηλαδή, οι ίδιοι οι ιδιοκτήτες έχουν άποψη για τη λειτουργία της ίδιας της περιοχής τους. 'Εχουν τη δυνατότητα να συνδεθούν με δίκτυα, να κάνουν ειδικές υποδομές πληροφορικής και ηλεκτρονικών δεδομένων. 'Εχουν τη δυνατότητα να κάνουν μεταξύ τους κλάστερς και δικτυώσεις, να κάνουν κοινά προγράμματα για εξαγωγές, να κάνουν όλα αυτά που απαιτούνται για να λειτουργήσει η βιομηχανική περιοχή και να μην είναι απλά ένα σύνολο δρόμων.
Αυτές οι βιομηχανικές περιοχές, για να γίνουν και να φθάσουν στο τελικό στάδιο λειτουργίας τους, διέπονται από συγκεκριμένες διαδικασίες και προϋποθέσεις. Οι προϋποθέσεις είναι ότι αυτοί οι φορείς θα πρέπει να αποδείξουν τη δυνατότητά τους να κάνουν αυτή την υποδομή και από πλευράς οικονομικής και από πλευράς διαχειριστικής. Θα πρέπει να εξασφαλίζουν τη συμμετοχή όσο δύναται περισσοτέρων και κοινωνικών φορέων και ιδιωτών και να πείθουν, κύριε Βουλγαράκη, και με μελέτη βιωσιμότητας και με μελέτη σκοπιμότητας, την οποία είναι υποχρεωμένοι να καταθέτουν, για τη δυνατότητα της επενδυτικής λογικής αυτού του στοιχείου και όχι απλά του να κάνουμε κάποια ντουβάρια, τα οποία θα μείνουν.
Υπάρχει πάντοτε μελέτη και βιωσιμότητας και σκοπιμότητας για να φθάσουμε στο σημείο έγκρισης αυτής της μελέτης.
'Εχουμε, λοιπόν, την επόμενη φάση που είναι οι διαδικασίες όπου εκεί έγινε επίσης κριτική. Θα τονίσω από την αρχή ότι πουθενά δε γίνεται εκχώρηση των αρμοδιοτήτων του δημοσίου. Πουθενά! Παντού υπάρχει έλεγχος από αντίστοιχες αρχές, είτε είναι η Γενική Γραμματεία Περιφέρειας είτε είναι το αρμόδιο Υπουργείο.
Στο χωροταξικό σχεδιασμό που υπήρξε τόση συζήτηση, πραγματικά αυτό θα ήταν το σωστό, να υπήρχε πλήρης χωροταξικός σχεδιασμός στη χώρα και να ξέρουμε από την αρχή πού θα εγκατασταθεί τι. Η προϋπόθεση που βάζουμε είναι πως όπου υπάρχει χωροταξικό σχέδιο, είναι υποχρεωμένη η βιομηχανική περιοχή να γίνεται εκεί που προβλέπει ο χωροταξικός σχεδιασμός. Εκεί που δεν υπάρχει, δίνουμε τη δυνατότητα να υπάρχουν αποφάσεις, όπως ορίζει ο νόμος, γιατί σήμερα ο νόμος προβλέπει αυτήν την περίπτωση. Και, όπως ξέρετε, όλες οι βιομηχανικές περιοχές σήμερα στη χώρα είναι εκτός χωροταξικού σχεδιασμού.
Οι δε προϋποθέσεις που βάζουμε, είναι πιο αυστηρές από αυτές που υπάρχουν σήμερα στο πως να γίνει μία βιομηχανική περιοχή. Η περιβαλλοντική θωράκιση αυτού του σχεδιασμού εξασφαλίζεται από το ότι η έγκριση του να γίνει η βιομηχανική περιοχή είναι ταυτόχρονη με την έγκριση των μελετών περιβαλλοντικών επιπτώσεων. Και η μελέτη περιβαλλοντικών επιπτώσεων, όπως ρητά αναφέρεται στο άρθρο 4, γίνεται σύμφωνα με τις κείμενες διατάξεις.
Γιατί, λοιπόν, πραγματικά τόση υπερβολή για το ότι θα υπάρξει περιβαλλοντική καταστροφή; Θέλουμε να συνδυάσουμε την ανάπτυξη της χώρας και να σεβαστούμε το περιβάλλον. Υπάρχει νόμος ο οποίος καθορίζει τους περιβαλλοντικούς όρους και σύμφωνα με αυτό το νόμο υποχρεούνται να κάνουν μελέτη περιβαλλοντικών επιπτώσεων την οποία θα υποβάλουν στην αρμόδια αρχή, η οποία πρέπει και να την εγκρίνει ή να μην την εγκρίνει.
Το τρίτο σημείο είναι η ταχύτητα που βάζουμε σε κάποιες διαδικασίες. 'Οπως ότι σε τριάντα μέρες πρέπει να εγκρίνονται οι άδειες. 'Οπως το προεδρικό διάταγμα για το οποίο έγινε πολλή συζήτηση και αφορά την κατ'εξαίρεση από τα δημόσια έργα.
Θέλω λίγο να σταθώ σε αυτό, γιατί νόμιζα ότι είχε λυθεί το θέμα κατά τη συζήτηση στην Κοινοβουλευτική Επιτροπή. Αναφέρει: "Με προεδρικό διάταγμα που εκδίδεται ύστερα από πρόταση των Υπουργών Ανάπτυξης και ΠΕΧΩΔΕ κατά παρέκκλιση των κειμένων διατάξεων για την ανάθεση και εκπόνηση μελετών και για την εκτέλεση δημοσίων έργων, ρυθμίζονται τα εξής: Οι διαδικασίες ανάθεσης, οι διαδικασίες ανάθεσης και εκτέλεσης, το ΒΙΠΕ και οι διαδικασίες έγκρισης και επίβλεψης και ελέγχου μελετών και των έργων ΒΕΠΕ". Δηλαδή, για ένα έργο το οποίο θα μπορούσε να είναι απολύτως ιδιωτικό, δηλαδή, να γίνει με ιδιωτικούς όρους, γιατί θα έχει τη μορφή επένδυσης, γιατί θα έχει ιδιωτικά κεφαλαια, καθορίζουμε με προεδρικό διάταγμα και οπωσδήποτε με βάση τις κοινοτικές οδηγίες που υπάρχουν, το πώς θα γίνει. Επειδή είναι ένα μεγάλο έργο, επειδή υπάρχουν επιδοτήσεις του δημοσίου, ορίζουμε τους όρους με τους οποίους θα γίνει. Δεν είναι υποχρεωτικά ένα δημόσιο έργο ώστε θα έπρεπε με τους όρους περί δημοσίων έργων να εκτελείται.
Το επόμενο σημείο είναι το θέμα της ενίσχυσης των επιδοτήσεων αυτών και το πώς θα φθάνουμε μέχρι 60% Η ιδιαιτερότητα που έχουν οι επενδύσεις στο χώρο των βιομηχανικών περιοχών, είναι ότι έχουν μεγάλες διαφορές η μία από την άλλη. Και θα πω παραδείγματα. Δεν έχει ίδιες ανάγκες και ίδιους προϋπολογισμούς και ίδια ανάγκη συμμετοχής του δημοσίου το ειδικό βιοτεχνικό πάρκο για τα βυρσοδεψεία, του οποίου μόνο ο αγωγός που θα πάρει τα λύματα, έχει κόστος πάνω από τέσσερα δισεκατομμύρια με ένα βιοτεχνικό πάρκο που θα γίνει πχ. στη Θεσπρωτία. Και θα γίνει σε μία περιοχή κοντά στην πρωτεύουσα του νομού, όπου τα έργα υποδομής είναι εύκολα και δεν θα πάει ο προϋπολογισμός πάνω από εξακόσια εκατομμύρια.
'Εχει μεγάλη σημασία, λοιπόν, για το τι είδους είναι αυτές οι υποδομές. Και γι'αυτό λέμε ότι θα εξειδικεύονται με υπουργική απόφαση και θα αποφασίζονται με γνωμοδοτική επιτροπή, όπως γίνεται σε όλους τους αναπτυξιακούς νόμους, για το μέχρι πού θα φθάνει αυτή η επιδότηση.
Στο θέμα των προεδρικών διαταγμάτων για το αν θα έπρεπε να κατατεθούν τώρα, δεν ξέρω αν υπάρχει προηγούμενο σε κατάθεση νομοσχεδίου να κατατίθενται και τα προεδρικά διατάγματα. Από το Σύνταγμα δίνεται η δυνατότητα να γίνονται τα προεδρικά διατάγματα μετά την ψήφιση του νομοθετικού πλαισίου και να ελέγχονται ως προς τη νομιμότητά τους από το Συμβούλιο της Επικρατείας. Ούτε είναι τόσα πολλά τα προεδρικά διατάγματα.
Ρωτήσατε αν είναι έτοιμα τα προεδρικά διατάγματα. Ναι, είναι και τα προεδρικά διατάγματα και οι υπουργικές αποφάσεις, οι περισσότερες απ'αυτές.
Θα ήθελα ν'αναφερθώ σε δύο σημεία στα οποία έγινε η μεγαλύτερη συζήτηση και η μεγαλύτερη κριτική. Είναι το δασικό θέμα στο οποίο επικεντρώθηκε το θέμα της συνταγματικότητας του νόμου και το θέμα των απαλλοτριώσεων. Υπάρχει το άρθρο 24 -δεν υπάρχει λόγος να διαβάσω σε τόσο προχωρημένη ώρα- στο οποίο αναφέρεται η περίπτωση εξαίρεσης και λέει "εκτός αν προέχει για την εθνική οικονομία η αγροτική εκμετάλλευση ή άλλη χρήση που την επιβάλλει το δημόσιο συμφέρον". Ακριβώς με τις ίδιες λέξεις έχει αναφερθεί αυτή η εξαίρεση και μέσα στο συγκεκριμένο άρθρο.
Και βέβαια το εθνικό συμφέρον, το συμφέρον για την εθνική οικονομία έτσι όπως προβλέπεται από το Σύνταγμα, με την ίδια λογική θα εξετασθεί και θα ερμηνευθεί από τον Υπουργό ή από τους Υπουργούς. Είναι ο Υπουργός Ανάπτυξης, ο Υπουργός ΠΕΧΩΔΕ και ο Υπουργός Γεωργίας. Βέβαια, για να εκλείψει κάθε περίπτωση αμφιβολίας, να εξαιρέσουμε ρητά τις περιπτώσεις του άρθρου 117 που αναφέρονται σε δασικές εκτάσεις μετά από πυρκαγιές ή μετά από φυσικές καταστροφές.
ΓΕΩΡΓΙΟΣ ΒΟΥΛΓΑΡΑΚΗΣ: Αυτό σημαίνει ότι το τροποποιείτε;
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είπαμε ότι θα το συζητήσουμε κατ'άρθρον, αλλά είπαμε ότι αποδεχόμεθα κατ'αρχήν να εξαιρέσουμε αυτές τις περιπτώσεις. Αναφέρεται μέσα στο Σύνταγμα και εξαιρείται ρητά. 'Ισως δεν θα έπρεπε να το επαναφέρουμε. Πραγματικά, αν είναι να φύγει κάθε αμφιβολία περί άλλων σκοπών, να το αναφέρουμε ρητά. Δεν υπάρχει καμία αντίρρηση.
'Ερχομαι στο θέμα των απαλλοτριώσεων. 'Οπως ξέρετε και σήμερα η ΕΤΒΑ για να λειτουργήσει έκανε απαλλοτριώσεις. Απαλλοτριώσεις για έναν άνθρωπο ή ακόμη και ενός φορέα στον οποίο θα συμμετέχουν και κοινωνικοί φορείς -ας πάρουμε και αυτήν την περίπτωση την πιο ευνοϊκή που θα έχουμε επιμελητήρια, νομαρχία, που θα θελήσουν να κάνουν μια αναγκαστική απαλλοτρίωση- είναι σχεδόν αδύνατες τη στιγμή που όπως ξέρετε, για να γίνουν απαλλοτριώσεις, υπάρχει μια συγκεκριμένη νομοθεσία η οποία ρητά αναφέρουμε ότι ακολουθείται και σ'αυτήν την περίπτωση. Αυτό που θέλουμε να αντιμετωπίσουμε είναι οι περιπτώσεις μερικής απαλλοτρίωσης που θα τις βρούμε μπροστά μας. Δηλαδή, θα χρειαστεί ένας φορέας να προτείνει μια περιοχή. Θα μπορεί ν'αγοράσει ένα μέρος της περιοχής. Θα υπάρχουν κάποιοι συγκεκριμένοι ιδιοκτήτες που δεν θα θέλουν να δώσουν κάποια οικόπεδα. Μπορεί αυτά να είναι στο κέντρο της έκτασης. Σ'αυτήν την περίπτωση, ακολουθείται η αναγκαστική απαλλοτρίωση με τη νόμιμη διαδικασία. Δηλαδή, πρέπει να υπάρχει γνώμη του νομαρχιακού συμβουλίου, κοινή υπουργική απόφαση δύο Υπουργών, να πάει στο δικαστήριο για να πάρει τιμή, να προκαταβληθούν τα χρήματα, δηλαδή, όπως γίνεται με το ν.797 σε όλες τις απαλλοτριώσεις.
Η περίπτωση συνολικής απαλλοτρίωσης θα έλεγα ότι αποκλείεται πλην των περιπτώσεων παραδείγματος χάριν της ΕΤΒΑ. Δεν υπάρχει άλλη δυνατότητα να υπάρχει άρνηση του νομαρχιακού συμβουλίου γιατί δεν θα υπάρχει σύμφωνη γνώμη των κατοίκων και να πάμε σε αναγκαστική απαλλοτρίωση, όταν σ'αυτό το συγκεκριμένο σχέδιο που είναι επένδυση θα πρέπει να υπάρχει μελέτη βιωσιμότητας και σκοπιμότητας. Νομίζω ότι η αλληλουχία αυτών των σκέψεων, οδηγεί και στο γιατί προσπαθούμε να προβλέψουμε αυτές τις περιπτώσεις.
Θα απαντήσω τώρα σε μια ερώτηση των συναδέλφων του ΚΚΕ για τις φοροαπαλλαγές και σε άλλη μια των συναδέλφων του Συνασπισμού. Οι φοροαπαλλαγές τις οποίες βάζουμε είναι ακριβώς οι ίδιες που υπάρχουν σήμερα στις βιομηχανικές περιοχές. 'Ηταν αδύνατον να προχωρήσουμε σε λιγότερα κίνητρα απ'αυτά που υπάρχουν σήμερα. Τώρα, στην παρατήρηση ότι δεν λαμβάνουμε υπόψιν μας τις ανάγκες των επιχειρήσεων και γιατί μια επιχείρηση θα πήγαινε σε μια οργανωμένη βιομηχανική περιοχή, θα απαντήσω ως εξής:
Υπάρχουν πάρα πολλά στοιχεία θα σας απαντήσω σε πέντε. Πρώτον, γιατί θα υπάρχουν υποδομές σύγχρονες που θα απαντούν στα ερωτήματα και στις ανάγκες των σημερινών επιχειρήσεων. Δεύτερον, γιατί υπάρχουν κίνητρα μετεγκατάστασης από τον αναπτυξιακό νόμο και θα προβλέπονται και από τον καινούριο. Τρίτον, γιατί υπάρχει το καθεστώς των απαλλαγών και το πως ξεκινάει μια επιχείρηση. Τέταρτον, γιατί θα έχει τη δυνατότητα κοινών δράσεων οι οποίες επιδοτούνται κατά κανόνα και από τα κοινοτικά προγράμματα. Πέμπτον, γιατί υπήρχαν στον αναπτυξιακό νόμο μέχρι σήμερα, μελετάται ο καινούριος, επιπλέον ποσοστά στις επιδοτήσεις στις βιομηχανικές περιοχές απ' ό,τι υπάρχουν σε όλες τις άλλες. Υπάρχουν, λοιπόν, και ουσιαστικά και τυπικά και συλλογικά κίνητρα που οδηγούν τις επιχειρήσεις σ' αυτές τις περιοχές.
Εμείς πιστεύουμε ότι αυτό το σχέδιο νόμου είναι μια τομή στην πραγματικότητα της χώρας. Είναι ένα σχέδιο νόμου το οποίο αλλάζει την πραγματικότητα στις υποδομές και πάνω απ' όλα νοικοκυρεύει την κατάσταση στο θέμα του περιβάλλοντος όπου σήμερα είναι το μεγάλο πρόβλημα γιατί, όπως είπατε, κάθε βιομηχανία μπορεί να πάει όπου θέλει αν έχει τέσσερα στρέμματα στη διάθεσή της, όπου δεν υπάρχει δυνατότητα να αντιμετωπισθούν μαζικά τα προβλήματα των επιχειρήσεων. Δηλαδή, συνδυάζουμε δυο βασικά πράγματα: Τον εκσυγχρονισμό των υποδομών που απαντά στις ανάγκες των επιχειρήσεων και την προστασία του περιβάλλοντος με τον καλύτερο δυνατό τρόπο. 
ΠΡΟΕΔΡΕΥΩΝ (Λουκάς Αποστολίδης): Η Κοινοβουλευτική Εκπρόσωπος της Νέας Δημοκρατίας κ. Ντόρα Μπακογιάννη έχει το λόγο.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, αντιλαμβάνομαι την κόπωση του Σώματος αλλά θα ήθελα να κάνω μερικές παρατηρήσεις σ' αυτά τα οποία είπε η κυρία Υπουργός.
Παραπονέθηκε η κυρία Υπουργός γιατί την ψέξαμε οι Βουλευτές της Νέας Δημοκρατίας για την σημαντική καθυστέρηση με την οποία ήρθε το νομοσχέδιο και για τη μικρή, μικρότατη απορρόφηση των κονδυλίων της Ευρωπαϊκής 'Ενωσης, με βάση το επιχειρησιακό πρόγραμμα βιομηχανίας.
Κυρία Υπουργέ, σας ψέξαμε και φοβάμαι πως έχουμε δίκιο. Το επιχείρημα ότι η υποδομή δεν ήταν έτοιμη από την εποχή της Νέας Δημοκρατίας είναι ένα επιχείρημα που δεν μπορεί να σταθεί όταν γνωρίζετε ότι είσαστε κυβέρνηση εδώ και τέσσερα χρόνια. Είχατε συγκεκριμένη υποχρέωση και συγκεκριμένα κονδύλια τα οποία έπρεπε να απορροφηθούν. Και αυτά τα κονδύλια δεν έχετε καμία, φοβούμαι, ελπίδα να τα απορροφήσετε. Διότι έτσι όπως ήρθατε σήμερα και μας είπατε να μην ανησυχούμε διότι υπάρχει υποδομή, για την περαιτέρω απορρόφηση των κονδυλίων αυτών, μου θύμισε τις απανωτές δηλώσεις της Κυβερνήσεώς σας για να μην ανησυχούμε, όταν ερχόμασταν και ξαναρχόμασταν για την Εγνατία, ότι δεν υπάρχουν οι πρέπουσες απορροφήσεις των κονδυλίων. Και έφθασε σήμερα ο κύριος Πρωθυπουργός να μας πει ότι επέλεξε η Κυβέρνηση να αλλάξει τα κονδύλια της Εγνατίας να τα πάει αλλού, διότι θα συνεχίσει τη χρηματοδότηση από το τρίτο Κοινοτικό Πλαίσιο Στήριξης, δηλαδή, το πακέτο Σαντέρ. Δεν έχετε καλή προϋπηρεσία στο θέμα. Και επειδή ακριβώς δεν έχετε καλή προϋπηρεσία στο θέμα, εντυπωσιάζομαι τουλάχιστον εγώ με τη σημερινή σας στάση, που καλόπιστα σας λέω ότι θεωρώ ότι ορθώς κάνετε και ακολουθείτε την κοινοτική κατεύθυνση. Ορθώς προχωρείτε και ίσως θα έπρεπε να προχωρήσετε και σε μερικά πράγματα πιο πολύ για την ίδρυση βιομηχανικών πάρκων ή αυτονομαζόμενων business parks και δεν είναι και τυχαίο ότι η Νέα Δημοκρατία ψηφίζει την αρχή του νομοσχεδίου.
'Ερχεστε όμως εδώ πέρα στη Βουλή και μας λέτε ότι στεναχωριέστε γιατί σας κατηγορήσαμε για προχειρότητα. Μα, κυρία Υπουργέ, αν κάποιος Υπουργός είχε αυτήν την έκθεση την οποία έχετε σήμερα σεις από την Επιστημονική Επιτροπή της Βουλής, δεν μπορεί να ένιωθε άνετα, δεν μπορεί να νιώθετε εσείς ευτυχής. Γιατί αυτή η επιστημονική έκθεση απλά και μόνο, άσχετα αν είναι αντισυνταγματικό ή όχι, τι σας λέει; Σας λέει ότι επτά υπηρεσίες και εντυπωσιάζομαι γιατί αν είναι αυτό το χάλι των επτά νομικών υπηρεσιών, των επτά Υπουργείων, αλίμονό μας! Γιατί φθάνει η επιστημονική έκθεση της Βουλής και σας λέει ότι το νομοσχέδιο αυτό ουσιαστικά δεν πρόκειται ποτέ να λειτουργήσει. Και δεν θα μπορέσει να λειτουργήσει διότι θα σταματήσει στο Ε' Τμήμα του Συμβούλιου της Επικρατείας. Και ορθώς σας το επεσήμανε ο κ. Βουλγαράκης. Και η πρόταση της Νέας Δημοκρατίας σ' αυτήν την κουβέντα δεν είναι να σας ψέξουμε, διότι θέλουμε να κάνουμε αντιπολίτευση για την αντιπολίτευση, αλλά θέλουμε να φθάσουμε σε ένα σημείο που να μπορεί να είναι η απορροφητικότητα των κονδυλίων ικανοποιητική, να μπορεί να υπάρχει μια ανάπτυξη σωστή σ' αυτόν τον τόπο και να μπορεί να βοηθηθεί η βιομηχανία και οι υπόλοιπες μικρομεσαίες επιχειρήσεις και αυτό γιατί πιστεύω ότι σ' αυτά τα βιομηχανικά πάρκα θα μπορέσουν να γίνουν και συνενώσεις μικρομεσαίων επιχειρήσεων οι οποίες θα μπορέσουν να λειτουργήσουν αποτελεσματικότερα. Αλλά είμαστε υποχρεωμένοι να τονίσουμε ότι έτσι όπως το φέρατε το νομοσχέδιο, δεν σας αρέσει να το λέμε ότι είναι πρόχειρο, είναι όμως πρόχειρο, κυρία Υπουργέ.
Το κάνατε πάρα πολύ γρήγορα, πάρα πολύ πρόχειρα, το κάνατε -λέει- με τους φορείς μαζί. Μα, δεν υπάρχει ένας φορέας ο οποίος να μη διαμαρτυρήθηκε ότι είχε πάρα πολύ λίγο χρόνο να απαντήσει. Στα χαρτιά τα οποία είχα μπροστά μου, και οι φορείς διαμαρτύρονται και λένε ότι δεν είχαμε χρόνο να το μελετήσουμε και να απαντήσουμε.
Σας ετέθη δε και από όλες τις πτέρυγες της Βουλής -και θέλω να το σημειώσω αυτό- ένα θέμα, το οποίο αναμφισβήτητα δεν μπορεί να μην έχει απασχολήσει την Κυβέρνησή σας. Εν πάση περιπτώσει, έχει απασχολήσει πολύ την Αντιπολίτευση. Το ερώτημα και το ζητούμενο το οποίο τίθεται, είναι η ισόρροπος ανάπτυξη σ' αυτόν τον τόπο. Για να μπορέσει να υπάρχει ισόρροπος ανάπτυξη, η οποία αυτήν τη στιγμή αναμφισβήτητα δεν υπάρχει, θα πρέπει να δοθούν κάποια ειδικότερα κίνητρα. Δεν υπάρχει καμία αμφιβολία γι' αυτό. 'Ηδη το φυσικό αέριο, ο τρόπος, δηλαδή, με τον οποίο θα υπάρχει το φυσικό αέριο, όταν θα καταφέρουμε να το φέρουμε και όταν θα καταφέρουμε να το υλοποιήσουμε το πρόγραμμα, δημιουργεί μία ανισότητα αυτήν καθ' εαυτή. Διότι υπάρχουν περιοχές που έχουν ή θα έχουν ενέργεια πολύ πιο φθηνή και υπάρχουν περιοχές -και ορθώς σας το είπε ο συνάδελφος ο κ. Βεζδρεβάνης πριν- ιδιαίτερα η 'Ηπειρος και η Πελοπόννησος, οι οποίες δεν θα έχουν αυτήν την δυνατότητα.
Σας το λέω ευθέως, ότι τα άρθρα τα οποία θα φέρετε, έτσι όπως είναι διαμορφωμένα, η Νέα Δημοκρατία θα τα καταψηφίσει. Σας το λέω από την αρχή για να το ξέρετε, μήπως και μπορέσουμε μέχρι την Τρίτη που θα συνεχιστεί αυτή η συζήτηση να διορθώσουμε ορισμένα πράγματα. Δεν θα έπρεπε, δηλαδή, σήμερα η Βουλή να βάλει κάποιες κατευθυντήριες γραμμές; Δεν θα έπρεπε να ξεκινήσουμε λέγοντας, ότι κάποιες περιοχές οι οποίες έχουν περισσότερη ανάγκη, θα έχουν μεγαλύτερα και αυξημένα κίνητρα; Και εμένα, πρέπει να σας πω, ότι δεν με έπεισε το επιχείρημα περί βυρσοδεψείων και ότι θα έχουν αυξημένο κόστος, ενώ η Θεσπρωτία λέει, αν έχει αποκτήσει μία ΒΕΠΕ, θα είναι φθηνότερο το κόστος, διότι θα είναι άλλου είδους ΒΕΠΕ. Μα, εγώ αυτό που θέλω ως πολιτικός και ως πολίτης, είναι να καταφέρω να έχω τέτοια κίνητρα σε ορισμένες υποβαθμισμένες περιοχές, ώστε να δημιουργηθεί μια αυξημένη παραγωγή και να κινηθεί η οικονομία. Αυτό δεν θα έπρεπε η Βουλή των Ελλήνων να το προχωρήσει και εν πάση περιπτώσει, τουλάχιστον να δώσει ένα στίγμα, κύριοι συνάδελφοι του ΠΑ.ΣΟ.Κ., που με ακούτε τώρα με προσοχή;
Εγώ πιστεύω, ότι το νομοσχέδιο αυτό αν και βρίσκεται προς τη σωστή κατεύθυνση -διότι πράγματι πρέπει να υπάρξουν αυτές οι βιομηχανικές περιοχές- πάσχει και πάσχει βαρύτατα. Και δεν είναι ότι θα το πούμε σήμερα στη Βουλή. Είναι ότι δεν θα μπορέσει να υλοποιηθούν αυτές οι ΒΕΠΕ.
Σας έγιναν όλες οι σχετικές παρατηρήσεις και περί των χωροταξικών μελετών οι οποίες λείπουν και για το περιβάλλον, που είναι αναμφισβήτητα μείζον θέμα. Το περάσατε έτσι ελαφρά τη καρδία. Φοβούμαι, ότι θα σταματήσουν οι περισσότερες ΒΕ.ΠΕ. με μία προσφυγή και εν πάση περιπτώσει, θα καταστεί και έτσι η λειτουργία τους αδύνατη.
Θα προσθέσω όμως και κάτι άλλο. Είναι τεράστιες αυτήν τη στιγμή οι δυνατότητες τις οποίες δίνει η Βουλή των Ελλήνων στην Εκτελεστική Εξουσία για να μπορέσει να δημιουργήσει αυτές τις ΒΕ.ΠΕ. Δηλαδή, εγώ σπανίως έχω δει τέτοιες δυνατότητες εν λευκώ. 'Ολα τα προεδρικά διατάγματα, όλες οι εγκρίσεις από την αρχή μέχρι το τέλος είναι θέμα της Υπουργού Ανάπτυξης. Δεν νομίζετε, ότι είναι πάρα πολύ μεγάλο το ρίσκο το οποίο παίρνει η οποιαδήποτε κυβέρνηση αυτήν τη στιγμή πάνω στους ώμους της, χωρίς καμία κατευθυντήρια γραμμή, χωρίς καμία προϋπόθεση;
Θα τα πούμε και για τις ΠΟΤΑ μετά όταν θα έλθει η τροπολογία για την ΠΟΤΑ, την οποία φέρατε και για τον τρόπο τον οποίο προβλέπεται και η νομοθετική ρύθμιση των ΠΟΤΑ και η απορρόφηση των κονδυλίων τουρισμού. Αλλά δεν νομίζετε, ότι κάποιο κεντρικό σχεδιασμό, κάποια κεντρικά όρια, θα έπρεπε να τα είχατε δώσει μέσα από το νομοσχέδιο, ώστε να μπορέσει και η Βουλή να ξέρει τι ακριβώς ψηφίζει και υπό ποιες προϋποθέσεις;
Μας είπατε ότι είναι έτοιμα τα προεδρικά διατάγματα. Πράγματι, δεν συνηθίζετε να φέρνετε στη Βουλή το προεδρικό διάταγμα. Θα σας πείραζε πάρα πολύ να ενημερώσετε για το περιεχόμενό τους; Θα είχε ενδιαφέρον, τουλάχιστον προφορικά, να ενημερώσετε το Σώμα για το περιεχόμενο των προεδρικών διαταγμάτων, για να καταλάβουμε και εμείς περίπου ποιος είναι ο τρόπος με τον οποίο υπολογίζετε να υλοποιήσετε το νομοσχέδιο.
Κυρίες και κύριοι συνάδελφοι, εγώ θα κλείσω και δεν πρόκειται να μακρηγορήσω. Θα πω μόνο μια κουβέντα. Τα άρθρα θέλουν πολύ μεγάλη προσοχή. Θέλουν προσοχή και επεξεργασία στις άλλες δύο ημέρες στις οποίες θα έχουμε ακόμη τη δυνατότητα συζήτησης στη Βουλή. Θέλω να ελπίζω, ότι όπως έκανε σήμερα μία διόρθωση η κυρία Υπουργός, θα έλθει και με άλλου είδους διορθώσεις.
Και θέλω να ελπίζω, κύριε Υπουργέ, ότι θα σκεφθείτε τουλάχιστον το μήνυμα για την ισόρροπη ανάπτυξη την οποία σας δίνουμε σήμερα και θα φέρετε σε κάποιες περιοχές μία προτίμηση, ένα αυξημένο ποσοστό στα κίνητρα, ένα αυξημένο ποσοστό σε grants.
ΠΡΟΕΔΡΕΥΩΝ (Λουκάς Αποστολίδης): Ο κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε και κύριοι συνάδελφοι, πιστεύω ότι η Κοινοβουλευτική Εκπρόσωπος της Νέας Δημοκρατίας αδικεί εαυτή και το νομοσχέδιο, γιατί, εφόσον είναι οπαδός του "λιγότερο κράτος, καλύτερο κράτος", το νομοσχέδιο αυτό το κάνει πράξη. 'Ερχεται το νομοσχέδιο σήμερα και δημιουργεί ένα ευέλικτο σύστημα δημιουργίας των βιομηχανικών περιοχών και των βιοτεχνικών πάρκων, που πραγματικά τα έχει ανάγκη η χώρα. Δεν νομίζω ότι αμφισβητείται ούτε από σας ούτε από κανένα άλλο κόμμα. Μπορεί το Κομμουνιστικό Κόμμα να αμφισβητεί γενικώς το νομοσχέδιο, γιατί λέει σε όλα "όχι" και δεν έχει πει ποτέ "ναι". 'Ο,τι και να γίνει, όχι θα πει.
ΝΙΚΟΛΑΟΣ ΓΚΑΤΖΗΣ: Τέτοια πολιτική!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εν πάση περιπτώσει, αυτή ψηφίζει ο ελληνικός λαός. Τι να κάνουμε, δεν ψηφίζει εσάς! Μακάρι, να πείθατε τον ελληνικό λαό να σας ψηφίσει.
ΝΙΚΟΛΑΟΣ ΓΚΑΤΖΗΣ: Θα σας γνωρίσει ο ελληνικός λαός!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μας γνωρίζει εκατό χρόνια!
Εν πάση περιπτώσει, το νομοσχέδιο βάζει πράγματι ένα μοντέρνο, θα έλεγα, πλαίσιο δημιουργίας των βιοτεχνικών περιοχών και δίνει κίνητρα πραγματικά. Και δεν είναι σωστό αυτό που λέτε ότι δεν υπάρχει το κίνητρο για την ισόρροπη ανάπτυξη, γιατί μιλάει για 25% μέχρι 60%. Δίνει τη δυνατότητα, λοιπόν, σε άλλες περιοχές να δοθεί μεγαλύτερο κίνητρο και σε άλλες μικρότερο, ανάλογα με το πώς θα κρίνει.
Το θέμα του φυσικού αερίου που βάλατε, πιστεύω ότι είναι πάρα πολύ σοβαρό και ασπάζομαι πραγματικά ότι χρειάζεται, για τις βιομηχανικές περιοχές, που θα είναι εκτός του πεδίου δράσης φυσικού αερίου, να ενισχυθούν περισσότερο. Γιατί φαντάζεσθε, ας πούμε, μία βιομηχανική περιοχή στην Πάτρα ή στον Πύργο ή στην Καλαμάτα με μία βιομηχανική περιοχή η οποία θα είναι στο Βόλο, στη Λάρισα ή στην Κοζάνη -γιατί θα πάει και μέχρι την Κοζάνη το φυσικό αέριο- ή στο Καρπενήσι; Το Καρπενήσι θα είναι πιο κοντά στον αγωγό του φυσικού αερίου και μπορεί να φτάσει καμιά φορά εκεί. Αλίμονο, βεβαίως, από την Πελοπόννησο και την 'Ηπειρο, που θα είναι πάρα πολύ μακριά το φυσικό αέριο, για να έχουμε φθηνή πραγματικά ενέργεια.
Επίσης, το μεγάλο θέμα το οποίο μπήκε, ήταν το θέμα των δασικών εκτάσεων. Πράγματι, υπάρχει νομολογία του Συμβουλίου Επικρατείας. Και να θυμίσω στην κ. Μπακογιάννη το περίφημο "Μαρίκειο", όπως ονομάστηκε τότε, ίδρυμα, πάλι μέσα σε δασική έκταση, όπου το Συμβούλιο Επικρατείας το απέρριψε. Βεβαίως, όπως είναι διατυπωμένη η διάταξη, έχετε δίκιο όταν λέτε ότι είναι ακριβώς όπως το Σύνταγμα προβλέπει, γιατί διάβασα και τη διάταξη του Συντάγματος που λέει, το άρθρο 24, και τη διατύπωση που λέει "η θυσία" -μάλιστα μιλάει περί θυσίας- "θα γίνει εφόσον δεν υπάρξει κανένας άλλος τρόπος που να μπορεί να ικανοποιηθεί".
'Αρα, όταν θα πρόκειται να γίνει μία βιομηχανική περιοχή σε ένα σημείο που κρίνουμε ότι θα βοηθήσει την ανάπτυξη της χώρας και δεν υπάρχει τίποτε άλλο εκτός από το να αποχαρακτηριστεί κάποιο κομμάτι δάσους, τότε βεβαίως θα είναι απαραίτητο να γίνει. 
Εκείνο το οποίο φοβάμαι και θέλω να το επισημάνω από τώρα είναι, μήπως αναλάβουν πρωτοβουλίες -και θα είναι καλό βέβαια να αναλάβουν πρωτοβουλίες, αν υπάρχουν εκτάσεις- νομαρχιακές αυτοδιοικήσεις, επιμελητήρια και άλλοι δημόσιοι ή παραπλήσιοι προς το δημόσιο φορείς, οι οποίοι θα βρουν την ευκαιρία όποιες δασικές εκτάσεις έχουν εκεί, να τις αποχαρακτηρίζουν και να τις κάνουν βιομηχανικές περιοχές. Αυτό σας το επισημαίνω, γιατί δεν θα πρέπει να ανοιχτεί η όρεξη κάποιων τέτοιων νομαρχιακών αυτοδιοικήσεων, εφόσον θα έχουν το δικαίωμα να δημιουργήσουν βιομηχανικά πάρκα και βιομηχανικές περιοχές, ιδιαίτερα όταν πρόκειται για δασικές εκτάσεις. 
Για τις καμμένες δασικές εκτάσεις πολύ σωστά είπατε να εξαιρεθούν ρητά, γιατί έτσι δεν θα μείνει σε κανέναν καμία αμφιβολία, ότι δεν έχει καμία πρόθεση το νομοσχέδιο να θίξει, αυτό το οποίο προβλέπει το Σύνταγμα στο άρθρο 117. Οι δασικές εκτάσεις οι οποίες κάηκαν θα είναι υποχρεωμένη η πολιτεία από το Σύνταγμα να τις αναδασώσει και τίποτε άλλο να μην τις κάνει, για να μην πει κάποιος ότι δίνουμε κίνητρα στους εμπρηστές. Γιατί, αν το αφήσουμε έτσι, μπορεί να το πει κάποιος, παρότι ρητώς προβλέπεται από το 117 άρθρο του Συντάγματος.
Επίσης, θέλω να επισημάνω ότι οι βιομηχανικές περιοχές, οι βιοτεχνικές περιοχές, τα τεχνολογικά πάρκα είναι απαραίτητα, αν θέλουμε σήμερα να υπάρξει ανάπτυξη. 
Αν δεν υπάρξουν αυτά τα βιομηχανικά πάρκα, τι θα γίνει; 'Ολη η Ελλάδα θα γίνει Οινόφυτα; 'Εχει γίνει όλη η Ελλάδα Οινόφυτα. 'Οποιος έχει ένα χωράφι, πηγαίνει και στήνει μία βιοτεχνία. Ακόμη και στα χωριά κάποιος στήνει ένα ελαιοτριβείο. Ε, αυτό το ελαιοτριβείο προξενεί ζημιά στο περιβάλλον. Παρότι είναι ένα ελαιοτριβείο σε κάποιο χωριό, προξενεί ζημιά. 'Οσοι κατάγεσθε από χωριά, θα πρέπει να γνωρίζετε ότι και ένα ελαιοτριβείο μπορεί να προξενήσει ζημιά στο περιβάλλον. Αν δεν υπάρξουν περιβαλλοντικές μελέτες, βιολογικοί καθαρισμοί, όλες αυτές οι υποδομές που προβλέπονται από το νομοσχέδιο, δεν πρόκειται ποτέ να γίνουμε μία χώρα που να έχει καθαρή βιομηχανία. Μπορούμε να έχουμε καθαρή βιομηχανία, μπορούμε ακόμη να περισώσουμε κάτι. Δεν μπορούμε να τα περισώσουμε όλα, αλλά μπορούμε να περισώσουμε κάτι. Και πρέπει να σπεύσετε να εκδοθούν γρήγορα τα προεδρικά διατάγματα και οι υπουργικές αποφάσεις. Είπατε ότι -και αυτό μας ικανοποιεί- γρήγορα θα αρχίσει να υλοποιείται αυτός ο νόμος.
Θα ήμουν ευτυχής αν σε κάθε νομοσχέδιο ερχόταν και μία έκθεση από τον Υπουργό, που να μας έλεγε πού κτυπιέται η γραφειοκρατία. Νομίζω ότι αυτό γίνεται στις Η.Π.Α. Το Κογκρέσο είναι υποχρεωμένο, όταν καταθέτει κάποιο νόμο για να πάει στον Πρόεδρο των Η.Π.Α., να υποβάλει και μία έκθεση που να λέει πού πραγματικά κτυπιέται η γραφειοκρατία με το συγκεκριμένο νομοσχέδιο.
Εδώ κάνετε μερικές τομές, τον ένα μήνα που βάζετε για την έκθεση, αλλά εμπλέκονται πολλές υπηρεσίες. Το one stop shop που είπατε, εγώ τουλάχιστον δεν το είδα να γίνεται πράξη μέσα από το νομοσχέδιο, παρότι είναι αναγκαίο να γίνει αυτό το πράγμα. Κάποια στιγμή ο οποιοσδήποτε επενδυτής που πρόκειται να φτιάξει μία βιομηχανική περιοχή ή μία βιοτεχνία, θα πρέπει να ξέρει ότι απευθύνεται σε μία υπηρεσία του δημοσίου, καταθέτει όλα τα χαρτιά που θα του ζητήσουν, εγκρίνονται και παίρνει μία και μόνο απόφαση, η οποία συμπεριλαμβάνει όλες τις αποφάσεις που χρειάζονται.
ΚΥΡΙΑΚΟΣ ΣΠΥΡΙΟΥΝΗΣ: Και δίνει σ' έναν φακελάκι!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αυτό είναι μία άλλη μεγάλη αμαρτία.
Σας πληροφορώ ότι για να πάει να πάρει κάποιος μία άδεια για ένα σουβλατζίδικο, αγανακτεί κυριολεκτικά σε πόσες υπηρεσίες πρέπει να πάει. Σκεφτείτε να πάει να φτιάξει μία βιομηχανική περιοχή. Θα πρέπει αυτό να το δούμε γενικώς ως πολιτεία και ως κοινωνία, ανεξάρτητα αν είναι το ΠΑ.ΣΟ.Κ σήμερα στην Κυβέρνηση ή χθες ήταν η Νέα Δημοκρατία. Δεν μπορεί να πάει άλλο αυτή η ιστορία. Αυτό το άσκοπο χάσιμο χρόνου από τη γραφειοκρατία και η μία υπηρεσία λέει "μέχρι εδώ έχω αρμοδιότητα εγώ πήγαινε στην άλλη", η άλλη μέχρι εκεί, η άλλη μέχρι παραπέρα, δεν μπορεί να συνεχιστεί. Κάποια στιγμή αυτό θα πρέπει να γίνεται μέσα από το ίδιο το σύστημα, μέσα από την ίδια την κρατική μηχανή. Δεν είναι ξεχωριστό κράτος το ένα Υπουργείο από το άλλο. Το έχουμε πει πολλές φορές, αλλά δυστυχώς δεν το κάνουμε πράξη. 'Εχετε μία χρυσή ευκαιρία -και πιστεύω ότι είναι ώριμο αίτημα όλων των παραγωγικών τάξεων- να το κάνετε πράξη εσείς μαζί με το Υπουργείο Εθνικής Οικονομίας. Δεν μπορεί να πάει άλλο αυτό το πράγμα. Βρείτε τα. Εν πάση περιπτώσει, πρέπει να τα βρούμε ως πολιτεία, ως κράτος με τους πολίτες. 'Εχουν φύγει πάρα πολλές επενδύσεις. Ποιος δεν είναι μάρτυρας από παράπονα τα οποία δεχόμαστε, ότι "πράγματι εγώ έχω την πρόθεση να κάνω αυτήν την επένδυση, πήγα, ρώτησα και δεν ήξερε κανένας να με πληροφορήσει τίποτε, έπρεπε να ξεκινήσω μιζάροντας", όπως είπε ο κ. Σπυριούνης, "τον έναν και τον άλλον, για να αρχίσω να παίρνω πληροφορίες. Και μετά, κάνοντας τον ίδιο κύκλο πάλι για να αρχίσω να παίρνω τις κατά τόπους άδειες". Αν αυτό δεν το σταματήσουμε, θα συνεχίζει αυτή η διαδικασία και το αποτέλεσμα θα είναι να μην έχουμε παραγωγικές επενδύσεις στη χώρα. Γιατί το να κάνουμε επενδύσεις, οι οποίες έχουν σχέση μόνο με τις υπηρεσίες είναι καλές. Καλύτερες, όμως, είναι οι υπηρεσίες εκείνες που παράγουν και κάτι, αν θέλουμε πραγματικά να έχουμε μέλλον ως κοινωνία. Μπορεί πριν από λίγα χρόνια η χώρα μας να ήταν μία χώρα, αν θέλετε, η οποία εστερείτο ενδοχώρας, όπως λέμε στην οικονομία. Σήμερα αυτή η ενδοχώρα υπάρχει. 'Ανοιξαν τα Βαλκάνια, υπάρχει η ελεύθερη οικονομία. Και βεβαίως αυτό το νομοσχέδιο θα ευνοήσει περισσότερο της βόρειες περιοχές.
Θα ευνοήσει πολύ περισσότερο τη Βόρειο Ελλάδα, γιατί θα είναι πιο κοντά σε μεγαλύτερες αγορές, ενώ η Νότιος Ελλάδα θα είναι πιο μακριά από αυτές τις μεγάλες, για τα δεδομένα τα δικά μας, αγορές οι οποίες ανοίγουν. Βεβαίως, αν αναπτυχθούν γρήγορα και αν το αντιληφθούν γρήγορα οι παράγοντες, τα επιμελητήρια, οι βιομηχανικοί σύνδεσμοι και εν πάση περιπτώσει όλοι αυτοί, οι οποίοι ασχολούνται με τις παραγωγικές επενδύσεις ...
ΓΕΩΡΓΙΟΣ ΟΡΦΑΝΟΣ: Η Κυβέρνηση να το αντιληφθεί εγκαίρως.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η Κυβέρνηση, όπως αντιλαμβάνεσθε, κύριε συνάδελφε, το αντελήφθη εγκαίρως. Φέρνει αυτήν την ...
ΓΕΩΡΓΙΟΣ ΟΡΦΑΝΟΣ: Τα παίρνει από το Βορρά και τα μεταφέρει στο Νότο.
ΠΡΟΕΔΡΕΥΩΝ (Λουκάς Αποστολίδης): Παρακαλώ να μην γίνονται μεταμεσονύκτιες αντιπαραθέσεις.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, είναι σε ήπιους τόνους και καλοπροαίρετες.
ΠΡΟΕΔΡΕΥΩΝ (Λουκάς Αποστολίδης): 'Αρα λέτε ότι τότε είναι και δημιουργικές αυτές οι αντιπαραθέσεις.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα ήθελα να πω, λοιπόν, ότι δίνεται η δυνατότητα μιας ταχείας ανάπτυξης της επαρχίας και πιστεύω ότι το Υπουργείο, το οποίο πραγματικά αναλαμβάνει μεγάλη ευθύνη, γιατί παίρνει όλο το παιχνίδι επάνω του, θα πρέπει να δώσει προτεραιότητα και στο ποιες θα είναι οι περιοχές, όπου θα πρέπει να γίνουν αυτές οι βιομηχανικές περιοχές και τα βιομηχανικά πάρκα, γιατί μπορεί να ζητήσει κάποιος να κάνει μία βιομηχανική περιοχή, γιατί έχει άλλους σκοπούς.
Να μην φεύγει από το μυαλό μας ότι μπορούν να παρουσιασθούν και κάποιοι αεριτζήδες. Η επιδότηση είναι 60%. Μπορεί κάποιος να έχει κάποια στρέμματα σε κάποιο βουνό και να πει ότι θα κάνει βιομηχανική περιοχή. Αν του το εγκρίνουν, γίνουν ψευτοέλεγχοι, πάρει την επιδότηση και μετά φύγει, του λέμε ότι πρέπει να επιστρέψει τα χρήματα. Ο νόμος λέει ότι πρέπει να τα επιστρέψει. Θα μας πει "δεν έχω, τα έβαλα εκεί, πάρτε την βιομηχανική περιοχή, την οποία έφτιαξα πάνω στο βουνό, χωρίς ποτέ να πάει κανείς εκεί να επενδύσει".
Αυτά τα είπα, για να δείξω την υπερβολή που μπορεί να υπάρχει με το παράδειγμα, γιατί πρέπει και το ίδιο το Υπουργείο να κατευθύνει κάποιους που θέλουν να κάνουν επενδύσεις προς τις περιοχές εκείνες, όπου πιστεύει το κράτος, η Κυβέρνηση ότι πρέπει να γίνει η βιομηχανική ανάπτυξη. Τότε και μόνο τότε θα έχει πετύχει το σκοπό του αυτό το σχέδιο νόμου, που θα γίνει νόμος του κράτους.
Θέλω να πιστεύω, κύριοι συνάδελφοι, ότι η Υπουργός, τόσο στην Επιτροπή όσο και στην Ολομέλεια, έδειξε πολύ καλή διάθεση, δέχθηκε πάρα πολλές από τις προτάσεις, οι οποίες έγιναν στην Επιτροπή. Πιστεύω ότι όποιες εποικοδομητικές προτάσεις γίνουν εδώ για την αρτιότερη εμφάνιση του νομοσχεδίου, αλλά και για την λειτουργικότητά του, θα γίνουν αποδεκτές, έτσι ώστε να βγει ένα αρτιότερο νομοθέτημα.
Είναι μία παρέμβαση, η οποία γίνεται στη βιομηχανική πολιτική της χώρας μετά το 1964-1965, νομίζω. Είναι η πρώτη σοβαρή παρέμβαση, η οποία γινεται, αν αφαιρέσουμε κάποια προεδρικά διατάγματα, που έχουν γίνει κατά καιρούς για τις βιομηχανίες της περιοχής της Αττικής και της Θεσσαλονίκης.
Αυτό είναι είναι ένα νομοθέτημα, το οποίο καλύπτει όλη τη χώρα. Το ψηφίζει η Νέα Δημοκρατία, αλλά υπάρχει ένα "ναι μεν, αλλά". Ναι μεν το ψηφίζει, γιατί πρέπει να το ψηφίσει, γιατί καταλαβαίνει ότι πρέπει να υπάρξει βιομηχανική ανάπτυξη. Δεν μπορεί όμως επειδή το θέλει το ΠΑΣΟΚ να το ψηφίσει όλο και λέει ότι θα το καταψηφίσει στα άρθρα. Το ψηφίζει επί της αρχής και το καταψηφίζει στα άρθρα. Αν νομίζετε ότι είναι ένα νομοσχέδιο το οποίο πραγματικά βοηθά την ανάπτυξη της χώρας και είναι και σύμφωνο με αυτά τα οποία εσείς λέτε, γιατί εσείς λέτε ότι είναι σύμφωνο με αυτά, τα οποία εσείς λέτε, δεν κατάλαβα γιατί το καταψηφίζετε.
ΑΔΑΜ ΡΕΓΚΟΥΖΑΣ: Δεν είμαστε των συλλογικών απόψεων.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είσαστε των αποσπασματικών και των μηδέποτε ολοκληρωμένων.
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, το λόγο.
ΝΙΚΟΛΑΟΣ ΓΚΑΤΖΗΣ: Γιατί η κ. Μπακογιάννη;
ΘΕΟΔΩΡΑ ΜΠΑΚΟΓΙΑΝΝΗ: Κύριε Πρόεδρε, ένα σχόλιο μόνο.
ΠΡΟΕΔΡΕΥΩΝ (Λουκάς Αποστολίδης): Για ένα σχόλιο ζήτησε το λόγο. Αν δεν επιτρέπετε, κύριε συνάδελφε, ξέρετε τη διαδικασία, ο λόγος, ο αντίλογος. Δεν πρόκειται να πάρει χρόνο.
ΝΙΚΟΛΑΟΣ ΓΚΑΤΖΗΣ: Δεν είναι θέμα αν επιτρέπεται ή όχι.
ΠΡΟΕΔΡΕΥΩΝ (Λουκάς Αποστολίδης): Ορίστε, κυρία Μπακογιάννη.
ΘΕΟΔΩΡΑ ΜΠΑΚΟΓΙΑΝΝΗ: 'Ενα σχόλιο θέλω να κάνω μόνο, κύριε Πρόεδρε, σ' αυτά τα οποία είπε ο Κοινοβουλευτικός Εκπρόσωπος του ΠΑΣΟΚ.
Κύριε συνάδελφε, είναι πολύ δύσκολο αντιλαμβάνομαι για μερικούς συναδέλφους του ΠΑΣΟΚ να αντιληφθούν, ότι η Νέα Δημοκρατία είναι όντως ένα κόμμα ευθύνης .
Εμείς εννοούμε αυτά, τα οποία λέμε. Πιστεύουμε στη βιομηχανική ανάπτυξη, πιστεύουμε ότι χρειάζονται τομές, αλλά δεν μπορούμε να σας πούμε -και φοβούμαι ότι και σ' εσάς έτσι με το ζόρι βγήκε η υποστήριξη του νομοσχεδίου- ότι δεν έχει πολύ μεγάλες αδυναμίες το νομοσχέδιο. Είναι πάρα πολύ απλό. 
Καταφέρατε να μας πείτε ότι συμφωνείτε μαζί μας για το θέμα της Πελοποννήσου και για τις αδυναμίες, διότι εκεί βιώνετε το πρόβλημα λίγο περισσότερο, αλλά το νομοσχέδιο αυτό έχει τεράστιες αδυναμίες. Είναι πρόχειρο και η Νέα Δημοκρατία προσπαθεί να κάνει την Κυβέρνηση και την Κοινοβουλευτική Ομάδα του ΠΑΣΟΚ να διορθώσει αυτές τις αδυναμίες, έτσι ώστε να μπορέσουμε να ψηφίσουμε και τα άρθρα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Περιμένουμε τις προτάσεις σας.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, πιστεύω ότι είναι κοινά αποδεκτό ότι η ανάπτυξη είναι συνυφασμένη με τη βιομηχανία. 'Ομως εδώ δεν μιλάμε για μία νέα πρωτοβουλία που θα δώσει μία ώθηση πραγματικά στη βιομηχανική ανάπτυξη της χώρας. Μήπως άραγε δεν υπάρχουν σήμερα οι κατάλληλοι χώροι, αυτό που ειπώθηκε ότι οι βιομηχανικές περιοχές σήμερα είναι ξεπερασμένες, γιατί δήθεν διοικούνται από την τράπεζα, από την ΕΤΒΑ; 
Αν κάνετε μία βόλτα στη βιομηχανική περιοχή του Βόλου, σ' ένα απέραντο βιομηχανικό νεκροταφείο, εκεί ο οποιοσδήποτε θέλει να κάνει μία επιχείρηση θα βρει πάμφθηνες κτιριακές και άλλες εγκαταστάσεις με όλες τις υποδομές που μπορεί να έχει -αποχέτευσης, ύδρευσης, μέσων, δρόμων, χώρων αποθήκευσης κλπ.- και όμως εκεί δεν πάνε. Γιατί δεν πάνε; Γιατί η πολιτική που ακολουθείται σήμερα από την Κυβέρνηση είναι η πολιτική της αποσάθρωσης της βιομηχανίας. Και πέρα από αυτό, είναι η πολιτική που με ευθύνη, καθοδήγηση και προτροπή της Κυβέρνησης θέλει να πείσει αυτούς, οι οποίοι θέλουν να κάνουν επενδύσεις να μεταφέρουν τα κεφάλαιά τους είτε στις βαλκανικές χώρες είτε σε άλλες, για να διεισδύσουμε -λέει- και να επηρεάσουμε τις χώρες αυτές αφήνοντας τον 'Ελληνα εργαζόμενο στην ανεργία, στην εξαθλίωση, στη φτώχεια και οδηγώντας τη βιομηχανία της χώρας στην πλήρη εξάθρωσή της.
Μην, λοιπόν, βρίσκουμε ευφυολογήματα τέτοια, αλλά και ιδεολογικά δήθεν τερτίπια για να στηρίξουμε μία τέτοια κατεύθυνση.
Επειδή ακούστηκε από την Κοινοβουλευτικό Εκπρόσωπο της Νέας Δημοκρατίας, όπως και από την κυρία Υπουργό ότι πραγματικά είναι ένα τολμηρό βήμα, λύνει προβλήματα, νοικοκυρεύει το περιβάλλον κλπ., θέλω να ρωτήσω από πού βγαίνουν όλα αυτά. 
Τι πρότεινε ο Κοινοβουλευτικός Εκπρόσωπος του ΠΑΣΟΚ; 'Οπου υπάρχει -λέει- δασική έκταση της Νομαρχιακής Αυτοδιοίκησης ή της Τοπικής Αυτοδιοίκησης κλπ. να αποχαρακτηριστούν. Δηλαδή, τι κάνουμε; Αποχαρακτηρίζουμε το δάσος για να κάνουμε βιομηχανία; Επειδή της Τοπικής Αυτοδιοίκησης ή της Νομαρχιακής Αυτοδιοίκησης η έκταση είναι τελικά δημόσια παύει να είναι δάσος;
Ειπώθηκε ότι θα λύσουν τα προβλήματα της διάσπαρτης βιομηχανίας. Μα, τώρα είναι που θα γίνει "του Κουτρούλη ο γάμος", που λέει ο λαός, σ' αυτήν την περίπτωση. Γιατί όποιος θέλει και έχει πενήντα, εκατό στρέμματα θα πάει να βγάζει μία άδεια, θα την υποβάλει, θα κάνει τις μελέτες κλπ. και θα έχει μία βιομηχανική περιοχή.
Και επειδή ειπώθηκε ότι εμείς σε όλα λέμε "όχι", θέλω να πω, κύριε Κοινοβουλευτικέ Εκπρόσωπε του ΠΑΣΟΚ, ότι λέμε "όχι", όταν το πιστεύουμε και πέστε μου εσείς ένα νόμο που έφερε αυτή η Κυβέρνηση -δεν λέω γι' αυτόν που είπατε ότι θα βάλετε ταμπέλα και θα γυρίζετε στην Ομόνοια, γιατί εκείνος δεν ήταν φιλολαϊκός, γιατί και εσείς δεν τον εγκρίνατε...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πότε είπατε "ναι", είπαμε.
ΝΙΚΟΛΑΟΣ ΓΚΑΤΖΗΣ: Πέστε μου ένα νομοσχέδιο που πέρασε από αυτήν τη Βουλή, που ήταν μέσα σε φιλολαϊκή κατεύθυνση και δεν ήταν σε ενίσχυση του μεγάλου κεφαλαίου; Πέστε μου ένα.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ο λαός είναι το 5%;
ΝΙΚΟΛΑΟΣ ΓΚΑΤΖΗΣ: Εντάξει, αυτά μας τα έχετε ξαναπεί. Να δούμε μέχρι πότε θα μπορείτε να κοροϊδεύετε αυτόν τον κόσμο, μέχρι πότε θα τον εξαπατάτε, μέχρι πότε θα λέτε προεκλογικά άλλα και άλλα θα εφαρμόζετε μετά τις εκλογές και μέχρι πότε θα βγαίνετε στα μπαλκόνια για να του υπόσχεστε και μετά να τα αναιρείτε όλα.
Επίσης, ειπώθηκε εδώ ότι θα τηρηθούν οι νόμιμες διαδικασίες κλπ.
Μα, κυρία Υπουργέ, μέσα σε τριάντα μέρες, όταν ο ιδιοκτήτης θα είναι και ελεγχόμενος, αλλά και ελεγκτής και υποβάλλων τις μελέτες, θα μπορέσει η υπηρεσία να εξετάσει τη χωροταξική μελέτη, την πολεοδομική μελέτη, την περιβαντολογική μελέτη κλπ. και αν δεν την έχει έτοιμη να κοτσάρετε εσείς την υπογραφή και να πάρει το οκέι για να ξεκινήσει; Είναι δηλαδή, νομοσχέδιο αυτό; Είναι σωστό αυτό που λέτε ότι θα παραδίδετε για πενήντα χρόνια την παραλία να την εκμεταλλευτεί λιμενικά και όπως αυτός αλλιώς νομίζει;
Πολλά ειπώθηκαν και δεν θέλω να καταναλώσω άλλο χρόνο. Θα αναφερθώ, όμως, σε κάτι, για να δείτε πού φθάνει σήμερα η Κυβέρνηση.
Καταθέσατε μεταξύ των άλλων μια τροπολογία με γενικό αριθμό 1178 και ειδικό 48, η οποία μιλάει για το πετρέλαιο. Πριν από δύο μήνες, στις φοροαπαλλαγές, έφερε ο κ. Δρυς μια τροπολογία για το πετρέλαιο θέρμανσης και ενώ η ημερομηνία ήταν από τις 15 Νοεμβρίου μέχρι τις 15 Μαρτίου, ύστερα από πολλές αντιρρήσεις και των ίδιων των Βουλευτών του ΠΑΣΟΚ, πήγε από τις 30 Οκτωβρίου μέχρι τις 30 Μαρτίου. 
Εσείς τώρα φέρνετε εδώ μια τροπολογία που λέει να πάει μέχρι 28 Φεβρουαρίου. Τι γίνεται τελικά; 'Εχουμε νέο πετσόκομα; Τα σχολεία σήμερα λειτουργούν και παγώνουν τα παιδάκια, ιδιαίτερα στις περιοχές της Μακεδονίας, για να μην πω και στο Πήλιο που είναι η δική μου περιοχή, που έχουν αρχίσει τα χιόνια εδώ και δεκαπέντε ημέρες.
Το μειώνουμε ακόμη ένα μήνα; Πού θα πάει αυτή η κατάσταση; 'Η εν πάση περιπτώσει, ξέρετε τι έφερε το Υπουργείο Οικονομικών ή δεν το ξέρετε; 
Φυσικά το υπογράφει ο Υπουργός των Οικονομικών, αλλά το υπογράφετε και σεις. Εσείς το εισάγετε, δεν το εισάγει μόνο ο Υπουργός Οικονομικών.
Εδώ θέλω να επισημάνω για ακόμη μια φορά πώς μέσα από τέτοιες τροπολογίες, κύριε Πρόεδρε, αποδεικνύεται αυτό που λέει ο Κοινοβουλευτικός Εκπρόσωπος του ΠΑΣΟΚ, ότι σε όλα λέμε "όχι". Σε όλα θα λέμε "όχι", όταν η Κυβέρνηση με τέτοια νομοσχέδια, με τέτοιες τροπολογίες πάει τελικά να γίνει ο στηριχτής αυτών που απομυζούν τελικά τον πλούτο του ελληνικού λαού. Και δεν είναι η μοναδική φορά. Γι' αυτό και θα το καταψηφίσουμε.
ΠΡΟΕΔΡΕΥΩΝ (Λουκάς Αποστολίδης): Η κυρία Υφυπουργός έχει το λόγο.
ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Ηθελα να πω ότι το one stop shop, το οποίο αναφέρθηκε, έχει ήδη ψηφιστεί το καλοκαίρι. Είμαστε στη φάση εφαρμογής, γίνονται τα έντυπα για τις νομαρχίες και μελετώνται οι υπουργικές αποφάσεις, ώστε να μπορέσει να γίνει πράξη και να βγαίνουν οι άδειες, στις οποίες αναφέρθηκε προηγουμένως ο Κοινοβουλευτικός Εκπρόσωπος του ΠΑΣΟΚ, σε πολύ μικρό χρονικό διάστημα και με μόνη αρχή τη νομαρχία.
Πρέπει να πούμε, όμως, ότι όσον αφορά τις ΒΕΠΕ πρόκειται για βιομηχανική συγκέντρωση και δεν μπορεί να δίδεται η άδεια από μία μόνο αρχή. Αυτός είναι ο λόγος που εμπλέκονται και το ΥΠΕΧΩΔΕ και το Υπουργείο Ανάπτυξης και το Υπουργείο Γεωργίας και άλλα Υπουργεία, ανάλογα με το πού θα γίνουν αυτές οι βιομηχανικές περιοχές. Είναι, λοιπόν, πολύ σημαντικό από την αρχή να γίνεται μια σοβαρή και επισταμένη μελέτη για το πού θα γίνει, ώστε μετά να μπορούν οι άδειες που θα βγαίνουν σ' αυτές τις βιομηχανικές περιοχές να έχουν τη λιγότερη δυνατή γραφειοκρατία.
Δεύτερον, έγινε πολλή συζήτηση για το θέμα των περιφερειακών ενισχύσεων, για τα κίνητρα και σε ποιες περιοχές πρέπει να δίδονται. Νομίζω ότι γίνεται μια σύγχυση ανάμεσα στα κίνητρα που πρέπει να έχει μια επιχείρηση και μια βιομηχανική περιοχή. Για να υπάρξει βιομηχανική περιοχή, θα πρέπει οπωσδήποτε να υπάρχει επενδυτικό ενδιαφέρον. Αλλιώς, θα γίνει αυτό που φοβάσθε, δηλαδή, θα γίνουν ντουβάρια και δρόμοι και θα είναι νεκρά.
Το ζητούμενο, λοιπόν, είναι τα επενδυτικά κίνητρα και η περιφερειακή πολιτική στήριξης να δίδονται στις επενδύσεις. 'Οταν υπάρχουν επενδύσεις και όταν υπάρχει ενδιαφέρον, τότε η στήριξη των βιομηχανικών περιοχών θα έχει να κάνει με την ιδιαιτερότητά τους.
Αν, κυρία Μπακογιάννη, δεν καταλάβατε την προφανή διαφορά ανάμεσα στα βυρσοδεψεία και στο βιοτεχνικό πάρκο που θα γίνει σε μια περιοχή της χώρας είτε στο βορρά είτε στο νότο θα έχει πολύ ενδιαφέρον να σας δείξω τις διαφορετικές υποδομές που απαιτούνται με απόκλιση τριάντα ή σαράντα φορές το κόστος, το οποίο κόστος αφορά κλάδους οι οποίοι έχουν εγγενείς δυσκολίες.
Διαφορετικά θα πρέπει να πούμε ότι θα εξαφανίσουμε τη βυρσοδεψία στην Ελλάδα, γιατί πρέπει να τους μετεγκαταστήσουμε από εκεί που είναι, να τους πάμε σε άλλη περιοχή και εκεί να ληφθούν ειδικά περιβαλλοντικά μέτρα και να γίνουν υποδομές, οι οποίες κοστίζουν πάρα πολύ.
Λέω, λοιπόν, ότι σαφώς υπάρχει περιφερειακή πολιτική που αφορά τις επιχειρήσεις και την ενίσχυση των επενδύσεων και σαφώς οι βιομηχανικές περιοχές πρέπει να εξετάζονται με βάση τη βιωσιμότητά τους. Δηλαδή, αν υπάρχει επενδυτικό ενδιαφέρον ενισχύω την ιδιαιτερότητα, ώστε να μπορέσει να γίνει ειδική βιοτεχνική περιοχή, που μπορεί να είναι διαμετακομιστικό κέντρο το οποίο δεν έχει μεγάλη ανάγκη οικονομικής στήριξης, έχει, όμως, ανάγκη θεσμικής στήριξης, με καθεστώς ελευθέρων ζωνών ή ο,τιδήποτε άλλο και εξαρτάται από την επιλογή που θα κάνουμε κάθε φορά.
Τέλος, πρέπει να πω ότι χρησιμοποιήσατε τις τρυφερές εκφράσεις ότι παραπονέθηκα που με ψέξατε ή στεναχωρέθηκα, γιατί μου είπατε ότι δεν απορροφούμαι. Δεν έκανα ούτε το ένα ούτε το άλλο. Απλά ζήτησα ανάμεσα στη θριαμβολογία και στην πλήρη απόρριψη να υπάρξει η αντικειμενική κρίση με βάση τα δεδομένα και αυτά τα οποία σας έχουν κατατεθεί. Επίσης, ζήτησα εκτός από την κριτική, την οποία λογικό είναι να κάνει η Αντιπολίτευση, να υπάρχει και ένα μικρό κομματάκι αυτοκριτικής.
ΣΤΡΑΤΗΣ ΚΟΡΑΚΑΣ: Πότε θα καταργηθεί το ΥΠΕΧΩΔΕ;
ΠΡΟΕΔΡΕΥΩΝ (Λουκάς Αποστολίδης): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Ανάπτυξης: "Βιομηχανικές και Επιχειρηματικές Περιοχές και άλλες διατάξεις" και ερωτάται το Σώμα, αν γίνεται δεκτό το σχέδιο νόμου επί της αρχής.
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΡΑΤΗΣ ΚΟΡΑΚΑΣ: Κατά πλειοψηφία.
ΠΡΟΕΔΡΕΥΩΝ (Λουκάς Αποστολίδης): Συνεπώς, το σχέδιο νόμου του Υπουργείου Ανάπτυξης "Βιομηχανικές και Επιχειρηματικές Περιοχές και άλλες διατάξεις" έγινε δεκτό επί της αρχής κατά πλειοψηφία.
Κύριοι συνάδελφοι, έχουν διανεμηθεί τα Πρακτικά της 14ης και 15ης Οκτωβρίου 1997 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς, τα Πρακτικά της 14ης και 15ης Οκτωβρίου 1997 επεκυρώθησαν.
Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 00.22' λύεται η συνεδρίαση για σήμερα, ημέρα Πέμπτη και ώρα 10.00' με αντικείμενο εργασιών του Σώματος:
α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία ψήφιση στο σύνολο του σχεδίου νόμου: "Τροποποίηση της κείμενης νομοθεσίας για τα γεωργικά και κτηνιατρικά φάρμακα, ρύθμιση χρεών συνεταιριστικών οργανώσεων και άλλες διατάξεις" και στη συνέχεια συζήτηση της πρότασης νόμου: "Για τη δικαιότερη κατανομή των φορολογικών βαρών και την ενίσχυση της κεφαλαιαγοράς", αρμοδιότητας Υπουργείου Οικονομικών, σύμφωνα με την ημερήσια διάταξη.
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ

