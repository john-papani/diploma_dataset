      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ Β΄
      Παρασκευή 28 Μαρτίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι τη συνεδρίαση παρακολουθούν μαθητές από: το Γυμνάσιο Καλλονής Λέσβου, το Γυμνάσιο Λιβαδειάς Βοιωτίας, το Γυμνάσιο Σιβρύτου Ρεθύμνου, το Δημοτικό Σχολείο Κατούνας Αιτωλοακαρνανίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 31 Μαρτίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Εθνικής Παιδείας και Θρησκευμάτων, σχετικώς με τα προβλήματα στατικότητας και ασφαλείας του κτιρίου που στεγάζεται το Τεχνικό Επαγγελματικό Εκπαιδευτήριο Λέσβου, σελ.
      β) Προς τον Υπουργό Γεωργίας, σχετικώς με την αποζημίωση των πληγέντων από την πρόσφατη κακοκαιρία παραγωγών εσπεριδοειδών του Νομού Χανίων, σελ.
      γ) Προς τον Υπουργό Ανάπτυξης, i) σχετικώς με το κλείσιμο των μεταλλείων στην περιοχή Μαύρης Χαλκιδικής, την απόλυση των εργαζομένων κλπ., σελ.
      ii) σχετικά με τη λήψη μέτρων αντιμετώπισης των προβλημάτων στον τουρισμό κλπ., σελ.
      δ) Προς τον Υπουργό Πολιτισμού, σχετικώς με την ίδρυση Μουσείου Αχελώου στο Νομό Καρδίτσας, σελ.
      ε) Προς τον Υπουργό Εθνικής Άμυνας, σχετικά με τις διευκολύνσεις που παρέχει η χώρα μας στον πόλεμο κατά τον Ιράκ κλπ., σελ.
      5. Συζήτηση επερώτησης των Βουλευτών της Νέας Δημοκρατίας αρμοδιότητας του Υπουργείου Περιβάλλοντος, Χωροταξίας και Δημοσίων Έργων, σχετικά με τα αντιπλημμυρικά έργα στον Κηφισό ποταμό, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση έκθεσης Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Κεντρική Επιτροπή Κωδικοποίησης». Σελ.
      2. Κατάθεση σχεδίων νόμων:
      α) Οι Υπουργοί Μεταφορών και Επικοινωνιών, Εξωτερικών, Οικονομίας και Οικονομικών κατέθεσαν σχέδιο νόμου «Κύρωση της Συμφωνίας για τη δημιουργία απευθείας δικτύου στον τομέα των ταχυδρομικών επικοινωνιών και για τη συνεργασία μεταξύ του Υπουργείου Μεταφορών και Επικοινωνιών της Ελληνικής Δημοκρατίας και της HAYPOST, Κρατικής Επιχείρησης Ειδικής Σημασίας του Υπουργείου Επικοινωνιών της Δημοκρατίας της Αρμενίας», σελ.
      β) Οι Υπουργοί Εξωτερικών, Οικονομίας και Οικονομικών, Εθνικής Άμυνας και, Δικαιοσύνης, κατέθεσαν σχέδιο νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998 συνοδευόμενων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου, περιέχεται η Γερμανική Δήλωση περί ποινικής δικαιοδοσίας», σελ.
      ΟΜΙΛΗΤΕΣ
      Α) Επί των επικαίρων ερωτήσεων: 
      ΑΛΕΥΡΑΣ Α., σελ.
      ΑΠΟΣΤΟΛΙΔΗΣ Λ., σελ.
      ΑΡΓΥΡΗΣ Ε., σελ.
      ΓΕΩΡΓΑΚΟΠΟΥΛΟΣ Δ., σελ.
      ΚΑΛΑΦΑΤΗΣ Α., σελ.
      ΚΑΡΑΤΖΑΦΕΡΗΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΔΕΛΗΣ Φ.,  σελ.
      ΤΖΕΚΗΣ Α., σελ.
      ΤΣΙΛΙΚΑΣ Β., σελ.
      Β. Επί της επερώτησης:
      ΑΝΔΡΕΟΥΛΑΚΟΣ Α., σελ.
      ΒΛΑΧΟΣ Γ., σελ.
      ΛΕΓΚΑΣ Ν., σελ.
      ΜΠΕΖΑΣ Α., σελ.
      ΝΕΡΑΝΤΖΗΣ Α.. σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΤΡΥΦΩΝΙΔΗΣ Γ., σελ.
      ΤΣΑΚΛΙΔΗΣ Ι., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ?Β΄
Παρασκευή 28 Μαρτίου 2003
	Αθήνα, σήμερα στις 28 Μαρτίου 2003, ημέρα Παρασκευή και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	 Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από το Γραμματέα της Βουλής κ. ΄Αγγελο Τζέκη, Βουλευτή Β΄ Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ένωση Θαλαμηπόλων Εμπορικού Ναυτικού ζητεί να γίνει παρέμβαση από το Υπ. Εμπορικής Ναυτιλίας ώστε κατά τη θερινή περίοδο να καλυφθούν όλες οι θέσεις θαλαμηπόλων στη γραμμή Ελλάδας – Ιταλίας.
2) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε δημοσίευμα εφημερίδας στο οποίο ζητείται η κατάργηση των Επισκοπικών Δικαστηρίων.
3) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των Ανωτέρων Εκκλησιαστικών Σχολών και την ισοτιμία του πτυχίου τους με τα αντίστοιχα των ΤΕΙ.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των Ανωτέρων Εκκλησιαστικών Σχολών και την ισοτιμία του πτυχίου τους με τα αντίστοιχα των ΤΕΙ.
5) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των Ανωτέρων Εκκλησιαστικών Σχολών και την ισοτιμία του πτυχίου τους με τα αντίστοιχα των ΤΕΙ.
6) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία το Εργατικό Κέντρο Κω ζητεί την άμεση στελέχωση του ΟΑΕΔ της Κω με μόνιμο υπαλληλικό προσωπικό.
7) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ένωση Εποχιακών Υπαλλήλων Πυροσβεστικού Σώματος Ιωαννίνων ζητεί την ικανοποίηση εργασιακών αιτημάτων των μελών του.
8) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία η Ένωση Αστυνομικών Υπαλλήλων Νομού Πιερίας ζητεί την ικανοποίηση αιτημάτων που αφορούν στην ιατροφαρμακευτική περίθαλψη των ασφαλισμένων του Δημοσίου.
9) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Γραφείων Εκμισθώσεως Αυτοκινήτων και Δικύκλων διαμαρτύρεται για την υποχρέωση τήρησης βιβλίου κίνησης οχημάτων των επιτηδευματιών που διατηρούν επιχειρήσεις ενοικίασης αυτοκινήτων, μοτοσυκλετών και μοτοποδηλάτων.
10) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Ηρακλείου Κρήτης ζητεί την ένταξη του Δημοτικού Διαμερίσματος Βουτών στις ορεινές περιοχές του Νομού Ηρακλείου.
11) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στη διαμαρτυρία του Συλλόγου Πολυτέκνων Νομού Ηρακλείου, για τα κριτήρια χορήγησης του επιδόματος απορίας.
12) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην αναστήλωση που χρειάζεται ο Μύλος του Γαζέπη.
13) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Καλυμνίων Δωδεκανήσου ζητεί το χαρακτηρισμό του Δήμου Καλυμνίων ως φορέα προκήρυξης και ανάθεσης του έργου, Υποθαλάσσιο Πάρκο Καλύμνου.
14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των Ανωτέρων Εκκλησιαστικών Σχολών και την ισοτιμία των πτυχίων τους με τα αντίστοιχα των ΤΕΙ.
15) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Φοιτητικός Σύλλογος Ανωτέρας Εκκλησιαστικής Σχολής Αθηνών ζητεί την αναβάθμιση των Ανωτέρων Εκκλησιαστικών Σχολών και την ισοτιμία των πτυχίων τους με τα αντίστοιχα των ΤΕΙ.
16) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί την κατασκευή γέφυρας για τη σύνδεση των όμορων Δήμων Μακρυνείας και Χάλκειας.
17) Ο Βουλευτής Κυκλάδων κ. ΝΙΚΟΛΑΟΣ ΛΕΒΟΓΙΑΝΝΗΣ κατέθεσε αναφορά με την οποία το Εργατικό Κέντρο Μήλου ζητεί τη στελέχωση του υγειονομικού και διοικητικού τμήματος του ΙΚΑ Μήλου με το απαραίτητο προσωπικό.
18) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Πανελλήνιος Ένωσης Συνταξιούχων Πλοιάρχων Εμπ. Ναυτικού ζητεί την αύξηση των συντάξεων των μελών της και τη χορήγηση του οικογενειακού επιδόματος.
19) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση ΤΑΕ-ΚΒΟ-ΝΤΟ Κεντρικής Ελλάδος ζητεί την ένταξη του αθλήματος ΤΑΕ ΚΒΟ ΝΤΟ στα τμήματα αθλητικής διευκόλυνσης  των αθλητικών  σχολείων του Νομού Μαγνησίας.
20) Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ και ΑΠΟΣΤΟΛΟΣ ΑΝΔΡΕΟΥΛΑΚΟΣ κατέθεσαν αναφορά με την οποία ο Δήμος Λιδορικείου Φωκίδας ζητεί την επίλυση του προβλήματος αντιμετώπισης λυμάτων εντός της λεκάνης απορροής της λίμνης του Μόρνου.
21) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Σωματείο Εργαζομένων «Βοήθεια στο σπίτι» ζητεί τακτοποίηση σε οργανικές θέσεις στα πλαίσια της ΠΕΣΥΠ, των εργαζομένων στο πρόγραμμα «Βοήθεια στο σπίτι».
22) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Αρκαδίας ζητεί έκτακτη επιχορήγηση για την αποκατάσταση των ζημιών που προέκυψαν από τα έντονα καιρικά φαινόμενα.
23) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Νομάρχης Ανατολικής Αττικής καταγγέλλει παράνομη αγκυροβολία πλοίων στη θαλάσσια περιοχή Πάχης Μεγάρων.
24) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορές με τις οποίες η Συντονιστική Επιτροπή του Κλάδου των ιδιοκτητών παιδικών σταθμών, διαμαρτύρεται γιατί ο κλάδος της εξαιρείται από όλες τις επιδοτήσεις και τις επιχορηγήσεις του αναπτυξιακού νόμου.
25) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Συνταξιούχων ΤΕΒΕ Λαρίσης και Περιχώρων  ζητεί την αύξηση των συντάξεων του ΤΕΒΕ.
26) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Νομάρχης Λάρισας ζητεί την έγκριση της προμελέτης για την ανέγερση του αστυνομικού διοικητηρίου στην πόλη της Λάρισας.
27) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Νέσσωνος Λάρισας ζητεί την ίδρυση Κέντρου Υγείας στην περιοχή του.
28) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ΠΕΝΟΣ ζητεί τη ρύθμιση οικιστικών θεμάτων των μελών της.
29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ΠΕΝΟΣ ζητεί τη ρύθμιση οικιστικών θεμάτων των μελών της.
30) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ΠΕΝΟΣ ζητεί τη ρύθμιση οικιστικών θεμάτων των μελών της.
31) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ΠΕΝΟΣ ζητεί τη ρύθμιση οικιστικών θεμάτων των μελών της.
32) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Επαγγελματιών μικρών φορτηγών αυτοκινήτων ζητεί να μειωθεί το ποσό της ετήσιας καταβολής φόρου που υποχρεούνται να καταθέσουν τα μέλη της.
33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Επαγγελματιών μικρών φορτηγών αυτοκινήτων ζητεί να μειωθεί το ποσό της ετήσιας καταβολής φόρου που υποχρεούνται να καταθέσουν τα μέλη της.
34) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Πανελλήνια Ομοσπονδία Επαγγελματιών μικρών φορτηγών αυτοκινήτων καταγγέλλει παράνομες αλλαγές έδρας φορτηγών αυτοκινήτων Δ.Χ.
35) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών μικρών φορτηγών αυτοκινήτων καταγγέλλει παράνομες αλλαγές έδρας φορτηγών αυτοκινήτων Δ.Χ.
36) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Επιτροπή μεταταχθέντων υπαλλήλων της Γενικής Γραμματείας Εμπορίου (ελεγκτές καζίνο) ζητεί να επιστρέψουν τα μέλη της στην Υπηρεσία Ελεγκτών της Γενικής  Γραμματείας Τουρισμού.
37) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Επιτροπή μεταταχθέντων υπαλλήλων της Γενικής Γραμματείας Εμπορίου (ελεγκτές καζίνο) ζητεί να επιστρέψουν τα μέλη της στην Υπηρεσία Ελεγκτών της Γενικής Γραμματείας Τουρισμού.
38) Οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ και ΑΠΟΣΤΟΛΟΣ ΑΝΔΡΕΟΥΛΑΚΟΣ κατέθεσαν αναφορά με την οποία ο Δήμος Λιδορικίου Φωκίδας ζητεί έκτακτη οικονομική ενίσχυση για την αντιμετώπιση έκτακτων αναγκών.
39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταβολή αποζημιώσεων από τον ΕΛΓΑ στους δικαιούχους ιδιοκτήτες θερμοκηπίων του Νομού Αχαΐας.
40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η οικονομική στήριξη των αγροτών του Νομού Ηρακλείου.
41) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Υπαλλήλων της Γενικής Γραμματείας Απόδημου Ελληνισμού  ζητεί την αναβάθμιση της  σε Υπουργείο των Ελλήνων της Διασποράς και Μετανάστευσης.
42) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Νομάρχης Ανατολικής Αττικής ζητεί ο κάτοχος της άδειας λειτουργίας του Καζίνο Πάρνηθας να καταβάλει στη Νομαρχιακή Αυτοδιοίκηση Ανατολικής Αττικής 500.000 Ευρώ.
43) Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία το Σωματείο Επαγγελματιών μικρών φορτηγών αυτοκινήτων Δ.Χ. μικτού βάρους 4 τόνων Νομού Ηρακλείου ζητεί τη μείωση του ποσού της ετήσιας φορολογικής υποχρέωσης των μελών του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 776/29-7-02 ερώτηση δόθηκε με το υπ΄ αριθμ. 134/20-8-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 776/29.7.02, που κατέθεσε ο Βουλευτής κ. Σπ. Σπηλιωτόπουλος για τα θέματα της αρμοδιότητάς μας, σας πληροφορούμε τα εξής:
      Ο δρόμος «Βλασία – Λεχούρι» είναι δασικός Γ΄ κατηγορίας, και εξυπηρετεί τις ανάγκες της Δασικής υπηρεσίας και του παραδασόβιου πληθυσμού των γύρων περιοχών. Ο δρόμος αυτός συντηρείται κάθε χρόνο από το Δασαρχείο Καλαβρύτων για να αποκατασταθεί η βατότητα, που διακόπτεται κατά το χειμώνα.
      Η Νομαρχία Αχαΐας μελετά τη βελτίωση του παραπάνω δρόμου με σκοπό να εξασφαλισθεί η βατότητα καθ΄ όλη τη διάρκεια του έτους, επειδή χρησιμοποιείται και σαν επαρχιακός.
      Οι υπόλοιποι δρόμοι δεν εμπίπτουν στις αρμοδιότητες της Δασικής Υπηρεσίας.
      Ο αναδασμός στην κοιλάδα Βουραϊκού έχει κυρωθεί και έχουν εκδοθεί και οι τίτλοι κυριότητας.
      Ο αναδασμός στους Λουσούς έχει σχεδόν ολοκληρωθεί. Συγκεκριμένα έχει παραδοθεί η νομή των νέων τεμαχίων και εξετάσθηκαν οι εξ αναπομπής ενστάσεις των κτηματιών.
      Στην κοιλάδα Λαπαθών έχει εξετασθεί η δυνατότητα διενέργειας αναδασμού και έχουν γίνει οι σχετικές επαφές με το δήμαρχο Καλαβρύτων και τις αρμόδιες Υπηρεσίες, πλην όμως δεν έχουν ακόμη εκδοθεί οι προβλεπόμενες από το νόμο νομαρχιακές αποφάσεις.
      Το αρδευτικό έργο Βουραϊκού (Ζώνες Δ3 και Δ4 που παρουσιάζουν γεωργικό ενδιαφέρον) ήταν ενταγμένο στο ΙΙ ΠΕΠ Δυτικής Ελλάδας και ολοκληρώθηκε στα πλαίσια του Προγράμματος. Το έργο της επέκτασης του αρδευτικού έργου Βουραϊκού στις Ζώνες Δ1 και Δ2 έχει καταγραφεί στον Πίνακα που έχει καταρτίσει το Υπουργείο Γεωργίας κατόπιν προτάσεων των αρμόδιων Φορέων με τα αναγκαία εγγειοβελτιωτικά έργα για την ισόρροπη ανάπτυξη της Χώρας. Συγκεκριμένα για τον Νομό Αχαΐας εκτός από το προαναφερόμενο έργο έχουν καταγραφεί και οι κάτωθι προτάσεις:
- Αρδευτικό Αροανείου Β Φάση
- Τεχνητός εμπλουτισμός υπόγειων υδροφορέων Β.Δ. Αχαΐας
- Ολοκλήρωση αρδευτικού δικτύου Πηνειού στο Νομό Αχαΐας
- Αρδευτικό Άνω Βλασίας
- Αρδευτικό έργο Ακράτας
      Το Πρόγραμμα θα έχει διάφορες πηγές χρηματοδότησης και η ένταση των έργων θα γίνεται ανάλογα με την εξασφάλιση των οικονομικών πόρων.
      Το Υπ. Γεωργίας αντιμετωπίζει το θέμα της λειψυδρίας με άμεσες κατ’ έτος επεμβάσεις από το Πρόγραμμα Δημοσίων Επενδύσεων (Π.Δ.Ε.) και στα πλαίσια του έργου με τίτλο «Επείγοντα Έργα αντιμετώπισης εκτάκτων αναγκών» επιχορηγήθηκε η Νομ/κή Αυτ/ση Αχαΐας με το ποσό των 215.000 Ευρώ για αντιμετώπιση εκτάκτων αναγκών σε εγγειοβελτιωτικά έργα. Επίσης από το Κ.Τ.Γ.Κ.  και Δασών για την αποκατάσταση ζημιών από πλημμύρες διατέθηκε πίστωση στον ΤΟΕΒ Βουραϊκού το ποσό των 10.000 ευρώ.
      Σχετικά με το θέμα του αγροτικού εξηλεκτρισμού σας ενημερώνουμε ότι στο Πρόγραμμα Αγροτικού εξηλεκτρισμού το οποίο καταρτίζεται ανά Νομό, για το έτος 2002 στο Ν. Αχαΐας που περιλαμβάνει την επαρχία Καλαβρύτων, προχωράει χωρίς προβλήματα. Η χρηματοδότηση του γίνεται από το ΠΕΠ Δυτικής Ελλάδας ΙΙΙ ΚΠΣ, εκτός των περιπτώσεων ηλεκτροδότησης των γεωτρήσεων οι οποίες χρηματοδοτούνται από τους Κεντρικούς Αυτοτελείς Πόρους (ΚΑΠ) της Νομ/κής Αυτοδιοίκησης Αχαΐας. Τον Οκτώβριο του 2002 πρόκειται να καταρτιστεί από την αρμόδια Δ/νση της Νομ/κής Αυτ/σης Αχαΐας συμπληρωματικό Πρόγραμμα προκειμένου να ενταχθούν τριάντα (30) ακόμη γεωργικές εκμεταλλεύσεις ολόκληρου του Νομού Αχαΐας. Για την ένταξη των γεωργικών εκμεταλλεύσεων των αγροτών στο Πρόγραμμα του Αγροτικού Εξηλεκτρισμού πρέπει να υπάρχει αίτημά τους στην αρμόδια Δ/νση της Νομ/κής Αυτοδιοίκησης Αχαΐας συνοδευόμενα από όλα τα απαραίτητα δικαιολογητικά.
      Για τη στήριξη των αγροτικών συνεταιρισμών, σας πληροφορούμε ότι πρόσφατα ψηφίστηκε ο ν. 2810/2000 (ΦΕΚ 61Α/ 9.3.2000) «Αγροτικές Συνεταιριστικές Οργανώσεις», ένας νόμος πλαίσιο, προσαρμοσμένος στην σημερινή αναγκαιότητα λειτουργίας των Αγροτικών Συνεταιρισμών.
      Με βάση τις διατάξεις του νόμου αυτού οι Αγροτικές Συνεταιριστικές Οργανώσεις είναι νομικά πρόσωπα ιδιωτικού δικαίου με εμπορική ιδιότητα. Η πρωτοβουλία ίδρυσης Αγροτικών Συνεταιρισμών αφήνεται στη βούληση των ενδιαφερομένων προσώπων και οι οποιεσδήποτε αποφάσεις για την λειτουργία τους – την ανάπτυξή τους λαμβάνονται από τα αρμόδια όργανα, Γενική Συνέλευση, Διοικητικό Συμβούλιο, χωρίς παρέμβαση του Κράτους.
      Επίσης η Πολιτεία πρόσφατα με σειρά διατάξεων προέβη στην ρύθμιση των χρεών τους, ούτως ώστε απηλλαγμένες από οφειλές του παρελθόντος, προβούν απερίσπαστες στην ανάπτυξη των οικονομικών δραστηριοτήτων τους, προς όφελος των ιδίων των οργανώσεων. Πάντως σε κάθε περίπτωση, το Υπουργείο Γεωργίας στέκεται κοντά τους, παρέχοντας οδηγίες για το συνεταιριστικό δίκαιο, Εθνικό και Κοινοτικό.
      Ο Υφυπουργός
      Φ. ΧΑΤΖΗΜΙΧΑΛΗΣ»
      2. Στην με αριθμό 782/29-7-02 ερώτηση δόθηκε με το υπ’ αριθμ. 255/2-8-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 782/29.7.02, του Βουλευτή κ. Ηλία Δ. Καλλιώρα στην οποία αναφέρεται ότι «στο Γενικό Χωροταξικό Σχέδιο προβλέπεται η δημιουργία ΒΙΟΠΑ στην πόλη της Αμφίκλειας…» και ερωτάται «τι προτίθεται να πράξει η κυβέρνηση για το εν λόγω θέμα…», σας γνωρίζουμε ότι:
      Το Υπουργείο μας στα πλαίσια ενός γενικότερου προγράμματος για όλες τις περιφέρειες της χώρας (πλην Αττικής), ανέθεσε την 29.12.97 και τη μελέτη του χωροταξικού σχεδίου της περιφέρειας Στερεάς Ελλάδας, που αποτέλεσε αντικείμενο συζήτησης τόσο με τους φορείς της περιφέρειας όσο και με τα αρμόδια τομεακά υπουργεία. Η μελέτη ολοκληρώθηκε το 2001 και προωθείται για θεσμοθέτηση.
      Σύμφωνα με τις προτάσεις της εν λόγω μελέτης, που θα οριστικοποιηθούν μετά τη γνωμοδότηση του Περιφερειακού Συμβουλίου, προβλέπεται η δημιουργία ΒΕΠΕ στην ευρύτερη περιοχή της Γραβιάς – Αμφίκλειας με στόχο την οργανωμένη εγκατάσταση μεταποιητικών μονάδων αγροτικών προϊόντων.
      Τέλος επισημαίνουμε ότι παράλληλα με την έγκριση του Περιφερειακού Πλαισίου Χωροταξικού Σχεδιασμού και Αειφόρου Ανάπτυξης είναι δυνατόν να προωθηθεί από το ΥΠ.ΑΝ. η οριοθέτηση της ΒΕΠΕ σύμφωνα με την ισχύουσα περί ΒΕΠΕ νομοθεσίας.
      Η Υφυπουργός
      ΡΟΔΟΥΛΑ ΖΗΣΗ»
      3. Στην με αριθμό 787/29-7-2002 ερώτηση δόθηκε με το υπ’ αριθμ. 14997/16-8-2002 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 787/29-7-2002 που κατέθεσε ο Βουλευτής κ. Ι. Τζαμτζής, συνημμένα σας στέλνουμε το με αριθμ. 5516/9-8-02 έγγραφο της ΕΤΒΑ, με σχετικές με το θέμα πληροφορίες.
      Ο Υφυπουργός
      ΑΛΕΞΑΝΔΡΟΣ ΚΑΛΑΦΑΤΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      4. Στην με αριθμό 806/30-7-2002 ερώτηση δόθηκε με το υπ’ αριθμ. 8164/20-8-2002 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 806/30-7-2002 που κατατέθηκε στη Βουλή από το Βουλευτή κ. Βασίλειο Πάππα –και κατά το μέρος της που εμπίπτει στην αρμοδιότητα του Τομέα Τουρισμού του Υπουργείου Ανάπτυξης- σας γνωρίζουμε τα ακόλουθα:
      Σε περιπτώσεις απρόβλεπτων φυσικών καταστροφών –όπως η πρόσφατη ισχυρή βροχόπτωση στη Χαλκιδική- ο ρόλος του Τομέα Τουρισμού του Υπουργείου Ανάπτυξης ασφαλώς δεν είναι η αποκατάσταση των ζημιών στις υποδομές ή τις οποιασδήποτε μορφής εγκαταστάσεις (γι’ αυτά είναι αρμόδιο το συνερωτώμενο Υπουργείο όπως και το ΥΠ.ΕΣ.Δ.Δ.Α. και το Υπουργείο Μακεδονίας – Θράκης). Ο ρόλος του –εν προκειμένω και ο σκοπός του- είναι να διαμορφώσει στην ελληνική αλλά και στις ξένες τουριστικές αγορές μία τέτοια εικόνα για την πληγείσα τουριστική περιοχή ώστε να ελαχιστοποιήσει και να εξαλείψει τις αρνητικές (κυρίως οικονομικές) συνέπειες για το υπόλοιπο της τρέχουσας περιόδου αλλά και για τις επόμενες.
      Στον ΕΟΤ έχει συγκροτηθεί μία «Ομάδα Ετοιμότητας» με στόχο τη διαχείριση απρόβλεπτων κρίσεων που έχουν άμεσες ή έμμεσες επιπτώσεις στον τουριστικό τομέα. Αυτή η «Ομάδα Ετοιμότητας» βρίσκεται σε διαρκή ετοιμότητα για την παρακολούθηση π.χ. των πυρκαγιών που αφορούν τουριστικές περιοχές και προβαίνει σε άμεση ειδοποίηση προς όλα τα Γραφεία Εξωτερικού προκειμένου να ενημερώνονται έγκυρα και έγκαιρα διπλωματικές αντιπροσωπείες, τουριστικοί παράγοντες και Μ.Μ.Ε., της περιοχής δικαιοδοσίας τους. Ταυτόχρονα, παρακολουθούνται συστηματικά τις αντιδράσεις των αγορών απέναντι στις φυσικές καταστροφές, προκειμένου να ληφθούν έγκαιρα τα μέτρα υποστήριξης των περιοχών που επλήγησαν.
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      5. Στην με αριθμό 807/30-7-2002 ερώτηση δόθηκε με το υπ’ αριθμ. 77822/20-8-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 807/30-7-2002 που κατατέθηκε στη Βουλή από το Βουλευτή κ. Θεοφάνη Δημοσχάκη σχετικά με εφημερίες γιατρών στο Περιφερειακό Πανεπιστημιακό Νοσοκομείο Αλεξανδρούπολης, σας πληροφορούμε τα εξής:
      Με την αριθμ. πρωτ. Υ10α/44239/28-12-2001 απόφασή μας, εγκρίθηκε για το εν λόγω Νοσοκομείο το ποσό των 4.020.543,00 ευρώ, για αποζημίωση εφημεριών του ιατρικού προσωπικού, για το έτος 2002.
      Συμπληρωματικά, με την αριθμ. πρωτ. Υ10α/75853/30-7-2002 απόφασή μας, δόθηκε το ποσό των 430.000,00 ευρώ.
      Ο Υφυπουργός
      ΕΚΤ. ΝΑΣΙΩΚΑΣ»
      6. Στην με αριθμό 808/30-7-2002 ερώτηση δόθηκε με το υπ’ αριθμ. 1634/21-8-2002 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Απαντώντας στην ερώτηση με αριθμό 808/30-7-2002 που κατατέθηκε στη Βουλή από το Βουλευτή κ. Μανώλη Κεφαλογιάννη, σας διαβιβάζουμε το με αριθμ.: 1/550.168/13-08-02 του Οργανισμού Τηλεπικοινωνιών Ελλάδος.
      Ο Υφυπουργός
      ΣΠΥΡΟΣ ΒΟΥΓΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      7. Στην με αριθμό 819/30-7-2002 ερώτηση δόθηκε με το υπ’ αριθμ. 1844/19-2-2002 έγγραφο από τον Υφυπουργό Πολιτισμού η ακόλουθη απάντηση:
      «Απαντώντας στην ερώτηση με αριθμό 819/30-7-2002 που κατατέθηκε στη Βουλή από το Βουλευτή κ. Λ. Παπανικολάου, σας γνωρίζουμε ότι το αίτημα του Ναυτικού Ομίλου Καλαμάτας «Ο ΠΟΣΕΙΔΩΝ» για την καταβολή έκτακτης οικονομικής ενίσχυσης θα εξετασθεί από την Υπηρεσία μας στα πλαίσια των οικονομικών δυνατοτήτων της.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      8. Στην με αριθμό 851/30-7-2002 ερώτηση δόθηκε με το υπ’ αριθμ. 144/20-8-2002 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 851/30-7-2002 που κατέθεσε στη Βουλή ο Βουλευτής κ. Ι. Τζαμτζής, σας πληροφορούμε τα εξής:
      Το Υπουργείο Γεωργίας δεν εμπλέκεται στη χρήση των πηγών Αραβησσού, αφού όλα τα δίκτυα άρδευσης της περιοχής δεν χρησιμοποιούν τα νερά των πηγών, αλλά τα νερά του ποταμού Αλιάκμονα.
      Για το θέμα της ρύθμισης της λειτουργίας των πηγών Αραβησσού και γενικά για το θέμα ύδρευσης της Θεσσαλονίκης, καθώς και για τα υπόλοιπα θέματα που αναφέρονται στην ερώτηση αρμόδια να απαντήσουν είναι τα Υπουργεία ΠΕ.ΧΩ.Δ.Ε. και Ανάπτυξης, προς τα οποία κοινοποιείται το παρόν έγγραφό μας, με αντίγραφα της ερώτησης.
      Ο Υφυπουργός
      Ε. ΑΡΓΥΡΗΣ»
      9. Στην με αριθμό 861/31.7.02 ερώτηση δόθηκε με το υπ’ αριθ. 146/20.8.02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 861/31.7.02 που κατέθεσε ο Βουλευτής κ. Γεώργιος Ι. Παπαγεωργίου, σας πληροφορούμε τα εξής:
      Η νήσος Σκύρος και οι περιοχές της Εύβοιας που αναφέρονται στην ανωτέρω ερώτηση περιλαμβανόταν στην πρόταση σχεδίου τοπικού προγράμματος που κατατέθηκε στα πλαίσια της πρόσκλησης εκδήλωσης ενδιαφέροντος από την εταιρεία «Εύβοια Ανάπτυξη-ΕΔΙΛΕ Α.Ε.»
      Κατά τη διαδικασία αξιολόγησης (συγκριτική) η πρόταση της ΕΔΙΛΕ Α.Ε. κατετάγη στην 45η θέση σε σύνολο 47 προτάσεων, οι οποίες προχώρησαν στην τελική φάση της αξιολόγησης, με συνολική βαθμολογία 54,39 μονάδες. Σημειώνεται ότι, σύμφωνα με το εγκεκριμένο από την Ευρωπαϊκή Ένωση Εθνικό Πρόγραμμα LEADER+ και το σχετικό τεύχος της προκήρυξης, μπορούσαν να εγκριθούν έως σαράντα (40) προτάσεις τοπικών προγραμμάτων.
      Επιπλέον, σε 2 από τις 5 ομάδες κριτηρίων αξιολόγησης η πρόταση συγκέντρωσε βαθμό χαμηλότερο των 50 μονάδων, γεγονός που σύμφωνα με την πρόσκληση εκδήλωσης ενδιαφέροντος αποτελεί κριτήριο απόρριψης για το σύνολο της πρότασης.
      Κατά συνέπεια, η πρόταση της ΕΔΙΛΕ Α.Ε., παρότι η εταιρεία διαθέτει προηγούμενη εμπειρία στη διαχείριση προγραμμάτων LEADER, απορρίφθηκε ως μη ικανοποιητική, με βάση τα κριτήρια που αναφέρονται στην πρόσκληση εκδήλωσης ενδιαφέροντος του προγράμματος LEADER+.
      Οι λόγοι απόρριψης της πρότασης τοπικού προγράμματος της ΕΔΙΛΕ Α.Ε. αναφέρονται αναλυτικά στην επιστολή της Υ.Δ. Ε.Π.Κ.Π. LEADER+ που απεστάλη προς την εν λόγω εταιρεία.
      ΕΙΔΙΚΑ για την Ν. της Σκύρου, επειδή το νησί δεν περιλαμβάνεται στα Ολοκληρωμένα Προγράμματα Ανάπτυξης της Υπαίθρου (Κεντρικά η Περιφερειακά), το Υπουργείο εξετάζει την αντιμετώπιση του θέματος.
      Ο Υφυπουργός
      Φ. ΧΑΤΖΗΜΙΧΑΛΗΣ»
      10. Στην με αριθμό 889/31.7.02 ερώτηση δόθηκε με το υπ’ αριθ. 81308/21.8.02 έγγραφο από τον Υφυπουργό Εθνικής Παιδείας η ακόλουθη απάντηση:
      «Απαντώντας στην ερώτηση με αριθμό 889/31.7.02, την οποία κατέθεσε ο Βουλευτής κ. Ηλίας Δ. Καλλιώρας σχετικά με την προτεραιότητα διορισμού των πολύτεκνων εκπ/κών στο διαγωνισμό του ΑΣΕΠ, σας γνωρίζουμε τα εξής:
      Σύμφωνα με το αρ.7, παρ.3 του ν. 3027/02 (ΦΕΚ 152/28.6.02, τ.Α΄) οι πολύτεκνοι εκπαιδευτικοί που έχουν τέσσερα και άνω παιδιά ανήλικα ή υπηρετούντα στο στρατό ή σπουδάζοντα, προηγούνται στους πίνακες των υποπεριπτώσεων αα΄ του αρ. 7 του ανωτέρου Νόμου (δηλ. όσων έλαβαν τη βαθμολογική βάση στο διαγωνισμό του ΑΣΕΠ του έτους 2002 σε ποσοστό διορισμών 25% επί του αριθμού των πληρουμένων θέσεων και σύμφωνα με τη σειρά κατάταξής τους στον οικείο πίνακα) και των υποπεριπτώσεων ββ΄ του αρ.138 του ν. 2725/99 (δηλ. όσων είναι εγγεγραμμένοι στους πίνακες του ως άνω άρθρου σε ποσοστό διορισμών 75% επί του αριθμού των πληρουμένων θέσεων) σύμφωνα με τη σειρά εγγραφής τους και εφόσον, για τον πίνακα της υποπερίπτωσης αα΄, έχουν λάβει τη βαθμολογική βάση. 
      Όσον αφορά στο ζήτημα του διορισμού των τεσσάρων υποψηφίων που παρακάμφθηκαν από τους πολύτεκνους συναδέλφους τους εξαιτίας των προαναφερθεισών διατάξεων, σας γνωρίζουμε ότι αυτό εξετάζεται από την αρμόδια υπηρεσία προκειμένου να εξευρεθεί τρόπος διορισμού τους. 
      Ο Υφυπουργός
      Ν. ΓΚΕΣΟΥΛΗΣ»
      11. Στην με αριθμό 890/31.7.02 ερώτηση δόθηκε με το υπ’ αριθμ. 152/20.8.02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 890/31.7.02 που κατέθεσε ο Βουλευτής κ. Η. Καλλιώρας, για τα θέματα της αρμοδιότητάς μας, σας πληροφορούμε τα εξής:
      Σύμφωνα με τις Διατάξεις Εφαρμογής του Κοινοτικού Πλαισίου Στήριξης (κεφ. 4) καθώς και τις διατάξεις του «Συστήματος Διαχείρισης και ελέγχου (ΣΔΕ) του Ε.Π. της Κ.Π. LEADER+» το οποίο εκπονήθηκε σύμφωνα με το άρθρο 5 του Κανονισμού (ΕΚ) 438/2001, η Υπηρεσία Διαχείρισης του Ε.Π. της Κ.Π. leader+ δημοσίευσε στον εθνικό Τύπο και στο διαδίκτυο, την Πρόσκληση Εκδήλωσης Ενδιαφέροντος για την υποβολή Σχεδίων Τοπικών προγραμμάτων στο πλαίσιο του Ε.Π. Κ.Π.  LEADER+ (αριθμ. Απόφ. 198/15.3.2002) και με καταληκτική ημερομηνία υποβολής των προτάσεων την 17η Ιουνίου 2002.
      Τα ελάχιστα κριτήρια ένταξης έργων και τα κριτήρια αξιολόγησης των Σχεδίων Τοπικών Προγραμμάτων περιλαμβάνονται στο εγκεκριμένο Ε.Π. της Κ.Π. και το οποίο εγκρίθηκε από την Ε.Ε. σύμφωνα με την αριθμ. Ε (2001) 3562/19.11.2001 απόφασής της. Τα παραπάνω συνόδευαν την προαναφερόμενη προκήρυξη.
      Το τεύχος προκήρυξης εκτός από την δημόσια καταχώρησή του, διανεμήθηκε στους ενδιαφερόμενους κατά την διάρκεια ημερίδων, είκοσι περίπου τον αριθμό, οι οποίες οργανώθηκαν από την Υπηρεσία Διαχείρισης LEADER+, στις έδρες των Περιφερειών και αλλού, με στόχο την ενημέρωση του αγροτικού πληθυσμού, των κοινωνικοοικονομικών φορέων και των Αναπτυξιακών Εταιρειών που δρουν στον αγροτικό χώρο, για τις δυνατότητες του προγράμματος LEADER+, αλλά και τον τρόπο συγγραφής και παρουσίασης των προτάσεων από τις Ομάδες Τοπικής Δράσης (ΟΤΔ), οι οποίες είναι οι Τελικοί Δικαιούχοι του προγράμματος.
      Την 17η Ιουνίου 2002 κατατέθηκαν πενήντα δύο (52) προτάσεις, από τις οποίες πέντε (5) απορρίφθηκαν από τα ελάχιστα κριτήρια ένταξης (τυπικές προϋποθέσεις που έπρεπε να πληρούνται κατά την στιγμή της υποβολής του φακέλου). Κατά συνέπεια αξιολογήθηκαν επί του περιεχομένου σαράντα επτά (47) προτάσεις. Η διαδικασία αξιολόγησης κατέληξε σε κατάλογο προτάσεων κατατάσσοντας σε φθίνουσα σειρά βαθμολογίας.
      Το εγκεκριμένο Εθνικό πρόγραμμα της Κ.Π. LEADER+ δίνει τη δυνατότητα ένταξης μέχρι σαράντα (40) Τοπικών Προγραμμάτων.
      Για την περιοχή Φθιώτιδας υποβλήθηκαν οι εξής προτάσεις:
      Α) Αναπτυξιακή Παρνασσός-Οίτη Α.Ε., Β) Αναπτυξιακή Ορεινής Φθιώτιδας Α.Ε. και Γ) Διαδημοτική Αναπτυξιακή Εταιρεία ΤΥΜΦΡΗΣΤΟΣ Α.Ε.
      Οι δύο πρώτες Αναπτυξιακές Εταιρείες κρίθηκαν ανεπαρκείς σε σχέση με τα ελάχιστα κριτήρια ένταξης.
      Στο σημείο αυτό θα πρέπει να υπογραμμίσουμε ότι η Επιτροπή Αξιολόγησης (Ε.Α.) μετά το έλεγχο πληρότητας των κριτηρίων ένταξης και για όσες Εταιρείες διαπίστωσε ελλείψεις ή ασάφειες σε δικαιολογητικά, όπως οι περιπτώσεις των Αναπτυξιακών Εταιρειών Παρνασσού-Οίτη και Τυμφρηστού Α.Ε. τηρώντας τη διαδικασία όπως γραπτώς και σε τακτική προθεσμία, τη συμπλήρωση ελλείψεων δικαιολογητικών από τους υποψήφιους φορείς. Στις εν λόγω επιστολές κατονομαζόταν επακριβώς οι ελλείψεις κάθε υποψήφιου φορέα (Επιστολή προς ΠΑΡΝΑΣΣΟ-ΟΙΤΗ Α.Ε. αρ. πρωτ. 676/26.6.2002, Επιστολή προς Διαδημοτική Αναπτυξιακή Εταιρεία Τυμφρηστός Α.Ε. αρ. πρωτ. 673/26.6.2002).
      Στη φάση αυτή κανείς από τους φορείς του Νομού Φθιώτιδας δεν αποκλείσθηκε.
      Στη συνέχεια η Επιτροπή Αξιολόγησης προχώρησε στην εξέταση των «ελαχίστων κριτηρίων ένταξης». Στο σημείο αυτό και εφόσον διαπιστώθηκαν ελλείψεις ή ασάφειες η Ε.Α. δεν είχε την δυνατότητα να ζητήσει τη συμπλήρωση των εν λόγω ελλείψεων, καθώς δεν προβλέπεται τέτοιου είδους δυνατότητα στην Προκήρυξη.
      Τέτοιες ελλείψεις παρουσιάσθηκαν στην πρόταση της «ΠΑΡΝΑΣΣΟΣ – ΟΙΤΗ Α.Ε».
      Συγκεκριμένα ο καθορισμός της Επιπέδου Λήψης αποφάσεων (σημείο 4.4 της προκήρυξης) είναι ένα από τα ελάχιστα κριτήρια ένταξης. Το σημείο 1.2.2 της προκήρυξης περιγράφεται αναλυτικά η αναγκαία σύνθεση του Επιπέδου Λήψης Αποφάσεων (Επ. Λ.Α). «Το Επ.Λ.Α θα πρέπει να αποτελείται από εκπροσώπους μελών της αναπτυξιακής Εταιρείας και η σύνθεσή του πρέπει να εξασφαλίζει ποσοστό συμμετοχής όχι μικρότερο του 30% των Φορέων που ανεξάρτητα από το νομικό τους καθεστώς εξυπηρετούν συμφέροντα του δημοσίου (π.χ. Νομαρχιακή Αυτοδιοίκηση, ΟΤΑ, Ένωση Δήμων και Κοινοτήτων, Αναπτυξιακές ΟΤΑ) και ποσοστό συμμετοχής όχι μικρότερο του 50% των Φορέων που ανεξάρτητα από το νομικό τους καθεστώς εξυπηρετούν συλλογικά συμφέροντα του ιδιωτικού τομέα (π.χ. Συνεταιρισμοί και Ενώσεις Συνεταιρισμών, Σύλλογοι, Παραγωγικά και Επιστημονικά Επιμελητήρια, Επιστημονικοί Φορείς, Περιβαλλοντικές και λοιπές οργανώσεις εκπρόσωποι εργαζομένων).
      Προκειμένου να εκπροσωπείται η εταιρική σχέση στο Επίπεδο Λήψης Αποφάσεων, όλοι οι φορείς που μετέχουν με εκπρόσωπό τους σε αυτό θα πρέπει να είναι μέτοχοι της Αναπτυξιακής έστω και με μικρό ποσοστό. Το όργανο αυτό μπορεί να συμπίπτει με το Δ.Σ της ΟΤΔ, εφόσον αυτό καλύπτει την ανωτέρω αναγκαία σύνθεση. Σε αντίθετη περίπτωση ορίζεται Επιτροπή Διαχείρισης Προγράμματος LEADER + με απόφαση του Διοικητικού Συμβουλίου και με την έγκριση της γενικής Συνέλευσης του ΟΤΔ».
      Στην πρόταση της εν λόγω Εταιρείας αναφέρεται η σύνθεση Επιπέδου Λήψης Αποφάσεων με συγκεκριμένα άτομα χωρίς όμως να αναφέρεται ο φορέας τον οποίο εκπροσωπεί έκαστος. Ωστόσο από το περιεχόμενο του προγράμματος (και όχι στην Απόφαση του ΔΣ) φαίνεται να υπάρχει στην επιτροπή Διαχείρισης το LEADER + εκπρόσωπος του Δήμου Υπάτης σελίδες 2 και 10 της πρότασης), ο οποίος (Δήμος) δεν είναι μέτοχος της Εταιρείας. Προπάντων όμως, η απόφαση για τη σύνθεση το Επ.Λ.Α δεν έχει εγκριθεί από τη Γενική Συνέλευση.
      Σε ό,τι αφορά την πρόταση της αναπτυξιακής ΟΡΕΙΝΗΣ ΦΘΙΩΤΙΔΑΣ Α.Ε σας γνωρίζουμε ότι:
      Ο πληθυσμός της περιοχής παρέμβασης ήταν 171.274 κάτοικοι, ενώ η Ανακοίνωση της Επιτροπής προς τα κράτη – μέλη με την οποία καθορίζονται οι γενικές κατευθύνσεις για την κοινοτική πρωτοβουλία LEADER + (E 2000) 946/14-4-2000), το εγκεκριμένο από την Ε.Ε. Εθνικό πρόγραμμα (Ε (2001) 3562/19-11-2001) και η Προκήρυξη ορίζουν ρητώς ότι το ανώτατο όριο του πληθυσμού της περιοχής παρέμβασης είναι οι 100.000 κάτοικοι.
      Στον καθορισμό της περιοχής παρέμβασης δεν υπάρχει αναφορά κατά πόσο οι περιοχές αυτές είναι ορεινές, μειονεκτικές ή και Natura, με αποτέλεσμα να μην μπορεί να εκτιμηθεί κατά πόσο οι προτεινόμενες περιοχές είναι επιλέξιμες στο πρόγραμμα.
      Η ομάδα Τοπικής Δράσης καθόρισε την έδρα της εκτός περιοχής παρέμβασης, χωρίς να τεκμηριώνεται αυτή η επιλογή.
      Η Επιτροπή Διαχείρισης Προγράμματος ορίσθηκε χωρίς αντίστοιχες Αποφάσεις του Διοικητικού Συμβουλίου και φυσικά χωρίς σχετική έγκριση της Γενικής Συνέλευσης.
      Οι παραλείψεις αυτές είναι ευθύνη καθαρά των φορέων που υπέβαλαν την πρόταση προγράμματος.
      Τα παραπάνω κοινοποιήθηκαν με επιστολές προς τις Αναπτυξιακές Εταιρείες (αριθ. πρωτ. 822 και 820 αντίστοιχα / 30-7-2002)
      Σε ό,τι αφορά την πρόταση της Αναπτυξιακής Εταιρείας ΤΥΜΦΡΗΣΤΟΣ Α.Ε σας γνωρίζουμε τα ακόλουθα:
      Η πρόταση προχώρησε στη δεύτερη φάση της αξιολόγησης δηλαδή αυτή της αξιολόγησης του περιεχομένου σύμφωνα με τα κριτήρια αξιολόγησης όπως αυτά έχουν εγκριθεί στο πλαίσιο του Εθνικού Προγράμματος και αναφέρονται αναλυτικά στο τεύχος Προκήρυξης.
      Η συνολική βαθμολογία της πρότασης, σύμφωνα με το πόρισμα της σχετικής Επιτροπής Αξιολόγησης ανήλθε σε 50,72 μονάδες. Στο σημείο αυτό πρέπει να σημειώσουμε ότι η Επιτροπή Αξιολόγησης περιελάμβανε οκτώ (8) μέλη για κάθε Περιφέρεια.
      Σύμφωνα με τη βαθμολογία αυτή η πρόταση έχει καταταγεί στην 46 θέση σε σύνολο 47 προτάσεων, οι οποίες προχώρησαν στην τελική φάση της διαδικασίας αξιολόγησης.
      Στις 3 από τις 5 ομάδες κριτηρίων αξιολόγησης η πρόταση συγκέντρωσε βαθμό χαμηλότερο των 50 μονάδων. Συγκεκριμένα στην ομάδα κριτηρίων 2 «περιεχόμενο προγράμματος» η βαθμολογία ανήλθε σε 48,02 μονάδες στην ομάδα 3:
      «Συμπληρωματικότητα με άλλα προγράμματα και φορείς» η βαθμολογία ανήλθε σε 41,45 μονάδες και στην ομάδα 4: «Εταιρική σχέση» η βαθμολογία ανήλθε σε 45,05 μονάδες.
      Σημειώνουμε ότι με βάση το  κείμενο Προκήρυξης (σημείο 4.3 Διαδικασία Αξιολόγησης) αναφέρεται ρητώς ότι: Η βαθμολόγηση κάθε πρόταση θα  πραγματοποιηθεί με την εξής μέθοδο: Κάθε μέλος της Επιτροπής Αξιολόγησης βαθμολογεί με έναν ακέραιο βαθμό από το 0 έως το 100 κάθε ομάδα κριτηρίων. Στη συνέχεια για κάθε ομάδα κριτηρίων υπολογίζεται ο μέσος όρος των βαθμών των μελών της Επιτροπής Αξιολόγησης. Στην περίπτωση που η πρόταση σε κάποια ομάδα κριτηρίων συγκεντρώσει μέσο όρο βαθμολογίας κάτω του 50 απορρίπτεται στο σύνολό της.
      Κατά συνέπεια η εν λόγω πρόταση, απορρίφθηκε ως μη  ικανοποιητική, με βάση τα κριτήρια που αναφέρονται στην Προκήρυξη.
      Αναλυτικά, οι λόγοι απόρριψης της πρότασης αυτής αναφέρονται στην επιστολή της Υπηρεσίας Διαχείρισης Ε.Π Κ.Π LEADER + προς την Εταιρεία (αριθμ. π.826/31-7-2002).
      Τέλος, θα θέλαμε να υπογραμμίσουμε ότι η αξιολόγηση έγινε ακολουθώντας διαδικασίες διαφανείς και απολύτως σύννομες ως προς τους κανονισμούς που διέπουν τη λειτουργία των διαρθρωτικών ταμείων και περιγράφονται στα εγκεκριμένα από την Ε.Ε κείμενα του Επιχειρησιακού Προγράμματος και του Συμπληρώματος Προγραμματισμού.
      Η πολιτική του Υπουργείου Γεωργίας τόσο μέσα από τα προγράμματα Ολοκληρωμένης Ανάπτυξης της Υπαίθρου όσο και με τα προγράμματα στήριξης και ενθάρρυνσης των γεωργικών δραστηριοτήτων στοχεύει στην αειφόρο ανάπτυξη των αγροτικών ορεινών και μειονεκτικών περιοχών. Η πρωτοβουλία LEADER + συμπληρώνει τα καθιερωμένα προγράμματα με την ενθάρρυνση των ολοκληρωμένων ενεργειών σχέσεων σε τοπική κλίμακα. Στόχος του προγράμματος είναι να παροτρύνει και να στηρίξει τους φορείς και τους κατοίκους των αγροτικών περιοχών να αξιοποιήσουν τους τοπικούς πόρους στο πλαίσιο μιας μακροπρόθεσμης προοπτικής και κάτω από την ευθύνη της τοπικής εταιρικής σχέσης, η οποία θα αναλάβει την οργάνωση και ευαισθητοποίηση των κατοίκων προς αυτή την κατεύθυνση.
      Η πολιτική αγροτικής ανάπτυξης η οποία αποτελεί το δεύτερο πυλώνα της Κοινής αγροτικής Πολιτικής παραμένει σημαντικό στοιχείο της πολιτικής, οικονομικής και κοινωνικής συνοχής και αποτελεί προτεραιότητα του Υπουργείου Γεωργίας. Για την ανασυγκρότηση της υπαίθρου δεν αρκούν μόνο τα εγκεκριμένα και χρηματοδοτούμενα από το Υπουργείο Γεωργίας προγράμματα αγροτικής ανάπτυξης. Επιβάλλεται η ενεργή συμμετοχή και θετική συμβολή των τοπικών φορέων, οι οποίοι επιδιώκουν να ενταχθούν σ’ αυτά.
      Ο Υφυπουργός
      Φ. ΧΑΤΖΗΜΙΧΑΛΗΣ»
      12. Στην με αριθμό 895/31-7-02 ερώτηση δόθηκε με το υπ’ αριθμ. 154/20-8-02 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην ερώτηση με αριθμό 895/31-7-02 που κατέθεσε ο βουλευτής κ. Παν. Κουρουμπλής, σας πληροφορούμε τα εξής:
      Από όλους σχεδόν τους Δήμους του Νομού Αιτωλοακαρνανίας αναγγέλθηκαν στον ΕΛΓΑ ζημιές σε καλλιέργειες από βροχοπτώσεις ανεμοθύελλες και χαλαζοπτώσεις της 27ης -7-2002 και 28ης-7-2002.
      Αμέσως μετά τις ζημιές οι αρμόδιοι για την περιοχή γεωπόνοι επόπτες του Υποκαταστήματος στο Αγρίνιο διενήργησαν επισημάνσεις ώστε να έχει ο Οργανισμός μια πρώτη εικόνα για το ύψος και την έκταση των ζημιών. Από τις πρώτες επισημάνσεις διαπιστώθηκε ότι προξενήθηκαν πολύ σημαντικές ζημιές κυρίως σε καπνοκαλλιέργειες, σε έκταση  περίπου 40.000 στρεμμάτων αλλά και σε καλλιέργειες αραβοσίτου, κηπευτικών, πεπονοειδών κλπ. Το επίκεντρο, δε, των ζημιών αυτών εντοπίζεται στους Δήμους Στράτου, Νεάπολης, Αγρινίου και Φυτειών.
      Το έργο των εξατομικευμένων εκτιμήσεων των ζημιών αυτών έχει ήδη ξεκινήσει, και μάλιστα πριν από την εκπνοή της 12ήμερης προθεσμίας υποβολής δηλώσεων ζημιάς, από 18μελές κλιμάκιο γεωπόνων εκτιμητών του Οργανισμού, το οποίο θα ενισχυθεί με όσους γεωπόνους εκτιμητές απαιτούνται έτσι ώστε το έργο των εξατομικευμένων εκτιμήσεων να ολοκληρωθεί σε σύντομο χρονικό διάστημα. 
    Eπισημαίνεται ότι κατά τη διατύπωση των πορισμάτων εκτίμησης από τους γεωπόνους εκτιμητές του Οργανισμού για τον υπολογισμό του ποσοστού ζημιάς στις πληγείσες καπνοκαλλιέργειες λαμβάνονται υπόψη:
    - Η ποσοτική απώλεια (εντελώς χαμένη ή κατεστραμμένη παραγωγή) 
    - Η ποιοτική υποβάθμιση της εναπομείνασας παραγωγής 
    Οι επιπλέον καλλιεργητικές φροντίδες και έξοδα που πρέπει να καταβάλει ο καπνοπαραγωγός, μετά το ζημιογόνο αίτιο για να μπορέσει να αξιοποιήσει την εναπομείνασα παραγωγή του (επιπλέον ψεκασμοί με φυτοφάρμακα, σκάλισμα, απομάκρυνση καταστραφέντων καπνόφυλλων, έξοδα διαλογής) εκφρασμένα σε ποσοστά επί τοις εκατό της αναμενόμενης παραγωγής. 
    Μετά την κοινοποίηση των πορισμάτων εκτίμησης στους ενδιαφερόμενους παραγωγούς από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους το συντομότερο δυνατό. 
    Διευκρινίζεται ότι, ειδικά για τις καπνοκαλλιέργειες η τιμή αποζημίωσης περιλαμβάνει την τιμή της πριμοδότησης και την μέση εμπορική τιμή για κάθε ποικιλία καπνού, η καταβολή δε των αποζημιώσεων στους δικαιούχους παραγωγούς γίνεται σε δύο δόσεις. Σε πρώτη δόση καταβάλλεται η τιμή της πριμοδότησης ( παρόλο που δεν παρακρατείται ασφαλιστική εισφορά υπέρ ΕΛΓΑ από την πριμοδότηση αυτή) και σε δεύτερη η μέση εμπορική τιμή. 
    Αυτό γίνεται γιατί η εμπoρική περίοδος για τα καπνά λήγει στις 30 Απριλίου του επομένου της καλλιέργειας έτους και η μηχανογραφική επεξεργασία των στοιχείων από τον τέως Οργανισμό Καπνού και νυν ΟΠΕΚΕΠΕ, προκειμένου να εξαχθεί η μέση εμπορική τιμή ανά ποικιλία και Νομό (με την οποία αποζημιώνονται οι δικαιούχοι), ολοκληρώνεται το πρώτο δεκαήμερο του Αυγούστου του επομένου της καλλιέργειας έτους. 
    Για να μην καθυστερεί λοιπόν η καταβολή των αποζημιώσεων των πληγέντων παραγωγών ο Οργανισμός αναγκάζεται ειδικά και μόνο για την καλλιέργεια των καπνών, να προβαίνει σε διπλή εκκαθάριση παρόλο ότι, το γεγονός αυτό επιφέρει πρόσθετη οικονομική επιβάρυνση (διπλό κόστος έκδοσης επιταγών και εντολών πληρωμής, κόστος μηχανογράφησης, τήρησης αρχείων κλπ. ). 
      Ο Υφυπουργός
      Φ. ΧΑΤΖΗΜΙΧΑΛΗΣ»
      13. Στην με αριθμό 930/31-7-02 ερώτηση δόθηκε με το υπ΄ αριθμ. 33803/21-8-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 930/31-7-02 του Βουλευτή κ. Α. Φλωρίνη, σας πληροφορούμε ότι, όπως σας ενημέρωσε και το Υπουργείο Περιβάλλοντος, Χωροταξίας και Δημοσίων Έργων, συγκεντρώνονται τα απαραίτητα στοιχεία προκειμένου να εξετασθούν τα σχετικά αιτήματα χρηματοδότησης για την αντιμετώπιση των ζημιών στην εν λόγω περιοχή από τα έκτακτα καιρικά φαινόμενα.
      Ο Υφυπουργός
      Λ . ΠΑΠΑΔΗΜΑΣ»
      14. Στην με αριθμό 935/1-8-02 ερώτηση δόθηκε με το υπ΄ αριθμ. 1847/19-8-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 935/1-8-02 ερώτησης του Βουλευτή κ. Μ. Κεφαλογιάννη και σύμφωνα με όσα μας γνώρισε η Διοίκηση της 0.Π.Α.Π. Α.Ε. σας πληροφορούμε τα παρακάτω: 
     1. Σύμφωνα με την παράγραφο 7 του άρθρου 1 του «ΓΕΝΙΚΟΥ ΚΑΝΟΝΙΣΜΟΥ ΛΕΙΤΟΥΡΓΙΑΣ ΠΑΙΧΝΙΔΙΩΝ ΣΤΟΙΧΗΜΑ ΤΩΝ ΠΡΟΚΑΘΟΡΙΣΜΕΝΗΣ ΑΠΟΔΟΣΗΣ» (ΦΕΚ 1427Β/2000). «Δεν επιτρέπεται η χρησιμοποίηση ελληνικών αγώνων ποδοσφαίρου ή καλαθοσφαίρισης (μπάσκετ) ή οπουδήποτε αλλού αθλητικού ή μη γεγονότος που οργανώνεται από φορείς και φυσικά ή νομικά πρόσωπα, που λειτουργούν σύμφωνα με την Ελληνική νομοθεσία στα προγράμματα των Παιχνιδιών Στοιχημάτων Προκαθορισμένης Απόδοσης». 
     2. Σύμφωνα με την παράγραφο 1 του άρθρου 2 του Κανονισμού  «ΑΠΟΤΕΛΕΣΜΑΤΑ ΑΓΩΝΩΝ ΠΟΔΟΣΦΑΙΡΟΥ» (ΦΕΚ 1425Β) «Τα γεγονότα στα οποία ο παίκτης στοιχηματίζει συμμετέχοντας στο παιχνίδι «ΑΠΟΤΕΛΕΣΜΑΤΑ ΑΓΩΝΩΝ ΠΟΔΟΣΦΑΙΡΟΥ» είναι ποδοσφαιρικοί αγώνες ή τα ημίχρονα αυτών που επιλέγονται κατά την κρίση του Ο.Π.Α.Π. από εθνικές και διεθνείς διοργανώσεις και σύμφωνα με τα αναφερόμενα στο άρθρο 1 παράγραφος 7 του Γενικού Κανονισμού Λειτουργίας «ΠΑΙΧΝΙΔΙΩΝ ΣΤΟΙΧΗΜΑΤΩΝ ΠΡΟΚΑΘΟΡΙΣΜΕΝΗΣ ΑΠΟΔΟΣΗΣ».
     Από το συνδυασμό των διατάξεων αυτών, συνάγεται με απόλυτη σαφήνεια ότι ο Ο.Π.Α.Π. μπορεί να χρησιμοποιεί στα «ΕΝΤΥΠΑ ΠΡΟΓΡΑΜΜΑΤΟΣ» που κυκλοφορεί με ποδοσφαιρικούς αγώνες, όλους τους αγώνες εθνικών διοργανώσεων με τον περιορισμό της παραγράφου 7 του άρθρου 1 του ΓΕΝΙΚΟΥ ΚΑΝΟΝΙΣΜΟΥ (απαγόρευση ελληνικών αγώνων) και διεθνών διοργανώσεων. 
     Οι Ελληνικές ομάδες επομένως που συμμετέχουν σε διεθνείς διοργανώσεις μπορεί να χρησιμοποιούνται στα «ΕΝΤΥΠΑ ΠΡΟΓΡΑΜΜΑΤΟΣ» που κυκλοφορούν με ποδοσφαιρικούς αγώνες ελεύθερα από τον O.Π.Α.Π. και από την έναρξη λειτουργίας του στοιχήματος, όλες οι ελληνικές ομάδες που συμμετέχουν σε Διεθνείς Διοργανώσεις, έχουν περιληφθεί στα «ΕΝΤΥΠΑ ΠΡΟΓΡΑΜΜΑΤΟΣ» όπως έχουν περιληφθεί κατά το παρελθόν δεκάδες αγώνων Ευρωπαϊκών Ομάδων με φιλικό χαρακτήρα, οι οποίοι σε κάθε περίπτωση είναι διεθνείς φιλικοί αγώνες και ως τέτοιοι αναγνωρίζονται από την ΟΥΕΦΑ και την ΦΙΦΑ. 
    Ενδεικτικά στο «ΕΝΤΥΠΟ ΠΡΟΓΡΑΜΜΑΤΟΣ» της 10ης Αυγούστου 2001 είχαν περιληφθεί οι Διεθνείς φιλικοί αγώνες ΑΕΚ- ΤΟΤΕΝΑΜ και ΟΛΥΜΠΙΑΚΟΣ-ΛΑΤΣΙΟ, στο «ΕΝΤΥΠΟ ΠΡΟΓΡΑΜΜΑΤΟΣ» της 14ης Αυγούστου 2001 ο Διεθνής φιλικός αγώνας ΕΣΠΑΝΙΟΛ-ΟΛΥΜΠΙΑΚΟΣ, στο «ΕΝΤΥΠΟ ΠΡΟΓΡΑΜΜΑΤΟΣ» της 29ης Αυγούστου 2001, ο Διεθνής φιλικός αγώνας ΠΑΝΙΩΝΙΟΣ – ΡΟΜΑ, στο «ΕΝΤΥΠΟ ΠΡΟΓΡΑΜΜΑΤΟΣ» της 24ης Ιουλίου 2001, ο Διεθνής φιλικός αγώνας ΛΑΤΣΙΟ-ΠΑΝΑΘΗΝΑΪΚΟΣ, χωρίς ποτέ να έχει δημιουργηθεί θέμα από οποιονδήποτε.
     Ο Υφυπουργός
     ΙΩΑΝΝΗΣ ΚΟΥΡΑΚΗΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ να συμφωνήσετε να μεταφερθεί η συνεδρίαση κοινοβουλευτικού ελέγχου της Δευτέρας 31 Μαρτίου 2003 για την Τρίτη 1 Απριλίου 2003.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς το Σώμα συνεφώνησε.
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επίκαιρων ερωτήσεων της Δευτέρας 31 Μαρτίου 2003 οι οποίες θα συζητηθούν την Τρίτη 1 Απριλίου 2003.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παρ.4 Καν.Βουλής)
     1. Η με αριθμό 504/26-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Οικονομίας και Οικονομικών, Εργασίας και Κοινωνικών Ασφαλίσεων, σχετικώς με τη διακοπή της επιδότησης εργασίας, που κατέβαλε ο Οργανισμός Απασχόλησης Εργατικού Δυναμικού στις επιχειρήσεις της Θράκης.
     2. Η με αριθμό 505/26-3-2003 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τη λήψη των αναγκαίων μέτρων για την αντιμετώπιση ενδεχόμενου κύματος προσφύγων από το Ιράκ κλπ.
     3. Η με αριθμό 510/26-3-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τους Υπουργούς Εθνικής Παιδείας και Θρησκευμάτων, Δικαιοσύνης, σχετικώς με τη διακοπή των δραστηριοτήτων του Εργαστηρίου Ιατροδικαστικών και Τοξικολογικών Εξετάσεων του Αριστοτελείου Πανεπιστημίου Θεσσαλονίκης.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (΄Αρθρο 130 παρ.4 Καν. Βουλής)
     1. Η με αριθμό 507/26-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, σχετικώς με την αντιμετώπιση των καταστροφών που υπέστη ο Νομός Εύβοιας από την πρόσφατη κακοκαιρία κ.λπ.
     2. Η με αριθμό 498/26-3-2003 επίκαιρη ερώτηση της Βουλευτού της Νέας Δημοκρατίας κ. Μαρίας Καρά προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, σχετικώς με την οικονομική ενίσχυση του εργαστηρίου Ειδικής Αγωγής «Μαργαρίτα».
     3. Η με αριθμό 509/26-3-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τα πρόσφατα κρούσματα αστυνομικής αυθαιρεσίας κλπ.
     ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 496/26-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Φραγκλίνου Παπαδέλη προς τον Υπουργό Εθνικής Παιδείας και Θρησκευμάτων, σχετικώς με τα προβλήματα στατικότητος και ασφαλείας του κτιρίου που στεγάζεται το Τεχνικό Επαγγελματικό Εκπαιδευτήριο Λέσβου.
     Η επίκαιρη ερώτηση του κ. Παπαδέλλη έχει ως εξής:
     «Κατά το 1988, ετέθη ο θεμέλιος λίθος σχολικού συγκροτήματος στη Μυτιλήνη, προκειμένου να στεγάσει τις εκπαιδευτικές ανάγκες του ΤΕΛ (τότε) της πόλης και ουσιαστικά του νησιού της Λέσβου, με προϋπολογισμό 450 έως 600 εκατομμύρια δραχμές. Το έργο εγκαινιάστηκε εσπευσμένα για τους γνωστούς λόγους τον Σεπτέμβριο του 1993, με τελικό κόστος κατασκευής περί τα 3,5 δισεκατομμύρια! Επισημαίνεται πως στο σχολικό αυτό συγκρότημα στεγάζονται περί τους χίλιους εκατό μαθητές και καθηγητές του ΤΕΕ (πλέον) και του ΙΕΚ της περιοχής. Από την παραλαβή του όμως διαπιστώθηκαν σοβαρά προβλήματα στατικής ανεπάρκειας και ασφάλειας του κτιρίου, κακή κατάσταση της μόνωσης των δωμάτων και ηλεκτρολογικών εγκαταστάσεων κ.ά. Επιχειρήθηκαν επανειλημμένα επιδιορθώσεις των εγκληματικών αυτών σφαλμάτων, που σε μεγάλο βαθμό οδήγησαν σε δυσλειτουργίες του κτιρίου, που παραμορφώθηκε με τις τόσες επεμβάσεις, τόσο του αναδόχου, όσο και της αρμόδιας υπηρεσίας. Πολύ πρόσφατα μάλιστα διαπιστώθηκαν και άλλες τεχνικές ατέλειες, που θέτουν πολύ σοβαρά πλέον θέμα στατικής επάρκειας του κτιρίου.
     Επειδή το θέμα αυτό πέραν των αναμφισβήτητων ευθυνών όσων εμπλέκονται με αυτό, τεχνικής και οικονομικής φύσης, που θα πρέπει επιτέλους να αποδοθούν, δημιουργούνται καίρια προβλήματα ακεραιότητας των μαθητών και καθηγητών.
     Ερωτάται ο Υπουργός Εθνικής Παιδείας και Θρησκευμάτων:
     1. Αν οι αναμφισβήτητες ευθύνες που υπάρχουν σε τεχνικούς και υπαλλήλους του Υπουργείου Παιδείας έχουν αποδοθεί ή πρόκειται να αποδοθούν και πότε.
     2. Κυρίως δε, αν μπορεί να διαβεβαιωθεί η εκπαιδευτική κοινότητα φυσικά για την ασφάλεια του κτιρίου , πρωτίστως όμως για την ασφάλεια των ιδίων».
      Ο Υφυπουργός Εθνικής Παιδείας και Θρησκευμάτων, κ. Γκεσούλης, έχει το λόγο. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
      Κυρίες και κύριοι συνάδελφοι, όταν μελετούσα τα στοιχεία για να προετοιμαστώ να απαντήσω σ’ αυτή την ερώτηση του κυρίου συναδέλφου, ειλικρινά έμεινα κατάπληκτος από την έκταση μιας όχι κακοτεχνίας, αλλά μιας τέτοιας κατάστασης που διαπιστώνει κανείς μελετώντας όλα τα στοιχεία, σχετικά με τη σχολική στέγη για το Τεχνικό Επαγγελματικό Εκπαιδευτήριο στη Λέσβο. 
      Έμεινα κατάπληκτος και θα έλεγα μελαγχολικός, γιατί πρόκειται για ένα έργο το οποίο αποτελεί μνημείο διασπάθισης του δημοσίου χρήματος και μνημείο προσπορισμού για ίδιο όφελος. Είναι μνημείο που αποδεικνύει την περιορισμένη αίσθηση ευθύνης και μάλιστα για στέγαση παιδιών. Δηλαδή, σ’ αυτή την περίπτωση δεν σεβάστηκαν ούτε τα παιδιά, αλλά ούτε και την ακριτική περιοχή. 
      Πρόκειται για πλημμελή άσκηση έργου διοικητικών υπηρεσιών, αποσιώπηση και απόκρυψη λαθών, παραλείψεων και κακοτεχνιών. Πρόκειται για αναθέσεις έργου και παροχής δεκάδων εκατομμυρίων με ρυθμούς μοναδικούς για τα δημόσια έργα, χωρίς να υπάρχει προηγούμενο και εξαιρετική επίσπευση της παραλαβής του έργου -δυστυχώς θα συμφωνήσω με τον κ. συνάδελφο- εξαιτίας πολιτικών σκοπιμοτήτων. 
      Πρόκειται πράγματι για ένα έργο το οποίο ξεκίνησε με προϋπολογισμό 505 εκατομμύρια και στο τέλος στοίχισε 3,5 δισεκατομμύρια δραχμές και μάλιστα με φοβερά προβλήματα όσον αφορά τη στέγαση των παιδιών. 
      Έτσι, λοιπόν, όλα αυτά στοιχειοθετούν πρακτικές και συμπεριφορές ενός μακρινού πολιτικού τοπίου το οποίο, θέλω να πιστεύω, ότι είναι μεμονωμένο και ότι δεν μπορεί να συμβαίνει ή να συμβεί στο μέλλον κάτι τέτοιο. 
      Βέβαια, οι ευθύνες πάντα υπάρχουν και όλοι οφείλουμε κάθε φορά να εκπέμπουμε μέσα από διαφανείς διαδικασίες ένα αίσθημα υψηλής ευθύνης και σεβασμού απέναντι στον Έλληνα πολίτη και στη διασφάλιση και σωστή διαχείριση του δημοσίου χρήματος. 
      Θέλω να πω ότι το έργο αυτό 1988-1994 πραγματικά, όπως είπα νωρίτερα, αποτελεί μνημείο, γιατί οι υπερβάσεις και οι κακοτεχνίες οδήγησαν σε απογοήτευση όλους τους πολίτες αυτής της περιοχής. Επιπλέον, οδήγησαν σε μια σειρά ερευνών του Υπουργείου Παιδείας και όχι μόνο, δεδομένου ότι έγιναν και δικαστικές έρευνες, αλλά και έρευνες από το Ευρωπαϊκό Ελεγκτικό Συνέδριο. Όλες οι έρευνες κατέληξαν στη διαπίστωση μιας σειράς ευθυνών. Γι’ αυτό το λόγο, υπήρχαν και οι αντίστοιχες κυρώσεις. 
      Εδώ θέλω να αναφέρω ότι η διοίκηση του Υπουργείου Παιδείας στηριζόμενη σε διαδοχικά πορίσματα, πρώτον, της τριμελούς επιτροπής ελέγχου από μηχανικούς, δεύτερον, της έκθεσης του ελέγχου έρευνας του Σώματος Ελεγκτών Δημόσιας Διοίκησης…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, συγγνώμη που σας διακόπτω, αλλά εξαντλήσατε το χρόνο στο ιστορικό, ενώ το ερώτημα είναι τι θα γίνει τώρα με την ασφάλεια του κτιρίου. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, στη δευτερολογία μου θα δώσω και τα υπόλοιπα στοιχεία. Ήθελα, όμως, να δώσω όλο το πλαίσιο αυτού του έργου, το οποίο πραγματικά ταλαιπωρεί την περιοχή. 
      ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαδέλλη. Έχετε το λόγο. 
      ΦΡΑΓΚΛΙΝΟΣ ΠΑΠΑΔΕΛΛΗΣ: Βεβαίως, ίσως να ακούγεται λίγο ανεπίκαιρο, τη στιγμή κατά την οποία γίνεται μια απίθανη καταστροφή στο Ιράκ, εμείς να συζητούμε το θέμα αυτό. Πλην όμως ήρθε τώρα, γιατί η ερώτηση είχε υποβληθεί αρκετά πριν και με δεδομένο ότι αφορά ουσιαστικά την ασφάλεια παιδιών, νέων ανθρώπων -κάτι που δυστυχώς δεν υπάρχει στο Ιράκ- ίσως υπό την έννοια αυτή είναι επίκαιρο. 
      Τα ερωτήματά μου, αγαπητέ μου Υπουργέ, είναι συγκεκριμένα. Ουσιαστικά είναι δύο. Επειδή γνωρίζω πολύ καλά και την προσωπική σας προσφορά στον τομέα της δευτεροβάθμιας εκπαίδευσης, όπως και της πρωτοβάθμιας, ελπίζω ότι οι απαντήσεις θα είναι συγκεκριμένες και κατηγορηματικές. 
      Πρώτον, είναι αναμφισβήτητο, όπως και εσείς ομολογήσατε, ότι υπάρχουν σοβαρές ευθύνες που αφορούν και τους τεχνικούς, αλλά και τους υπαλλήλους του Υπουργείου Παιδείας, οι οποίοι έλεγξαν αυτό το τερατούργημα το οποίο κατασκευάστηκε στη Λέσβο. 
      Το ερώτημα, λοιπόν, απ’ αυτήν την πλευρά είναι ένα: Θα αποδοθούν οι ευθύνες και κάποιοι «θα κάτσουν στο σκαμνί», όπως λέει απλά ο λαός; Διότι η Λέσβος είναι ανάστατη με την ιστορία αυτή εδώ και μερικά χρόνια. 
      Το δεύτερο ερώτημα είναι: Έχουν ληφθεί μέτρα, ώστε το κτίριο αυτό να πληροί όρους ασφάλειας; Διότι μιλούμε για χίλιους εκατό μαθητές –και καθηγητές δευτερευόντως- οι οποίοι πολλές ώρες την ημέρα βρίσκονται σε αυτό το σχολείο. Μπορούμε να τους διαβεβαιώσουμε –να διαβεβαιωθούν απ’ εσάς και δι’ εμού- ότι είναι ασφαλείς σήμερα μετά τα όσα έχουν συμβεί; Επ’ αυτών των ερωτημάτων περιμένουμε μια απάντηση.
      ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. Έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, εύλογα είναι τα ερωτήματα και η απάντηση είναι ότι σε συνεργασία με το δήμο εκτελέστηκαν μια σειρά από εργασίες: Έγινε αποκατάσταση της ασφάλειας, όχι μόνο στο φέροντα σκελετό, αλλά και στις άλλες εγκαταστάσεις του κτιρίου, με συνολική δαπάνη 300 εκατομμυρίων. Απομακρύνθηκαν στο πρώτο εξάμηνο του 1996 όλα τα σχολεία από την περιοχή και έγιναν μεγάλες παρεμβάσεις, με αποτέλεσμα το 1997 να παραδοθεί το κτίριο αυτό και να γίνει επανεγκατάσταση όλων των σχολείων.
      Έτσι, λοιπόν, μπορούμε να πούμε ότι από το 1996 έως το 1997 έχουν αποκατασταθεί πλήρως οι ζημιές και παραδόθηκε προς χρήση το σχολείο. Από την αρμόδια υπηρεσία δόθηκαν γραπτά οι απαραίτητες διαβεβαιώσεις για την ασφάλεια του κτιρίου. Άρα, δεν υπάρχει θέμα. 
      Δεύτερον, στο πρόσφατο γεγονός, δηλαδή στην αποκάλυψη που έγινε στα πέδιλα της θεμελίωσης, η αυτοψία από το διευθυντή της υπηρεσίας του Υπουργείου μας επαναβεβαίωσε την ασφάλεια του κτιρίου. 
      Θέλω, όμως, ακόμη να πω ότι για τη δυσλειτουργία που έχει το κτίριο λόγω όλης της κακοτεχνίας που έγινε –διότι υπάρχουν «τυφλά» εργαστήρια και άλλα προβλήματα στο σχολείο- θα υπάρχει μια άμεση παρέμβαση από το Υπουργείο Παιδείας, δίνοντας τη δυνατότητα σε παρακείμενο οικόπεδο –υπάρχουν χρήματα από το πρόγραμμα της Περιφέρειας του Αιγαίου- να κτιστούν χωριστά εργαστήρια, για να μπορέσουμε πραγματικά να κάνουμε ένα συγκρότημα το οποίο να έχει λειτουργικότητα όσον αφορά τα σχολεία μας. 
      Ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Κεντρική Επιτροπή Κωδικοποίησης». 
      Ακολουθεί η δεύτερη με αριθμό 497/ 26-3-2003 επίκαιρη ερώτηση του Βουλευτή της Νέας Δημοκρατίας κ. Χρήστου Μαρκογιαννάκη προς τον Υπουργό Γεωργίας, σχετικώς με την αποζημίωση των πληγέντων από την πρόσφατη κακοκαιρία παραγωγών εσπεριδοειδών του Νομού Χανίων. 
      Η επίκαιρη ερώτηση του κ. Μαρκογιαννάκη συνοπτικά έχει ως εξής: 
      «Σε τραγική κατάσταση ευρίσκονται οι παραγωγοί εσπεριδοειδών του Νομού Χανίων. Συνεπεία των εξαιρετικά δυσμενών καιρικών φαινομένων κατά τους μήνες Ιανουάριο και Φεβρουάριο, η παραγωγή πορτοκαλιών και μανταρινιών καταστράφηκε σε ποσοστό 100%. Αν και έχει παρέλθει έκτοτε χρονικό διάστημα σχεδόν ενός μηνός και έχουν γίνει οι σχετικές αναγγελίες στον ΕΛΓΑ ούτε καν ένδειξη υπάρχει για έναρξη της διαδικασίας εκτίμησης των ζημιών. 
      Ο οργανισμός των Ελληνικών Γεωργικών Ασφαλίσεων επικαλούμενος την απεργία των συμβασιούχων γεωπόνων, για την οποία φέρνει την ευθύνη εξαιτίας άστοχων χειρισμών, δηλώνει αδυναμία να πράξει το οτιδήποτε με ορατό πλέον τον κίνδυνο, εάν και όταν επιχειρηθεί η εκτίμηση των ζημιών, να είναι αδύνατη η πιστοποίησή τους, με ενδεχόμενη συνέπεια τη μη αποζημίωση των παραγωγών.
      Περαιτέρω όσοι από τους πορτοκαλοπαραγωγούς παρέδωσαν την περυσινή παραγωγή τους για χυμοποίηση μετά την 31-3-2002 δεν έχουν πάρει ακόμη την κοινοτική επιδότηση που ανέρχεται σε 38 δραχμές περίπου ανά κιλό. Κατά θετικές μάλιστα πληροφορίες, εξαιτίας παραλείψεων, καθυστερήσεων και λαθών, για τα οποία ευθύνεται κυρίως ο Οργανισμός Πληρωμών και Ελέγχου Κοινοτικών Ενισχύσεων, Προσανατολισμού και Εγγυήσεων (ΟΠΕΚΕΠΕ) και όχι οι παραγωγοί, είναι σχεδόν βέβαιο ότι η κοινοτική ενίσχυση απωλέσθηκε και ότι το Υπουργείο Γεωργίας υπόσχεται αόριστα ότι θα προσπαθήσει να καταβληθούν τα σχετικά ποσά από τον κρατικό προϋπολογισμό.
      Κατόπιν των παραπάνω, ερωτάται ο κύριος Υπουργός Γεωργίας:
      1. Εάν θα αποζημιωθούν οι παραγωγοί εσπεριδοειδών του Νομού Χανίων για τις ζημιές τις οποίες υπέστησαν από τις πρόσφατες θεομηνίες.
      2. Εάν θα καταβληθεί και πότε η κοινοτική ενίσχυση στους πορτοκαλοπαραγωγούς του Νομού Χανίων που παρέδωσαν τα πορτοκάλια τους για χυμοποίηση μετά την 31-3-2002».
      Ο Υφυπουργός Γεωργίας κ. Ευάγγελος Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
      Για τις ζημιές που προκλήθηκαν στις καλλιέργειες εσπεριδοειδών στο Νομό Χανίων από συνεχείς ανεμοθύελλες κατά τους μήνες Ιανουάριο και Φεβρουάριο του 2003, οι γεωπόνοι του ΕΛΓΑ διενήργησαν τους απαραίτητους ελέγχους και ενημέρωσαν τους παραγωγούς ότι πρέπει να υποβάλουν δηλώσεις ζημιάς. Υποβλήθηκαν δύο χιλιάδες πεντακόσιες δηλώσεις. Η καθυστέρηση της εξατομίκευσης των εκτιμήσεων οφείλεται κυρίως σε δύο λόγους: πρώτον, στο μεγάλο όγκο ζημιάς σε ολόκληρη την Κρήτη –και όχι μόνο- και δεύτερον, στη συνεχιζόμενη απεργία των γεωπόνων του ΕΛΓΑ, που ξεκίνησε στις 6 Φεβρουαρίου.
      Για το θέμα της απεργίας των γεωπόνων, που μας απασχολεί όλους, έχει συσταθεί μια επιτροπή, με τη συμμετοχή όλων των εμπλεκομένων, και πιστεύουμε ότι στις αρχές Απριλίου θα έχει δώσει το πόρισμά της και θα λήξει αυτό το πρόβλημα που έχουμε. Ήδη ο Διευθυντής του ΕΛΓΑ της Διεύθυνσης Νομού Χανίων έχει συνάντηση –αν όχι χτες, σήμερα σίγουρα- με τους φορείς, προκειμένου να αποφασιστεί ο τρόπος εκτίμησης της ζημιάς, αν, δηλαδή, θα προχωρήσουμε σε συνολικές εκτιμήσεις ή σε εξατομικεύσεις. Αν συμφωνηθεί ο πρώτος τρόπος με τους τοπικούς φορείς, τότε εκτιμούμε ότι πολύ σύντομα θα αποζημιωθούν οι πληγέντες εσπεριδοκαλλιεργητές του Νομού Χανίων.
      Σε κάθε όμως περίπτωση, θα καταβληθεί κάθε δυνατή προσπάθεια ώστε να μη φύγουμε από το χρονοδιάγραμμα –ακόμη και όταν θα πάμε σε εξατομικεύσεις- των τεσσάρων ή πέντε μηνών. Ο πρώτος τρόπος πιθανόν να μας φέρει πολύ πιο κοντά στην αποζημίωση και βάζουμε στόχο να μπορέσουμε όσο γίνεται γρηγορότερα, αν είναι δυνατόν και μέχρι το Πάσχα, να δώσουμε αυτά τα χρήματα.
      Τώρα, για το δεύτερο θέμα, για την καταβολή της οικονομικής ενίσχυσης για τη χυμοποίηση των εσπεριδοειδών, δεν έχουν πληρωθεί η ΕΑΣ Χανίων, η ΕΑΣ Μάλεμε και η ΕΑΣ Μανταρινοπαραγωγών Νομού Χανίων. Στις 12 και 13 του Δεκέμβρη κλιμάκιο στελεχών του ΟΠΕΚΕΠΕ μετέβη στα Χανιά, για να ελέγξει εάν πράγματι λειτουργούν οι ομάδες παραγωγών βάσει των εθνικών και των κοινοτικών διατάξεων. Από τον έλεγχο διαπιστώθηκε ότι υπήρχαν πάρα πολλά προβλήματα στη λειτουργία τους και δεν ανταποκρίνονταν στις απαιτήσεις των εθνικών και κοινοτικών διατάξεων.
      Με δική μου πρόσκληση ήρθαν στο γραφείο μου οι ομάδες παραγωγών, η Διεύθυνση Γεωργίας, η ΠΑΣΕΓΕΣ και όλοι οι άλλοι εμπλεκόμενοι φορείς. Στη σύσκεψη που έγινε, αποφασίστηκε μέχρι τέλος Ιανουαρίου να εναρμονιστούν με τις κείμενες διατάξεις, εθνικές και κοινοτικές, και να ετοιμάσουν αυτά τα οποία είχαμε συμφωνήσει.
        Στις 15 και 20 Φλεβάρη κλιμάκιο του ΟΠΕΚΕΠΕ επισκέφθηκε ξανά την περιοχή. Και διαπίστωσε ότι εν υπήρξε καμία πρόοδος. Στις 20 Μαρτίου, σε συνεννόηση που είχαμε με τη Διεύθυνση Γεωργίας, μάθαμε ότι δεν παρέλαβε τίποτε απ’ αυτά τα οποία είχαν συμφωνηθεί από τις ομάδες παραγωγών. Καταλαβαίνετε, λοιπόν, ότι δεν πρόκειται για ευθύνη του ΟΠΕΚΕΠΕ, αλλά για ευθύνη των ομάδων παραγωγών που δεν πληρούν τις προϋποθέσεις.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Οι ομάδες παραγωγών δεν πληρούν τις προϋποθέσεις και ο φάκελος δεν έχει επιλεξιμότητα, γιατί διαπιστώνεται  και από τον έλεγχο ότι παραγωγοί είναι σε άλλες ομάδες παραγωγών, υπάρχουν πολλές παρατυπίες και στη δευτερολογία μου  θα πω τι ακριβώς συμβαίνει με αυτές τις ομάδες παραγωγών. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μαρκογιαννάκης έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε και κύριε Υπουργέ, δεν ήλθαμε εδώ για να αντιδικήσουμε, αλλά να δούμε αν μπορεί να βρεθεί κάποια λύση στα τεράστια προβλήματα που αναφέρονται στην επίκαιρη ερώτηση που κατέθεσα. 
      Όσον αφορά το μέγεθος της ζημιάς των εσπεριδοειδών στα Χανιά, σας διαβεβαιώ ότι αγγίζει το 100%. Έχουν γίνει  αλλεπάλληλες αναγγελίες από το Νοέμβριο, διότι οι δυσμενείς καιρικές συνθήκες ξεκινούν από το Νοέμβριο. Ατυχώς δεν έχει γίνει καμία πιστοποίηση, καμία εξατομίκευση, επικαλούμενος ο ΕΛΓΑ την απεργία των γεωπόνων. Και μας είπατε εδώ ότι έχει συσταθεί μία επιτροπή, η οποία θα βγάλει οσονούπω το πόρισμα και θα λυθεί η απεργία. Εγώ πληροφορήθηκα –έτσι μου είπαν οι γεωπόνοι από τα Χανιά- ότι βγήκε το πόρισμα της επιτροπής αυτής που ήταν υπέρ των απόψεων των γεωπόνων και παρά ταύτα το Υπουργείο και ο ΕΛΓΑ επιμένουν να προσλάβει τους τεχνολόγους, με αποτέλεσμα να παρατείνεται επ’ αόριστον η απεργία. Το ερώτημα είναι το εξής: Πότε θα γίνει αυτή η περίφημη εξατομίκευση; Όταν θα έλθουν οι γεωπόνοι μετά από ένα άλφα χρονικό διάστημα τι θα βρουν να πιστοποιήσουν, όταν ήδη αυτά τα πορτοκάλια που έχουν πέσει κάτω το Νοέμβριο, το Δεκέμβριο, τον Ιανουάριο, αλλά και το Φεβρουάριο ακόμα, έχουν χαθεί, γιατί έχουν σαπίσει είτε πέρασαν νερά λόγω των εντόνων βροχοπτώσεων και τα έχουν παρασύρει;
      Εγώ, κύριε Υπουργέ, θα παρακαλούσα -όχι αόριστα πράγματα, γιατί περιμένουν την απάντησή σας οι πορτοκαλοπαραγωγοί στα Χανιά- να μου πείτε συγκεκριμένα πράγματα, ότι μέχρι την τάδε του μηνός θα γίνει το άλφα, θα γίνει το βήτα. Γιατί αν παραμείνουμε στο ΘΑ κάνουμε και ΟΤΑΝ σταματήσουν οι απεργίες, πολύ φοβάμαι ότι στο τέλος δεν θα γίνει τίποτα απολύτως. 
      Έρχομαι τώρα στο θέμα της καταβολής της επιδοτήσεως των χυμοποιημένων πορτοκαλιών που παραδόθηκαν από 31 Μαρτίου και μετά. Ξέρετε κάτι; Δεν ευθύνεται ο δύσμοιρος ο αγρότης για την κακή λειτουργία των ΕΑΣ. Εσείς έχετε την εποπτεία, το Υπουργείο σας. Δεν βλέπατε  ότι αυτά τα πράγματα  δεν πάνε καλά; Και τώρα μας λέτε ότι υπάρχουν προβλήματα. Ερώτηση: Αυτό που κυκλοφορεί στα Χανιά ότι δεν πρόκειται να καταβληθεί η επιδότηση των 38 δραχμών ως κοινοτική επιδότηση και ότι το Υπουργείο προσανατολίζεται στο να καταβάλει το ποσό αυτό από τον κρατικό προϋπολογισμό, αληθεύει; Θα παρακαλούσα επ’ αυτού, κύριε Υπουργέ, να έχω συγκεκριμένη απάντηση στο τι θα γίνει με την επιδότηση αυτή και πότε επιτέλους θα δούμε τι θα κάνουμε με τις ζημιές στα πορτοκάλια. Θέλετε την ομαδική πιστοποίηση, την εξατομίκευση; Αυτό είναι ένα θέμα το οποίο συζητάμε, πότε θα γίνουν αυτά.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, θα πρέπει να σας πω ότι για να υπάρχει 100% ζημιά, σημαίνει ότι δεν έχει πουληθεί τίποτα. Το ισοζύγιο διάθεσης παραγωγής που δίνει η Διεύθυνση Γεωργίας λέει άλλα πράγματα. Όταν λέμε για 100% ζημιά στα Χανιά και ξαφνικά βρίσκουμε πορτοκάλια Χανίων στην αγορά, κάτι δεν πάει καλά. Πώς είναι δυνατόν να πωλούνται τα πορτοκάλια όταν έχουν πάθει ζημιά! ΄Αρα, δεν είναι καλά τα πορτοκάλια που πωλούνται και κάνουν ζημιά και στην αγορά. Πράγματι, υπάρχει μεγάλη ζημιά. Το χρονοδιάγραμμα απόδοσης της αποζημίωσης του ΕΛΓΑ είναι από τεσσεράμισι έως πέντε μήνες. Θα τηρηθεί με οποιοδήποτε τρόπο. Αν πάμε σε ομαδική αποτίμηση της ζημιάς, θα βγουν πιο γρήγορα οι αποζημιώσεις. Τελειώνω με το πρώτο θέμα που βάλατε και δεν είναι αόριστο ό,τι είπα, είναι πολύ συγκεκριμένο. 
      Πάμε τώρα στο δεύτερο. Θα πρέπει να σας πω ότι την επιδότηση δεν την παίρνει ο παραγωγός, αλλά η ομάδα παραγωγών. Η ομάδα παραγωγών έχει μέλη παραγωγούς, έχει γενικές συνελεύσεις, έχει διοικητικά συμβούλια που πρέπει να τηρούν τις προϋποθέσεις για να τύχουν των οικονομικών ενισχύσεων. Ο έλεγχος έδειξε και τις δύο φορές συγκεκριμένα πράγματα  και όχι αόριστα. Με δική μου πρωτοβουλία κλήθηκε η νομαρχία στο γραφείο μου, κλήθηκαν οι ομάδες παραγωγών, μου έδωσαν την υπόσχεση, τους έδωσα παράταση να τηρήσουν τις προϋποθέσεις. Ο κρατικός προϋπολογισμός δεν έχει χρήματα, όταν μάλιστα πρόκειται για περιπτώσεις που τα χρήματα αυτά μπορούμε να τα εισπράττουμε από κοινοτικά κονδύλια. Δεν μπορεί, επειδή υπάρχει άγνοια πολλές φορές και το καταλαβαίνω και επειδή εσκεμμένα κάποιοι δεν κάνουν καλά τη δουλειά τους,  να έρχεται να πληρώνει ο κρατικός προϋπολογισμός. Αυτό δεν πρέπει να το έχει κανείς σαν μία εύκολη λύση. Πρέπει όλοι να συμμορφωθούν με βάση τις κείμενες εθνικές και  κοινοτικές υποχρεώσεις. Όταν παίρνουμε τις επιδοτήσεις, έχουμε και κάποιες υποχρεώσεις και πρέπει να τις τηρούμε.
      Αν εμείς όμως λέμε εύκολα ότι φταίει ο ΟΠΕΚΕΠΕ και το κράτος και το Υπουργείο, τότε σίγουρα δεν κάνουμε τίποτε άλλο παρά να ενδυναμώνουμε μια νοοτροπία η οποία λέει: «Δεν βαριέσαι! Δεν κάνω καλά τη δουλειά μου, θα έλθει όμως ο κρατικός προϋπολογισμός και θα με πληρώσει». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αν πράγματι αποδειχτεί οποιοδήποτε διοικητικό λάθος, εμείς θα αναλάβουμε την ευθύνη, αλλά απ’ ό,τι φαίνεται δεν μπορεί κάποιος να είναι μέλος μιας ομάδας παραγωγών και να παίρνει επιδότηση από άλλη. Δεν μπορούν τα μέλη της ομάδας παραγωγών να μην είναι εγγεγραμμένα στο Ειρηνοδικείο και να φαίνεται ότι έχει μέλη η ομάδα παραγωγών. Δεν μπορεί να μην ανταποκρίνονται οι παραδοθείσες ποσότητες στην πραγματική παραγωγή, να υπάρχουν δέκα στρέμματα και να πηγαίνουν ποσότητες που αντιστοιχούν σε πολλαπλάσια…
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Τελειώστε, σας παρακαλώ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Τι θα γίνει, κύριε Υπουργέ; Θα τα πάρουν τα λεφτά ή δεν θα τα πάρουν; 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, αυτό που θέλω να πω σήμερα είναι ότι αν δεν συμμορφωθούν, θα χάσουν και το πρώτο εξάμηνο του 2003. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα πληρωθούν τα λεφτά;
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τα λεφτά θα πληρωθούν, όταν ο φάκελος έχει πληρότητα. Όταν δεν έχει πληρότητα, δεν μπορούν να πληρωθούν….
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση της ερωτήσεως. 
      Προχωρούμε στη συζήτηση της τρίτης με αριθμόν 508/26-3-2003 επίκαιρης ερώτησης του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Ανάπτυξης, σχετικώς με το κλείσιμο των μεταλλείων στην περιοχή Μαύρες Πέτρες Χαλκιδικής, την απόλυση των εργαζομένων κλπ.
      Η ερώτηση του κυρίου συναδέλφου έχει ως εξής: 
      «Μετά την απόφαση της Kinross –μητρική της TVX HELLAS- να εγκαταλείψει τα επιχειρηματικά της σχέδια στη χώρα μας, είναι ορατός ο κίνδυνος να κλείσουν τα μεταλλεία της περιοχής Μαύρες Πέτρες Χαλκιδικής. 
      Από την εξέλιξη αυτή διαφαίνεται ο αποικιοκρατικός χαρακτήρας της σύμβασης παραχώρησης στη συγκεκριμένη πολυεθνική εταιρεία –με την οποία είχε διαφωνήσει το Κομμουνιστικό Κόμμα Ελλάδος- τεράστιας έκτασης για εξόρυξη του ορυκτού πλούτου της περιοχής ο οποίος είναι περιουσία του λαού.
      Αποτέλεσμα της εξέλιξης αυτής είναι να βρεθούν πεντακόσιοι εργαζόμενοι στην ανεργία, καθώς και ο οικονομικός και κοινωνικός μαρασμός ολόκληρης της περιοχής. Άλλωστε οι εργαζόμενοι είναι σε διαθεσιμότητα εδώ και πολλούς μήνες. Οι ευθύνες για την εξέλιξη αυτή βαρύνουν αποκλειστικά την Κυβέρνηση που για να υλοποιήσει τη συμφωνία με την πολυεθνική εταιρεία, δεν δίστασε να φέρει αντιμέτωπους τους εργαζόμενους με τον υπόλοιπο λαό της περιοχής. 
      Για τους λόγους αυτούς ερωτάται ο κύριος Υπουργός:
1. Αν θα λειτουργήσει το μεταλλείο της περιοχής Μαύρες Πέτρες Χαλκιδικής;
2. Τι άμεσα οικονομικά και ασφαλιστικά μέτρα θα πάρει για να ενισχύσει τους εργαζόμενους»;
      Θα απαντήσει ο Υφυπουργός ανάπτυξης  κ. Καλαφάτης.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Αγαπητέ συνάδελφε, οφείλω να ομολογήσω με παρρησία ότι δεν κατανοώ πλήρως το σκεπτικό της εισήγησής σας, που τεκμηριώνει το ερώτημά σας στο τέλος, γιατί πιστεύω ότι έχει αντιφάσεις.
      Ανεξάρτητα απ’ αυτό, όμως, θέλω να σας πω, πώς έχει εξελιχθεί το θέμα στις Μαύρες Πέτρες. Η σύμβαση, την οποία εσείς καταγγέλλετε στην εισήγησή σας ως αποικιοκρατικού χαρακτήρα, απέβλεπε σε κάποια πράγματα τα οποία και υλοποιήθηκαν. Απέβλεπε πρώτα απ’ όλα στην αξιοποίηση του ορυκτού πλούτου, στην περιφερειακή ανάπτυξη, στην ενίσχυση των θέσεων απασχόλησης, στην προσέλκυση ξένων επενδύσεων. Όλες αυτές τις συμβατικές υποχρεώσεις η ελληνική Κυβέρνηση, με τη σύμβαση που ψηφίστηκε από τη Βουλή των Ελλήνων με ενισχυμένη πλειοψηφία, τις ετήρησε και έδωσε τη δυνατότητα και στην εταιρεία και στους εργαζομένους να προχωρήσουν στις επενδύσεις, οι οποίες και έγιναν. 
      Σήμερα η Kinross, που αγόρασε ολόκληρη την TVX,  έχει αναπροσανατολίσει τους στόχους της και έχει αλλάξει τα σχέδιά της. Μάλιστα είπε στο Υπουργείο Ανάπτυξης: «Επειδή θέλω να δω τι θα κάνω, θέτω σε διαθεσιμότητα τους εργαζόμενους για ένα μήνα». 
      Ποια είναι τα δεδομένα σήμερα και πώς πρέπει να τα αντιμετωπίσουμε, ανεξαρτήτως των επιμέρους διαφορών που μπορεί να έχουμε εμείς; Πρώτον, η Κυβέρνηση, όπως γνωρίζετε, με μεγάλη ταχύτητα εξασφάλισε την άδεια λειτουργίας της επιχείρησης και του μεταλλείου στις Μαύρες Πέτρες. Δεύτερον, υπάρχει μια συνεχής συνεργασία και ανταλλαγή απόψεων, τόσο με την εταιρεία, όσο και με τους εργαζομένους και τους τοπικούς φορείς, οι οποίοι ίσως για πρώτη φορά ομονοούν περί το πρόβλημα, ούτως ώστε να εξασφαλίσουμε τις θέσεις εργασίας στην επιχείρηση αυτή. 
      Η Kinross μας έχει δηλώσει τις τελευταίες μέρες: Πρώτον, ότι εγκαταλείπει τις Μαύρες Πέτρες όπως και την Ολυμπιάδα. Δεν την ενδιαφέρουν. Δεύτερον, ότι την ενδιαφέρει  το μεταλλείο στις Σκουριές. 
      Άρα ό,τι δραστηριότητα πιθανόν να έχουν από εδώ και πέρα, θα την έχουν στις Σκουριές.
      Εμείς, από την άλλη μέρα που έγινε αυτό, προσπαθήσαμε να εξεύρουμε άλλους επενδυτές, να βρούμε λύσεις ούτως ώστε να μην οδηγηθούμε σε κάποιο αδιέξοδο που διαφαίνεται, όπως λέτε κι εσείς στην ερώτησή σας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Πρόεδρε, παρακαλώ να μου δώσετε δέκα δευτερόλεπτα. 
     ΠΡΟΕΔΡΕΥΩΝ (Κωνσταντίνος Γείτονας): Ναι, αλλά όσο μπορείτε σύντομα. Θα συμπληρώσετε και στην δευτερολογία σας.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, πολύ σύντομα, κύριε Πρόεδρε, αλλά πρέπει να περιγράψω για να καταλάβει και ο συνάδελφος.
     ΠΡΟΕΔΡΕΥΩΝ (Κωνσταντίνος Γείτονας): Καλώς. Συνεχίστε.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σήμερα έχουμε στα γραφεία του Υπουργείου Ανάπτυξης την κατάθεση δύο ενδιαφερομένων οι οποίοι θέλουν να τεκμηριώσουν τα επιχειρηματικά τους σχέδια μέχρι τις 15 Απριλίου, για να αποφασίσουν αν μπορούν, να αναλάβουν τις εργασίες στο μεταλλείο.
     Αυτό λοιπόν είναι μια καλή προοπτική, η οποία ελπίζουμε ότι θα τελεσφορήσει. Και ο στόχος της Κυβέρνησης δεν είναι μόνο εάν κλείσει το μεταλλείο τι μέτρα ασφάλειας θα λάβει για τους εργαζομένους. Το ζήτημα για μας είναι να μην κλείσει το μεταλλείο. Με κάθε τρόπο να μην κλείσει το μεταλλείο, να εξασφαλιστούν οι θέσεις εργασίας, να εξασφαλιστεί η αξιοποίηση του ορυκτού μας πλούτου.
     ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
     Το κείμενο, κύριε Πρόεδρε, είναι αναλυτικό και ανταποκρίνεται στην πραγματικότητα, γι’ αυτό θέτει και τα ερωτήματα.
     Άκουσα με προσοχή τον κύριο Υφυπουργό. Εκείνο που δεν είπε είναι το τι θα γίνει στην περίπτωση που δεν καρποφορήσει η πρόταση των δύο εταιριών, όπως είπε. Και η μία εταιρία βέβαια είναι η Alpha Group, η οποία προϋπήρχε και στο παρελθόν κι η οποία είχε πουλήσει στην TVX τα μεταλλεία. Δηλαδή βλέπουμε να επανέρχονται οι παλιοί ιδιοκτήτες για εξαγορά, για χρήση κ.λπ. 
     Εμείς έχουμε συγκεκριμένες θέσεις, κύριε Υπουργέ και το ξέρετε πολύ καλά. Βλέπουμε ότι επαναλαμβάνεται μια πολιτική, η οποία έχει οδηγήσει στην σημερινή κατάσταση. Και αυτή η πολιτική βέβαια είναι η εκχώρηση, γι’ αυτό έχουμε και ουσιαστικές διαφωνίες στη σύμβαση τότε που υπογράφηκε, ότι παραχωρήσατε μια τεράστια έκταση δεκάδων χιλιάδων στρεμμάτων στην TVX. Η TVX, όχι μόνο δεν μπόρεσε να αξιοποιήσει την αποικιακού –εμείς επιμένουμε- χαρακτήρα σύμβαση, αλλά βλέπουμε πολύ καλά, κύριε Πρόεδρε, το παιχνίδι που παίζεται. Έρχεται λοιπόν η Kinross, που ήταν ανταγωνίστρια εταιρία της  TVX και την εξαγοράζει. Και έρχεται τώρα και λέει «δεν είναι στα επιχειρησιακά μας σχέδια η αξιοποίηση και της 	Ολυμπιάδας, αλλά και το ζήτημα των Μαύρων Πετρών». Δηλαδή, αυτές οι πολυεθνικές εταιρίες μπορούν να εξαγοράζουν και εταιρίες εκμετάλλευσης και μέσα στην χώρα μας, προκειμένου να σταματήσουν τα ορυχεία.
     Εμείς λέμε συγκεκριμένα, κύριε Υπουργέ, -και πιστεύω ότι πρέπει να την ακούσετε αυτή την πρόταση- το εξής. Επιτέλους, αν δεν καρποφορήσει αυτή η προσπάθεια που κάνετε πάλι, είστε διατεθειμένοι να λειτουργήσει και κάτω από το δημόσιο έλεγχο το συγκεκριμένο ορυχείο στις Μαύρες Πέτρες, με τη συμμετοχή των φορέων και των εργατών, ούτως ώστε να λειτουργήσουν τα μεταλλεία;
     Και κλείνω, κύριε Πρόεδρε, με το εξής. Έχουν υπoβάλει το αίτημα οι εργαζόμενοι για μια οικονομική ενίσχυση, την οποία έχετε απορρίψει. Οι εργαζόμενοι έχουν υποβάλει από τις 3-4-2001 το αίτημα να τους αναγνωρίσετε την επικινδυνότητα και ανθυγιεινότητα του επαγγέλματός τους και θα καταθέσω το αίτημά τους για μια ακόμη φορά προς την Κυβέρνηση.
     (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     Κύριε Πρόεδρε, ας αντιληφθούμε ότι πρέπει ισόμετρα να αναπτυχθεί ο Νομός Χαλκιδικής και η συγκεκριμένη περιοχή. Ο πρωτογενής τομέας είναι βασικός, ο τουριστικός τομέας είναι κι εκείνος βασικός. Μπορούν να συνδυαστούν αυτά, αν υπάρξει όμως από την Κυβέρνηση πολιτική βούληση. Οι εργαζόμενοι μαζί με τον λαό δεν έχουν να χωρίσουν τίποτα. Εκείνο που πρέπει να γίνει είναι να διερευνήσουμε όλη την περιοχή για το τι μεταλλεύματα υπάρχουν, για να μην υπάρχει κι αυτή η αντιπαλότητα μεταξύ του λαού και των εργαζομένων.
     ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Τζέκη. Ακουστήκατε, εξηγήσατε. Δεν έχετε άλλο χρόνο.
     Ο κύριος Υπουργός έχει το λόγο.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αν διαβάσει κανείς το κείμενο της ερώτησης του κυρίου συναδέλφου –δεν θα το επαναλάμβανα, αλλά αφού το λέτε- θα διαπιστώσει ότι είναι πραγματικά πλήρες αντιφάσεων, για να μην πω και παλινωδιών. Όμως εδώ θέλω να πούμε την εξής αλήθεια, ότι σε σχέση με τις Μαύρες Πέτρες η Κυβέρνηση ήταν πάρα πολύ συνεπής…
     ΠΡΟΕΔΡΕΥΩΝ (Κωνσταντίνος Γείτονας): Μαύρη πέτρα έριξαν οι άλλοι. 
     ΑΓΓΕΛΟΣ ΤΖΕΚΗΣ: Όπως το λέτε, κύριε Πρόεδρε.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επαναλαμβάνω ότι η Κυβέρνηση ήταν πάρα πολύ συνεπής σε ό,τι είπε, σε ό,τι υπέγραψε, σε ό,τι συμφώνησε με τους εργαζομένους. Και αυτό το γνωρίζετε, αγαπητέ μου συνάδελφε, γιατί παρακολουθείτε το θέμα από κοντά και ξέρετε πως ό,τι αποφασίζουμε το αποφασίζουμε σε συνεργασία με τους εργαζομένους.
Και αυτό όχι επειδή οι εργαζόμενοι συνδιοικούν ή θέλουν να συνδιοικήσουν την επιχείρηση, αλλά γιατί εμείς οφείλουμε να έχουμε διάλογο με τους εργαζομένους και το γνωρίζετε πάρα πολύ καλά. Αυτό δεν σημαίνει ότι θα κάνουμε ό,τι μας λένε οι εργαζόμενοι. 
      Ξέρουμε όμως, και την άλλη πλευρά. Η άλλη πλευρά τι έλεγε επί πολλούς μήνες; Όταν εμείς προσπαθούσαμε να στηρίξουμε την επιχείρηση και να την κρατήσουμε ανοιχτή, πάλεψε με νύχια και με δόντια και μας κατέγγελνε εδώ στη Βουλή για ποιο λόγο δεν κλείνουμε τα μεταλλεία. Δεν εννοώ βέβαια εσάς, αλλά εννοώ άλλους οι οποίοι υπήρχαν στην περιοχή. Το πρόβλημα δεν είναι ο Τζέκης και ο Καλαφάτης ή το Κομμουνιστικό Κόμμα Ελλάδος και το Πανελλήνιο Σοσιαλιστικό Κίνημα, αλλά είναι ζήτημα γενικότερο του πως αντιμετωπίζουμε μία ξένη επένδυση στα μεταλλεία ... 
      ΑΓΓΕΛΟΣ ΤΖΕΚΗΣ: Είναι άλλο το μεταλλείο χρυσού και άλλο το μεταλλείο των Μαύρων Πετρών. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είπα ότι δεν αφορά εσάς, αλλά αφορά το πρόβλημα και οφείλω να το αναφέρω. Εμείς πασχίσαμε και πασχίζουμε να βρούμε λύση στο πρόβλημα και θα βρούμε ελπίζω λύση. 
      Δεν μπορώ να σας απαντήσω αν δεν τελεσφορήσει η δική μας συμφωνία ή η συμφωνία με την Kinross, τι θα γίνει. Προφανώς, δεν θα αφήσουμε τους εργαζομένους στο δρόμο. Προφανώς θα έχουμε μέτρα κοινωνικής προστασίας.
      Βάλατε, όμως, σήμερα ένα ερώτημα –το έχετε επαναλάβει σε άλλη ερώτησή σας- και λέτε το εξής: Εάν δεν τελεσφορήσει καμία από αυτές τις προσπάθειες, θα αναλάβετε να λειτουργήσει ως δημόσια επιχείρηση το μεταλλείο; 
      Προσωπική μου γνώμη, την οποία και καταθέτω, είναι ότι δεν μπορεί να λειτουργήσει ένα μεταλλείο με δημόσιο χαρακτήρα. Είναι έξω από την κυβερνητική πολιτική. Αλλά ελπίζω ότι δεν θα φθάσουμε σ’ αυτό το σημείο. Ελπίζω ότι θα δώσουμε λύση. Λύση η οποία θα επιτρέψει τις εργασίες στις Μαύρες Πέτρες. 
      Τώρα, για ποιο λόγο η εταιρεία άφησε τις Μαύρες Πέτρες και την Ολυμπιάδα υπάρχουν εξηγήσεις, οι οποίες αφίστανται αυτών που ανέφερα προηγουμένως, δηλαδή της κατάστασης που συνάντησαν. Αλλά δεν είμαι εγώ ο υπεύθυνος που θα απαντήσω γιατί μία εταιρεία, ενώ έχει τα μεταλλευτικά δικαιώματα, αποχωρεί.
      ΠΡΟΕΔΡΕΥΩΝ (Κωνσταντίνος Γείτονας): Η τέταρτη με αριθμό 512/26-3-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Δημόσιας Τάξης, σχετικώς με τον πόλεμο στο Ιράκ, την ενδεχόμενη εισροή προσφύγων κ.λπ., λόγω κωλύματος του ερωτώμενου Υπουργού δεν θα συζητηθεί και διαγράφεται. 
      Εισερχόμαστε στις επίκαιρες ερωτήσεις δεύτερου κύκλου.
      Πρώτη είναι η με αριθμό 495/26-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τσιλίκα προς τον Υπουργό Πολιτισμού, σχετικώς με την ίδρυση Μουσείου Αχελώου στο Νομό Καρδίτσας κ.λπ.
      Η επίκαιρη ερώτηση του κ. Τσιλίκα έχει ως εξής:
      «Με έκπληξη πληροφορηθήκαμε και μάλιστα δια του Τύπου ότι το Κεντρικό Αρχαιολογικό Συμβούλιο (ΚΑΣ) σε πρόσφατη συνεδρίασή του αποφάσισε να γνωμοδοτήσει κατά της ίδρυσης Μουσείου Αχελώου στο Νομό Καρδίτσας, αλλά υπέρ της ίδρυσης Οικομουσείου στην Πύλη Τρικάλων. Η απόφαση αυτή παραβιάζει κάθε έννοια νομιμότητας και δεοντολογίας, αφού αναιρεί προηγούμενη απόφαση του Κεντρικού Αρχαιολογικού Συμβουλίου, ελήφθη δε εν κρυπτώ χωρίς να κληθεί ουδείς εκπρόσωπος φορέων του Νομού Καρδίτσας ούτε οι Βουλευτές του νομού, οι οποίοι όμως είχαν κληθεί και τοποθετήθηκαν στην προ δύο ετών συνεδρίαση για το ίδιο θέμα, του Κεντρικού Αρχαιολογικού Συμβουλίου. Προξενεί δε κατάπληξη ότι σ’ εκείνη τη συνεδρίαση είχε γίνει από όλους αποδεκτό ότι, λόγω της εκτροπής του Αχελώου τα κατακλυζόμενα μνημεία βρίσκονται κατά 90% στο Νομό Καρδίτσας γι’ αυτό και η πρόταση όλων ήταν το μουσείο να ιδρυθεί στο Δήμο Μουζακίου.
      Ερωτάται ο κύριος Υπουργός:
      α) Τι συνετέλεσε ώστε η τελευταία απόφαση του Κεντρικού Αρχαιολογικού Συμβουλίου να είναι εντελώς αντίθετη από το πνεύμα της προς δύο ετών συνεδρίασης. 
      β) Γιατί αποκλείστηκαν οι Βουλευτές και οι εκπρόσωποι του νομού, όχι μόνο από τη συμμετοχή τους στη συνεδρίαση, αλλά και από οποιαδήποτε πληροφόρηση για την εξέλιξη του θέματος αντίθετα με ρητή δέσμευση που υπήρχε από την προηγούμενη συνεδρίαση του Κεντρικού Αρχαιολογικού Συμβουλίου για πλήρη ενημέρωση πριν από οποιαδήποτε νέα συνεδρίαση ή εξέλιξη επί του θέματος, και 
      γ) Ποια είναι η τελική βούληση της Κυβέρνησης για το Μουσείο Αχελώου».
      Θα απαντήσει ο Υφυπουργός Πολιτισμού κ. Αλευράς.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, είναι γνωστό ότι με βάση την αρχική μελέτη για την εκτροπή του Αχελώου προβλεπόταν η κατάκλυση της συγκεκριμένης περιοχής που βρίσκεται η Ιερά Μονή. Γι’ αυτό το λόγο τότε είχε αποφασιστεί να δημιουργηθεί ένα Μουσείο Αχελώου, προκειμένου σε αυτό να εκτεθούν οι τοιχογραφίες της Ιεράς Μονής, η οποία θα κατακλυζόταν, καθώς και να απεικονιστούν άλλα ευρήματα της περιοχής τα οποία δεν θα μπορούσαν να διασωθούν και βεβαίως θέματα τα οποία σχετίζονταν με το φυσικό περιβάλλον.
	Στην πορεία, όπως γνωρίζετε, η περιβαλλοντική μελέτη του έργου ακυρώθηκε από το Συμβούλιο της Επικρατείας, υπήρξε νέος σχεδιασμός και με βάση τη νέα μελέτη η Ιερά Μονή Αγίου Γεωργίου Μυροφίλου δεν θα κατακλυσθεί. Συνεπώς εκλείπει και ο λόγος δημιουργίας ενός Μουσείου Αχελώου, γιατί δεν υπάρχει κάποιος άλλος λόγος, να στεγάσει δηλαδή κάποια άλλα ευρήματα ή κάποια άλλα εκθέματα.
      Η πρόσφατη συνεδρίαση του Κεντρικού Αρχαιολογικού Συμβουλίου, στην οποία αναφέρεται ο κύριος συνάδελφος, είχε ως θέμα τη δημιουργία ενός οικομουσείου στην Πύλη του Νομού Τρικάλων που είναι ένα κέντρο πληροφόρησης, ας το πούμε έτσι, για το φυσικό περιβάλλον, για το οικοσύστημα της περιοχής του Νομού Τρικάλων, αναφορικά με την επιρροή του υπό δημιουργία ταμιευτήρα.
      Το τρίτο σημείο, στο οποίο θα ήθελα να ενημερώσω τον κύριο συνάδελφο, είναι το εξής: Είναι προφανές ότι στη συνεδρίαση του Κεντρικού Αρχαιολογικού Συμβουλίου δεν εκλήθησαν οι συνάδελφοι Βουλευτές του Νομού Καρδίτσας για το λόγο ότι δεν αφορούσε κάποιο θέμα του Νομού Καρδίτσας αλλά κάτι τελείως ανεξάρτητο, που είναι η δημιουργία στο Νομό Τρικάλων –και συγκεκριμένα στο Δήμο Πύλης- του συγκεκριμένου οικομουσείου, για το οποίο μάλιστα συνέτρεχαν και όλες εκείνες οι προϋποθέσεις, οι οποίες καθιστούν ένα μουσείο λειτουργικό και χρήσιμο. 
      Συγκεκριμένα είναι σε μία περιοχή που έχει σημαντικά βυζαντινά μνημεία, έχει το βυζαντινό ναό Πόρτα Παναγιάς, τον Άγιο Βησσαρίωνα, τη Μονή Τουτσίκου, έχει διοικητικό κέντρο και ανήκει σε έναν τουριστικό άξονα.
      Επομένως η απόφαση αυτή του Κεντρικού Αρχαιολογικού Συμβουλίου σε τίποτα δεν αναιρεί ή δεν εμποδίζει να υπάρξει αντίστοιχη απόφαση για κάποια άλλη περιοχή του Νομού Καρδίτσας, εφόσον βεβαίως συντρέχουν οι προϋποθέσεις για τη δημιουργία ενός αντίστοιχου κέντρου ή οικομουσείου στο Μουζάκι ή οπουδήποτε αλλού. Αυτό είναι ένα θέμα που πρέπει να εξεταστεί, εφόσον ο Δήμος Μουζακίου ή οποιοσδήποτε άλλος δήμος, αντίστοιχα με το Δήμο Πύλης, διαθέσει, όπως διέθεσε αυτός ο δήμος, το κτήριο για τη στέγαση του μουσείου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, το τελευταίο που θα ήθελα να πω και να κλείσω είναι ότι στην Καρδίτσα ανεγείρεται και ολοκληρώνεται το νέο μουσείο της πόλης, στο οποίο θα μπορέσουν να στεγαστούν αρχαιολογικά ευρήματα, εφόσον προκύψουν από την περιοχή του Αχελώου.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιλίκας έχει το λόγο.
      ΒΑΣΙΛΕΙΟΣ ΤΣΙΛΙΚΑΣ: Κύριε Πρόεδρε, στην οδυνηρή έκπληξη που νιώσαμε από την απόφαση του Κεντρικού Αρχαιολογικού Συμβουλίου προστίθεται η οδυνηρότατη έκπληξη που νιώθω από την τοποθέτηση του κυρίου Υπουργού. Αυτά που άκουσα είναι πρωτοφανή και δεν τον αφορούν προσωπικά. Αν παραπληροφορούνται και εμπαίζονται οι θεσμικοί εκπρόσωποι της πολιτείας από διοικητικά στελέχη του Υπουργείου, υπάρχει μεγάλος κίνδυνος για την ίδια την πολιτεία και για την ίδια τη νομιμότητα.
      Κύριε Υπουργέ, δεν είστε ενημερωμένος; Δεν είναι της αρμοδιότητάς σας, εγώ σας τιμώ, αλλά θα προτιμούσα σήμερα ο αρμόδιος Υπουργός να ήταν εδώ. Από πότε παραβιάζεται η νομιμότητα; Δεν γνωρίζετε ότι με ομόφωνη, κοινή απόφαση των Υπουργών Πολιτισμού, ΠΕΧΩΔΕ, Βιομηχανίας, Έρευνας και Τεχνολογίας, Εθνικής Οικονομίας, το 1995 πάρθηκε η απόφαση –και μάλιστα συμπεριλαμβάνεται και στην τροπολογία του σχετικού νόμου- να ιδρυθεί μουσείο εκτροπής Αχελώου με τα ευρήματα, τα οποία πρότεινε ειδική επιτροπή, από τα έργα που κατά 90% βρίσκονται στο Νομό Καρδίτσας;
      Τι σημασία έχουν πλέον οι εικόνες και οι τοιχογραφίες; Ένας λόγος παραπάνω ότι η απόφαση είναι παράλογη. Μόνο το Μοναστήρι του Αγίου Γεωργίου στο Μυρόφυλλο κατακλυζόταν και τώρα δεν κατακλύζεται. Έτσι, δεν υπάρχει κανένας λόγος, δικαιολογητικός.
      Δεύτερον, γιατί σας παραπληροφορούν; Υπάρχει πρόταση επιτροπής για τα υπόλοιπα μνημεία, τα οποία είναι πάρα πολλά, όπως τα περίφημα μνημεία λαϊκής αρχιτεκτονικής. Μας την έχουν δώσει την απόφαση. Υπάρχουν μνημεία, γεφύρια πέτρινα, νερόμυλοι, το τουρκικό φυλάκιο, νεροτριβιές και άλλα μνημεία. Υπήρχε ειδική πρόταση για τη διάσωσή τους και για τη χωροθέτησή τους στο Νομό Καρδίτσας.
      Επίσης θα ήθελα να σας ρωτήσω για ποιο χώρο και ποιες προϋποθέσεις μιλάτε; Είχαμε διαθέσει –και μάλιστα δωρεάν- πάνω από δύο χιλιάδες τετραγωνικά μέτρα και, μάλιστα, σε έτοιμο κτήριο στην περιοχή Μουζακίου.
      Τρίτο και σημαντικό είναι το γεγονός ότι αδυνατώ να κατανοήσω το εξής: Από πότε το Κεντρικό Αρχαιολογικό Συμβούλιο μπορεί να εμπαίζει θεσμικούς εκπροσώπους της πολιτείας;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υποσχέθηκε ότι θα γίνει αυτοψία επί τόπου και δεν έγινε, κύριε Υπουργέ. Υποσχέθηκε ότι θα καλέσει τους δημάρχους, για να τους ενημερώσει και δεν τους κάλεσε. Αυτά είναι πρωτοφανή πράγματα.
      Τελειώνοντας, κύριε Πρόεδρε, θα ήθελα να παρακαλέσω τον κύριο Υπουργό για την τήρηση στοιχειώδους νομιμότητας και ηθικής και γιατί πρέπει να προστατεύσουμε τη λειτουργία αυτού του οργάνου, το οποίο δεν μπορεί να λειτουργεί με λογικές ίντριγκας, να αναπεμφθεί τάχιστα αυτή η απόφαση που αποτελεί όνειδος και για τη νομιμότητα και για την ευαισθησία του λαού της Καρδίτσας.
      Τα στοιχεία είναι στη διάθεσή σας, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, δεν θα παρακολουθήσω το συνάδελφο στους χαρακτηρισμούς και στις κρίσεις. Εγώ θέλω να επικαλεστώ τα στοιχεία που θα πρέπει να έχουμε υπόψη μας και είναι συγκεκριμένα.
      Κατ’ αρχάς δεν κατακλύζεται –και αυτό ήταν το νόημα της δημιουργίας του μουσείου του Αχελώου- η Ιερά Μονή Αγίου Γεωργίου Μυροφύλλου. Στο μουσείο του Αχελώου θα υπήρχαν οι τοιχογραφίες της Ιεράς Μονής, που ήταν πραγματικά σημαντικής αξίας και εποπτικό υλικό, με βάση το οποίο θα μπορούσε καθένας είτε να παρακολουθήσει τα άλλα μνημεία της περιοχής είτε να έχει μία πληροφόρηση σε σχέση με το οικοσύστημα. 
      Από τη στιγμή που δεν κατακλύζεται η Ιερά Μονή του Αγίου Γεωργίου του Μυροφύλλου, δεν παρίσταται ο βασικός και πρωταρχικός λόγος δημιουργίας αυτού του είδους του μουσείου. Αυτό είναι το πρώτο θέμα.
      Το δεύτερο θέμα είναι ότι στην Πύλη Τρικάλων δημιουργείται, με προσφορά κτιρίου από το δήμο, ένα πληροφοριακό οικομουσείο –ας το πούμε έτσι- το οποίο έχει ένα συγκεκριμένο ρόλο, την πληροφόρηση για το οικοσύστημα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχω και εγώ μία απορία. Έχει αρμοδιότητα το Κεντρικό Αρχαιολογικό Συμβούλιο για το οικομουσείο;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Έχει αρμοδιότητα το ΚΑΣ για το οικομουσείο με την έννοια ότι το οικομουσείο συνδυάζει μουσειακά και οικολογικά χαρακτηριστικά.
      ΠΡΟΕΔΡΕΥΩΝ (Κωνσταντίνος Γείτονας): Καλώς, γιατί στην αρχή, όπως το άκουσα, εξεπλάγην. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Γνωρίζετε ότι έχουμε σε αυτά τα θέματα ως χώρα ευαισθησία.
      Το τρίτο θέμα είναι ότι στην πόλη της Καρδίτσας ολοκληρώνεται το μουσείο της πόλης. Το ερώτημα είναι αν το μουσείο της πόλης θα στεγάζει ευρήματα, τα οποία αφορούν ολόκληρο το νομό. Αυτός είναι ο χαρακτήρας ενός κεντρικού μουσείου, αν θέλουμε να έχει αξία το μουσείο, να είναι επισκέψιμο και να μην υπάρχει μόνο για να έχει μία ταμπέλα απ’ έξω. 
      Το τέταρτο και τελευταίο θέμα, που θέλω να πω στον κύριο συνάδελφο, είναι ότι η απόφαση, που ελήφθη, σε τίποτα δεν ακυρώνει ή εμποδίζει να γίνει αντίστοιχη κίνηση στο Μουζάκι, το οποίο επικαλείται. Δεν γνωρίζω την προϊστορία και αν είναι ο Δήμος Μουζακίου αρμόδιος ή οιοσδήποτε άλλος δήμος. Μπορεί να γίνει στο Μουζάκι η αντίστοιχη κίνηση.
      Γι’ αυτούς τους λόγους το Υπουργείο Πολιτισμού είναι στη διάθεση των συναδέλφων -και του κ. Τσιλίκα αλλά και των άλλων συναδέλφων του νομού- για να συζητήσουν αυτό το θέμα. Το Κεντρικό Αρχαιολογικό Συμβούλιο δεν έχει καμία αντίρρηση να συζητήσει με τους Βουλευτές, οποτεδήποτε θελήσουν, και να διαμορφωθεί μία πρόταση για ένα τέτοιο μουσείο, έτσι όπως ο κύριος συνάδελφος αναφέρει στην ερώτησή του. 
      ΠΡΟΕΔΡΕΥΩΝ (Κωνσταντίνος Γείτονας): Η δεύτερη με αριθμό 493/26-3-2003 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Υγείας και Πρόνοιας, σχετικώς με την ολοκλήρωση των έργων κατασκευής του Νέου Νομαρχιακού Νοσοκομείου Κέρκυρας, διαγράφεται λόγω κωλύματος του Υπουργού.
      Κύριε Σπύρου, αν θέλετε, μπορείτε να την επανακαταθέσετε.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, μπορώ να έχω το λόγο για μισό λεπτό;
      ΠΡΟΕΔΡΕΥΩΝ (Κωνσταντίνος Γείτονας): Κύριε Σπύρου, αν και δεν προβλέπεται από τον Κανονισμό, σας δίνω το λόγο για μισό λεπτό.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, θέλω να πω, κατανοώντας τις πολλαπλές υποχρεώσεις του Υπουργείου, ότι, όταν ένα Υπουργείο έχει έναν Υπουργό και τρεις Υφυπουργούς, θα έπρεπε να υπάρχει μία απάντηση.
      ΠΡΟΕΔΡΕΥΩΝ (Κωνσταντίνος Γείτονας): Αυτή είναι πολιτική κριτική. Δικαιούστε να επανακαταθέσετε την ερώτησή σας και όταν θα γίνει η συζήτηση, θα κάνετε και αυτήν την πολιτική κριτική.
      ΣΠΥΡΙΔΩΝ ΣΠΥΡΟΥ: Κύριε Πρόεδρε, επιτρέψτε μου να πω ότι, αφού η αναβολή γίνεται με ευθύνη του Υπουργείου, το Προεδρείο έπρεπε να τη μεταφέρει για την επόμενη συνεδρίαση κοινοβουλευτικού ελέγχου.
      ΠΡΟΕΔΡΕΥΩΝ (Κωνσταντίνος Γείτονας): Αυτό δεν προβλέπεται από τον Κανονισμό και το ξέρετε.
      Θα συζητηθεί η Τρίτη με αριθμό 511/26-3-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με τη λήψη μέτρων αντιμετώπισης των προβλημάτων στον τουρισμό κλπ.
      Η επίκαιρη ερώτηση της κυρίας συναδέλφου έχει ως εξής:
      «Ήδη και πριν από την έναρξη του πολέμου, ο τουρισμός της χώρας μας εμφάνιζε πτωτική πορεία, χαρακτηριστικό οι μειωμένες κρατήσεις των τουριστικών πακέτων. Και τούτο γιατί η τουριστική κρίση είναι διαρθρωτική, που οφείλεται κυρίως στις ελλειμματικές δημόσιες υποδομές και υπηρεσίες σε σχέση με τις ανταγωνίστριες χώρες της Ευρωπαϊκής Ένωσης καθώς και στο κόστος ταξιδιού λόγω ενιαίου νομίσματος σε σχέση με τις εκτός Ευρωπαϊκής Ένωσης. τουριστικές χώρες.
      Άρα απαιτείται προγραμματισμός ταχείας ολοκλήρωσης υποδομών, αναβάθμισης υπηρεσιών, δημοσίων και ιδιωτικών και ταυτόχρονα πολιτική έντονης προβολής. 
      Σε σχέση με τον παράνομο αυτόν πόλεμο έπρεπε να είναι ήδη έτοιμο προς υλοποίηση ένα σχέδιο διαχείρισης της κρίσης, που θα κατευθύνει πρόσθετα κονδύλια σε ενέργειες προβολής αυστηρά επιλεγμένες, θα προσαρμόσει την τακτική καμπάνια στις συνθήκες που ο πόλεμος σηματοδοτεί, για να περιοριστούν έτσι οι απώλειες στις τουριστικές αγορές. 
      Αντίθετα, μέχρι σήμερα, η μεν τακτική καμπάνια δεν έχει αρχίσει ακόμα, σε αντίθεση με τους ανταγωνιστές μας, το δε σχέδιο αντιμετώπισης της κρίσης δεν υφίσταται καν. 
      Έτσι, οι αρμόδιοι άλλοτε δηλώνουν έναρξη της καμπάνιας τον … Απρίλιο και άλλοτε συστήνουν επιτροπές εμπλέκοντας φορείς και τουριστικούς κλάδους, για να εισηγηθούν το πρακτέον.
      Ερωτάται ο κύριος Υπουργός:
      1. Για ποιο λόγο η διαφημιστική καμπάνια του ΕΟΤ δεν έχει αρχίσει να υλοποιείται, έχει έστω προσαρμοστεί στις συνθήκες του πολέμου και σε τι ποσό ανέρχεται το κόστος της;
      2. Ποιες πρόσθετες ενέργειες προβολής και γενικά προσέλκυσης τουριστικής ζήτησης θα δρομολογήσει, ποιο θα είναι το κόστος αυτών και έχει εξασφαλιστεί το σχετικό ποσό;»
      Θα απαντήσει ο Υφυπουργός Ανάπτυξης  κ. Γεωργακόπουλος.
      Ορίστε, κύριε Υφυπουργέ, έχετε το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Ευχαριστώ, κύριε Πρόεδρε.
      Κυρία συνάδελφε, πράγματι ο τουρισμός περνά μια ύφεση λόγω του πολέμου στο Ιράκ. Πριν πυκνώσουν τα σύννεφα του πολέμου από τις κρατήσεις που έρχονταν από τα γραφεία μας και από τις διευθύνσεις που έχουμε στο εξωτερικό φαινόταν ότι φέτος θα έχουμε μια καλή χρονιά για τον ελληνικό τουρισμό. Δυστυχώς, όμως, μεσολάβησε ο πόλεμος και πάγωσαν οι κρατήσεις, με αποτέλεσμα αυτήν τη στιγμή να έχουμε μία πτώση των κρατήσεων. Σας πληροφορώ βέβαια ότι είναι η μικρότερη από όλες τις ανταγωνίστριες χώρες, ακόμη και από την Ισπανία. Εάν λάβουμε υπόψη μας τις γειτονικές χώρες γύρω από τη χώρα μας, δηλαδή Τουρκία, Αίγυπτος και άλλες αραβικές χώρες, εκεί η πτώση των κρατήσεων ξεπερνά το 40%. Επομένως πιστεύουμε ότι αυτό είναι πρόσκαιρο και οφείλεται καθαρά στο ότι συνήθως οι πολίτες δεν αποφασίζουν να πάνε σε μια περιοχή να κάνουν τις διακοπές τους εάν δεν έχει ξεκαθαρίσει ο πολιτικός ορίζοντας. Βεβαίως πιστεύουμε ότι αυτός ο πόλεμος θα τελειώσει όσο το δυνατόν συντομότερα, έτσι ώστε να υπάρξει ομαλή ροή των τουριστών τους επόμενους μήνες.
      Όσον αφορά τώρα τη διαφημιστική καμπάνια την οποία είπατε, σας πληροφορώ ότι έχει προγραμματισθεί η διαφημιστική καμπάνια της τάξεως των 23 εκατομμυρίων ευρώ και μαζί με 7 εκατομμύρια ευρώ, τα οποία εξασφαλίσαμε προχθές από τον Υπουργό Οικονομίας και Οικονομικών, θα φθάσει περίπου τα 30 εκατομμύρια ευρώ, χωρίς σε αυτά να συμπεριλαμβάνεται και μια σειρά άλλων δράσεων, όπως είναι η πρόσκληση –εδώ- δημοσιογράφων, οι εκθέσεις -παίρνουμε μέρος σε ενενήντα μία εκθέσεις- και μία σειρά άλλων επίσης διαφημιστικών προγραμμάτων για την προβολή της χώρας, όπως είναι ο ελληνικός μήνας στα γερμανικά τρένα ο οποίος εξελίσσεται το μήνα Μάρτιο. Είναι οι καταχωρίσεις σε γερμανικές και ελβετικές εφημερίδες, όπως είναι το πρόγραμμα που έχουν σε συνεργασία με την Οργανωτική Επιτροπή των Ολυμπιακών Αγώνων «ΑΘΗΝΑ 2004», το οποίο θα ενσωματωθεί και αυτό, έτσι ώστε η προβολή της Αττικής, ως προορισμού τουριστικού για το 2004, αλλά και νωρίτερα είναι στα στοιχεία εκείνα τα οποία μπορώ να σας δώσω σύντομα για την προβολή και τη διαφήμιση της χώρας.
      Τώρα, όσον αφορά την αγορά προσπαθούμε να χρησιμοποιήσουμε τον κοινωνικό τουρισμό, έτσι ώστε αντί να επεκτείνεται ο κοινωνικός τουρισμός από το Σεπτέμβρη και τον Οκτώβρη μόνο, να γίνει σε δύο μέρες, δηλαδή Μάιο Ιούνιο και Σεπτέμβριο Οκτώβριο, έτσι ώστε να αμβλυνθεί κάπως η πίεση, την οποία δέχεται αυτήν τη στιγμή η τουριστική αγορά. Βεβαίως δεν είναι μόνο αυτά, ο ΕΟΤ μετέχει και σε άλλα στοιχεία προβολής, αλλά δεν πιστεύουμε ότι ήταν δυνατόν να βάλουμε την κεντρική μας πολιτική διαφημιστική καμπάνια μέσω του πολέμου. Γιατί όλοι οι διαφημιστικοί παράγοντες, αλλά και οι ανταγωνίστριες χώρες δεν νομίζω ότι διαφημίζουν αυτήν τη στιγμή τουριστικούς προορισμούς όταν μάλιστα βρίσκονται οι ανταγωνίστριες χώρες στο τόξο της Ανατολικής Μεσογείου, γιατί πιστεύουμε ότι τα χρήματα αυτά, τα οποία θα διατεθούν μετά ή περί το τέλος του πολέμου, αν θέλετε -όταν θα διαφαίνεται ότι ο πόλεμος τελειώνει- θα αποφέρουν τα καλύτερα αποτελέσματα.
      Πιστεύουμε, λοιπόν, ότι βρίσκεται σε εξέλιξη ένα πρόγραμμα προβολής, το οποίο θα φέρει τα θετικά αποτελέσματα.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κύριε Υπουργέ, επιμένω ότι ο τουρισμός μας παρουσιάζει πτωτική πορεία το 2003. Βέβαια, η μακρά περίοδος η προπολεμική είναι σημαντικό αίτιο και το χρησιμοποιήσατε ως καθοριστικό αίτιο, αλλά τα πράγματα δεν είναι έτσι. Οι κρατήσεις ήταν πολύ μικρότερες από το 2002 και αυτό δεν το λέμε μόνο εμείς, έχει διατυπωθεί επανειλημμένα και με στοιχεία από τον Τύπο, αλλά και από τους ίδιους τους τουριστικούς κλάδους που εμπλέκονται στην τουριστική αγορά με τα στοιχεία τα οποία οι ίδιοι έχουν δώσει. Και επιμένω ότι δεν είναι μόνο ο πόλεμος. Υπάρχει οικονομική ύφεση, υπάρχουν τα ειδικότερα προβλήματα στη χώρα μας, που αναφέρω στην ερώτησή μου και τα γενικότερα προβλήματα μιας παγκοσμιοποιημένης αγοράς, υπάρχουν τα προβλήματα των προληπτικών λεγόμενων πολέμων της υπερδύναμης που επί μία δεκαπενταετία κρατούν τον κόσμο σε ένα συνεχή πόλεμο.
      Επομένως τι χρειαζόταν; Χρειαζόταν και ένα εθνικό πρόγραμμα, ένας σχεδιασμός για όλη αυτήν την κατάσταση όπως διαμορφώνεται την τελευταία δεκαετία και από δω και πέρα ένας ειδικότερος για έναν πόλεμο τον οποίο ξέρατε ότι θα γίνει και για μια κατάσταση την οποία ξέρατε ότι θα δημιουργηθεί. Χρειαζόταν μια επιτάχυνση και για την ολοκλήρωση των υποδομών, αφού υστερούμε σε σχέση με την Ευρωπαϊκή Ένωση και αφού από την άλλη πλευρά δεν μπορούμε να συμπιέσουμε το κόστος των υπηρεσιών μας λόγω του ενιαίο νομίσματος σε σχέση με το κόστος των υπηρεσιών που έχουν οι χώρες εκτός Ευρωπαϊκής Ένωσης. Χρειάζεται λοιπόν ένα ειδικό πρόγραμμα, το οποίο έπρεπε να είχε ενταχθεί ήδη στη διαχείριση μιας κρίσης και πριν και κατά και μετά τον πόλεμο.
      Περίμενα από εσάς σήμερα να έχετε περισσότερα στοιχεία γι’ αυτό το κρίσιμο πρόγραμμα. Θα ήθελα περισσότερα στοιχεία και για τη σχετική τη διαφημιστική καμπάνια. Η διαφημιστική καμπάνια, κύριε Υπουργέ, είναι γεγονός ότι έχει καθυστερήσει ιδιαίτερα. Οι ανταγωνίστριες χώρες είναι πολύ πιο μπροστά σ’ αυτό το θέμα και έχουμε βέβαια και πολύ χαμηλά κονδύλια για την υποστήριξή της. 
      Εγώ περίμενα από εσάς -και θα ξανακάνω την ερώτησή μου- ένα πιο ολοκληρωμένο πρόγραμμα διαχείρισης της κρίσης. Η απλή λογική, κύριε Υπουργέ, λέει ότι ξέροντας για τον πόλεμο, ξέροντας για τη γενικότερη οικονομική ύφεση που υπάρχει παγκόσμια, θα πρέπει να έχουμε ειδικά προγράμματα ενταγμένα σε έναν ενιαίο σχεδιασμό. Δεν μπορούμε σήμερα να ψάχνουμε τις λύσεις πώς θα συνεργαστούμε σήμερα με την «ΑΘΗΝΑ 2004». Σας είχαμε επισημάνει και παλιότερα αυτήν την αδυναμία και θα έπρεπε να προβάλλετε την ασφάλεια της χώρας και το θέμα της πολεμικής εκεχειρίας ως ένα αξιόλογο στοιχείο για τον τουρισμό μας. Σας είχαμε πει και άλλες προτάσεις οι οποίες επιμένω ότι θα έπρεπε να είχαν ενταχθεί σε ένα πρόγραμμα και αυτό το πρόγραμμα δεν το έχω ακούσει και ούτε βέβαια η χρηματοδότηση των 7 εκατομμυρίων ευρώ μπορεί να καλύψει τέτοια προγράμματα διαχείρισης κρίσεων.
      ΠΡΟΕΔΡΕΥΩΝ (Κωνσταντίνος Γείτονας): Πάντως, κυρία συνάδελφε, αυτό που ρωτάτε σήμερα –όπως προκύπτει από την γραπτά ερώτησή σας- είναι σαφές. Ρωτάτε ακριβώς για ποιο λόγο η διαφημιστική καμπάνια του ΕΟΤ δεν έχει αρχίσει ακόμη και ποιες είναι οι προβλεπόμενες πρόσθετες ενέργειες για την προβολή της τουριστικής κίνησης. Δεν ρωτάτε για επιχειρησιακό σχέδιο. Το επισημαίνει για την τήρηση του Κανονισμού.
      Ο κύριος Υπουργός έχει το λόγο.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Όσον αφορά τη δαπάνη, σας πληροφορώ ότι ο τουρισμός για προβολή και διαφήμιση έχει περισσότερα κονδύλια από οποτεδήποτε άλλοτε γιατί έχει νομοθετημένους πόρους τους οποίους παίρνει από τα κέρδη του καζίνο της Πάρνηθας. Φτάνει τα 10 δισεκατομμύρια και τώρα προστέθηκαν και άλλα 7 εκατομμύρια ευρώ, δηλαδή άλλα 2,5 δισεκατομμύρια. Έτσι φτάνουμε τα 12,5 δισεκατομμύρια. Ποτέ άλλοτε δεν διαθέσαμε τόσα χρήματα για την προβολή και τη διαφήμιση του προϊόντος. 
      Μη νομίζετε όμως ότι είναι πανάκεια η προβολή και η διαφήμιση η οποία γίνεται. Δεν είναι μόνο η διαφήμιση εκείνη η οποία φέρνει τους τουρίστες. 
      Όσον αφορά τη διαχείριση της κρίσης την οποία λέτε, δείτε τι ζήτησε ο ΣΕΤΕ. Αυτά τα οποία ζητάει ο ΣΕΤΕ ως μέτρα τα οποία πρέπει να λάβουμε για την κρίση, εμείς ήδη τα εφαρμόζουμε. Πώς, λοιπόν, δεν έχουμε σχέδιο; Και μετάθεση δημοσιογράφων έχουμε κάνει και τη διαφοροποίηση της τουριστικής προβολής έχουμε κάνει και ένα-ένα από τα μέτρα τα οποία ο ΣΕΤΕ δημοσίευσε προχθές βρίσκονται ήδη σε εξέλιξη…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτά είναι αποσπασματικά μέτρα.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν είναι καθόλου αποσπασματικά μέτρα. Είναι συγκεκριμένα μέτρα τα οποία προσδιορίζουν ακριβώς την πολιτική την οποία κάνουμε εν μέσω ενός πολέμου, ο οποίος μπορεί για μας να είναι μακριά αλλά για τον Ευρωπαίο, για τον Αμερικανό, για τον Αυστραλό ή για  τον Ιάπωνα πολίτη που θέλει να έρθει στη χώρα μας είναι πάρα πολύ κοντά και δημιουργεί μια αρνητική στάση ως προς το κλείσιμο. 
      Αυτό που είπατε ότι φέτος φαινόταν από την αρχή ότι δεν θα πάμε καλά, κάνετε μεγάλο λάθος, γιατί πριν πυκνώσουν τα σύννεφα του πολέμου σας πληροφορώ ότι οι κρατήσεις ήταν πολύ καλύτερες απ’ ότι ήταν πέρυσι και φαινόταν ότι σε ορισμένες αγορές, που είναι ο βασικός κορμός του τουρισμού μας, είχαμε ξεπεράσει το 10% συν. Αυτό έδειχνε ότι ο τουρισμός φέτος θα πήγαινε καλά. Δυστυχώς όμως βρισκόμαστε ενώπιον μιας κατάστασης την οποία ούτε επιλέξαμε ούτε μπορούμε να την αλλάξουμε. 
      ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 503/26-3-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εθνικής Άμυνας, σχετικώς με τις διευκολύνσεις που παρέχει η χώρα μας στον πόλεμο κατά το Ιράκ κλπ. 
      Η επίκαιρη ερώτηση του κυρίου συναδέλφου έχει ως εξής:
      «Επειδή η χώρα μας διά της παροχής διευκολύνσεων στις επιτιθέμενες χώρες στο Ιράκ εμπλέκεται επικίνδυνα και παράνομα σε πολεμικές επιχειρήσεις, που διεξάγονται εκεί κατά παράβαση της παραγράφου 4 του άρθρου 2 του Καταστατικού Χάρτη του ΟΗΕ και επειδή στο προοίμιο της μεταξύ Ελλάδος και ΗΠΑ κυρωθείσης Συμφωνίας Αμυντικής Συνεργασίας τίθεται ως προαπαιτούμενο ότι οι σχετικές επιχειρήσεις θα διεξάγονται στα πλαίσια του διεθνούς δικαίου και τις αρχές του Χάρτη των Ηνωμένων Εθνών και επειδή στην προκείμενη περίπτωση οι προϋποθέσεις αυτές δεν συντρέχουν. 
      Ερωτάται ο Υπουργός:
      Προτίθεται ή όχι πάραυτα να διακόψει την παροχή των παράνομων αυτών διευκολύνσεων ή, εφόσον συντρέχουν πράγματι λόγοι εθνικού συμφέροντος για την παροχή τους, εξηγήσει στη Βουλή ποια ανταλλάγματα εξασφαλίστηκαν για τη χώρα μας και αν όντως αυτά τα ανταλλάγματα προωθούν τα εκκρεμή εθνικά θέματα;». 
      Ο Υφυπουργός Εθνικής Άμυνας κ. Αποστολίδης έχει το λόγο. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, χθες είχαμε την ευκαιρία να συζητήσουμε αλλά και ο ελληνικός λαός μέσω του ελληνικού Κοινοβουλίου να ακούσει από τους Αρχηγούς των κομμάτων για τη θέση της Ελλάδας και του πολιτικού κόσμου απέναντι στην κρίση του Ιράκ, όπου είναι στραμμένα όλα τα μάτια της ανθρωπότητας και των πολιτών του πλανήτη μας. 
      Σε σχέση με το συγκεκριμένο ερώτημα του συναδέλφου θα ήθελα να βεβαιώσω για μια ακόμα φορά τον ίδιο αλλά και τους Έλληνες πολίτες μέσω του Κοινοβουλίου ότι η στάση της Ελλάδας απέναντι σ’ αυτήν την κρίση είναι πεντακάθαρη με βάση πάντα το γνώμονα των εθνικών μας συμφερόντων και πάντα με γνώμονα ένα συγκεκριμένο πλαίσιο αρχών και όχι με οποιαδήποτε ευκαιριακή πολιτική. Και σ’ αυτό το πλαίσιο αρχών είναι γνωστό ότι η Ελλάδα και ως προεδρεύουσα χώρα της Ευρωπαϊκής Ένωσης ξεκαθάρισε ευθύς εξαρχής και πήρε κάθε δυνατή πρωτοβουλία στο επίπεδο της Ευρωπαϊκής Ένωσης για να αποτελεί το Συμβούλιο Ασφαλείας τον εγγυητή της διεθνούς νομιμότητας. Και στο πλαίσιο των Ηνωμένων Εθνών να παρθούν οι οποιεσδήποτε αποφάσεις καταδικάζοντας μονομερείς ενέργειες. 
      Δεύτερον, πίστευε η Ελλάδα όπως και μια σειρά από άλλες χώρες ότι αυτό το πρόβλημα του αφοπλισμού του Ιράκ θα μπορούσε να επιτευχθεί μέσα από ένα ειρηνικό δρόμο, μέσα από τη διαδικασία των επιθεωρητών του ΟΗΕ. Και με βάση το πρώτο ψήφισμα σε αυτήν την κατεύθυνση κινήθηκε σε όλα τα επίπεδα. 
      Τρίτον, σε επίπεδο εθνικό η Ελλάδα  -όπως τονίστηκε χθες επανειλημμένα από τον Πρωθυπουργό, και θεωρώ ότι η συντριπτική πλειοψηφία του πολιτικού κόσμου και της ελληνικής κοινωνίας είναι σύμφωνη- δεν μπορεί να γίνει μέρος της κρίσης. Δεν μπορεί να γίνει μέρος της κρίσης του Ιράκ και ασφαλώς η Ελλάδα έχει μια σταθερή πλεύση στα ζητήματα της εθνικής της στρατηγικής και δεν διέπεται από ευκαιριακές στάσεις.
      Θεωρώ ότι είναι λάθος αυτό που επισημαίνεται από το συνάδελφο ότι η Ελλάδα με τον έναν ή με τον άλλον τρόπο εμπλέκεται στη σύρραξη στο Ιράκ, διότι έχει τονιστεί και στο ελληνικό Κοινοβούλιο από τον Πρωθυπουργό και από τους συναρμόδιους Υπουργούς ότι ούτε ένας Έλληνας στρατιώτης μετέχει ούτε πρόκειται να συμμετάσχει στη συγκεκριμένη εμπόλεμη σύρραξη στην περιοχή αυτή. 
      Δεύτερον, η Ελλάδα σε σχέση με τις διευκολύνσεις, στις οποίες αναφέρεστε εδώ, δεν κάνει τίποτε περισσότερο από την τήρηση συγκεκριμένων συμφωνιών και συνθηκών και σε καμία περίπτωση δεν θα γίνει μέρος της κρίσης ή δεν θα απομονωθεί από τη διεθνή  κοινότητα καταγγέλλοντας συμβάσεις ή συνθήκες για οποιαδήποτε αιτιολογία ή δικαιολογία οποία δεν συνάδει και μέσα στα πλαίσια του Καταστατικού Χάρτη των Ηνωμένων Εθνών.
      Να το πείτε ευθαρσώς, κύριε Καρατζαφέρη. Παλιά είχε πει ο Κωνσταντίνος Καραμανλής, το ΄74, να βγούμε από το στρατιωτικό σκέλος του ΝΑΤΟ. Αν αυτή είναι η άποψή σας, να το πείτε. Αν είναι να καταγγελθούν οι συγκεκριμένες συμφωνίες με τις Ηνωμένες Πολιτείες της Αμερικής, να το πείτε και όχι να λέτε μισόλογα και να κινδυνολογείτε. Μ’ αυτήν την εικόνα που δίνετε με την ερώτησή σας, κινδυνολογείτε, γιατί λέτε τη μισή αλήθεια και η μισή αλήθεια είναι χειρότερη από την αναλήθεια.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ: Δεν μπορώ να καταλάβω γιατί πρέπει να διακατέχεται από πανικό ο Υφυπουργός, όταν τα πράγματα είναι ξεκάθαρα. Είπατε ότι δεν έχουμε στείλει στρατιώτη. Ναύτη δεν έχουμε στείλει; Έχουμε ένα πολεμικό πλοίο στην περιοχή; Άρα τι μας λέτε ότι δεν συμμετέχουμε, κύριε Υφυπουργέ; Ποιον κοροϊδεύετε επιτέλους σ’ αυτήν την Αίθουσα; Η Σούδα στην Κρήτη είναι αυτήν τη στιγμή στη διάθεση των Αμερικανών; 
      Και βεβαίως ζητώ την εφαρμογή των συμφωνιών. Εδώ υπάρχει η συμφωνία του 1990 που είχε υπογράψει η Νέα Δημοκρατία και λέει: «Η Ελλάς και οι Ηνωμένες Πολιτείες επιβεβαιώνουν την προσήλωσή τους στους σκοπούς και στις αρχές του Χάρτη των Ηνωμένων Εθνών και το πλαίσιο αυτό στην άσκηση του εγγενούς δικαιώματος της ατομικής συλλογικής άμυνας που αναγνωρίζεται στο άρθρο 51 του Χάρτη.» Υφίσταται σήμερα αυτό; Δεν υφίσταται. Λέει παρακάτω στο προοίμιο της συμφωνίας: «στις αρχές του αμοιβαίου οφέλους και του πλήρους σεβασμού της κυρίαρχης ανεξαρτησίας και των συμφερόντων των δύο χωρών». Ποιο είναι το όφελος της Ελλάδας από τη διαδικασία αυτή; Σας το λέει το προοίμιο. Σας το επιτάσσει, σας διατάσσει, αλλά εσείς βεβαίως δεν πήρατε τίποτα από αυτήν τη διαδικασία. Απλώς πρέπει να κάνετε αυτό που σας ζήτησε η Αμερική, γιατί σας το ζήτησε η Αμερική. 
      Επιβεβαιώνουν το σεβασμό τους προς το διεθνές δίκαιο περιλαμβανομένων των υφισταμένων διεθνών συνθηκών. Η Ελλάς και οι Ηνωμένες Πολιτείες διακηρύσσουν την αφοσίωσή τους στη διατήρηση της ειρήνης και τη δέσμευσή τους να σέβονται την αρχή της αποχής από τέτοιες ενέργειες. Συμβαίνει αυτό σήμερα; Η Ελλάς και οι Ηνωμένες Πολιτείες επιβεβαιώνουν την αφοσίωσή τους στην αρχή ότι οι διεθνείς διαφορές θα επιλύονται με ειρηνικά μέσα και τη συνεχή απόφασή τους να συμβάλλουν ενεργά στην ταχεία και δίκαιη επίλυση των υφισταμένων στην περιοχή διεθνών θεμάτων. 
      Συμβαίνουν όλα αυτά; Γιατί λοιπόν δίνετε τις διευκολύνσεις; Βάσει αυτής συμφωνίας να της πείτε «δεν μπορώ». Θέλω να σεβαστείτε τη συμφωνία που είχε υπογράψει η Ελλάδα, έστω και αν είναι ετεροβαρής, έστω και αν είναι λεόντειος υπέρ των Αμερικανών. Σας δίνει όμως το δικαίωμα να πείτε ότι, εφόσον δεν περνούν μέσα από το Συμβούλιο του ΟΗΕ, εφόσον δεν περνούν μέσα από τις αρχές, εφόσον επιβάλλεται η ειρηνική διευθέτηση κάθε κρίσεως, δεν μπορείτε να τους δώσετε τη Σούδα.
      Άρα, κύριε Υφυπουργέ, ματαιοπονείτε με τα λεκτικά πλεονεκτήματα, για να δημιουργήσετε εδώ εντυπώσεις. Συμμετέχει η Ελλάδα αυτήν τη στιγμή σε έναν πόλεμο, συμμετέχει, γιατί έχει στείλει ένα πολεμικό πλοίο, συμμετέχει, γιατί διευκολύνει τους Αμερικανούς, χωρίς να μας εξηγείτε ποιο είναι το εθνικό όφελος, τι πήραμε πίσω εμείς, τι κέρδισε η Ελλάδα. Για να μη σας παραπέμψω τι κέρδισαν γειτονικές χώρες στο προοίμιο αυτού του πολέμου. Αυτό είναι το ζητούμενο. Η Ελλάδα για ποιο λόγο ενεπλάκη σ’ αυτόν τον πόλεμο;
      Όσον αφορά τον Προεδρεύοντα της Ευρώπης, είδαμε τους χλευασμούς στο Ευρωπαϊκό Κοινοβούλιο. Είδαμε πώς τον υπεδέχθησαν Ευρωπαίοι Βουλευτές. Άρα μην πηγαίνετε τη διαδικασία προς αυτήν την κατεύθυνση, γιατί βλάπτετε την Ελλάδα σοβαρά.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υφυπουργός.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Όσον αφορά το τελευταίο σχόλιό σας, κύριε Καρατζαφέρη, χθες παρακολούθησε ο ελληνικός λαός και πιστεύω και εσείς τη συζήτηση εδώ στο Κοινοβούλιο γι’ αυτό ακριβώς το θέμα και απ’ ότι βλέπετε σήμερα και στον Τύπο η άποψη του Πρωθυπουργού και Προεδρεύοντος της Ευρωπαϊκής Ένωσης βρήκε τουλάχιστον τις δυο μεγάλες παρατάξεις στην ίδια γραμμή πλεύσης. Δηλαδή η συντριπτική πλειοψηφία του ελληνικού λαού –και αυτό αποδεχτείτε το, γιατί αυτή είναι η πραγματικότητα- αναγνωρίζει ότι αυτήν τη στιγμή ο Πρωθυπουργός και τα εθνικά συμφέροντα χειρίζεται κατά άριστο τρόπο, αλλά και ως Προεδρεύων της Ευρωπαϊκής Ένωσης δίνει τη μάχη μαζί με άλλα κράτη, ώστε μια αμφισβητούμενη νομιμότητα –πράγματι γίνεται μονομερής αμφισβήτηση των αποφάσεων του Συμβουλίου Ασφαλείας- να την κάνουμε αναμφισβήτητη νομιμότητα. Αυτή είναι η κίνηση και η προσπάθειά μας.
      Όταν σας είπα προηγουμένως -και εκ της θέσης μου το γνωρίζω πολύ καλά- ότι δεν υπάρχει ούτε ένας στρατιώτης που να εμπλέκεται σε επιχειρήσεις στο χώρο αυτό, μιλήσατε για ναύτη.  Έχει επανειλημμένα ειπωθεί μέσα εδώ ότι το συγκεκριμένο πολεμικό πλοίο, η φρεγάτα «Κουντουριώτης» μαζί και με άλλα πολεμικά πλοία από τον Καναδά, από τη Γαλλία βρίσκονται σε μια επιχείρηση που δεν έχει σχέση με την εμπόλεμη κατάσταση και τις επιχειρήσεις στο Ιράκ. Είναι μια διαδικασία που έχει ξεκινήσει στα πλαίσια των νατοϊκών συνεργασιών των χωρών.
      Έτσι συμμετέχουν αυτές οι χώρες ενάντια στη διεθνή τρομοκρατία που αποτελεί μια διεθνή υπαρκτή απειλή…
      ΓΕΩΡΓΙΟΣ ΚΑΡΑΤΖΑΦΕΡΗΣ: Πού είναι η φρεγάτα; 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Βρίσκεται στον Περσικό Κόλπο και είναι μακριά. Γι’ αυτό σας είπα προηγούμενα να μην παραπλανείτε και κινδυνολογείτε. Βρίσκεται μακριά από τον εμπόλεμο χώρο, έχει ξεκαθαριστεί σε όλα τα επίπεδα και θεωρώ πραγματικά ότι η παραπλάνηση και η κινδυνολογία είναι μια έμμεση-άμεση εισαγωγή μιας κρίσης στον εθνικό χώρο. Αντί να καλλιεργούμε την εθνική ενότητα και την ομοψυχία, να μη μας αγγίζει στο παραμικρό αυτή η κρίση και ως προεδρεύουσα χώρα να προωθήσουμε ζητήματα από τα οποία εξυπηρετούνται και τα εθνικά και τα ευρωπαϊκά συμφέροντα και τα συμφέροντα της διεθνούς κοινότητας, προσπαθούμε να δημιουργήσουμε εντυπώσεις οι οποίες δεν έχουν κανένα αντίκρισμα.  
      ΓΕΩΡΓΙΟΣ ΚΑΡΑΤΖΑΦΕΡΗΣ: Αρκεί η εθνική ομοψυχία να μην οδηγεί σε εθνική παράδοση. 
      ΠΡΟΕΔΡΕΥΩΝ (Κωνσταντίνος Γείτονας): Ηρεμία, κύριε Καρατζαφέρη. 
      Κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» τριάντα πέντε μαθητές και συνοδοί από το Ράλλειο Λύκειο Πειραιά.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των
     ΕΠΕΡΩΤΗΣΕΩΝ
     Θα συζητηθεί η με αριθμό 12/10-10-2002 επερώτηση των Βουλευτών της Νέας Δημοκρατίας κυρίων Σάββα Τσιτουρίδη, Νικολάου Λέγκα, Αντωνίου Μπέζα, Σταύρου Καλογιάννη, Γεωργίου Τρυφωνίδη, Απόστολου Ανδρεουλάκου, Μιλιτιάδη Βαρβιτσιώτη, Γεράσιμου Γιακουμάτου, Παναγιώτη Καμμένου, Κωνσταντίνου Καρρά, Θεοδώρου Κασσίμη, Μιχαήλ Λιάπη, Παναγιώτη Παναγιωτόπουλου, Αικατερίνης Παπακώστα, Φάνης Πάλλη - Πετραλιά, Βύρωνα Πολύδωρα, Γεωργίου Καλού, Πέτρου Μαντούβαλου, Παναγιώτη Μελά, Βασιλείου Μιχαλολιάκου, Γεωργίου Βουλγαράκη, Μαριέττας Γιαννάκου, Νικήτα Κακλαμάνη, Αλεξάνδρου Λυκουρέζου, Άννας Μπενάκη Ψαρούδα, Αναστασίου Νεράντζη, Γεωργίου Βλάχου, Αθανασίου Κατσιγιάννη, Θεοδώρου Κατσίκη, Αθανασίου Μπούρα και  Γεωργίου Αλογοσκούφη, προς την Υπουργό Περιβάλλοντος, Χωροταξίας και Δημοσίων Έργων, σχετικώς με την εκτέλεση των αντιπλημμυρικών έργων στον Κηφισό ποταμό.
     Το λόγο έχει ο πρώτος των επερωτώντων κ. Τρυφωνίδης. 
     ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, δυστυχώς τα αντιπλημμυρικά έργα στον Κηφισό απέδειξαν σε όλο τους το μεγαλείο την έλλειψη διορατικότητας την έλλειψη προγραμματισμού, την έλλειψη συντονισμού που παρατηρείται στην Κυβέρνηση του ΠΑΣΟΚ, ιδίως στο αμαρτωλό θα έλεγα Υπουργείο Δημοσίων Έργων.
     Τέσσερις φορές οι κάτοικοι της περιοχής, όπου εκβάλλει ο Κηφισός υπέστησαν τα δεινά των πλημμυρών, ενός φαινομένου το οποίο θα μπορούσε να αποφευχθεί. Οι πλημμύρες αυτές κυριολεκτικά ήταν δημιούργημα της πολιτικής αδυναμίας του ΠΑΣΟΚ και συγκεκριμένα του Υπουργείου Δημοσίων Έργων, να προβλέψει, να ενδιαφερθεί για τις ζωές και τις περιουσίες των πολιτών, να προβλέψει και να πάρει τα κατάλληλα μέτρα. 
     Όλη η πορεία του έργου αυτού δείχνει, ότι το ΠΑΣΟΚ έχει μια εγγενή αδυναμία να διαχειριστεί τα δημόσια έργα. Γιατί όπως έχει αποδειχθεί μέχρι τώρα, σκοπό δεν έχει την κατασκευή ποιοτικά αρτίων έργων μέσα σε συγκεκριμένους προϋπολογισμούς και συγκεκριμένα χρονοδιαγράμματα. Σκοπός του ΠΑΣΟΚ πάντοτε είναι η διαχείριση των πόρων από τα ευρωπαϊκά ταμεία και τους εθνικούς πόρους για μικροκομματικά συμφέροντα. Και το έργο του Κηφισού είναι ένα απτό παράδειγμα αυτής της συμπεριφοράς και της πολιτικής του ΠΑΣΟΚ.
      Είπα προηγουμένως ότι οι πλημμύρες οι οποίες επανειλημμένα τέσσερις φορές έπληξαν τους κατοίκους της περιοχής θα μπορούσαν να είχαν αποφευχθεί εάν η πολιτική ηγεσία του Υπουργείου είχε κάνει σωστά τη δουλειά της. Δεν το έκανε και δεν το έκανε γιατί περί άλλων τυρβάζει. Ενδιαφέρεται, όπως είπα, για την πολιτική εκμετάλλευση των Δημοσίων Έργων παρουσιάζοντας ένα ουσιαστικά ανύπαρκτο έργο και προσπαθώντας να παρουσιάσει ως δικά του έργα, τα οποία δεν διαχειρίζεται το Υπουργείο ΠΕΧΩΔΕ και να κρύψει έτσι αυτήν την αδυναμία παραγωγής σωστών δημοσίων έργων στη χώρα. 
      Τι κάνει το ΠΑΣΟΚ; Προβάλλει ως έργα δικά του δημόσια έργα για τα οποία την ευθύνη κατασκευής δεν έχει το Υπουργείο Δημοσίων Έργων, όπως είναι τα ΄μεγάλα αυτοχρηματοδοτούμενα έργα, δηλαδή η Αττική Οδός, όπως ήταν το αεροδρόμιο των Σπάτων, όπως είναι η γέφυρα Ρίου-Αντιρρίου, όπου τη διεύθυνση κατασκευής και το ενδιαφέρον για την ποιότητα του έργου την έχει ο ιδιώτης ο οποίος ενδιαφέρεται να τα κατασκευάσει σωστά με καλές προδιαγραφές, έγκαιρα και εντός του προϋπολογισμού γιατί είναι δεδομένος και ο ίδιος τον πληρώνει, το έργο το οποίο θα εκμεταλλευτεί. Έτσι στόχο έχει να τελειώσει το έργο έγκαιρα για να μπορέσει να εισπράττει τα έσοδα, τα διόδια, από την εκμετάλλευση των έργων που κατασκευάζει.
      Δε συμβαίνει όμως το ίδιο, δεν υπάρχει η ίδια ταχύτητα και ποιότητα κατασκευής όταν τα έργα τα διευθύνει το ίδιο το Υπουργείο Δημοσίων Έργων. Εκεί έχουμε καταστάσεις Κηφισού. Και θα έρθω συγκεκριμένα στο θέμα. Αποφάσεις που ένας πρωτοετής φοιτητές του Πολυτεχνείου θα μπορούσε άνετα να λάβει, το Υπουργείο ΠΕΧΩΔΕ δεν έλαβε. Ποιές; Πώς θα ξεκινήσει την κατασκευή του έργου του Κηφισού. Αντί να αρχίσει από τα κατάντη, δηλαδή από τη θάλασσα και σιγά σιγά το έργο να προχωρεί προς τα ανάντη διευρύνοντας τη διατομή και εξασφαλίζοντας την απορροή των υδάτων, το ΥΠΕΧΩΔΕ έδωσε εντολή το έργο να αρχίσει ανάποδα. Άρχισαν οι εργολαβίες από τα ανάντη κάνοντας διαπλατύνσεις και συγκεντρώνοντας τα νερά της περιοχής. Μάλιστα εδώ, κύριε Υπουργέ, θα θέλαμε να μας πείτε εάν πέσανε νερά εκ των υστέρων στον Κηφισό τα οποία δεν πρόβλεπαν οι μελέτες κατά τη διαπλάτυνση και κατασκευή του έργου, δηλαδή, αν διοχετεύθηκαν νερά εκ των υστέρων από την περίφημη Αττική Οδό και αν αυτά τα νερά ήταν ένας από τους παράγοντες που οδήγησαν στις πλημμύρες γιατί δεν είχαν προβλεφθεί από τις μελέτες. Εάν δεν μπήκαν νερά, τότε το αμάρτημά σας είναι ακόμα μεγαλύτερο δηλαδή της αδιαφορίας για την πορεία του έργου. ‘Εχουμε λοιπόν ένα έργο που ξεκίνησε ανάποδα.
      Πού ήταν η πολιτική ηγεσία, πού ήταν οι σύμβουλοι τους οποίους χρυσοπληρώνετε -εκατοντάδες σύμβουλοι με εκατομμύρια- να καθοδηγήσουν τον Υπουργό; Τότε ήταν ο κ. Λαλιώτης. Δεν ήταν τεχνικός, δεν ήταν μηχανικός. Αλλά αυτή ήταν βασική πολιτική επιλογή πώς θα ξεκινήσει δηλαδή ένα τόσο σοβαρό δημόσιο έργο, το οποίο έπρεπε να τελειώσει το 2004, γιατί αποτελεί τμήμα του ολυμπιακού συγκοινωνιακού κύκλου που θα διευκολύνει τη σωστή τέλεση των Ολυμπιακών Αγώνων. Πολιτική, λοιπόν, απουσία της ηγεσίας του Υπουργείου.
      Δεύτερη φοβερή αμέλεια του Υπουργείου σας, κύριε Υπουργέ. Δεν προβλέψατε τη σωστή κατασκευή των μελετών που υπήρχαν. Απαράδεκτο. Οι μελέτες τις οποίες είχατε στα χέρια σας προέβλεπαν τρεις φάσεις κατασκευής του έργου. Πρώτον, τις πασσαλομπήξεις δεξιά και αριστερά, ώστε να μεγαλώσει η διατομή του Κηφισού ποταμού. Δεύτερη φάση, αφού γινόταν οι πασσαλομπήξεις. Εκσκαφή της παλιάς διατομής, ώστε να μεγαλώσει και να φθάσει στα ακραία σημεία που γίνανε οι πασσαλομπήξεις έτσι ώστε να μπορεί να δέχεται τα νερά, να μεγαλώσει δηλαδή η διατομή.
      Αφού μεγαλώσει η διατομή και φτάσει στις νέες της διαστάσεις, στις μεγάλες, τότε θα έπρεπε ο εργολάβος να μπει μέσα να κάνει τις εργασίες θεμελίωσης της κατασκευής του μεσοβάθρου πάνω στο οποίο θα πατήσει η πλάκα που θα επικαλύψει τον Κηφισό.
      Χρόνια και χρόνια το Υπουργείο σας δεν έκανε τίποτα να φροντίσει γι’ αυτήν τη βασική απαίτηση της κατασκευής του έργου. Τι κάνατε εσείς: κάνατε δεξιά και αριστερά τις πασσαλομπήξεις, όπως προχωρούσε το έργο, αφήσατε όμως την παλιά διατομή χωρίς να κάνετε τις διαπλατύνσεις. Και αφήσατε την παλιά διατομή και ρίχνατε μέσα νέες ποσότητες υδάτων από την περιοχή. Μέσα σε αυτήν την παλιά δε διατομή εκτελούσατε και τα έργα του μεσοβάθρου. Δηλαδή, τα μπάζα από τις εκσκαφές τα αφήνατε μέσα στην παλιά διατομή και κατασκεύαζαν φυσικά οι εργολάβοι ράμπες για να κατεβαίνουν τα μηχανήματα και υλικά κάτω στο εργοτάξιο στην κοίτη του ποταμού. Μείωναν δηλαδή ακόμη περισσότερο τη διατομή μέσα από την οποία θα περνούσε το νερό. Ε, πώς να μη γίνουν πλημμύρες, κύριε Υπουργέ; Αυτές είναι βασικές αρχές της υδραυλικής. Αυτή είναι η λογική, όπως προανέφερα, ενός πρωτοετούς φοιτητή δύο, τριών μηνών στο Πολυτεχνείο, να βάλει το μυαλό του να σκεφτεί.
      Άρα τις πλημμύρες στον Κηφισό τις προκάλεσε το Υπουργείο σας με αυτήν την αμέλεια να μη διαχειριστεί σωστά το έργο.
      Είναι τεράστια η ευθύνη, γιατί δείχνει την αδιαφορία σας για τις ζωές και για τις περιουσίες των Ελλήνων πολιτών. Επιπλέον δείχνει και την αδιαφορία σας για τα χρήματα του Έλληνα φορολογούμενου, τα οποία σκορπάτε σαν κληρονόμος που κληρονόμησε θείο από την Αμερική τον οποίο δεν ήξερε, και νομίζει ότι πάντοτε θα έρχονται χρήματα.
      Δυστυχώς, προβήκατε και μια άλλη περαιτέρω απεγνωσμένη ενέργεια προσπαθώντας να μην πάτε σε πέμπτη, έκτη και έβδομη πλημμύρα, γιατί μέχρι τώρα έγιναν τέσσερις πλημμύρες. Τι κάνατε: Εκ των υστέρων αλλάξατε τις μελέτες. Αλλάξατε τις μελέτες για να αποσοβήσετε τον κίνδυνο των επόμενων πλημμυρών. Με ποιον τρόπο; Καταργώντας την κατασκευή του μεσαίου βάθρου. Αυτό έχει μια τεράστια οικονομική επιβάρυνση γιατί πλέον η πλάκα επικαλύψεως του Κηφισού θα πατάει σε πολύ μεγάλη απόσταση στα άκρα όπου γίνονται οι πασσαλομπήξεις χωρίς να έχει το μεσαίο στήριγμα. Και αυτό έχει μία τεράστια οικονομική επιβάρυνση. 
      Ξέρετε, κυρίες και κύριοι, συνάδελφοι, πόση είναι αυτή η επιβάρυνση και πόσα θα πληρώσει ο ελληνικός λαός μόνο γι’ αυτήν τη φοβερή αμέλεια της Κυβέρνησης του ΠΑΣΟΚ; Όχι για τις συνέπειες που πρέπει να πληρώσει στους πλημμυροπαθείς πολίτες που τρέχουν την Κυβέρνηση και το ελληνικό δημόσιο στα δικαστήρια ζητώντας αποζημιώσεις για τις περιουσίες που επανειλημμένως χάθηκαν. Μόνο και μόνο αυτή η αλλαγή μελέτης θα στοιχίσει στο ελληνικό δημόσιο όσο θα στοίχιζε η κατασκευή δύο τεράστιων, πλήρως εξοπλισμένων, πανεπιστημιακών νοσοκομείων. Δηλαδή, θα αγγίξει περίπου τα 30 δισεκατομμύρια δραχμές.
      Αυτές είναι οι συνέπειες από τη μη κατασκευή του μεσαίου βάθρου.
      Και για να κερδίσει χρόνο η Κυβέρνηση τρέχει σε μεταλλικές κατασκευές εισαγόμενες, ώστε να μπορέσει να προλάβει το 2004 και χρονικά να ολοκληρώσει το έργο. Αυτή είναι Κυβέρνηση; Αυτό είναι Υπουργείο; Έτσι θα πάμε μπροστά; Γιατί στερείτε τον ελληνικό λαό από δύο πανεπιστημιακά νοσοκομεία; Διότι είχατε την αμέλεια να μην ενδιαφερθείτε γι’ αυτό το έργο, να μην το φροντίσετε, να μην το ελέγξετε, να μην το παρακολουθήσετε. Σας ενδιαφέρουν μόνο τα τηλεοπτικά συνεργεία και να πηγαίνετε να βγάζετε φωτογραφίες και να κάνετε επικοινωνιακή πολιτική, έχοντας στην πλάτη δημόσια έργα άσχετα αν είναι κακής ποιότητας, πανάκριβα, καθυστερημένα. Προσπαθείτε να καλύψετε τις αδυναμίες και αμέλειες σας να διευθύνετε σωστά τα δημόσια έργα στη χώρα.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
      Κύριε Υπουργέ, το έγκλημα του ΠΑΣΟΚ είναι μεγάλο, γιατί άλλες χώρες, αντίστοιχες με την Ελλάδα, χώρες οι οποίες μπήκαν εκ των υστέρων στην Ευρωπαϊκή Ένωση, όπως η Ισπανία, η Ιρλανδία, η Πορτογαλία, με το Β΄ Κοινοτικό Πλαίσιο Στήριξης είχαν ολοκληρώσει τις κατασκευές των υποδομών, δηλαδή αεροδρόμια, δρόμους, γεφύρια, τα πάντα. Και με το Γ΄ Κοινοτικό Πλαίσιο Στήριξης προχωρούν στην οργάνωση της βιομηχανίας, προχωρούν στις νέες τεχνολογίες, δημιουργούν νέες θέσεις εργασίας, κάνουν ανταγωνιστική την οικονομία τους. Εσείς βουλιάζετε στις λάσπες του Κηφισού αδυνατώντας να τελειώσετε σωστά ένα δημόσιο έργο.
      Αυτή είναι η πραγματική κατάσταση σήμερα. Και τραβάτε την Ελλάδα και την ανάπτυξή της πίσω και υποθηκεύετε το μέλλον των παιδιών της από τη δική σας ανευθυνότητα. Πρέπει να ντρέπεστε! Ο Κηφισός είναι ζωντανό δείγμα της δικής σας αδυναμίας. Δύο τεράστια νοσοκομεία πανεπιστημιακού επιπέδου χάθηκαν από τον ελληνικό χώρο, από την ελληνική επαρχία, μόνο και μόνο από την κατάργηση αυτού του βάθρου, το οποίο αφαιρείται από τη μέση του Κηφισού γιατί μέχρι τώρα αδιαφορούσατε για την πορεία του έργου. Μέχρι τώρα βγάζατε φωτογραφίες στον Κηφισό σε ένα σκηνικό ξένο σε σας. Γιατί αδιαφορείτε για την ποιότητα και προϋπολογισμό του έργου.
      Αδιαφορείτε για τα προβλήματα της χώρας, κύριε Υπουργέ. Όλα τα προβλήματα τα αφήνετε να τα λύσει η επόμενη κυβέρνηση της Νέας Δημοκρατίας φορτώνοντάς την με ημιτελή έργα, με έργα τα οποία είναι ασυντήρητα, χωρίς αντίστοιχους πόρους. Γιατί ακόμη και έσοδα τα οποία θα έχει η επόμενη κυβέρνηση της Νέας Δημοκρατίας, τα έχετε προεισπράξει. Μας αφήνετε δηλαδή τα προβλήματα χωρίς τους παραμικρούς πόρους. Ακόμη και μέχρι το 2019 έχετε προεισπράξει τα τέλη από τη διέλευση των αεροπλάνων πάνω από τον ελληνικό εναέριο χώρο. Αυτοί είστε.
      Το κάνετε για να δυναμιτίσετε από τώρα την κυβερνητική πορεία  της Νέας Δημοκρατίας εσκεμμένα. Αλλά τότε εγκληματείτε εις βάρος του ελληνικού λαού. Γιατί η συμπεριφορά της Κυβέρνησής σας μοιάζει με στρατό, ο οποίος υποχωρεί προ της ήττας και ανατινάζει γεφύρια, ανατινάζει δρόμους, καίει αποθήκες, για να μην πέσουν στα χέρια του εχθρού. Αυτή είναι η πολιτική σας συμπεριφορά.
      Κύριε Υπουργέ, ό,τι και να πείτε τα γεγονότα έχουν αποδείξει τη δική σας  διαχρονική ανεπάρκεια. Δεν μιλάω προσωπικά. Δεν έχω τίποτα προσωπικά. Σας σέβομαι, σέβομαι τις επιστημονικές σας γνώσεις, σέβομαι το ότι εκ των υστέρων πήγατε σ’ αυτήν τη θέση του Υφυπουργού Δημοσίων Έργων. Υπάρχει όμως μια ιστορία στο Υπουργείο. Πού να πάμε; Στο Κτηματολόγιο; Στην Εγνατία;
      Όπως προανέφερα, τα μόνα έργα που τελείωσε το ΠΑΣΟΚ ουσιαστικά ήταν έργα που τα εκτέλεσαν ιδιώτες. Τα αυτοχρηματοδοτούμενα, όπως είναι τα Σπάτα, όπως θα τελειώσει έγκαιρα το Ρίο-Αντίρριο, που το φτιάχνουν ιδιώτες, αλλά θα πάτε να βγάλετε φωτογραφίες επάνω, να καμαρώσετε για έργα τα οποία έφτιαξαν άλλοι. Εσείς στον Κηφισό αποδείξατε την κυβερνητική σας ανεπάρκεια να διαχειριστείτε και να κατασκευάσετε σωστά ένα απλό έργο υδραυλικής. Αυτή είναι η αλήθεια.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λέγκας.
      ΝΙΚΟΛΑΟΣ ΛΕΓΚΑΣ: Κυρία Πρόεδρε, η Νέα Δημοκρατία σήμερα επερωτά την Κυβέρνηση για τις καταστροφικές συνέπειες των συνεχόμενων πλημμύρων στον Κηφισό ποταμό. Επερωτά για την ανεπάρκεια, την ανικανότητα και την ανευθυνότητα της Κυβέρνησης, που, όπως έδειξαν τα γεγονότα, είναι αμφίβολο αν μπορεί να λειτουργήσει ακόμη και υπό κανονικές συνθήκες.
      Επερωτά για τις ευθύνες του σχεδιασμού ενός έργου, το οποίο δεν πλημμύρισε από τις τρεις έντονες πλην όμως συνήθεις βροχοπτώσεις, αλλά από τη σωρεία των κυβερνητικών ευθυνών και παραλείψεων. Επερωτά γιατί ακόμα και σήμερα παραμένει σε ισχύ η κυβερνητική δήλωση ότι έως ότου ολοκληρωθούν τα έργα –η ολοκλήρωσή τους προσδιορίζεται στο 2004- μοιραία θα πλημμυρίζουμε, μοιραία θα πνίγονται οι παρακηφίσιες περιοχές.
      Ο κατάλογος των παραλείψεων, δυστυχώς, είναι μακρύς. Τι είδαμε χρόνια τώρα στο έργο του Κηφισού; Είδαμε κατ΄ αρχάς ένα κατεξοχήν υδραυλικό έργο να μετατρέπεται σε αυστηρά συγκοινωνιακό, να προσπαθούμε δηλαδή να βολέψουμε τον αυτοκινητόδρομο σε βάρος του ποταμού, όταν μάλιστα είναι γνωστό ότι ο βασικός αποδέκτης, αυτός ο οποίος δέχεται το 70% των απορροών του Λεκανοπεδίου, είναι ο Κηφισός, όταν η αστικοποίηση της Αττικής εξελίσσεται με γρήγορους ρυθμούς.
      Είδαμε, επίσης, με απαράδεκτο τρόπο να παραβιάζονται οι περιβαλλοντικοί όροι, να κατασκευάζεται ένα έργο που δεν έχει καμία σχέση με αυτό που μελετήθηκε αρχικά, με εκείνο για το οποίο εκδόθηκαν οι περιβαλλοντικοί όροι.
      Δεν θα σταθώ στο πώς άλλαξε η μελέτη, που αρχικώς προέβλεπε την κατασκευή μιας τετράιχνης λεωφόρου, στηριγμένης σ΄ ένα μονόστηλο πλαίσιο, η οποία στη συνέχεια μετατράπηκε σε εξάιχνο  αυτοκινητόδρομο, στηριγμένο σε τρίστηλο πλαίσιο. Θα σταθώ στην παραβίαση του γενικότερου περιβαλλοντικού όρου, που περιέχεται στην υπ. αριθμόν 225.89/85 απόφαση του τότε Υπουργού κ. Λαλιώτη, η οποία παραβιάστηκε από τον ίδιο τον κ. Λαλιώτη.
      Σας διαβάζω το σχετικό όρο 5 της παραγράφου δ΄, ο οποίος σημειωτέον βρίσκεται σήμερα σε ισχύ, παρά το γεγονός ότι η συγκεκριμένη απόφαση αναθεωρήθηκε το 2000 με την υπ. αριθμόν 107.929/30.5.99 τροποποιητική απόφαση του τότε Υπουργού ΠΕΧΩΔΕ κ. Λαλιώτη.
      Αναφέρει ο συγκεκριμένος όρος, ο οποίος αφορά και στα τμήματα που κατασκευάζονται: «Ως έργο προτεραιότητας θεωρείται η διευθέτηση του Κηφισού». Προσέξτε την προτεραιότητα που θέτει. Προτεραιότητα η διευθέτηση του Κηφισού. 
      Και συνεχίζει με το εξής ενδιαφέρον: «Το έργο οδοποιίας θα πρέπει να σχεδιαστεί και να κατασκευαστεί με τρόπο που να επιτρέπει τεχνοοικονομικά την περαιτέρω διεύρυνση της κοίτης του Κηφισού στο μέλλον, εφόσον τούτο απαιτηθεί για λόγους ενδεχόμενης πρόσθετης αντιπλημμυρικής προστασίας».
      Το πόσο ελήφθη ή λαμβάνεται υπόψη στον επανασχεδιασμό αυτός ο όρος, αποτελεί ένα κρίσιμο ερώτημα, που περιμένουμε την απάντησή του, όταν μάλιστα είναι πασιφανές ότι σ΄ ένα εγκιβωτισμένο ποτάμι, στο οποίο μάλιστα πατά πάνω ένας αυτοκινητόδρομος, αυτό το έργο δεν διαθέτει περιθώρια περαιτέρω διεύρυνσης.
      Είδαμε, επίσης, αντί για ολοκληρωμένες υδραυλικές μελέτες να έχουμε μελέτες οδοποιίας και μάλιστα σε επίπεδο προμελέτης. Να έχουν προχωρήσει τα έργα και να μην έχουμε ακόμα και σήμερα τις οριστικές μελέτες. Να μη γίνεται αναφορά στην υδραυλική διάσταση του έργου. Να εξελίσσεται το έργο με τρεις διαφορετικές εργολαβίες και με τρεις διαφορετικές μελέτες, χωρίς ενιαία λογική και αντιμετώπιση και κυρίως με πλήθος ασαφειών, που καταδεικνύουν ότι οι προκαταρκτικές μελέτες αντιμετωπίστηκαν από το ΥΠΕΧΩΔΕ ως τυπικά προαπαιτούμενα.
      Σας αναφέρω χαρακτηριστικά κάποιες παρατηρήσεις, οι οποίες αναγράφονται στο τέλος των μελετών, για να καταδείξω τη μελετητική ανωριμότητα του έργου.
      Αστερίσκος πρώτος σε σχέδια: «Η υπόδειξη των στοιχείων των τεχνικών έργων έχει ενδεικτική αξία. Ο λεπτομερής σχεδιασμός θα αντιμετωπιστεί στο πλαίσιο των οριστικών μελετών των τεχνικών έργων». Πρόκειται για μελέτες οι οποίες μέχρι το δέκατο μήνα του 2002, σύμφωνα και με τη σχετική απάντηση της κυρίας Υπουργού, βρίσκονται ακόμα στο στάδιο ελέγχου και έγκρισης από τις υπηρεσίες.
      Αστερίσκος  δεύτερος: «Ο άξονας του υδραυλικού έργου έχει τοποθετηθεί στο μέσο του Κηφισού. Η θέση του ενδέχεται να τροποποιηθεί, ανάλογα με τις απαιτήσεις που θα προκύψουν».
      Αστερίσκος τρίτος: «Τα εμφανιζόμενα βάθρα στα σχέδια είναι ενδεικτικά, διότι δεν έχει ολοκληρωθεί η μελέτη των τεχνικών έργων».
      Για όλα τα υπόλοιπα τα οποία είδαμε στην υπόθεση του Κηφισού, θα έχουμε την ευκαιρία να τοποθετηθούμε στη δευτερολογία μας.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Μπέζας.
      ΑΝΤΩΝΙΟΣ ΜΠΕΖΑΣ: Κυρία Πρόεδρε, μπορεί αυτές τις ημέρες η κοινή γνώμη να έχει στραμμένο το ενδιαφέρον της αλλού, μπορεί κατά κάποιο τρόπο το θέμα που συζητούμε σήμερα να φαίνεται ανεπίκαιρο σε στιγμές που εκατομμύρια πολίτες σε όλο τον κόσμο, κόμματα, φορείς διατρανώνουν την αντίθεσή τους στην επίθεση που γίνεται στο Ιράκ και εύχονται αυτός ο πόλεμος να τελειώσει όσο το δυνατόν γρηγορότερα, παρ΄ όλα αυτά, όμως, το ζήτημα του Κηφισού φέρνει στην επιφάνεια μια πολύ σημαντική πτυχή της πολιτικής και οικονομικής ζωής του τόπου.
      Το έργο του Κηφισού αναδεικνύει σε όλο της το μεγαλείο την ελαφρότητα με την οποία λειτουργεί το κράτος. Το συγκεκριμένο έργο του Κηφισού αναδεικνύει, όπως πολύ σωστά έθεσαν το θέμα πριν και οι συνάδελφοι, την παθογένεια, τη νοσηρή κατάσταση που επικρατεί στο χώρο της παραγωγής, του σχεδιασμού και της παρακολούθησης των δημοσίων έργων της χώρας. Αυτό νομίζω είναι το κυρίαρχο ζήτημα και εγώ χωρίς να μπω σε τεχνικές ή άλλου είδους λεπτομέρειες θέλω να αναφερθώ σε κάποιες γενικότερες διαπιστώσεις σε σχέση με αυτό το κυρίαρχο ζήτημα. 
      Μιλώντας στη συζήτηση για τον προϋπολογισμό του 2003, η Υπουργός ΠΕ.ΧΩ.Δ.Ε. κ. Παπανδρέου είχε πει ότι «οι στόχοι μας στον τομέα των δημοσίων έργων εξακολουθούν να είναι η επιτάχυνση της ολοκλήρωσής τους και η απόδοσή τους στο κοινωνικό σύνολο με ταυτόχρονη διασφάλιση της ποιότητας, της διαφάνειας και του δημοσίου συμφέροντος». Εγώ βέβαια αντιλαμβάνομαι την πολιτική σκοπιμότητα αυτών των ισχυρισμών. Αυτό όμως δεν σημαίνει ότι αυτοί οι ισχυρισμοί γίνονται πράξη σήμερα στην Ελλάδα. Το αντίθετο, θα έλεγα. Αυτοί οι ισχυρισμοί δεν αντανακλούν σε καμία περίπτωση την πραγματικότητα που υπάρχει στο χώρο των δημοσίων έργων. 
      Αν η Κυβέρνηση θέλει να κάνει έναν ουσιαστικό διάλογο γι’ αυτό το πολύ σοβαρό ζήτημα και δεν θέλει απλά να κάνει μόνο κυβερνητική προπαγάνδα, θα πρέπει να δεχθεί μια σαφή διάκριση: Άλλο πράγμα είναι η ολοκλήρωση των έργων και άλλο πράγμα είναι οι καθυστερήσεις, η ποιότητα και οι υπερβάσεις στους προϋπολογισμούς. Η Κυβέρνηση μπορεί να επαίρεται κάθε φορά που ολοκληρώνει ένα μεγάλο έργο και -θα έλεγα- έχει το δικαίωμα να εκμεταλλεύεται και πολιτικά την ολοκλήρωση έργων που πολλές φορές είναι αιτήματα και στόχοι δεκαετιών. Αλίμονο, όμως, αν μια σύγχρονη ευρωπαϊκή χώρα, όπως θέλουμε να είναι η χώρα μας, δεν μπορεί να βελτιώνει χρόνο με το χρόνο τις υποδομές της και μάλιστα όταν έχει διαθέσιμους τεράστιους πόρους από τα κοινοτικά προγράμματα και τις κοινοτικές επιδοτήσεις.
      Το ζήτημα δεν είναι αν δημιουργούμε μία καλύτερη Ελλάδα σε σχέση με την κατάσταση που υπήρχε στο παρελθόν, αλλά αν αυτή η Ελλάδα που δημιουργούμε είναι καλύτερη σε σχέση με τους ρυθμούς με τους οποίους προχωρούν οι άλλοι γύρω μας, οι υπόλοιπες δηλαδή ευρωπαϊκές χώρες. Επιπλέον αυτό νομίζω ότι είναι ένα σημαντικό ζήτημα, εξίσου σημαντικό με την ολοκλήρωση των έργων: Σε καμιά περίπτωση αυτή καθ’ αυτή η αποπεράτωση ενός έργου δεν μπορεί να εξαλείψει τις κακοτεχνίες, τις υπερβάσεις στους προϋπολογισμούς και στα χρονοδιαγράμματα. 
      Η διαμόρφωση της τελικής γνώμης των πολιτών για το αν μια Κυβέρνηση είναι αποτελεσματική, για το αν μια Κυβέρνηση διαχειρίζεται με εντιμότητα και με διαφάνεια τους δημόσιους πόρους, αναγκαστικά θα συμπεριλαμβάνει και αυτούς τους παράγοντες. Για να γίνω πιο συγκεκριμένος, μπορεί να μας αρέσει η κυκλοφοριακή άνεση που θα υπάρχει με την ολοκλήρωση στο μέλλον της Αττικής Οδού, αλλά δεν μπορούμε σε καμία περίπτωση να λησμονούμε ότι η οδός αυτή στοίχισε τρεις και τέσσερις φορές περισσότερο από τον αρχικό προϋπολογισμό με τις απευθείας συμπληρωματικές αναθέσεις, με τα «μπόνους επίσπευσης» και όλα αυτά χωρίς να υπάρχει στη χώρα συγκεκριμένο θεσμικό πλαίσιο για την εκτέλεση έργων με συμβάσεις παραχώρησης στη χώρα.
      Μπορεί να μας αρέσει το να κυκλοφορούμε στο μετρό, να είναι ένα έργο το οποίο όλοι θαυμάζουμε, αλλά δεν μπορεί να εξαλείφονται τραγελαφικά φαινόμενα όμως αυτό με την τρύπα στη Δουκίσσης Πλακεντίας ή τα φαινόμενα με τις καθιζήσεις στην εθνική οδό Αθήνας –Τρίπολης, φαινόμενα που δείχνουν ότι πάσχει το σύστημα μελετών στη χώρα μας. 
      Και για να αναφερθώ συγκεκριμένα στο έργο το οποίο συζητούμε, μπορεί να είμαστε ικανοποιημένοι όταν κάποια στιγμή στο μέλλον γίνει πραγματικότητα η τελευταία δέσμευση της κυρίας Υπουργού ότι το έργο του Κηφισού θα ολοκληρωθεί το 2004 –και βέβαια εδώ πρέπει να τονίσουμε ότι η ολοκλήρωση αυτού του έργου δεν λύνει το πρόβλημα της αντιπλημμυρικής προστασίας του Λεκανοπεδίου- αυτό όμως δεν σημαίνει ότι θα έχουμε ξεχάσει τους κατοίκους του Μοσχάτου που τέσσερις φορές έχουν πνιγεί μέσα στην εγκληματική αδιαφορία των εργολάβων και με την πλήρη κάλυψη της Κυβέρνησης. Διότι ούτε το έκτακτο, ούτε το ακραίο των καιρικών φαινομένων μπορεί να αποτελεί άλλοθι ή εξήγηση για αυτά τα οποία συνέβησαν. Ούτε αποτελεί άλλοθι η αναγνώριση των λαθών που έγιναν στην κατασκευή και στο σχεδιασμό του έργου από την προηγούμενη ηγεσία του ΥΠΕΧΩΔΕ.
      Με το να αναγνωρίζουμε ότι δεν αντιμετωπίσαμε στον Κηφισό σαν ενιαίο σύνολο, δηλαδή και σαν οικοδομικό και σαν υδραυλικό έργο ή με το να αναγνωρίζουμε ότι υπήρχαν προβλήματα στην εξασφάλιση της κοινοτικής χρηματοδότησης, δεν εξαλείφονται οι όποιες ευθύνες υπάρχουν. Και υπάρχουν κυρίως πολιτικές ευθύνες, διότι η Κυβέρνηση έχει την πολιτική ευθύνη να παραλαμβάνει και να εγκρίνει τις μελέτες.
      Η Κυβέρνηση έχει την πολιτική ευθύνη και το καθήκον να παρακολουθεί τους εργολάβους και να επιβλέπει τους εργολάβους στην ορθή εκτέλεση των έργων. Η Κυβέρνηση σε τελική ανάλυση έχει την πολιτική ευθύνη για την καλή λειτουργία του συστήματος πολιτικής προστασίας της χώρας. Και θα μείνουν για πολλά ακόμη χρόνια ανοικτές οι πληγές από ένα έργο που κατά παράβαση των κανόνων της τεχνικής ξεκίνησε να εκτελείται ανάποδα, με τη δικαιολογία ότι πρέπει να διασφαλίσουμε κοινοτικούς πόρους.
      Το χειρότερο και ολοκληρώνω, για να επανέλθω σε μία γενική διαπίστωση, δεν είναι απλά ότι η Κυβέρνηση υποβαθμίζει αυτά τα ζητήματα. Το χειρότερο είναι ότι η Κυβέρνηση απορρίπτει θα έλεγα με μία αλαζονική πρακτική κάθε καλόπιστη κριτική που γίνεται για τη νοσηρή κατάσταση που υπάρχει σήμερα στο χώρο των δημοσίων έργων. Και αν η Κυβέρνηση ισχυρίζεται ότι τα πάντα είναι τέλεια, τότε το μόνο που καταφέρνουμε είναι να παραμένουμε βυθισμένοι σε αυτήν τη νοσηρή κατάσταση. Δεν χρειάζεται όμως αυτό, κύριε Υφυπουργέ. Χρειάζονται βαθιές τομές και η Νέα Δημοκρατία έχει συγκεκριμένες και εμπεριστατωμένες προτάσεις γι’ αυτές τις βαθιές τομές που χρειάζονται στο χώρο των δημοσίων έργων.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βλάχος. 
      ΓΕΩΡΓΙΟΣ ΒΛΑΧΟΣ: Κυρία Πρόεδρε, η Νέα Δημοκρατία πραγματικά αντιμετωπίζει με πολύ μεγάλη προσοχή την κριτική που ασκεί κάθε φορά απέναντι στην κατασκευή των δημοσίων έργων. Και θα περίμενε κανείς την ίδια υπευθυνότητα να έχει δείξει από τη μεριά της και η Κυβέρνηση. Θα περίμενε κανείς δηλαδή κάθε φορά που ακούγονται κριτικές για κακοτεχνίες να μην τις αντιμετωπίζει σαν μία μίζερη κριτική, αλλά να δίνει βάση στην ουσία αυτών των καταγγελιών για να έχουν αποφευχθεί πολλά τραγικά λάθη.
      Δυστυχώς, όσες φωνές υπήρξαν στο παρελθόν δεν είχαν την ανάλογη αντιμετώπιση. Και έπρεπε να έρθουν τα τελευταία γεγονότα, τα γεγονότα δηλαδή της Πελοποννήσου που ολόκληρα χιλιόμετρα δρόμων χάθηκαν για να καταλάβει η Κυβέρνηση και να παραδεχθεί αν θέλετε τη βασιμότητα των όσων μέχρι τώρα ελέγοντο. 
      Έπρεπε δηλαδή να αποκοπεί η Πελοπόννησος από την υπόλοιπη Ελλάδα για να καταλάβει το μέγεθος του προβλήματος. Έπρεπε να βουλιάξει η Δουκίσσης Πλακεντίας παραλίγο θάβοντας ανθρώπους για να δεχθεί όσα τόσο καιρό διάφορες φωνές όχι μόνο από τη Νέα Δημοκρατία, αλλά και από τα άλλα κόμματα της Αντιπολίτευσης και από φορείς και από πολίτες ακούγονταν. Και βεβαίως, δημιουργήθηκαν αμφιβολίες για την ποιότητα και την επάρκεια αυτών των έργων, των μελετών και των κατασκευών.
      Όλα αυτά βέβαια είχαν σαν αποτέλεσμα πρώτα απ’ όλα την εκτίναξη του κόστους στα ύψη. Η επερώτηση έγινε για τον Κηφισό αλλά παρόμοιες καταστάσεις έχουμε σε πολλά δημόσια έργα.
      Οι προϋπολογισμοί, λοιπόν, έχουν τρομερές υπερβάσεις. Θα μπορούσε κανείς να αναφέρει τη σήραγγα των Τεμπών με μία σημαντική υπέρβαση. Θα μπορούσε κανείς να αναφέρει τμήματα της Εγνατίας Οδού, θα μπορούσε κανείς να αναφέρει το Ολυμπιακό Χωριό. Όμως, είναι μόνο οι υπερβάσεις; Η μεγάλη υπέρβαση γίνεται στα χρονοδιαγράμματα ιδιαίτερα όταν πρόκειται για έργα που έχουν σχέση με τους Ολυμπιακούς Αγώνες. Θα μπορούσε και πάλι κανείς να αναφέρει σαν παράδειγμα την ΠΑΘΕ που από το 2000 που ήταν το έτος ολοκλήρωσης πάμε για το 2008, την Εγνατία που θα ολοκληρωθεί μετά το 2010, την Ιόνια Οδό, την τύχη της οποίας δεν γνωρίζει κανείς, εάν θα κατασκευαστεί και πότε.
      Θα πρέπει να γίνει μία αναφορά όμως και στο υπάρχον οδικό δίκτυο, εκεί δηλαδή που γίνονται κάποια έργα όπως είναι και στη δική μου περιοχή η Βάρης-Κορωπίου, όπως είναι η λεωφόρος Μαραθώνος, όπως είναι η λεωφόρος Νάτο. Όσες φωνές και να υπήρξαν εντός και εκτός Κοινοβουλίου αντιμετωπίζονται από την Κυβέρνηση σαν να μην υπάρχει το πρόβλημα. Κλείνουν τα μάτια στην πραγματικότητα, κλείνουν τα μάτια στις φωνές όλων εκείνων των πολιτών που ταλαιπωρούνται καθημερινά. Και βεβαίως θα μπορούσε να πει κανείς, μα, έργα γίνονται, δεν θα ταλαιπωρηθούν οι πολίτες; Δεν μιλάμε περί αυτού, μιλάμε για την καλή συντήρηση του οδικού δικτύου εκεί που γίνονται τα έργα, για την ανευθυνότητα με την οποία αντιμετωπίζουν τους πολίτες οι εργολάβοι. Και οι εργολάβοι εάν θέλετε κοιτάζουν να κερδίσουν ή κακώς κατά τη γνώμη μας κάνουν τη δουλειά τους, αλλά δεν ελέγχονται από κάποιους; Δεν υπάρχει ευαισθησία; Δεν υπάρχει πολιτική ευθύνη από κάποιους να ελέγξουν αυτούς τους ανθρώπους; 
      Για όσες ερωτήσεις έχουμε καταθέσει στη Βουλή και εγώ και άλλοι συνάδελφοι, δυστυχώς, δεν έχουμε πάρει ουσιαστικές απαντήσεις.
      Η κατάσταση σ’ αυτές τις αρτηρίες είναι απελπιστική. Γίνεται διεξαγωγή έργων και μηδενική συντήρηση, με αποτέλεσμα να δημιουργούνται χιλιάδες προβλήματα. Χρειάζεται κανείς να φωνάξει για μια στοιχειώδη σήμανση την ημέρα και προπαντός τη νύχτα σ’ αυτά τα έργα; 
      Η Κυβέρνηση επαίρεται για τη νέα Ελλάδα που φτιάχνει. Αλλά κατά τη γνώμη μας βασίζεται σ΄ ένα παρωχημένο θεσμικό πλαίσιο μελετών. Δημιουργεί ένα αναποτελεσματικό κράτος. Καταστρατηγεί το μαθηματικό τύπο. Δίνει έργα χωρίς διαγωνισμούς. Δημιουργεί συμπληρωματικές συμβάσεις, οι οποίες έχουν συναντήσει τις έντονες αντιδράσεις και τις δικές μας, αλλά και των Βρυξελλών. Μεθοδεύει τελικά απευθείας αναθέσεις και βεβαίως δημιουργεί αλληλοεξυπηρετήσεις με ημετέρους. 
      Ο Κηφισός για τον οποίο γίνεται σήμερα η κουβέντα αποτελεί μνημείο κυβερνητικής αναποτελεσματικότητας. Έχουμε υπερβάσεις περίπου τεσσάρων ετών. Έχουμε υπέρβαση κόστους 100%. Έχουμε τεράστιες καταστροφές στη γύρω περιοχή λόγω των πλημμύρων. Έχουμε αλλαγές μελετών και κακές εκτελέσεις έργων. 
      Αντί το έργο να ξεκινήσει από τις εκβολές και να προχωρήσει προς τους πρόποδες της Πάρνηθας, συνέβη ακριβώς το αντίθετο. Έπρεπε κανείς να είναι μηχανικός ή τι γνώσεις έπρεπε να έχει γι΄ αυτά τα απλά πράγματα που βεβαίως οι πολίτες και όλοι μας βλέπουμε εκ των υστέρων; 
      Βεβαίως θα περίμενε κανείς μια γενναία αντιμετώπιση από τη μεριά της Κυβέρνησης του όλου θέματος. Όμως αντ’ αυτού γαϊτανάκι απόδοσης ευθυνών, όπου πάντα λείπει η κυβερνητική ευθύνη. Φταίνε όλοι οι άλλοι εκτός από την Κυβέρνηση. Μα, επιτέλους κάποιος σ’ αυτό τον τόπο πρέπει να λογοδοτήσει. Δεν αισθάνεται κανείς από τη μεριά της Κυβέρνησης την ανάγκη να ζητήσει μια μεγάλη συγνώμη από αυτούς τους πολίτες που ταλαιπωρούνται εδώ και καιρό, που βλέπουν τις περιουσίες τους να χάνονται; Και αντ’ αυτών βλέπουμε να αποδίδονται ευθύνες στους εργολάβους και στους υπαλλήλους του ΥΠΕΧΩΔΕ και καμιά φορά και σε κάποιους εργάτες, γιατί δεν έβαλαν γρήγορα τα σακιά για να γλιτώσουν τα σπίτια. Αυτή είναι η αντιμετώπιση; Το να τρέχουμε με τις κάμερες και να φοράμε τις γαλότσες για να επιβλέψουμε τη λάσπη μέσα στα σπίτια, ε, νομίζω ότι αυτό δεν έχει κανένα, μα, κανένα αποτέλεσμα. Και δεν απενοχοποιείται η Κυβέρνηση μόνο και μόνο με την επικοινωνιακή προβολή και διαχείριση του όλου θέματος.
      Ήταν θλιβερό το θέμα μιας κυβέρνησης ανήμπορης να υπερασπιστεί τους κατοίκους του Λεκανοπεδίου και να επιρρίπτει τις ευθύνες στους κατασκευαστές και στους εργάτες που ξέχασαν κάποιο γερανό ή όπως είπα δεν έβαλαν εγκαίρως τους σάκους με την άμμο. 
      Θα αναρωτιέται κανείς με όλα αυτά που λέμε ότι ξέρετε, μα, στον Κηφισό έγιναν αυτά και εν πάση περιπτώσει έγιναν κάποια λάθη και γιατί επικεντρώνετε τόσο την κριτική σας σ’ αυτό το έργο, αφού δεν είναι το μοναδικό. Αυτό που συμβαίνει στον Κηφισό είναι ίσως το πιο τραγικό παράδειγμα της κυβερνητικής ανυπαρξίας. Αλλά δεν κλείνει ο κύκλος των περιπτώσεων διασπάθισης δημοσίου χρήματος και εμπαιγμού του ελληνικού λαού στα έργα του Κηφισού. Να έρθει κανείς στην Αττική Οδό με όσα γίνονται; Καταθέτουμε ερωτήσεις, περιμένουμε απαντήσεις για την ολοκλήρωση των έργων. Για τα διόδια κανείς δεν απαντά. Κυβέρνηση δεν υπάρχει. Κανείς δεν υπάρχει να μας απαντήσει, ώστε να πληροφορήσουμε και εμείς τους πολίτες.
      Άραγε σε ποιους τρόπους αντίδρασης μας οδηγούν προκειμένου να πάρουμε απαντήσεις, προκειμένου να δούμε αν έχουμε δίκιο ή άδικο σ’ αυτό που λέμε; 
      Να πούμε ότι η Αττική Οδός αποτελεί το πρότυπο υπέρβασης, αφού από τα 455 δισεκατομμύρια δραχμές έχουμε υπερβεί το 1 τρισεκατομμύριο δραχμές; Να κάνει κανείς αναφορά και να θυμίσει το Κτηματολόγιο, το μεγαλύτερο από τα μεγάλα έργα που εξελίσσεται σε μαύρη τρύπα στην ιστορία των δημοσίων έργων στην πατρίδα μας; Οκτώ χρόνια μετά την εκκίνηση του Κτηματολογίου, εκπονείται το 6% της ελληνικής επικράτειας με την Αττική να περιμένει ακόμη. Προσπαθούμε να καταχωρήσουμε στο Κτηματολόγιο περιοχές της πατρίδας μας ξεχασμένες, που οι υπηρεσίες εκεί έχουν μόνο συναισθηματική αξία και η Αττική περιμένει στο έλεος των μεγάλων συμφερόντων. Και αυτή είναι η φωνή αγανάκτησης που αυτή την ώρα υψώνουμε. Γιατί η Αττική μένει εκτός; Για να είναι εύκολη λεία σε κάποιους επιτήδειους που μπαίνουν στην περιοχή της Αττικής και κυρίως στην περιφέρεια της Αττικής;
      Αυτή είναι η σκληρή πραγματικότητα, κυρία Πρόεδρε, που καλείται να αντιμετωπίσει ο Έλληνας πολίτης και αυτός τελικά είναι που θα πληρώσει και το λογαριασμό. Γι’ αυτήν την κατάσταση, κατά τη γνώμη μας, υπάρχουν πολιτικές ευθύνες που κάποια στιγμή πρέπει να αποδοθούν.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Ανδρεουλάκος έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Κυρία Πρόεδρε, μπορεί να δεχθούμε αυτό που υποστηρίζει η Κυβέρνηση ότι ο σχεδιασμός ήταν άψογος, οι μελέτες άρτιες, η κατασκευή αψεγάδιαστη και παρ’ όλα αυτά είχαμε τέσσερις καταστροφικές πλημμύρες όπου θρηνήσαμε ακόμα κι ένα νεκρό και σημειώθηκαν εκατοντάδες καταστροφές σε οικοσκευές, σε πυκνοκατοικημένες περιοχές του Μοσχάτου, του Ρέντη και του Νέου Φαλήρου; Και μόνο το γεγονός ότι μία νεροποντή έφθασε να έχει τέτοιες καταστροφικές συνέπειες, αποδεικνύει περίτρανα ότι ούτε σχεδιασμός ολοκληρωμένος υπήρξε ούτε άρτιες μελέτες ούτε καλή κατασκευή. Μου κάνει εντύπωση ότι σπεύσατε στην πλημμύρα της 3ης Σεπτεμβρίου να δώσετε άφεση αμαρτιών στις κατασκευάστριες εταιρείες. 
      Δυστυχώς και μόνο ο τρόπος που συνέλαβε το έργο αυτό η Κυβέρνηση, δηλαδή ως έργο οδοποιίας και όχι ως έργο κατ’ εξοχήν υδραυλικό –χωρίς να παραβλέπεται και η οδοποιιτική υφή του έργου- δείχνει τον επιπόλαιο, τον εγκληματικό θα έλεγα τρόπο με τον οποίο διαχειρίζεται αυτό το κρίσιμο έργο η Κυβέρνηση, το ΥΠΕΧΩΔΕ. Με εγκιβωτισμένη την κοίτη, χωρίς τις προβλέψεις ότι το Λεκανοπέδιο έχει τσιμενταριστεί, ότι τα δάση περιορίζονται, αναλογίζεσθε τι θα συμβεί μετά από λίγα χρόνια, αν αυτή η κοίτη δεν μπορεί να δεχθεί τους αυξημένους όγκους υδάτων που θα προκύψουν από τις κλιματολογικές κυρίως μεταβολές στο περιβάλλον; Αντιλαμβάνεσθε τι βιβλική καταστροφή και τι εκατόμβες θυμάτων θα θρηνήσουμε; 
      Είναι δυνατόν τέτοια έργα ζωής για περιοχές που αριθμούν εκατοντάδες χιλιάδες κατοίκων να αφήνονται στην τύχη, στην αισιοδοξία του ΥΠΕΧΩΔΕ; Είναι δυνατόν να γίνεται τέτοιο έργο χωρίς ενιαία υδραυλική μελέτη; Είναι δυνατόν να γίνεται κατασκευαστική και μελετητική κατάτμηση αυτού του έργου σε τρεις εταιρείες που η κάθε μία έφτιαξε τη δική της μελέτη και για το έργο της οδοποιίας, αλλά και για το υδραυλικό κομμάτι με αποτέλεσμα να έχουμε ανομοιομορφία και μελέτης και κατασκευής και ελέγχου; 
      Είναι γνωστό ότι το έργο αυτό το ελέγχουν συνεργεία του Υπουργείου αρμόδια για οδοποιία και όχι για υδραυλικά, διότι ο τρόπος που το συνέλαβε η Κυβέρνηση ήταν ως οδοποιία για να το υπαγάγει στο Κοινοτικό Πλαίσιο Στήριξης. Είναι δέσμια αυτών των επιλογών της και αυτής της φιλοσοφίας της. Τι φταίνε όμως οι κάτοικοι με την πρώτη νεροποντή να βλέπουν το βιος τους να καταστρέφεται και να απειλείται η ζωή τους; Πού βρίσκεται το πόρισμα που θα καταλογίσει ευθύνες εκεί που υπάρχουν; Να αναζητηθούν και ευθύνες, ενώπιον δικαστηρίων, όπως αστικές αποζημιώσεις. Είναι δυνατόν να υπάρχουν πλημμέλειες κατασκευαστικές και να μην αναζητούνται από τη δικαιοσύνη, οι ευθύνες και οι αποζημιώσεις για να προστατευθεί το δημόσιο χρήμα; Είναι δυνατόν με αυτόν τον πρόχειρο τρόπο να έχουμε αυτές τις καθυστερήσεις, τις αποσπασματικές αναθέσεις που δείχνουν ότι το κράτος δεν λειτουργεί σοβαρά; Είναι τόσο απαξιωμένες οι υπηρεσίες του Υπουργείου σας, ώστε δεν μπορούν να διαχειριστούν στοιχειωδώς και υπεύθυνα ένα τόσο κρίσιμο έργο; Ή η Κυβέρνηση, αντί να μεριμνά για την άρτια κατασκευή του έργου, μεριμνά και τυρβάζει  περί άλλων, πώς θα διαχειριστεί το πολιτικό χρήμα, πώς θα εξυπηρετήσει τα μεγάλα εργολαβικά συμφέροντα, τα οποία έχουν γιγαντωθεί; Γιατί βάζει σε δεύτερη μοίρα τη ζωή και την περιουσία εκατοντάδων χιλιάδων ανθρώπων; 
      Σε αυτά τα ερωτήματα περιμένω απαντήσεις. Δεν μπορώ να δεχθώ ότι τόσο πολύ έχουν απαξιωθεί οι υπηρεσίες του Υπουργείου, ώστε να φθάνουμε σε αυτά τα καταστροφικά αποτελέσματα. Θα θυμίσω την επικάλυψη του Ιλισσού που έγινε στις αρχές της δεκαετίας του 1960.
      Το 1963 εγκαινιάστηκε η επικάλυψη του Κηφισού. Επειδή όμως είχε σχεδιαστεί και μελετηθεί καλά, δεν παρουσίασε εκείνο το έργο κανένα πρόβλημα. Τώρα, όμως στις αρχές του 21ου αιώνα βλέπουμε το Υπουργείο σας να μην μπορεί να ανταποκριθεί στοιχειωδώς στη διαχείριση ενός έργου τόσο κρίσιμου για τη ζωή και τις περιουσίες εκατοντάδων χιλιάδων κατοίκων της δυτικής Αθήνας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο Πρόεδρος του Συνασπισμού κ. Νικόλαος Κωνσταντόπουλος ορίζει ως Κοινοβουλευτική Εκπρόσωπο του Κόμματός του, για τη συζήτηση της σημερινής επερωτήσεως, τη Βουλευτή κ. Ασημίνα Ξηροτύρη-Αικατερινάρη.
      Εξαντλήθηκε ο κατάλογος των επερωτώντων Βουλευτών.
      Ο κύριος Υφυπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Κυρία Πρόεδρε, βεβαίως οι συνάδελφοι της Νέας Δημοκρατίας επεξέτειναν την επερώτησή τους σε διάφορα θέματα.
      Ετέθη το θέμα της ποιότητας των έργων και το θέμα της υπέρβασης των προϋπολογισμών. Είναι βέβαιο ότι τα τελευταία χρόνια έχουν γίνει σημαντικά βήματα προς τη βελτίωση της ποιότητας των έργων και για τη μείωση των υπερβάσεων. Όλα τα στοιχεία δείχνουν ότι ο ποιοτικός έλεγχος των έργων στη χώρα μας έχει φθάσει πλέον στο επίπεδο των έργων άλλων προηγμένων χωρών. Αυτό πρέπει να το παραδεχθείτε. Φαίνεται αυτό από τα τμήματα της Εγνατίας Οδού, από την Αττική Οδό, από το Ρίο-Αντίρριο, από την παράκαμψη της Πάτρας κλπ. Όλα τα έργα που γίνονται από το Β΄ Κοινοτικό Πλαίσιο Στήριξης και μετά, έχουν σημαντική βελτίωση στην ποιότητά τους. Όλα τα επίσημα στοιχεία που έχουν συγκεντρωθεί και από διεθνείς ανεξάρτητους οργανισμούς που εξετάζουν τις υπερβάσεις στους αρχικούς προϋπολογισμούς, δείχνουν ότι η Ελλάδα έχει φθάσει στο 18%-20%, ποσοστό ανάλογο με αυτό που υπάρχει σε άλλες χώρες.
      Ελέχθη ότι τα χρήματα από το Β΄ Κοινοτικό Πλαίσιο Στήριξης και από άλλα Κοινοτικά Πλαίσια Στήριξης δεν αποδίδουν. Εδώ πρέπει να πω ότι το κόστος των έργων ανά χιλιόμετρο στην Ελλάδα, τα τελευταία χρόνια, είναι ανάλογο ή και μικρότερο, ανάλογων έργων των άλλων ευρωπαϊκών χωρών. Δεν χάθηκε καμία δραχμή από το Β΄ Κοινοτικό Πλαίσιο Στήριξης. Την περίοδο 1990-1993 από το Α΄ Κοινοτικό Πλαίσιο Στήριξης, ενώ υπήρχαν  δεσμεύσεις ότι θα κατασκευαστούν διακόσια χιλιόμετρα της ΠΑΘΕ, κατασκευάστηκαν μόνο πενήντα και οι υπερβάσεις ήταν πολύ μεγαλύτερες. Η ποιότητα δε, ήταν πολύ χειρότερη από αυτήν που είναι σήμερα.
      Εμείς κάναμε μια μεγάλη προσπάθεια για να βελτιωθεί η κατάσταση. Υπάρχουν βέβαια περιθώρια για περαιτέρω βελτίωση. Ήδη αυτήν τη στιγμή με συμμετοχή πολλών φορέων, του ΤΕΕ, των Εργοληπτικών Επιχειρήσεων και άλλων, δουλεύουν πολλές επιτροπές για να βελτιώσουν περισσότερο το σύστημα παραγωγής των έργων κυρίως στον τομέα των προδιαγραφών, των αναλυτικών τιμολογίων και λοιπά. Είναι έτοιμο ένα σχέδιο νόμου για τις μελέτες το οποίο θα κατατεθεί τις επόμενες μέρες στη Βουλή, για να επιφέρει σημαντική βελτίωση στον τομέα των μελετών, όπου πράγματι πάσχουμε, διότι εκεί είναι η αρχή του κακού.
      Ελέχθησαν ορισμένα πράγματα όσον αφορά τις κατολισθήσεις στο δρόμο Τρίπολης-Καλαμάτας. Έχουμε πει πολλές φορές στη Βουλή ότι αυτή η μελέτη ξεκίνησε το 1978 και τελείωσε το 1982 και προέβλεπε ένα δύιχνο δρόμο. Η κατασκευή του δρόμου ξεκίνησε το 1990 και εντάχθηκε στο Α΄ Κοινοτικό Πλαίσιο Στήριξης. Και ενώ προβλεπόταν δύιχνος δρόμος, δόθηκε εντολή από την πολιτική ηγεσία ο δρόμος να γίνει τετράιχνος, με νησίδα στη μέση στην ίδια χάραξη, αποκλείοντας την κατασκευή μεγάλων τεχνικών έργων ή σηράγγων. 
      Επομένως θα ήταν καλό να μην επανερχόμαστε σε αυτά, αλλά να εστιάζουμε όλη την προσπάθειά μας σε μια εποικοδομητική κριτική και από την πλευρά σας, αλλά και συνολικά, σε μία προσπάθεια να βελτιωθούν τα πράγματα και να μην αναφερόμαστε σε παραλείψεις του παρελθόντος, που δεν νομίζω ότι ωφελούν. Αντίθετα θα πρέπει να προσπαθούμε για την εξυγίανση στην παραγωγή των δημοσίων έργων. 
      Δεν μπορώ να απαντήσω σε όλα τα θέματα που τέθηκαν. Τώρα θα αναφερθώ στο θέμα του Κηφισού και της αντιπλημμυρικής προστασίας της Αττικής. Κύριοι συνάδελφοι, νομίζω ότι ένας καλόπιστος κριτής εύκολα θα έβγαζε συμπεράσματα. Ξέρει τι έγινε στην Αθήνα, πώς κτίστηκε η Αθήνα από το 1950, 1960 και μετά, αυτές τις δύο τρεις δεκαετίες. Άναρχα, με τσιμεντοποίηση και με αυθαίρετη δόμηση, πεντακόσια πενήντα χιλιόμετρα ρεμάτων κλείστηκαν μέσα στην Αθήνα. Επίσης, παρατηρήθηκε υπερσυγκέντρωση πληθυσμού, τέσσερα εκατομμύρια άνθρωποι, και τα αυτοκίνητα πολλαπλασιάστηκαν, ενώ ταυτόχρονα δεν υπήρχαν υποδομές, αλλά ούτε και πρόβλεψη υποδομών. Νομίζετε ότι είναι εύκολο να παρέμβει κανείς και να τα διορθώσει όλα αυτά; Ασφαλώς όχι. Και ασφαλώς υπάρχουν προβλήματα. 
      Γίνεται, λοιπόν, μεγάλη προσπάθεια να τα ξεπεράσουμε όλα αυτά τα προβλήματα με έργα που γίνονται. Δεν μπορεί, παραδείγματος χάρη, να μην αναφερθεί κανείς στο μετρό, στο οποίο ήδη γίνονται επεκτάσεις και σε πολλές άλλες περιοχές. Θα  υπάρξει και άλλη φάση επέκτασης του μετρό. Επιπλέον έχουν γίνει και γίνονται δεκάδες συγκοινωνιακά έργα στην Αθήνα.  Η Αττική Οδός είναι ένα κόσμημα, το οποίο θα διευκολύνει πάρα πολύ την κυκλοφορία. 
      Ελέχθη πολλές φορές, και σήμερα κάποιοι συνάδελφοι επανήλθαν στο θέμα του κόστους της Αττικής Οδού. 
      Κύριοι συνάδελφοι, το κόστος ξεκίνησε με 500 περίπου δισεκατομμύρια. Βεβαίως δεν προβλέπονταν αντιπλημμυρικά έργα σε μελέτες που είχαν γίνει την περίοδο της Νέας Δημοκρατίας. Είναι δυνατόν να μην κάνουμε αντιπλημμυρικά έργα όταν η Αττική Οδός «μοιράζει» στα δύο την Αθήνα; Πενήντα έξι δισεκατομμύρια δόθηκαν για αντιπλημμυρικά έργα, τα οποία δεν προβλέπονταν. Να μην τα δώσουμε; 
      ΓΕΩΡΓΙΟΣ ΒΛΑΧΟΣ: Όχι, με ανάθεση. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Μάλιστα, αυτά δόθηκαν με διαδικασίες που προβλέπονταν από τη σύμβαση που εσείς κάνατε με ίδια τιμή έκπτωσης. Στο κόστος αυτό του ενός τρισεκατομμυρίου δραχμών συνυπολογίζετε και 300 δισεκατομμύρια που είναι απαλλοτριώσεις, οι οποίες στην αρχή υπολογίζονταν στα 100 δισεκατομμύρια βάση των αντικειμενικών αξιών. Δυστυχώς τα δικαστήρια το υπολόγισαν στα 300 δισεκατομμύρια. 
      Βεβαίως έγιναν παρεμβάσεις και από Βουλευτές και από παράγοντες και από δημάρχους. Μάλιστα σε πολλές περιοχές έγινε η υπογειοποίηση του έργου για την προστασία του περιβάλλοντος και επεβλήθησαν αλλαγές από το Συμβούλιο Επικρατείας,  βάσει προσφυγών που έγιναν. 
      Τώρα έχουν γίνει πάρα πολλά έργα, και αντιπλημμυρικά, και γίνονται επιπλέον αντιπλημμυρικά στα πλαίσια των Ολυμπιακών έργων και υπάρχει και ένας συνολικός σχεδιασμός. Αυτή τη στιγμή γίνεται ένα master plan για όλη την Αττική, προκειμένου να δούμε τι έργα χρειάζονται, ώστε αυτά να εντάσσονται σ΄ ένα συνολικό σχεδιασμό. 
      Όσον αφορά τον Κηφισό, θέλω να γίνει κατανοητό ότι όταν λέμε Κηφισό εννοούμε κυρίως τα έργα που γίνονται από την παραλία μέχρι τη Μεταμόρφωση. Μελέτες έγιναν και νωρίτερα. Αυτό είναι ένα τμήμα στο οποίο γίνονται έργα από τη δεκαετία του 1980 τα οποία εξακολουθούν να γίνονται. Δηλαδή από το μηδέν, από την παραλία, από τις ακτές μέχρι το 10ο χιλιόμετρο. 
      Πράγματι τα υδραυλικά έργα ξεκινούν πρώτα από τις εκβολές και πάμε προς τα πάνω. Από κατάντη προς ανάντη.  Αυτό έκανε και η Κυβέρνηση του ΠΑΣΟΚ από τη δεκαετία του 1980. Κατ’ αρχάς ο Κηφισός με την παροχετευτικότητα που είχε δεν άντεχε πλέον να συγκεντρώσει τα νερά που κατέληγαν σε αυτόν. 
      Ξέρετε ότι παλαιότερα το 80% των όμβριων υδάτων το απορροφούσε το έδαφος και μόνο το 20% πήγαινε στη θάλασσα. Σιγά-σιγά με τη μεγάλη τσιμεντοποίηση το 20% ή 15% μόνο απορροφάται από το έδαφος και το υπόλοιπο πηγαίνει στη θάλασσα. Μάλιστα αυτό γίνεται με πολύ μεγαλύτερες ταχύτητες. 
      Ξέρετε ότι ο πυθμένας της κοίτης του Κηφισού, από τη θάλασσα μέχρι την οδό Πειραιώς περίπου, είναι χαμηλότερος από το επίπεδο της θάλασσας. Αυτό δυσκολεύει στην εκβολή τη ροή των νερών προς τη θάλασσα. Με τον παραμικρό κυματισμό δεν μπορούσαν να φύγουν τα νερά του Κηφισού, ώστε να πάνε στη θάλασσα. 
      Γι’ αυτό το πρώτο έργο που έκανε η Κυβέρνηση του ΠΑΣΟΚ πριν από το 1985 ήταν να επεκτείνει το ποτάμι μέσα στη θάλασσα περίπου κατά επτακόσια μέτρα με μεγάλα πλευρικά τοιχία από μπετόν, να δημιουργήσει, βεβαίως, και τον πυθμένα μέσα στη θάλασσα, ώστε να φεύγουν πιο γρήγορα τα νερά, να κάνει σε απόσταση χιλίων μέτρων περίπου από τις ακτές ένα μεγάλο κυματοθραύστη –περίπου εξακόσια μέτρα- ώστε να μην εμποδίζεται από τα κύματα η εκροή των νερών του Κηφισού προς τη θάλασσα. Αυτό το έργο έγινε το 1983-1984. Παράλληλα με το έργο αυτό διευθετήθηκε ο Κηφισός από την παραλία σε μήκος διακοσίων μέτρων, όπου η παροχετευτικότητα έγινε 1.400 κ.μ. το δευτερόλεπτο. 
      Το 1983 ανατέθηκε η μελέτη του έργου από την παραλία -δηλαδή από τα διακόσια μέτρα που είχαν γίνει μέχρι τα τρία χιλιόμετρα περίπου- μέχρι την Αγίας Άννης. Είναι τα τρία χιλιόμετρα, για τα οποία μιλάμε, εκεί όπου δημιουργήθηκε το πρόβλημα στα έργα που κατασκευάζονται τώρα. Δηλαδή η Κυβέρνηση του ΠΑΣΟΚ πράγματι ξεκίνησε από κάτω προς τα πάνω. Ανέθεσε το 1983 τη μελέτη αυτή. Η μελέτη αυτή τελείωσε περίπου το 1988 –παραδόθηκε ένα μεγάλο τμήμα της- και ολοκληρώθηκε η παράδοσή της το 1990. Το 1988 αναθέσαμε τη μελέτη για τα υπόλοιπα κομμάτια - από το 3ο χιλιόμετρο περίπου μέχρι το 10ο χιλιόμετρο- δηλαδή μέχρι τη Μεταμόρφωση. Επομένως σωστά προγραμματίσθηκαν και ξεκίνησαν τα έργα. Βεβαίως πριν από το 1989 αλλά και στη συνέχεια και μέχρι το 1993, με την κυβέρνηση της Νέας Δημοκρατίας, έγιναν και κάποια έργα από το 3ο μέχρι το 10ο χιλιόμετρο. Γιατί έγιναν; Εγώ λέω ότι ορθώς έγιναν. Έγιναν και επί ΠΑΣΟΚ και επί Νέας Δημοκρατίας.
      Πρώτα-πρώτα υπήρχαν έντονα κυκλοφοριακά προβλήματα στη λεωφόρο Καβάλας και σε άλλους κόμβους. Επίσης είχαμε πλημμύρες σε διάφορες περιοχές. Τα ρέματα που υπήρχαν στις περιοχές αυτές –Περιστέρι, Λιόσια, Χαϊδάρι, Νέα Φιλαδέλφεια, έπρεπε να διευθετηθούν, γιατί πλημμύριζαν οι περιοχές. Επίσης ήταν προβληματική η εκβολή των ρεμάτων αυτών στον Κηφισό. Έπρεπε, λοιπόν, να ρυθμιστεί και η εκβολή των ρεμάτων στον Κηφισό. Όταν δηλαδή η στάθμη του νερού στον Κηφισό ανέβαινε, τα νερά από τα ρέματα αυτά δεν μπορούσαν να πάνε στον Κηφισό και πλημμύριζαν οι περιοχές. Έτσι έγιναν παρεμβάσεις στις εκβολές των ρεμάτων και διευθετήσεις ρεμάτων σε διάφορες περιοχές που έπρεπε να γίνουν. Σε ορισμένα τμήματα και για κυκλοφοριακούς λόγους διευθετήθηκε ο Κηφισός, μεγάλωσε η διατομή του, ώστε η παροχετευτικότητα να γίνει χίλια εκατό κ.μ. περίπου το δευτερόλεπτο –τόσο προβλεπόταν από τις μελέτες- και σκεπάστηκε για να γίνει η λεωφόρος. 
      Έτσι, λοιπόν, μέχρι το 1989 για τέτοια έργα και γι’ αυτά της εκβολής που σας περιέγραψα, διατέθηκαν περίπου 7 δισεκατομμύρια δραχμές σε τρέχουσες τιμές. Από το 1989 μέχρι το 1994 -επί Νέας Δημοκρατίας και επί ΠΑ.ΣΟ.Κ.- έγιναν τέτοιες παρεμβάσεις και δαπανήθηκαν περίπου 10 δισεκατομμύρια δραχμές σε τρέχουσες τιμές. Με τα έργα αυτά, λοιπόν, έγιναν οι διευθετήσεις που σας προανέφερα και σκεπάστηκε ο Κηφισός. Έγινε λεωφόρος από πάνω του, έγιναν κόμβοι σε μήκος περίπου τριών χιλιομέτρων. Δεν θέλω να αναφερθώ σε λεπτομέρειες και να πω ποια ήταν τα έργα αυτά. Αν θέλετε θα το κάνω στη δευτερολογία μου. 
      Η μελέτη, κύριοι συνάδελφοι, που παραδόθηκε το 1988 για τα πρώτα τρία χιλιόμετρα και σταδιακά ολοκληρώθηκε το 1990, δυστυχώς έμεινε στα συρτάρια της Νέας Δημοκρατίας. 
      Δεν τη χρησιμοποίησε, δεν έκανε καμία παρέμβαση. Σημειώνω δε ότι από το 1990 κατέστη πλέον υποχρεωτική η εκπόνηση περιβαλλοντικής μελέτης. Χάθηκαν έτσι τρία-τέσσερα χρόνια.
      Ήρθε το ΠΑΣΟΚ το 1993-1994 και έπρεπε τα έργα του Κηφισού να προχωρήσουν. Υποτίθεται ότι είχαμε έτοιμη μελέτη και για τα πρώτα τρία χιλιόμετρα. Αναθέσαμε τη μελέτη του 1988 για τα υπόλοιπα χιλιόμετρα από το τρίτο έως και το 10ο, για τα κομμάτια που δεν είχαν διευθετηθεί και δεν είχε καλυφθεί ο Κηφισός. Σας είπα ότι σε αυτά τα επτά χιλιόμετρα ο Κηφισός διευθετήθηκε και ως αντιπλημμυρικό έργο και ως οδικό περίπου για τρία χιλιόμετρα και έτσι  έμεναν άλλα τέσσερα χιλιόμετρα.
      Η μελέτη αυτή, λοιπόν, τελείωσε το 1993, για τα κομμάτια από το 3ο χιλιόμετρο μέχρι το δέκατο, μέχρι τη Μεταμόρφωση. Έπρεπε να κάνουμε περιβαλλοντικές μελέτες. Τις αναθέσαμε και παράλληλα, επειδή τα έργα αυτά κοστίζουν και επειδή τα αντιπλημμυρικά έργα δεν τα χρηματοδοτεί η Ευρωπαϊκή Ένωση…
      ΝΙΚΟΛΑΟΣ ΛΕΓΚΑΣ: Πώς το λέτε αυτό συνεχώς;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν τα χρηματοδοτεί, κύριε συνάδελφε, δεν είναι επιλέξιμα. Αυτό το ξέρουν όλοι.
      Έγινε μία μεγάλη προσπάθεια, την οποία, κύριοι συνάδελφοι, κανείς δεν πρέπει να παραγνωρίζει, από τον κ. Λαλιώτη. Έγινε πολύ μεγάλη προσπάθεια το έργο αυτό να ενταχθεί ως οδικό, αλλά και ως αντιπλημμυρικό. Δεν αγνοήθηκε, δηλαδή, η ιδιότητα του έργου ως αντιπλημμυρικού. Υπήρξε μεγάλη πίεση στην Ευρωπαϊκή Ένωση να θεωρηθεί η λεωφόρος Κηφισού ως συνέχεια του ΠΑΘΕ και διασύνδεση του ΠΑΘΕ με το λιμάνι του Πειραιά και έτσι δέχθηκε η Ευρωπαϊκή Ένωση να χρηματοδοτήσει το έργο του Κηφισού ως οδικό και ως αντιπλημμυρικό, αλλά πρωτευόντως ως οδικό. Αυτό δεν αλλάζει, όμως, την υφή του έργου ως αντιπλημμυρικού.
      Έτσι από το 1994-1995 ξεκινήσαμε να δημοπρατούμε και τα άλλα τμήματα του Κηφισού. Δημοπρατήσαμε τα περισσότερα τμήματα από το τρίτο έως το δέκατο χιλιόμετρο, αυτά τα 4,2 χιλιόμετρα που σας είπα πριν. Σταδιακά από το 1994-1995 μέχρι το 1997 τα δημοπρατήσαμε όλα και έχουν ολοκληρωθεί όλα μέχρι το 2001. Ο προϋπολογισμός αυτών των έργων, που νομίζω ότι ήταν τέσσερα-πέντε εργολαβίες, ήταν περίπου 39 δισεκατομμύρια δραχμές σε τρέχουσες τιμές.
      Θέλω, κύριοι συνάδελφοι, με κάθε ειλικρίνεια –επειδή έτυχε να είμαι στο ίδιο Υπουργείο και την περίοδο 1994-1995- να σας πω, ότι όταν δρομολογήσαμε τα έργα του Κηφισού, τα δρομολογήσαμε όλα ταυτόχρονα. Σας είπα ότι οι Κυβερνήσεις του ΠΑΣΟΚ ξεκίνησαν κατάντη και συνέχιζαν και τα έργα και τις μελέτες. Υποτίθεται ότι είχαμε έτοιμες πλέον μελέτες και για τα τρία  χιλιόμετρα κατάντη και για τα 4,2 ανάντη. Αρχίσαμε, λοιπόν, να δημοπρατούμε. Παράλληλα αναθέσαμε και τις περιβαλλοντικές μελέτες, την ίδια περίοδο, το 1994-1995.
      Η έγκριση των περιβαλλοντικών μελετών και όρων δεν είχε πρόβλημα για τα ανάντη τμήματα, αλλά δυστυχώς για τα κατάντη υπήρχαν σφοδρές αντιδράσεις από τους περιοίκους, από φορείς, από τους δήμους. Η πρόθεση τότε ήταν να δημοπρατήσουμε όλα τα έργα ταυτόχρονα. Και αυτό δεν είναι λάθος. Αν ξεκινήσαμε δημοπρατώντας τα πάνω έργα, που είχαν μεγαλύτερη ετοιμότητα, ήμασταν βέβαιοι ότι σε λίγο θα δημοπρατούσαμε και τα κατάντη. Δεν ξέραμε ότι θα συναντούσαμε τέτοια σφοδρή αντίδραση.
      Θέλετε και κάτι άλλο, εν πλήρη ειλικρινεία; Οι διαδικασίες με τις περιβαλλοντικές μελέτες τότε είχαν ξεκινήσει. Δεν υπήρχε εμπειρία σχετικά με το τι καθυστερήσεις θα μπορούσαν να υπάρχουν από το Συμβούλιο της Επικρατείας, με τις αντιδράσεις των φορέων.
      Σημειώνω ότι η μελέτη αυτή του κατάντη τμήματος των τριών χιλιομέτρων προέβλεπε μεσόβαθρο, υπερυψωμένη λεωφόρο στα πέντε-έξι μέτρα από το έδαφος και πάνω στο μεσόβαθρο θα στηριζόταν με αμφίπλευρο πρόβολο ο δρόμος. Η διατομή του δρόμου θα ήταν δύο λωρίδες ανά κατεύθυνση, με λωρίδα έκτακτης ανάγκης. Επίσης, προβλεπόταν και κάλυψη του Κηφισού στο ύψος του εδάφους.
      Δηλαδή προβλέπονταν να  κλείνουμε τον Κηφισό, να διευρύνουμε τη διατομή του, ώστε να έχουμε 1400 κυβικά μέτρα το δευτερόλεπτο παροχετευτικότητα να κατασκευάζουμε, μεσόβαθρο με ύψος πάνω από την επιφάνεια του εδάφους πέντε-έξι μέτρα και πρόβολο για το δρόμο. Υπήρχαν, λοιπόν, σφοδρές αντιδράσεις γι’ αυτό καθυστέρησε να αρχίσει να κατασκευάζεται το κομμάτι αυτό των τριών χιλιομέτρων. 
      Κάτω απ’ αυτήν τη μεγάλη πίεση αναγκαστήκαμε να κάνουμε διάλογο, να αλλάξουμε το έργο. Και περίπου η αλλαγή έγινε το 1996, αφήνοντας πλέον ανοιχτό τον Κηφισό, χωρίς κάλυψη, αλλά διατηρώντας το μεσόβαθρο και το δρόμο σε πρόβολο με δυόμισι λωρίδες ανά κατεύθυνση. Και οι περιβαλλοντικοί όροι γι’ αυτό το έργο εγκρίθηκαν την άνοιξη του 1997. 
      Για όλο το υπόλοιπο έργο, από τα τρία χιλιόμετρα μέχρι τη Μεταμόρφωση, προβλέπονταν διατομή με παροχετευτικότητα περίπου χίλια εκατό κυβικά μέτρα το δευτερόλεπτο. Είναι σωστό βεβαίως, όσο πάμε προς τα κάτω, να μεγαλώνει η διατομή και η παροχετευτικότητα. Κι αυτό προέβλεπαν οι μελέτες, κύριε Ανδρεουλάκο, οι οποίες ήταν ενιαίες για όλο το ποτάμι και η αντιπλημμυρική και η οδική. Από τα τρία χιλιόμετρα και πάνω ο δρόμος είχε τρεις λωρίδες και ΛΕΑ και διαχωριστικό στη μέση. Στα τελευταία τρία χιλιόμετρα προέβλεπε να έχει δύο λωρίδες και ΛΕΑ. 
      Το 1997 πήραμε και τους Ολυμπιακούς Αγώνες. Το γεγονός ότι λόγω των έντονων κυκλοφοριακών προβλημάτων συνεχώς επιβαρύνεται ο κυκλοφοριακός φόρτος που υπάρχει στην περιοχή-  αλλά και η ανάληψη των Ολυμπιακών Αγώνων και η δέσμευση απέναντι στην Ολυμπιακή Επιτροπή και ότι τα πάνω έργα είχαν τρεις λωρίδες ανά κατεύθυνση, ενώ το κάτω θα είχε δύο και ότι η λεωφόρος Κηφισού ήταν ένα τμήμα του ολυμπιακού δακτυλίου, όλα αυτά οδήγησαν σε έναν επανασχεδιασμό του έργου και κατά τη γνώμη μου καλώς. Ο επανασχεδιασμός του έργου και η έγκριση των περιβαλλοντικών όρων που έγινε το 2000 προέβλεπε τρεις λωρίδες και μία βοηθητική ανά κατεύθυνση, όπως και στο υπόλοιπο τμήμα, και μεσόβαθρο, αλλά και ακρόβαθρα. Δηλαδή ο δρόμος θα στηριζόταν και στο μεσόβαθρο και στα δύο ακρόβαθρα, διότι  με πρόβολο μόνο, όταν είχε δύο λωρίδες, μπορούσε να γίνει,, αλλά με τρεις λωρίδες και ΛΕΑ δεν ήταν εφικτό. Έπρεπε να γίνουν και ακρόβαθρα και το μεσόβαθρο. Δεν προβλέπεται κάλυψη του Κηφισού. Πάνω από την Πειραιώς, οι δρόμοι θα πάνε δεξιά και αριστερά του Κηφισού, θα είναι ανοιχτός από πάνω ο Κηφισός και στα τελευταία 1400 μέτρα προς τη θάλασσα. Από την Αγίας Άννης. από τα τρία χιλιόμετρα και προς τα κάτω οι δύο κλάδοι θα ανοίγουν σιγά σιγά και θα πάνε έξω από τις όχθες του Κηφισού και μετά θα ενώνονται πάλι και θα πάνε πάνω από τον Κηφισό σε ένα ύψος πέντε-πεντέμισι μέτρων, γιατί εν τω μεταξύ θα πρέπει να υπάρχουν σε ορισμένα σημεία και διασταυρώσεις, κάθετοι δρόμοι, κόμβοι. Αλλά και εκεί που η λεωφόρος θα είναι στο ύψος των πέντε-πεντέμισι μέτρων πάνω από την επιφάνεια του Κηφισού, εκεί ο Κηφισός δεν θα καλυφθεί στο επίπεδο του εδάφους, τα ακρόβαθρα θα είναι υποστυλώματα κάθε είκοσι πέντε μέτρα και δεξιά και αριστερά θα είναι ανοιχτό. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Για πόσο μιλάμε; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό, νομίζω,  θα είναι στα χίλια τετρακόσια μέτρα και από τα χίλια τετρακόσια  μέχρι τα τρία χιλιόμετρα θα είναι οι δρόμοι έξω από τις όχθες του Κηφισού. 
      Παρουσιάστηκαν τα φαινόμενα των πλημμυρών τρεις-τέσσερις φορές, είναι λυπηρό. Ταλαιπωρήθηκαν πάρα πολλοί πολίτες, αλλά κύριοι συνάδελφοι, θέλω να ξέρετε κάτι. Όλα τα στοιχεία δείχνουν ότι η πλημμύρα της 8ης Ιουλίου ήταν ένα φαινόμενο με περίοδο επαναφοράς εκατονταετίας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Ποιος το είπε;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το Εθνικό Αστεροσκοπείο, όλοι οι επίσημοι οργανισμοί. Έχω στοιχεία τα οποία θα καταθέσω. Όλες οι μετρήσεις που έγιναν, σε πολλές περιοχές ταυτόχρονα που επηρεάζουν τη λεκάνη απορροής του Κηφισού, έδειξαν ότι είχαμε εκατόν είκοσι  χιλιοστά σε δύο ώρες ή εκατό χιλιοστά, ή ενενήντα χιλιοστά. Το 1997 με ενενήντα πέντε χιλιοστά στο Αστεροσκοπείο -και πολύ μικρότερες μετρήσεις σε άλλες περιοχές σε σχέση με την 8η Ιουλίου-  είχαμε τριάντα έξι νεκρούς.
Επομένως, ήταν πράγματι ακραία τα φαινόμενα. 
	Θα σας πω κάτι ακόμα, κύριοι συνάδελφοι της Νέας Δημοκρατίας. Αυτό το οποίο προέβλεπε η μελέτη –σας είπα ότι επρόκειτο να γίνουν και το μεσόβαθρο και τα ακρόβαθρα- αλλά και ο τρόπος κατασκευής που επέβαλλε η μελέτη, κύριε Τρυφωνίδη, καθόριζε πως πριν κάνουμε κάπου το μεσόβαθρο είμαστε υποχρεωμένοι να κάνουμε πρώτα τα ακρόβαθρα, να διαπλατύνουμε δηλαδή τη διατομή και μετά να κάνουμε το μεσόβαθρο. 
	Ήμασταν δηλαδή υποχρεωμένοι, στη φάση της κατασκευής, να ακολουθήσουμε αυτό τον τρόπο εργασίας. Η δέσμευσή μας ήταν πως σε κανένα σημείο του Κηφισού που γίνονται έργα, που γίνονται δάπεδα εργασίας ή το μεσόβαθρο, δεν μπορεί να μειωθεί η παροχετευτικότητα του ποταμού. Και αυτό το τηρούσαμε. 
	ΓΕΩΡΓΙΟΣ ΤΡΥΦΩΝΙΔΗΣ: Δεν το τηρήσατε.
	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σε όλα τα σημεία, κύριε Τρυφωνίδη, που κάναμε μεσόβαθρο και δάπεδα εργασίας, είχαμε νωρίτερα διευρύνει την κοίτη του ποταμού. Δεν μειώσαμε πουθενά την παροχετευτικότητα του ποταμού. 
	Θέλω, όμως, κύριοι συνάδελφοι, να είμαστε ειλικρινείς, μια και οι περισσότεροι είστε τεχνικοί και σας έχω ιδιαίτερη εκτίμηση. Ξέρετε ότι η παροχετευτικότητα του Κηφισού εκεί που έγιναν τα έργα -από το τρίτο χιλιόμετρο μέχρι το δέκατο- είναι περίπου χίλια εκατό, κυβικά μέτρα το δευτερόλεπτο και κάτω προς την θάλασσα θα είναι χίλια τετρακόσια κυβικά μέτρα το δευτερόλεπτο. Ξέρετε πόσο είναι σήμερα και πόσο ήταν παλιά; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κυρία Πρόεδρε. Δύο -τρία λεπτά χρειάζομαι μόνο, σας παρακαλώ. 
      Ήταν τετρακόσια ,πεντακόσια  σε ορισμένα σημεία, αλλά το κρίσιμο σημείο είναι στις γέφυρες Πειραιώς- Κατσώνη- ΟΣΕ- ΗΣΑΠ, όπου εκεί η παροχετευτικότητα γίνεται μέχρι διακόσια πενήντα ή τριακόσια. Από τα σημεία αυτά είχαμε τις πλημμύρες. Δεν τα είχαμε από άλλα σημεία που γίνονταν έργα. 
      Κύριε Ανδρεουλάκο, αν πρέπει να πάρω το θάρρος να πω τα πράγματα με το όνομά τους, θα το κάνω. Δεν ξέρω αν διαφωνείτε σε αυτό. Βέβαια το θέμα των εργολάβων είναι στα δικαστήρια, τα οποία μπορεί να κρίνουν και διαφορετικά. Εγώ, όμως, την άποψή μου τη λέω. Την τελευταία φορά, την τέταρτη, είπα ότι υπήρξε εγκληματική αμέλεια από κάποιον εργολάβο, ο οποίος τιμωρήθηκε. Διότι ενώ από την προηγούμενη μέρα εγώ επικοινωνούσα είκοσι φορές με όλους και τους έλεγα: «Προσέξτε αυτά τα πετάσματα που κάναμε, τα τοιχεία για να αυξήσουμε τη διατομή, μην τύχει να είναι κενά πουθενά». Αυτοί το έσπασαν σε ένα κομμάτι και είχαν ένα μηχάνημα, το οποίο δεν έδιωξαν. 
      Τους είπα, λοιπόν: «Αφού δεν το διώξατε το μηχάνημα που λέτε ότι χάλασε, να βάλετε τσουβάλια γύρω-γύρω». Διότι στην τέταρτη πλημμύρα, αν δεν είχαμε τα πλευρικά τοιχεία 1,20 και τις μεταλλικές πόρτες –αν σας δείξω φωτογραφίες θα δείτε ότι το νερό περνούσε πάνω από τη γέφυρα Πειραιώς σε ύψος, 1,20, με ταχύτητα- και αν δεν είχαμε πάρει αυτά τα έκτακτα μέτρα, θα είχαμε θύματα την τελευταία φορά. Δημιουργήθηκαν δυστυχώς εντυπώσεις γιατί σε ένα σημείο έσπασαν τα τοιχεία από αυτό το μηχάνημα ή κάπου υπήρχε ένα κενό κάτω από μία μεταλλική γέφυρα. Κακώς! Γι’ αυτά οι εργολάβοι τιμωρήθηκαν με πρόστιμο 25 εκατομμυρίων και με αφαίρεση για είκοσι  μέρες, νομίζω, του διπλώματος. 
      Λέω, λοιπόν, ότι το πρόβλημα ήταν στις γέφυρες, εκεί όπου, κύριε Τρυφωνίδη, δεν μπορούσε να γίνει πρώτα διαπλάτυνση στα ακρόβαθρα και μετά το μεσόβαθρο. Έπρεπε πρώτα να γίνει το μεσόβαθρο. Δεν υπήρχε καλύτερος τρόπος κατασκευής του έργου που θα μπορούσε να προλάβει τα φαινόμενα αυτά. 
      ΓΕΩΡΓΙΟΣ ΤΡΥΦΩΝΙΔΗΣ: Μπορούσε να γίνει ανύψωση των γεφυρών. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σας λέω, όμως, κάτι. Όταν κάνεις ένα αντιπλημμυρικό έργο, γιατί το κάνεις; Για να μετατρέψεις την παροχετευτικότητα από τριακόσια κυβικά μέτρα το δευτερόλεπτο σε χίλια τετρακόσια. Πότε, όμως, θα γίνει αυτό; Όταν θα ολοκληρώσεις το έργο. Είναι δυνατόν κατά την κατασκευή του έργου τα τριακόσια να τα κάνεις οκτακόσια; Δεν μπορείς να το κάνεις. Αν γινόταν, δεν χρειαζόταν να κάνεις έργα. Θα τα έκανες πρόχειρα, στη φάση της κατασκευής. 
      Στη φάση της κατασκευής των αντιπλημμυρικών έργων, αν κατορθώνεις να διατηρείς την υφιστάμενη παροχετευτικότητα κατά το στάδιο υλοποίησης του έργου, τότε αυτό είναι επιτυχία. Αυτό εφαρμόζεται σε όλα τα προηγμένα κράτη.
      ΓΕΩΡΓΙΟΣ ΤΡΥΦΩΝΙΔΗΣ: Εκτός από εμάς. Αφού είχε ράμπες μέσα. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Και εμείς το εφαρμόσαμε. Εκεί που είχε ράμπες είχε διευρυνθεί η διατομή. Αλλά στις γέφυρες που υπάρχει το πρόβλημα της μίκρυνσης της διατομής, εκεί δεν μπορείς να κάνεις πρώτα ακρόβαθρα. Δεν μπορείς να κάνεις τίποτα, ούτε να εκβαθύνεις, διότι ούτως ή άλλως στην Πειραιώς ή στην Κατσώνη ή στον ΗΣΑΠ το νερό κάτω από τη γέφυρα, ο πυθμένας είναι χαμηλότερος από τη θάλασσα. 
      Δεν μπορείς ούτε να εκβαθύνεις ούτε να διαπλατύνεις, παρά μόνο να κάνεις πρώτα το μεσόβαθρο και μετά να γκρεμίσεις τη γέφυρα.
      ΓΕΩΡΓΙΟΣ ΤΡΥΦΩΝΙΔΗΣ: Με BELLEY στρατιωτικής γέφυρες δεν μπορούσατε να το σηκώσετε, κύριε Υπουργέ;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συντομεύετε, κύριε Υπουργέ. Θα συμπληρώσετε και στη δευτερολογία σας.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, αυτό το κάνουμε τώρα με μεταλλικές γέφυρες, αλλά αν πρόκειται, σας είπα, να κάνουμε έργα και στη φάση της κατασκευής να παίρνουμε τέτοια μέτρα που να ξοδεύουμε ένα σωρό χρήματα, ώστε να αυξάνουμε τόσο πολύ την παροχετευτικότητα στη φάση της κατασκευής, αυτό νομίζω ότι είναι έξω από τα δεδομένα τα οποία εφαρμόζονται σε όλες τις χώρες .
      Να τελειώσω, κύριοι συνάδελφοι, και μετά να απαντήσω στη δευτερολογία  σε ό,τι θέλετε. Εγώ έχω όλην τη διάθεση να απαντήσω σε όλα τα ερωτήματα, όσο μου το επιτρέπει ο χρόνος.
      Δυστυχώς μετά από τα φαινόμενα αυτά που είχαμε, έγιναν προσφυγές και από το δήμο και από κατοίκους. Υπάρχουν αποφάσεις δικαστηρίων, τις οποίες επίσης θα καταθέσω στη Βουλή. Πλέον διαμορφώθηκε ένα κλίμα, που ήταν αδύνατον να δουλέψουμε με μεσόβαθρο. Δεν μας άφηναν να δουλέψουμε. Άρα έπρεπε να επιλέξουμε ή να εγκαταλείψουμε το έργο ή να αλλάξουμε σχεδιασμό του έργου. Δεν μας άφηναν, κύριε Ανδρεουλάκο –και θα σας καταθέσω αποφάσεις, ασφαλιστικά μέτρα- να δουλέψουμε. Και έτσι αναγκαστήκαμε να αλλάξουμε το σχεδιασμό.
     ΓΕΩΡΓΙΟΣ ΤΡΥΦΩΝΙΔΗΣ: Δεν υπήρχε κράτος;
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δηλαδή βγάλαμε το μεσόβαθρο, δεν αλλάξαμε τίποτα στον άλλο σχεδιασμό, παρά μόνο βγάλαμε το μεσόβαθρο και πλέον όλος ο δρόμος αυτός θα στηρίζεται μόνο στα ακρόβαθρα. Αυτό βεβαίως είναι ένα πολύπλοκο έργο τεχνικά και έχει και μεγαλύτερη δαπάνη. Η δαπάνη με την οποία επιβαρυνόμαστε είναι περίπου είκοσι δισεκατομμύρια δραχμές. Αν θέλετε στη δευτερολογία θα σας εξηγήσω και τι ακριβώς κάνουμε, ποιος είναι ο φορέας, τι δυσκολίες έχει και πώς δικαιολογούνται όλες αυτές οι δαπάνες, οι οποίες βεβαίως εγκρίθηκαν από όλα τα αρμόδια όργανα και υπολογίστηκαν με βάση τη νομοθεσία που υπάρχει και όλες οι τιμές. Νομίζω, λοιπόν, ότι δεν υπάρχει κανένα σημείο αδιαφάνειας. Κάνουμε το χρέος μας,  ώστε να μην έχουμε προβλήματα και κατά τη διάρκεια κατασκευής του έργου.
     Θα μου πείτε: γιατί δεν το κάνατε από την αρχή; Και τελειώνω με αυτό. Κατ’ αρχάς, θα στοίχιζε πολύ περισσότερο το έργο.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Υπουργέ, φθάσατε τη μισή ώρα. Σας παρακαλώ τελειώνετε.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Τελειώνω.
     Κρίναμε ότι τα μέτρα τα οποία πήραμε, ότι κατά τη διάρκεια κατασκευής του έργου διατηρούμε την ίδια παροχετευτικότητα, ήταν αρκετά. Δυστυχώς είχαμε ακραία φαινόμενα κι έχουμε πολύ ισχυρές αντιδράσεις κι αναγκαστήκαμε να πάμε σ’ αυτήν τη λύση, με την οποία δεν νομίζω ότι κανείς μπορεί να διαφωνεί.
     Από εκεί και πέρα, κύριοι συνάδελφοι, θέλω να ξέρετε ότι και τα έργα τα παρακολουθούμε και δεν υπάρχει αδιαφάνεια. Ξέρετε ότι οι αναθέσεις των έργων γίνονται πλέον με τον μαθηματικό τύπο…
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υφυπουργέ, έχετε και τη δευτερολογία σας. Βάλτε μια τελεία, σας παρακαλώ. Περιμένουν οι συνάδελφοι για να μιλήσουν.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν υπάρχει αδιαφάνεια και οι έννοιες «πολιτικό χρήμα» που χρησιμοποιήθηκαν, κύριε Ανδρεουλάκο, για μένα είναι άγνωστες. Κάνουμε τη δουλειά μας με διαφάνεια, με ομόφωνες αποφάσεις όλων των αρμοδίων οργάνων, με έλεγχο του Ελεγκτικού Συνεδρίου. Κατά τη γνώμη μου, υπάρχει πλήρης διαφάνεια στην ανάθεση των δημοσίων έργων και ποιότητα των δημοσίων έργων και οι υπερβάσεις είναι πλέον σε τέτοιο επίπεδο που μπορούμε να πούμε ότι είμαστε στο επίπεδο άλλων προηγμένων χωρών.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων» 1912-1919 σαράντα τέσσερις μαθητές και τρεις συνοδοί του Γυμνασίου Καλλονής Λέσβου.
     Τους καλωσορίζουμε κι εξηγούμε, όπως θα αντελήφθησαν κιόλας, ότι  συζητείται επερώτηση Βουλευτών της Νέας Δημοκρατίας προς το ΥΠΕΧΩΔΕ για τα αντιπλημμυρικά έργα στον Κηφισό ποταμό και παρίστανται οι Βουλευτές που επερωτούν και ο κύριος Υφυπουργός που απαντάει καθώς και η Κοινοβουλευτική Εκπρόσωπος του Συνασπισμού.
     (Χειροκροτήματα από όλες τις πτέρυγες της Βουλής)
     Ο Κοινοβουλευτικός Εκπρόσωπος της Νέας Δημοκρατίας κ. Νεράντζης έχει το λόγο.
     ΑΝΑΣΤΑΣΙΟΣ ΝΕΡΑΝΤΖΗΣ: Κυρία και κύριοι συνάδελφοι, «φίλος μεν Πλάτων, φιλτάτη δε η αλήθεια». Ο κύριος Υπουργός μας είπε, μεταξύ πολλών άλλων, ότι η Κυβέρνηση παρακολουθεί τα έργα. Και αν ακόμη αυτό είναι ακριβές, το ερώτημα το δικό μας είναι ποιος παρακολουθεί την Κυβέρνηση. Διότι αυτό είναι το πρόβλημά μας. Μπορεί με όσα είπε ο κύριος Υπουργός να ευτύχησε η αγόρευσή του από πλευράς μήκους, δυστυχούν, όμως, οι γύρω γύρω από τον Κηφισό.
      Δυστυχούν οι συγκοινωνιακές συνθήκες της περιοχής και εν πάση περιπτώσει, ο τεχνικός μας πολιτισμός δεν μπορεί να είναι ιδιαίτερα υπερήφανος με τα όσα συνέβησαν αυτό το καλοκαίρι που μας πέρασε. 
      Ο κύριος Υπουργός προσήλθε στη συζήτηση αυτής της επερώτησής μας, ως απλός περιπατητής. Ξέχασε φαίνεται ότι εδώ επερωτάται η Κυβέρνηση και θα έπρεπε να προβεί σε μια ανατομία των αιτίων, τα οποία οδήγησαν σε αυτό το αίσχος. Ένας αίσχος οδυνηρό, οικονομικά και τεχνικά. Δεν το έκανε, όμως, αυτό. Αντίθετα αναλώθηκε σε μερικές πολυσήμαντες αλλά όχι και σημαντικές τοποθετήσεις. Παραδείγματος χάρη ότι δήθεν τα αντιπλημμυρικά έργα δεν είναι επιλέξιμα. 
      Ήθελα να ξέρω αυτή είναι ενιαία κυβερνητική γραμμή; Τώρα εσείς υποστηρίζετε ότι δεν είναι επιλέξιμα, ο συνάδελφός σας επί της γεωργίας προ δύο ετών επέλεξε ένα σημαντικό αντιπλημμυρικό έργο στο Δέλτα του Ευρώτα -εκεί στη Λακωνία στην περιοχή την οποία υπηρετεί με ιδιαίτερο σθένος ο συνάδελφός μας κ. Δαβάκης- και το ενέταξε εκεί. Πότε, λοιπόν, και πού υπάρχει η αλήθεια; Πότε λέτε την αλήθεια; Όταν λέτε ότι δεν είναι επιλέξιμο ένα αντιπλημμυρικό έργο ή όταν λέτε ότι είναι επιλέξιμο; 
      Μιλήσατε επίσης και για απορροφητικότητα. Άραγε δεν ενημερωθήκατε, φίλε κύριε Υπουργέ, ότι η ίδια η Ευρωπαϊκή Ένωση έρχεται και μας λέει ότι υστερούμε σε δείκτη απορροφητικότητας, σε ένα τόξο που κυμαίνεται μεταξύ 16% και 21% και αντιστοιχεί σε ένα ογκώδες ποσό εκατομμυρίων ευρώ; 
      Ας δούμε, όμως, τα πράγματα πιο συστηματικά. Κάποτε το ΠΑΣΟΚ χρησιμοποιούσε ένα σύνθημα, το θυμόσαστε, το «εδώ και τώρα». Το σύνθημα, όμως, αυτό, από την πολύ και κακή του χρήση, κύριε Υπουργέ, έγινε συρμός. Ένας συρμός που επέφερε το διασυρμό του. Ένας συρμός, ο οποίος τελικά το οδήγησε σε απόσυρση. Αν τώρα αυτό το ίδιο σύνθημα το ανασύραμε και θέλαμε να το εφαρμόσουμε επί του Κηφισού και των όσων συνέβησαν εκεί το καλοκαίρι, τότε θα λέγαμε «αιδώς και τώρα» γιατί πράγματι μόνο ντροπή προκαλούν εκείνα τα οποία συνέβησαν εκείνη όλην τη περίοδο. 
      Τέσσερις φορές, κατά τη διάρκεια του καλοκαιριού, πλημμύρισε ο Κηφισός με όλες τις γνωστές συνέπειες, τις οποίες δεν θέλω να τις περιγράψω. Ο κύριος Υπουργός είναι αλήθεια ότι ήταν παρών πολλές φορές και εγώ τον έβλεπα διότι δυστυχώς εκεί δεν είναι Καβάλα. Και λέω, δυστυχώς, διότι εμείς επωμιστήκαμε τις συνέπειες αυτές, φίλε, κύριε Υπουργέ, γιατί στη δική μας περιφέρεια και στη Β’ Αθηνών έγιναν οι πλημμύρες. Άλλωστε όλα τα δεινά στη Β’ Πειραιώς συμβαίνουν. Τι να κάνουμε; 
      Τι σημαίνουν, όμως, αυτές οι πλημμύρες στον Κηφισό, κάτι που ο κύριος Υπουργός το προσπέρασε, αδιαφορώντας. Σημαίνουν ότι η Κυβέρνηση και το ΠΑΣΟΚ μπορούν να ασκήσουν –με όποιο τρόπο τα ασκούν- τα καθήκοντά τους, μόνο σε περίοδο ηλιοφάνειας, μόνο σε περίοδο καλοκαιρίας. Σημαίνουν επίσης ότι το ΠΑΣΟΚ και η Κυβέρνησή του δεν μπορούν να εγγυηθούν τα αυτονόητα. Και αυτονόητο είναι να μπορεί να λειτουργεί μια επιχείρηση ή  να κοιμάται ένας άνθρωπος, ο οποίος έχει το σπίτι του εκεί, δίπλα από το ποτάμι, ήσυχος χωρίς την επαπειλή της πλημμύρας και των καταστροφών. Μετά από τόσο καιρό που κυβερνά τη χώρα το ΠΑΣΟΚ, κάθε φορά που βρέχει, το 1/3 σχεδόν του λεκανοπεδίου της Αττικής πλημμυρίζει, βυθίζεται μέσα στη λάσπη και ότι εν πάση περιπτώσει, δεν πλημμύρισε μόνο ο Κηφισός, αλλά μαζί με τον Κηφισό τι έγινε; Κατεστράφη, παρασύρθηκε και διασύρθηκε ολόκληρη η Κυβέρνηση και το βαρύγδουπο τεχνικό της πρόγραμμα. 
      Τι επικαλέστηκε η Κβέρνηση για όλα αυτά; Ακούσατε το φίλο κύριο Υπουργό. Σαφή στην ασάφειά του. Επικαλέστηκε ευθύνη των ΟΤΑ. Επικαλέστηκε επίσης ευθύνη –ακούσατε- των ιδίων εκείνων οι οποίοι επλήγησαν. Επικαλέστηκεακραία καιρικά φαινόμενα. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν είπα καιρικά φαινόμενα. 
      ΑΝΑΣΤΑΣΙΟΣ ΝΕΡΑΝΤΖΗΣ:  Όχι, εσείς, η Κβέρνηση. Επικαλέστηκε ακραία καιρικά φαινόμενα. Αυτά τα επικαλεστήκατε και σεις, κύριε Υπουργέ. Επικαλέστηκε επίσης η Κυβέρνηση και ευθύνη του Δεκαπενταύγουστου. Θυμόσαστε εκείνο τον ατυχή Γενικό Γραμματέα Προστασίας, ο οποίος ούτε λίγο ούτε πολύ μας είπε ότι το Δεκαπενταύγουστο η Κυβέρνηση κοιμάται, το κράτος σχολάζει. Δεν μπορούσαμε να βρούμε συνεργεία ή τις κρατικές υπηρεσίες να παρέμβουν, είπε ο ατυχής εκείνος Γενικός Γραμματέας, διότι ήταν Δεκαπενταύγουστος. 
Θαρρείς ότι ο δεκαπενταύγουστος έχει κάνει ανακωχή με τα καιρικά φαινόμενα. Και ότι τότε, σημαίνει αναστολή της λειτουργίας του κράτους και συνωμοσία κατά οιουδήποτε κακού ήθελε τυχόν και αν συμβεί. 
      Είναι, όμως, συνηθισμένο στην Κυβέρνησή σας να αποδίδετε σε τρίτους τις ευθύνες. Θυμόσαστε για το χρηματιστήριο τι είχε πει ο κύριος Πρωθυπουργός; «Ο λαός φταίει που πήγε και αγόρασε μετοχές. Ας πρόσεχε». Ξέχασε τις δικές του δηλώσεις, όταν επέμενε ότι το χρηματιστήριο αντικατοπτρίζει την υγεία της οικονομίας. Ξέχασε τις δηλώσεις ή υποσχέσεις του κ. Παπαντωνίου, του τότε «τσάρου» της οικονομίας, ότι θα φθάσει στις επτά χιλιάδες μονάδες το χρηματιστήριο. Ξέχασε επίσης και κάτι άλλο, ότι δηλαδή όλα πάνε καλά, επομένως πάρτε και δάνεια να αγοράσετε μετοχές. Κατά τα άλλα, έφταιγε ο λαός. 
      Ήταν όμως μόνο ο Πρωθυπουργός, ο οποίος απέδιδε την ευθύνη αλλού; Θυμόσαστε το σημερινό Υφυπουργό Δημόσιας Διοίκησης τον κ. Παπαδήμα, ο οποίος, όταν έγιναν πλημμύρες στη Λαμία και πνίγηκε εκεί ένας ατυχής ψηφοφόρος –δεν ξέρω εάν τον ψήφιζε- και συμπατριώτης του, είπε ότι δεν έπρεπε να βγει έξω με τη βροχή. Κατά τα λοιπά, κύριε Παπαληγούρα, το κράτος πρόνοιας πήγε περίπατο. 
      Επομένως, λοιπόν, φταίνε όλοι –για να παραφράσω το τραγούδι του Κηλαηδώνη- οι πρώην και οι επόμενοι, εκτός από την Κυβέρνηση. Μα, τις ευθύνες αυτής της Κυβέρνησης, φίλτατε κύριε Υπουργέ, δεν τις «ξεπλένει» ούτε η βροχή εκείνη την οποία εσείς θεωρήσατε ασυνήθιστη. Μήπως νομίζατε ότι «βαφτίζοντας» ακραία εκείνα τα καιρικά φαινόμενα που συνέβησαν τότε, καταφέρατε να αποστασιοποιηθείτε από το παράδειγμα του καλογήρου, ο οποίος είχε βαφτίσει το κρέας ψάρι; Όχι, αυτά δεν ισχύουν. 
      Τι έκανε τώρα η Κυβέρνηση ευθύς μετά τα γεγονότα; Πρώτα-πρώτα, εξαντλώντας το μέγιστον της μακροθυμίας της, διέθεσε 600 ευρώ σε κάθε οικογένεια που επλήγη, για να αντιμετωπίσει το υπερπολλαπλάσιο κόστος των ζημιών που υπέστη. Δεύτερον, ώθησε σε παραίτηση τον ατυχή εκείνον, το μοιραίο –ο Βάρναλης λέει και «άβουλο», αλλά εγώ θεωρώ ότι είναι πολύ βαρύ και δεν το χρησιμοποιώ- Γενικό Γραμματέα της Πολιτικής Προστασίας και τον αντικατέστησε με τον πρώην Αρχηγό της ΕΛ.ΑΣ, ο οποίος βαρύνεται με το «φιάσκο» της Νιόβης και με την απόδραση του Πάσαρη. 
      Ο συγκεκριμένος κύριος ετέθη επικεφαλής της Υπηρεσίας Πολιτικής Προστασίας για να μας σώσει! Εδώ, δεν κατάφερε να σώσει την αξιοπρέπεια του κράτους και του έφυγε ο Πάσαρης μέσα από τα χέρια του, θα διασώσει τώρα τούτο από τα ακραία φαινόμενα που μπορεί να συμβούν; 
      Τι άλλο έκανε, επίσης, η Κυβέρνηση; Υποσχέθηκε τον Αύγουστο, με επίσημη ανακοίνωσή της, ότι μόλις τελειώσουν τα έργα στον Κηφισό, δεν θα επαναληφθούν τα φαινόμενα. Τα φαινόμενα, όμως, δεν μπορεί παρά να επαναλαμβάνονται, επειδή υπάρχουν γενικοί όροι, τους οποίους εσείς προσπερνάτε «σφυρίζοντας». Αυτοί οι γενικοί όροι είναι ότι σχεδόν το ένα τρίτο της Αττικής στερείται αντιπλημμυρικών έργων και ότι όλα τα περιαστικά δάση έχουν αποψιλωθεί. 
      Όταν αυτά συμβαίνουν -γιατί επιπλέον, υπάρχουν και τετρακόσια μπαζωμένα ρέματα. Δεν είναι λοιπόν δυνατόν να εμφανίζεστε αισιόδοξοι, διότι αυτή η αισιοδοξία της Κυβερνήσεως μου θυμίζει αφέλεια, για να μην τη χαρακτηρίσω κάπως αλλιώς, που δεν μου πάει. 
      Και άλλες υποσχέσεις έδωσε η Κυβέρνηση και, τέλος, απεφάσισε η κ. Παπανδρέου, η οποία διαδέχτηκε τον κ. Λαλιώτη, τον επανασχεδιασμό του έργου. Τι σημαίνει, όμως, επανασχεδιασμός του έργου; Σημαίνει κατεδάφιση των βάθρων και των υποστυλωμάτων, τα οποία ήδη είχαν ανεγερθεί μέσα στην κοίτη του ποταμού; Σημαίνει ότι επανέφερε η κ. Παπανδρέου την αρχική μελέτη του κ. Λαλιώτη, η οποία περιέργως και αδοκίμως –για να μην πω εγκληματικώς- είχε εγκαταλειφθεί. Οι περαιτέρω συνειρμοί του καθενός μας –πώς και γιατί συνέβη αυτό και τι συνέπειες υπήρξαν- ανήκουν σ’ αυτόν. 
      Μιλάμε για έργο Κηφισού και δεν βρήκατε να αρθρώσετε ένα λόγο επεξηγηματικό, κύριε Υπουργέ; Το έργο άρχισε το 1994 και προορίζετο να τελειώσει το 2000. Ο αρχικός προϋπολογισμός ήταν 55 δισεκατομμύρια δραχμές και μέχρι τώρα έχουν ξοδευτεί 120 εκατομμύρια δραχμές και δεν ξέρουμε αν θα τελειώσει μέχρι το 2004! Αυτό είναι σωστός, εύρυθμος, νόμιμος, τεχνικώς δόκιμος τρόπος, με τον οποίο εκτελείται ένα δημόσιο έργο στη χώρα μας στον 21ο αιώνα και, μάλιστα, ενόψει Ολυμπιακών Αγώνων, από τους οποίους κρινόμαστε όλοι και για τα πάντα; 
      Μετά, λοιπόν, απ’ όλα αυτά, διερωτάται κανείς αυτά τα υπερκέρδη από την αλλαγή της μελέτης σε ποιανού τσέπες μπήκαν;
Εγώ είμαι περίεργος  και θα περίμενα να ακούσω την απάντηση.
      Εν πάση περιπτώσει, γιατί διατηρήθηκε η δεύτερη μελέτη, της οποίας εγκαίρως είχατε διαπιστώσει ως Κυβέρνηση, ως Υπουργείο γενικότερα, την αστοχία; Γιατί αυτή διατηρήθηκε επί μακρόν και έπρεπε μόλις τον Οκτώβριο 2002 να εξαγγείλει η κ. Παπανδρέου την αλλαγή της, πράγμα που σημαίνει την επαναφορά στην αρχική μελέτη;
      Άραγε, αναζητούνται από κάποιους οι ανάλογες ευθύνες; Σε τι στάδιο βρίσκεται η αναζήτηση  αυτών των ευθυνών ; Αυτές οι ευθύνες είναι ποινικές και αστικές; Πολιτικές ευθύνες αναζητήθηκαν; Αν αναζητήθηκαν, πού εντοπίζονται; Σε ποιον επικεντρώνονται; Ποια είναι η ευθύνη της προηγούμενης ηγεσίας του ΥΠΕΧΩΔΕ, αλλά και η δική σας, της σημερινής ηγεσίας, εν σχέσει με αυτήν την κατάσταση;  
      Έχετε, ίσως, παρανοήσει και ξεχάσει το μάρμαρο και το κόστος από αυτές τις τεράστιες ζημιές ποιος θα το πληρώσει. Θα το πληρώσει ο ελληνικός λαός, ο οποίος σε τίποτα δεν έφταιξε.
      Κύριε Υφυπουργέ, αυτοί είναι οι λόγοι, για τους οποίους επερωτάσθε σήμερα. Επερωτάται η Κυβέρνησή σας σήμερα και για τα σημαντικά λάθη, που έγιναν στο σχεδιασμό του Κηφισού, αλλά και για την, τουλάχιστον περίεργη, αλλαγή της αρχικής μελέτης επί Υπουργίας του κ. Λαλιώτη, ο οποίος αποτελεί την προηγούμενη πολιτική ηγεσία του ΥΠΕΧΩΔΕ.
      Επερωτάται , επίσης η Κυβέρνησή σας και για τους λανθασμένους χειρισμούς και για την καταστολή της πλημμύρας και για τα μέτρα που λάβατε. 
      Μας είπατε προηγουμένως «ότι δεν ήταν δυνατόν στο στάδιο της κατασκευής να εξαντλήσουμε εμείς όλες τις δυνατότητες αποτροπής της πλημμύρας». Αυτό, όμως, έπρεπε να κάνετε. Είχατε ήδη ένα προηγούμενο. 
      Μας είπατε ότι «ξέρετε, ήταν ακραίο καιρικό φαινόμενο». Ακόμα και αν ήταν έτσι, αυτά τα αντιπλημμυρικά έργα γίνονται για αυτόν το σκοπό. Δεν γίνονται, όταν έχει λιακάδα. Δεν προστατεύουν την Αθήνα και την περιοχή, όταν υπάρχει ηλιοφάνεια. Την προστατεύουν έναντι των καιρικών φαινομένων, όταν αυτά υπερβαίνουν το σύνηθες και εγγίζουν το ακραίο. 
      Άρα, λοιπόν, θα μπορούσε άνετα κανείς να εκλάβει τα όσα είπατε ως μία πλήρη ομολογία αποτυχίας και της σύλληψης και της εφαρμογής και της εκτέλεσης του όλου έργου. 
      Γι’ αυτό επερωτάται η Κυβέρνησή σας, κύριε Υπουργέ. Εδώ δεν ήρθαμε να κάνουμε μία απλή έκθεση ιδεών και να φρεσκάρουμε τις χρονολογικές μας προσεγγίσεις προς το έργο. Αυτές είναι γνωστές και δεδομένες. Τις έχουμε ακούσει, τις συζητάμε, τις λέμε παντού. Εδώ ήρθαμε να καταγγείλουμε  ότι δεν μπορείτε να κάνετε έργα. Εσείς επιμένετε να ανοίγεσθε στον ωκεανό με γνώσεις απλής ακτοπλοΐας. 
      Σας λέω, λοιπόν, ότι ο κίνδυνος των ναυαγίου είναι εγγύς. Αν δεν το έχετε αντιληφθεί, θα σας βοηθήσει η ετυμηγορία του ελληνικού λαού, που φαίνεται ότι επίκειται, να το αντιληφθείτε πλήρως.
      Εμείς θεωρούμε ότι δεν μας δόθηκαν απαντήσεις στο θέμα, το οποίο θέτουμε στην επερώτηση και θεωρούμε ότι, με όσα ισχυριστήκατε ενώπιον της Βουλής και στο κομμάτι που ήταν ακριβές, τονίσατε τις ακέραιες και αποκλειστικές ευθύνες της Κυβέρνησης για όσα συνέβησαν. Ελπίζω να μην χρειαστεί να τονίσω ότι αυτό ισχύει και για όσα φοβούμαι ότι μπορεί, εξαιτίας της όποιας λειτουργίας αυτού του έργου, να συμβούν στο μέλλον.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρία Ξηροτύρη, θέλετε να μιλήσετε τώρα;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μάλιστα, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η Κοινοβουλευτική Εκπρόσωπος του Συνασπισμού, η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
      Τα έργα αντιπλημμυρικής προστασίας της περιοχής γύρω από τον Κηφισό, η πρόοδός τους, ο τρόπος υλοποίησης, οι υπερβάσεις, οι αστοχίες είναι χαρακτηριστικά της παθογένειας που παρατηρείται επί σειρά ετών στα δημόσια έργα.
      Θα ήθελα να πω για το συγκεκριμένο έργο ότι με εγκληματική καθυστέρηση εκδόθηκε το 1994 το προεδρικό διάταγμα που θεσμοθέτησε τις ζώνες προστασίας του Κηφισού. Όπως ήταν αναμενόμενο για τη χώρα μας, τελικά και η ίδια η Κυβέρνηση διαπίστωσε με τα γεγονότα των τελευταίων πλημμύρων, ότι το ποτάμι και η περιοχή του όχι μόνο δεν προστατεύεται, αλλά βρίσκεται στο επίκεντρο της αυθαιρεσίας, της μόλυνσης, της ρύπανσης κυρίως από τις μεγάλες βιομηχανικές εγκαταστάσεις, ακόμη και από αυτές που κρίθηκαν κατεδαφιστέες με το σεισμό του 1999 και εξακολουθούν ακόμα να υπάρχουν.
       Από τους ελέγχους που διενήργησε το περασμένο έτος το ΥΠΕΧΩΔΕ, διαπιστώθηκε ότι πολύ περισσότερες από δέκα βιομηχανίες συνεχίζουν να παραβιάζουν τη νομοθεσία. 
      Σημαντικός αριθμός αυθαιρέτων έρχεται να προστεθεί κατά μήκος του ρέματος μαζί με τα αυθαίρετα όλων των ετών, που έχουν περιορίσει την κοίτη του ποταμού.
      Έτσι τελικά ακόμη και με τα πρόσθετα μέτρα, τα οποία με μεγάλη καθυστέρηση πάρθηκαν αλλά δεν εφαρμόστηκαν την τελευταία δεκαετία, βρεθήκαμε και πάλι να σχεδιάζουμε για τον Κηφισό. Επειδή, όμως, δεν μπορούμε ούτε να τον προστατεύσουμε ούτε να αποτρέψουμε την αυθαίρετη δόμηση γύρω απ’ αυτόν, τη μόλυνση κλπ., αναγκαστήκαμε να τον αντιμετωπίσουμε αποσπασματικά, ως ένα υδραυλικό έργο, το οποίο παράλληλα θα εξυπηρετεί και τις οδικές και κυκλοφοριακές ανάγκες της πρωτεύουσας.
      Κατά τη δική μας άποψη για τον Κηφισό έχουν μεγάλη ευθύνη και οι κυβερνήσεις της Νέας Δημοκρατίας. Ο Ιλισός εξαφανίστηκε εντελώς και τσιμεντοποιήθηκε και ο Κηφισός κατά ένα πολύ μεγάλο μέρος και στην περίοδο των κυβερνήσεων της Νέας Δημοκρατίας καταπατήθηκε, επικαλύφθηκε, ένα μεγάλο του τμήμα μετατράπηκε σε οδικό έργο κ.ο.κ. Εμείς ήμασταν πάντα υπέρ της τακτικής ανάδειξης και προστασίας του ποταμού, που ισχύει και για όλες τις προηγμένες και αναπτυγμένες χώρες και τις πρωτεύουσες όλων αυτών των χωρών. 
      Απέμεινε ο Κηφισός το μοναδικό ποτάμι της πρωτεύουσας και έπρεπε να αντιμετωπιστεί ως ένα προστατευόμενο ποτάμι μέσα από έναν ολοκληρωμένο σχεδιασμό. Από την άλλη πλευρά έπρεπε να είχε δημιουργηθεί έγκαιρα ένας αποτελεσματικός φορέας διαχείρισης όλων των έργων που αφορούσαν τον Κηφισό ποταμό και όλων των ελέγχων που έπρεπε να γίνονται για την προστασία του,  για τα υδραυλικά έργα που έπρεπε να γίνουν,  για την ένταξη ή μη των κυκλοφοριακών ρυθμίσεων, των οδικών έργων δηλαδή και τον τρόπο ενσωμάτωσης αυτών -για να μην έχουμε τώρα τα απαράδεκτα βάθρα που στένεψαν την κοίτη του και στη συνέχεια την κατάργησή ή τροποποίησή τους κ.ο.κ. ένα φορέα για τα έργα ανάπλασης,  για τον καθορισμό των ζωνών προστασίας, αλλά κατά κύριο λόγο ένα φορέα διαχείρισης ο οποίος θα έχει ένα συστηματικό σύστημα ελέγχου όλων αυτών των παρεμβάσεων, όλης αυτής της προστασίας γι’ αυτό το ποτάμι. 
      Για να γίνουν βέβαια αυτά τα μεγάλα έργα, που απαιτούν και ολοκληρωμένο σχεδιασμό και φορέα διαχείρισης, το πρώτο και κύριο που απαιτείται και είναι αυτό το οποίο δεν έχουμε, είναι οι ενισχυμένες δημόσιες τεχνικές υπηρεσίες. Ενισχυμένες και για τα θέματα του σχεδιασμού, γιατί αυτές  πρέπει να  έχουν την ευθύνη και για τα θέματα της υλοποίησης των έργων και για την επάρκειά, την έγκριση των μελετών, αλλά και για τα θέματα της τήρησης των όρων τους οποίους επιβάλλει ένας ολοκληρωμένος σχεδιασμός.
      ( Στο σημείο αυτό την Προεδρική Έδρα καταλαμβάνει ο B΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Τελικά που οδηγηθήκαμε αντί να γίνουν όλα αυτά; Σε ένα έργο το οποίο διαπιστώθηκε απ’ όλους και κυρίως, τραγικά, από τα γεγονότα, ότι έχει περιορισμένη εμβέλεια. Ακόμη αμφισβητείται αν είναι σωστό και σαν υδραυλικό έργο. Η επιλογή της λύσης της επικάλυψης, πέρα από το ότι έχει αισθητικά και περιβαλλοντικά προβλήματα, συγκέντρωσε και πολλές επικρίσεις για το εάν είναι η ενδεικνυόμενη λύση και αν έχει υπολογιστεί με το βαθμό ασφάλειας και ειδικά ως προς το χρόνο που θα έπρεπε να αναφέρεται ως προς την ασφάλεια του έργου. Θεωρήθηκε ότι είχε μικρό χρόνο πρόβλεψης και τελικά μικρό βαθμό ασφάλειας.
      Όταν κατατέθηκε το σχέδιο διαχείρισης, το προεδρικό διάταγμα, το Συμβούλιο Επικρατείας που εξέτασε αυτό το προεδρικό διάταγμα έθεσε ορισμένες προϋποθέσεις. Δηλαδή την τήρηση της φυσικής μορφής και την αποφυγή της επικάλυψης που καταστρέφει τη μορφή του ποταμού και μειώνει ουσιωδώς την παροχετευτικότητά του και τη δημιουργία ζωνών πρασίνου σε σημαντική απόσταση από την όχθη του ποταμού ούτως ώστε και οι αναπλάσεις να μπορούν να γίνουν, αλλά και για να υπάρχει ένας πρόσθετος βαθμός ασφάλειας.
      Το γεγονός ότι επί σειρά ετών ένα μεγάλο μέρος της κοίτης του  ποταμού είχε διαμορφωθεί σε αυτοκινητόδρομο, μία τακτική που όπως είπα έχουν εγκαταλείψει οι άλλες χώρες, πρόσθεσε μεγάλα προβλήματα και έτσι το 1985 συντάχθηκε μια μελέτη η οποία έπρεπε να είχε ενσωματώσει όλα τα προηγούμενα και να προβλέψει και όλα τα επόμενα. Και όπως ήταν φυσικό, δεν ήταν δυνατό να προβλέψει όλες τις επόμενες επιβαρύνσεις τις οποίες θα είχε ο Κηφισός ποταμός και τη συνεχιζόμενη αυθαιρεσία, τις καταπατήσεις, τον περιορισμό της κοίτης κ.ο.κ.
      Είχαμε, λοιπόν, δύο πολύ μεγάλα θέματα. Μια μελέτη που όπως συνήθως γίνεται με τις μελέτες των έργων με αδυναμία να καλύψει επαρκώς την υλοποίηση μετά από δεκαπέντε χρόνια του έργου  και βέβαια όταν άρχισε να υλοποιείται το έργο είχαμε αυτό το ανεπανόρθωτο, τη μετ’ εμποδίων εξέλιξή του και μάλιστα την εξέλιξη πέρα από κάθε αρχή της υδραυλικής εκ των κάτω προς τα άνω. Το θέμα είναι όμως τι θα κάνουμε τώρα. Είναι γεγονός ότι δεν μπορούμε να αλλάξουμε αυτή τη στιγμή τον τρόπο και της επικάλυψης και της διατομή του Κηφισού κ.ο.κ. Είναι, όμως, γεγονός και το διαπίστωσε αυτό η κυβέρνηση, ότι δεν μπορεί πλέον ο Κηφισός με αυτή τη μελέτη και έτσι όπως διαμορφώθηκαν οι συνθήκες, να μπορεί να παραλάβει τα νερά του Ποδονύφτη για τον οποίο πρέπει να βρεθεί αμέσως η λύση και η χρηματοδότηση για την εκτροπή του, όπως δεν είχε προβλεφθεί κακώς -παρ’ όλο που η Αττική Οδός αύξησε και υπερδιπλασίασε το κόστος της-  η απορροή των υδάτων της Αττικής Οδού που και αυτά επιβάρυναν τον Κηφισό ποταμό.
      Είναι κάποιες απαντήσεις που πρέπει να μας δώσετε, κύριε Υπουργέ, για τις οποίες ανησυχούν οι δήμοι της περιοχής. Δηλαδή τι θα γίνει με όλα αυτά τα πολύ δαπανηρά έργα της εκτροπής πλέον σημαντικών ρεμάτων και της διόρθωσης ορισμένων άλλων που προσπίπτουν με μια μη σωστή γωνία (πρόσπτωσης) της διόρθωσης και της εκτροπής αυτών των ρεμάτων, διότι πλέον και αυτή η διατομή του Κηφισού, έστω και αν φθάσει κάποτε να έχει ικανότητα τα χίλια τετρακόσια κυβικά μέτρα ανά δευτερόλεπτο, δεν μπορεί πλέον  να τα αντέξει.
      Από κει και πέρα θα πρέπει εδώ στις απαντήσεις σας να μας πείτε πώς πάει το χρονοδιάγραμμα του έργου. Φοβάμαι και πάλι ότι έχει δημιουργηθεί μια κατάσταση. ‘Ότι το βόρειο τμήμα το ανάντη πάει καλά και το κατάντη ενδέχεται να παρουσιάσει κάποια προβλήματα. Αν είναι και τώρα να έχουμε τα ίδια προβλήματα δεν μας σώζει κανένας όλους μας. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, λυπάμαι, αλλά θα πρέπει να πω ότι η επερώτησή μας έμεινε αναπάντητη από μέρους της Κυβέρνησης. Για να είμαι ακριβέστερος, πρέπει να πω ότι ο κύριος Υπουργός ομολόγησε πως πράγματι δεν υπήρξε ενιαίος σχεδιασμός του έργου. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αυτό είπα κύριε συνάδελφε; Δεν είπα ότι υπήρχε ενιαία μελέτη; 
      ΓΕΩΡΓΙΟΣ ΤΡΥΦΩΝΙΔΗΣ: Κύριε Υπουργέ, είπατε το εξής βασικό. ‘Ότι από το τρίτο χιλιόμετρο και κάτω προβλέπονται δύο λωρίδες κυκλοφορίας και από το τρίτο χιλιόμετρο και πάνω προβλέπονται τρεις λωρίδες κυκλοφορίας συν την αντίστοιχη λωρίδα έκτακτης ανάγκης. Αυτό τι δείχνει; Λάθος σχεδιασμό, λάθος προδιαγραφές και έλλειψη σωστού σχεδιασμού. Το πρόβλημα είναι ότι αυτό το τόσο σημαντικό έργο και από υδραυλικής απόψεως αλλά και από κυκλοφοριακής για το λεκανοπέδιο της Αθήνας έγινε με το σύστημα απόψε αυτοσχεδιάζουμε. Δεν υπήρξε σωστός χωροταξικός σχεδιασμός. Ακόμη και τώρα δεν έχει ενιαίο χωροταξικό σχεδιασμό. Ομολογήσατε ότι τώρα πάει να γίνει ένα μάστερ πλαν για όλην την περιοχή, τη στιγμή που το έργο ολοκληρώνεται.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Για όλην την Αττική.
      ΓΕΩΡΓΙΟΣ ΤΡΥΦΩΝΙΔΗΣ: Και αυτό είναι σημαντικό έργο όλης της Αττικής, το οποίο προσπαθείτε εκ των υστέρων να το εντάξετε σ’ αυτό το σχεδιασμό, ενώ έπρεπε να υπάρχει το σχέδιο της Αττικής, να βγουν οι προδιαγραφές, τα τεχνικά δεδομένα για να πάμε στις αντιστοιχες μελέτες και σαν υδραυλικό έργο, αλλά και σαν κυκλοφοριακό. ‘Οσον αφορά το ότι μπλέξατε από το τρίτο χιλιόμετρο και κάτω με θέματα περιβάλλοντος ευτυχώς που μπλέξατε,  γιατί αν είχε κατασκευαστεί θα είχαμε ένα συγκοινωνιακό έργο απαράδεκτο.
      Από το τρίτο χιλιόμετρο και πάνω τρεις λωρίδες και μια έκτακτη με διαχωρισμό και από κάτω δύο λωρίδες, τη στιγμή που θέλαμε να παίξει το έργο αυτό το ρόλο τμήματος δακτυλίου που θα έφτανε κάτω στην παραλιακή λεωφόρο στο Φάληρο. Δηλαδή, μόνο και μόνο αυτό δείχνει ότι δεν είχατε ούτε σχεδιασμό ούτε καμία πρόβλεψη.
      Είπατε πάλι ότι βασικός στόχος της Κυβέρνησης ήταν να διατηρηθεί τουλάχιστον η παροχετευτικότητα της διατομής. Μα, δεν βλέπατε ότι από πάνω δημιουργούσατε ένα χείμαρρο χιλίων τριακοσίων κυβικών μέτρων το δευτερόλεπτο και υπήρχαν οι γέφυρες που περιόριζαν αυτό στα τριακόσια; Χρειαζόταν μεγάλη φιλοσοφία να σκεφθείτε ότι τουλάχιστον αυτές οι γέφυρες θα έπρεπε να σηκωθούν με προκατασκευές του στρατού, με γέφυρες Μπέλεϋ, να τις σηκώσετε εκ προοιμίου ώστε να προφυλάξετε τον κόσμο και τις περιουσίες τους; Πού ήταν ο οργανωτικός, ο προγραμματικός ρόλος του Υπουργείου σας; Γι’ αυτό σας επερωτούμε, ότι ήσασταν πολιτικώς σαν Υπουργείο ανύπαρκτοι σ’ αυτό το έργο. Σας καταλογίζουμε αδυναμία να εκτελέσετε δημόσια έργα στην Ελλάδα. Κάνετε τη φιγούρα σας –θα μου επιτρέψετε αυτήν τη λαϊκή έκφραση- με έργα άλλων, με έργα ιδιωτικών εταιρειών που με το σύστημα αυτοχρηματοδότησης -γιατί θέλουν να τελειώσουν γρήγορα τα έργα για να εισπράττουν τα έσοδα με διόδια και να πληρώνουν τα δάνειά τους και στη συνέχεια να έχουν τα κέρδη τους- τα κατασκευάζουν έγκαιρα, τα κατασκευάζουν ποιοτικά σωστά γιατί έχουν και τη συντήρησή τους για τριάντα χρόνια και δεν θέλουν επιβαρύνσεις και με βιτρίνα αυτά, προσπαθείτε να κρύψετε τη δική σας ανεπάρκεια να οργανώσετε και να εκτελέσετε σωστά ένα δημόσιο έργο, όπως είναι αυτό.
      Θα σας πω και το άλλο. Και τώρα ακόμη, προσπαθείτε τον πυθμένα κάτω, αντί να ρίξετε μπετόν, να τον φτιάξετε με προκατασκευασμένες πλάκες . Πώς θα καθίσει η μια πλάκα δίπλα στην άλλη; Μια απόκλιση δύο εκατοστών, δημιουργεί στροβιλισμό στο πάνω μέρος, μισό μέτρο. Ενώ υπάρχει η τεχνολογία, γιατί δεν προχωρήσατε ώστε να κατασκευαστεί και να πέσει γρήγορα μπετόν; Εδώ, όμως, εξυπηρετείτε άλλα συμφέροντα. Γιατί δηλαδή δεν προχωρείτε σε τεχνικές λύσεις που θα διευκολύνουν την ταχύτητα και την αρτιότητα του έργου; Γι’ αυτό σας επερωτούμε. Γιατί εσείς αυτήν τη στιγμή, κάνετε διαχείριση συμφερόντων και όχι κατασκευή δημοσίων έργων. Και όλη τη διαχείρισή σας την πληρώνει ο ελληνικός λαός. Θα την πληρώσει η επόμενη κυβέρνηση της Νέας Δημοκρατίας, που θα βρεθεί μπροστά σε πάρα πολλά προβλήματα. Τα προβλήματα που μας κληρονομείτε, είναι πάρα πολύ μεγάλα. Ανατρέξατε και πάλι στο 1990 και λέτε ότι ενώ ο αρχικός σχεδιασμός του έργου Κόρινθος-Τρίπολη ήταν δίιχνος, η Νέα Δημοκρατία τον έκανε τετράιχνο. Και σωστά το έκανε. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Με εντολή, όμως, να μη γίνουν ούτε τεχνικά…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υφυπουργέ. 
      ΓΕΩΡΓΙΟΣ ΤΡΥΦΩΝΙΔΗΣ:  Προσπαθείτε, κύριε Υπουργέ να με πιάσετε εκ προοιμίου, για να κρύψουμε την αλήθεια, ότι η εντολή της κυβέρνησης της Νέας Δημοκρατίας ήταν ότι στο συγκεκριμένο σημείο, στη Στέρνα που έγινε η κατολίσθηση να γίνει κοιλαδογέρυφα. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το αντίθετο. 
      ΓΕΩΡΓΙΟΣ ΤΡΥΦΩΝΙΔΗΣ:  Όχι. Ο δικός σας εργολάβος ή οι άλλοι, αλλάξανε την κατασκευή και την έκαναν με μπάζωμα. Και σ΄ ένα ασθενές έδαφος, που δεν θα μπορούσε να δεχθεί το βάρος φτιάξατε ένα ανάχωμα εκατόν τόσων μέτρων ύψους. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν είστε ενημερωμένος.
      ΓΕΩΡΓΙΟΣ ΤΡΥΦΩΝΙΔΗΣ:  Κύριε Υπουργέ, ας μην είμαι ενημερωμένος. Η λύση σε εκείνο το σημείο ήταν να γίνει κοιλαδογέφυρα και δεν κατασκευάστηκε. Μη βάζετε, λοιπόν, ευθύνες στην Κυβέρνηση της Νέας Δημοκρατίας, που για ένα μικρό διάλειμμα διαχειρίστηκε και προσπάθησε σωστά να διαχειριστεί τα διάφορα δημόσια έργα τα οποία από τότε είχαν την κακή τους ιστορία. 
      Ακόμα και τώρα λέτε ότι αφού τελειώνει και το Γ΄ Κοινοτικό Πλαίσιο Στήριξης τώρα θα ασχοληθείτε με τις προδιαγραφές των έργων, με τα τιμολόγια κλπ., δηλαδή εκ των υστέρων. Τώρα, θα φέρετε το νομοσχέδιο για τις μελέτες των δημοσίων έργων. Ξέρετε τι αριθμό έχει αυτό το σχέδιο νόμου στη σειρά των διαφόρων σχεδίων τα οποία διαπραγματευτήκατε και συζητήσατε με το ΤΕΕ και τον τεχνικό κόσμο; Είναι το δέκατο έκτο σχέδιο νομίζω για τις μελέτες. Και πάλι αυτό κοντράρει στη σθεναρή αντίσταση του τεχνικού κόσμου της χώρας, ότι δεν δίνει σωστές λύσεις, γιατί μετατρέπετε τα τεχνικά γραφεία σε σούπερ-μάρκετ μελετών. Δεν αναδεικνύετε το επιστημονικό δυναμικό της χώρας. Και πάλι δημιουργείτε ένα σύστημα μελέτη-κατασκευή που ευνοούνται συγκεκριμένα συμφέροντα εις βάρος της σωστής ποιότητας των έργων, εις βάρος αν θέλετε των υποδομών του ελληνικού λαού. 
      Κύριε Υπουργέ, σαν ΥΠΕΧΩΔΕ επί ΠΑΣΟΚ έχετε αποτύχει. Διαλύσατε το Υπουργείο. Το ΠΑΣΟΚ το διέλυσε. Διέλυσε όλη τη δομή που είχε το Υπουργείο. Παλιά ο επιθεωρητής Δημοσίων Έργων πήγαινε στη διεύθυνση τεχνικών υπηρεσιών της τάδε νομαρχίας και αισθανόταν το φόβο της ύπαρξης του Νόμου και του κράτους ο υπάλληλος. Πού είναι αυτά τώρα; Πολιτικάντηδες σύμβουλοι γύρω από τα γραφεία σας που αμείβονται με εκατομμύρια και δεν κάνουν κανέναν έλεγχο. Έχει ξεφύγει η κατάσταση. Το μόνο που ενδιαφέρει είναι πώς θα ξοδέψουμε τα χρήματα με διάφορες νομιμοφανείς αιτίες. Ξέρουμε πώς γίνονται τα πράγματα, κύριε Υπουργέ, και δυστυχώς ο Κηφισός είναι μια μαρτυρία της ανικανότητας της Κυβέρνησής σας να σχεδιάσει, προγραμματίσει και κατασκευάσει σωστά ένα δημόσιο έργο. Αυτή είναι η αλήθεια. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λέγκας έχει το λόγο για τρία λεπτά.
      ΝΙΚΟΛΑΟΣ ΛΕΓΚΑΣ: Κύριε Πρόεδρε, θα δώσω κάποιες απαντήσεις στα όσα είπε ο κύριος Υπουργός στην πρωτολογία του. Είπε ότι δεν πρέπει να φθάνει στο σημείο να μας επαναλαμβάνει το ότι δεν χάθηκε ούτε μια δραχμή ούτε ένα ευρώ. Το έλεγε και ο προκάτοχός του. Τα 20 δισεκατομμύρια του Κτηματολογίου δεν λένε τίποτα επιτέλους; Δεν συγκινεί την Κυβέρνηση το ότι χάθηκαν 20 δισεκατομμύρια, τα οποία στην ουσία μετακυλήθηκαν στους  ιδιοκτήτες; Οι υπερβάσεις των έργων, πέραν του 20%, δεν σας λένε τίποτα; Το γεγονός ότι τα έργα του Β΄ Κοινοτικό Πλαίσιο Στήριξης ή μάλλον ότι το Β΄ Κοινοτικό Πλαίσιο Στήριξης δεν έχει κλείσει ακόμη λογιστικά, ότι έχει κτυπήσει το καμπανάκι από τις υπηρεσίες της Ευρωπαϊκής Ένωσης, ότι ήδη έχουν αρχίσει διαπραγματεύσεις για το ποσό των χαμένων χρημάτων δεν σας λέει τίποτε; Και έρχεστε εδώ και μας λέτε ότι δεν θα χαθεί ούτε μια δραχμή ούτε ένα ευρώ.
      Είπε επίσης ο κύριος Υπουργός ότι δεν ευθύνονται οι εργολάβοι και ότι ο ίδιος επέβλεψε τις εργασίες των εργολάβων, οι οποίες γίνονταν σύμφωνα με τα όσα περιλαμβάνονταν στην τεχνική περιγραφή, ότι δεν ευθύνεται η μελέτη καθόσον ήταν ενιαία, ότι δεν ευθύνεται το ΥΠΕΧΩΔΕ, ότι δεν ευθύνεται κανένας. Οι μόνοι που ευθύνονται είναι αυτοί οι οποίοι πλημμύρισαν αυτοί οι οποίοι έχασαν τις περιουσίες τους. Αυτό βγήκατε να μας πείτε. Αν έτσι θα θέλαμε να μας πείτε για ποιο λόγο γίνεται αυτός ο ανασχεδιασμός, αφού δεν φταίει κανένας. Για ποιο λόγο προχωράτε σ’ αυτόν τον ανασχεδιασμό; Βεβαίως για να καλύψετε τις ευθύνες, μας είπατε ότι τιμωρήσατε τον εργολάβο με 25 δισεκατομμύρια δραχμές και είκοσι μέρες αποκλεισμό του πτυχίου. Αυτή η ποινή για έναν εργολάβο θυμίζει ποινή παράβασης οδηγού Ι.Χ.. 
      Και με την ευκαιρία, να μας πείτε αν σ’ αυτό το διάστημα των είκοσι ημερών που του πήρατε το πτυχίο, υπήρχε σε εξέλιξη κάποιος διαγωνισμός και αν έχασε κάποια εργολαβία. Να μας το πείτε, αυτό θα έχει ιδιαίτερο ενδιαφέρον. 
      Θα ήθελα επίσης να πω ότι η οριστική μελέτη οδοποιίας –γιατί αναφερθήκατε ότι η μελέτη είναι ενιαία- εγκρίθηκε, ελέγχθηκε και θεωρήθηκε από το ΥΠΕΧΩΔΕ την παραμονή της Πρωτοχρονιάς του 2002. Εκεί σ’ αυτήν τη μελέτη –και μου κάνει εντύπωση- αναγράφεται ότι το τμήμα από το Χ.Θ. 0+000 έως την Χ.Θ. 2+800 ο Κηφισός παραμένει ακάλυπτος. Ανταποκρίνεται αυτό στην αλήθεια; Μήπως είναι άλλη η μελέτη; Μήπως η μελέτη αυτή αναφέρεται σε άλλο έργο; Θα θέλαμε να μας δώσετε μια εξήγηση. 
      Επίσης είδαμε, κύριε Πρόεδρε, όλο αυτόν τον καιρό να περιφέρεται το γαϊτανάκι της ανευθυνότητας, πότε ανάμεσα στο ΥΠΕΧΩΔΕ, πότε ανάμεσα στη Γραμματεία Πολιτικής Προστασίας, πότε στην  Εθνική Μετεωρολογική Υπηρεσία, στους μελετητές, στους επιβλέποντες και στους εργολάβους. Αλλά είδαμε και να παραδίδεται η διαχείριση του έργου και η προστασία της περιοχής –επισημαίνω, η πολιτική προστασία της περιοχής- στους στρατιώτες, στα τσουβαλάκια με την άμμο και στις γέφυρες Μπέλεϊ, που μετέτρεψαν -αν μη τι άλλο- την πλημμυρόπληκτη περιοχή σε εμπόλεμη περιοχή. 
      Αυτό που θέλω να πω είναι ότι πολλά είδαμε, ένα δεν είδαμε: Η Κυβέρνηση αυτή να αναλάβει τις ευθύνες και κυρίως να αναγνωρίσει τα δικά της λάθη. Να μην ψάχνει να τις παραπέμψει δεξιά και αριστερά. 
      Πρώτος θα σπεύσω να δηλώσω ότι σε ένα τεχνικό έργο δικαιολογούνται και κάποια λάθη και κάποια λανθασμένη πολιτική επιλογή, όχι όμως τόσα λάθη, σε τέτοιο μέγεθος και μάλιστα επαναλαμβανόμενα, που αφορούν τις ζωές και τις περιουσίες των πολιτών. Θα πρέπει επιτέλους να γίνει κατανοητό ότι η Κυβέρνηση δεν μπορεί να κρύβει την ακραία ανεπάρκειά της στα ακραία καιρικά φαινόμενα ούτε να διαχέει τις ευθύνες της στις δαιδαλώδεις διαδρομές του διαβρωμένου συστήματος των δημοσίων έργων και στην παθογένειά του. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Μπέζας.
     ΑΝΤΩΝΙΟΣ ΜΠΕΖΑΣ: Κύριε Πρόεδρε, από την πρωτολογία του κυρίου Υφυπουργού αποδείχθηκε ότι υπάρχει ένας μακρύς κατάλογος παραλείψεων, ο οποίος υπάρχει βέβαια με ευθύνη της Κυβέρνησης. Εγώ θα προσπαθήσω να  κωδικοποιήσω τα συμπεράσματά μου.
     Πρώτον, οι τεχνικές μελέτες και ο αρχικός σχεδιασμός άλλαζαν καθημερινά και μάλιστα στις επιμέρους εργολαβίες δεν υπήρχε ενιαίος συντονισμός, και επιπλέον δεν είχε προβλεφθεί η παροχέτευση της Αττικής Οδού. Δεύτερον, το έργο δεν διέθετε ενιαία και ολοκληρωμένη μελέτη παρά μόνο τμηματικές μελέτες με διαφορετικούς μελετητές και χωρίς να υπάρχει πάλι ο απαραίτητος συντονισμός. Τρίτον, κατά τη σταδιακή, τμηματική κατασκευή του έργου δεν εφαρμόστηκε κανένα από τα σχέδια που έπρεπε να υπήρχαν για την αντιμετώπιση έκτακτων φαινομένων. Επίσης, δεν λήφθηκαν μέτρα που να περιορίζουν τα διάφορα εμπόδια στην κοίτη του ποταμού. Εδώ υπάρχουν συγκεκριμένες καταγγελίες από πολίτες της περιοχής και από φορείς της διοίκησης της περιοχής. Αυτή είναι η πραγματικότητα, αυτές είναι οι παραλείψεις και οι παραλείψεις αυτές έχουν πίσω τους πολιτικές ευθύνες.
     Είπε ο κύριος Υπουργός ότι έπρεπε να γίνουν αντιπλημμυρικά έργα στην Αττική Οδό. Σ’ αυτό βέβαια δεν διαφωνεί κανείς. Και εμείς συμφωνούμε ότι έπρεπε να γίνουν αντιπλημμυρικά έργα παράλληλα ή σε συνδυασμό με τον άξονα της Αττικής Οδού. Δεν διαφωνήσαμε γι’ αυτό. Διαφωνήσαμε για τις συμπληρωματικές συμβάσεις, για τις απευθείας αναθέσεις. Υπάρχει εδώ μία πρόσφατη ομολογία νομίζω τον Ιανουάριο του κυβερνητικού εκπροσώπου ότι το ελληνικό δημόσιο έδωσε εγγυήσεις για δάνεια ιδιωτών και η συμμετοχή αυτών των ιδιωτών –αναφέρομαι στο έργο της Αττικής Οδού- περιορίζεται σημαντικά έναντι των συμβατικών υποχρεώσεων. Και το αποτέλεσμα ποιο είναι; Το αποτέλεσμα είναι διόδια φωτιά, τα οποία έρχονται στις πλάτες των χρηστών της οδού. Γιατί είχαμε αυτήν την άνοδο στα διόδια της Αττικής Οδού με το νέο τμήμα που δόθηκε στην κυκλοφορία, από την τιμή 1.20 ευρώ στην τιμή 1.80 ευρώ; Εδώ χρειάζεται μία απάντηση. 
     Είπε επίσης ο κύριος Υπουργός ότι η ποιότητα των δημοσίων έργων μας έχει φτάσει πλέον σε ένα πολύ καλό επίπεδο. Κινούμαστε παράλληλα με άλλες πιο προηγμένες χώρες. Εγώ θα πω ότι διαθέτουμε ένα παρωχημένο θεσμικό πλαίσιο μελετών. Μόνοι σας δέχεστε την αναγκαιότητα αλλαγής θεσμικού πλαισίου αλλά καθυστερείτε αδικαιολόγητα και δεν την προωθείτε. Θα πω επίσης ότι έχουμε καταστρατηγήσεις του μαθηματικού τύπου και επομένως, καταστρατηγήσεις της διαδικασίας ανάθεσης των έργων, ότι έχουμε ένα αποτελεσματικό κράτος και στη διαχείριση των δημοσίων έργων, που εξισώνει τους υπεύθυνους και τους άξιους με τους ανάξιους και τους ανεύθυνους, ότι δεν έχουμε μηχανισμούς συστηματικού ελέγχου των έργων, μηχανισμούς ελέγχου της ποιότητας των υλικών, μηχανισμούς ελέγχου των προβλέψεων των περιβαλλοντικών μελετών, ότι έχουμε μία κατάσταση στα δημόσια έργα με συνεχείς κατατμήσεις των εργολαβικών αντικειμένων, μια κατάσταση όπου οι αναθεωρήσεις των προϋπολογισμών και οι αλλαγές των μελετών από εξαίρεση έχουν γίνει ο κανόνας.
     Αυτή, κύριε Υπουργέ, είναι η πραγματικότητα και, όταν την παρουσιάζουμε σε καμία περίπτωση, δεν μηδενίζουμε τα πάντα. Σίγουρα υπάρχουν και ποιοτικά έργα που έχουν εκτελεστεί και εκτελούνται στον τόπο, και εμείς ως Νέα Δημοκρατία στηρίζουμε τις υγιείς δυνάμεις που υπάρχουν στο χώρο των δημοσίων έργων. Η γενική όμως πραγματικότητα, και στα μεγάλα έργα και στα μικρότερα έργα υποδομής είναι αυτή που σας ανέφερα. Φαίνεται ότι εσείς όλα αυτά τα χρόνια που κυβερνάτε δεν θέλετε να διασφαλίσετε συνθήκες διαφάνειας, ποιότητας και σωστής διαχείρισης των πόρων του ελληνικού λαού σε σχέση με τα δημόσια έργα.
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Ανδρεουλάκος.
     ΑΠΟΣΤΟΛΟΣ ΑΝΔΡΕΟΥΛΑΚΟΣ: Απ’ όσα είπε ο κύριος Υπουργός για τα καταστροφικά φαινόμενα των πλημμυρών ευθύνονται τρεις παράγοντες: Τα ακραία καιρικά φαινόμενα, οι αντιδράσεις των κατοίκων και η κυβέρνηση της Νέας Δημοκρατίας.
     ( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Τα ακραία καιρικά φαινόμενα, κύριε Υπουργέ, δεν είναι αντικείμενο δηλαδή της μελέτης και του σχεδιασμού; Θα πρέπει οι κάτοικοι της περιοχής ή οι χρήστες της οδού να προσεύχονται ώστε να μην έχουμε έκτακτες νεροποντές ηυξημένης δυναμικότητας; Οι αντιδράσεις των κατοίκων φταίνε; Δεν μπορούσαν ακόμα-ακόμα να προβλεφθούν οι αντιδράσεις των κατοίκων; Φταίει η Κυβέρνηση της Νέας Δημοκρατίας για έργα τα οποία εκτελείτε εσείς από το 1994 μέχρι σήμερα και τελειωμό δεν έχετε; 
      ‘Οτι συνομολογείτε τον εμβαλωματικό χαρακτήρα των αποσπασματικών μελετών είναι γεγονός. Με όσα είπατε τον ομολογείτε. Νομίζω, όμως, ότι αδιάψευστη απόδειξη είναι το γεγονός ότι προβήκατε σε ανασχεδιασμό. Εάν υπήρχε ενιαία μελέτη, εάν υπήρχε σωστός σχεδιασμός, γιατί να φτάσετε στον ανασχεδιασμό ο οποίος κόστισε και μερικά νοσοκομεία; Αυτή είναι η πραγματικότητα. 
      Τρίτον, ήταν τόσο δύσκολο να φτάσετε σ’ αυτό που φτάσατε τώρα, δηλαδή κατασκευή των γεφυρών χωρίς μεσόβαθμα; Ήταν τόσο δύσκολο να προβλέψετε ο δρόμος να έχει τρεις λωρίδες και όχι δύο ανά κατεύθυνση, τρίιχνο δρόμο; Αυτά όλα τι αποδεικνύουν; Αποδεικνύουν ότι με έναν πρόχειρο τρόπο έγινε ό,τι έγινε.
      Το σπουδαιότερο, όμως, κύριε Υπουργέ, είναι το εξής: Ελάτε τώρα στη δευτερολογία σας να διαβεβαιώσετε τη Βουλή των Ελλήνων και διά της Βουλής όλους εκείνους τους κατοίκους, τους εκατοντάδες χιλιάδες κατοίκους των περιοχών που πλήττονται από τις νεροποντές, τις οποίες εσείς βαπτίζετε ακραία καιρικά φαινόμενα ώστε να αποσείσετε τις βαριές ευθύνες που πέφτουν στις πλάτες σας, ότι με τον ανασχεδιασμό και σε βάθος χρόνου δεν θα έχουμε να αντιμετωπίσουμε βιβλικές καταστροφές και εκατόμβες ανθρωπίνων θυμάτων. Να το βεβαιώσετε εδώ, να γραφεί στα Πρακτικά. Διότι ανησυχώ τα μέγιστα ότι κάποια στιγμή θα θρηνήσουμε θύματα. Διότι ο τρόπος που έγινε η διαχείριση όλου αυτού του έργου, του Κηφισού, αποδεικνύουν την ελληνική ιδιαιτερότητα. Προχειρότητα, σύγχυση, έλλειψη ευθύνης, έλλειψη σωστού σχεδιασμού, έλλειψη σωστής μελέτης, έλλειψη σωστού ελέγχου. Όλα αφήνονται στην τύχη. Και μένει η εντύπωση ότι ξέρετε, μοιράζουν κάποια λεφτά στην Ευρωπαϊκή Ένωση, να τα πάρουμε, να τα αρπάξουμε μία ώρα ταχύτερα. Πού θα πάνε αυτά τα λεφτά, τι έργα θα γίνουν, τι απόδοση θα έχουν για τον ελληνικό λαό, εάν τα έργα αυτά θα είναι παγίδες για τις περιουσίες και τη ζωή των κατοίκων, όλα αυτά τα παραβλέπουμε. Απλώς και μόνο δηλαδή να εξυπηρετηθούν τα μεγάλα εργολαβικά συμφέροντα. 
      Αυτή είναι η αλήθεια, κύριε Υπουργέ. Ουσιαστικά βάζετε σε πρώτη προτεραιότητα τα μεγάλα εργολαβικά συμφέροντα και οι μελέτες και τα πάντα προσαρμόζονται στην εξυπηρέτηση αυτών των παμφάγων μεγαλοοικονομικών,  μεγαλοεργολαβικών συμφερόντων. Αυτή είναι η αλήθεια και αυτό λέει ο ελληνικός λαός. Επειδή έχετε τους μακιγιέρ των Μέσων Μαζικής Επικοινωνίας που ταυτόχρονα είναι και εργολάβοι, νομίζετε ότι μπορούν να σας εξωραΐζουν, να σας φτιασιδώνουν και να περνάτε άμεμπτοι και αμόλυντοι ενώπιον του ελληνικού λαού; Ο ελληνικός λαός την κακοδιαχείρισή σας, την κακοδιοίκησή σας τη νιώθει στο πετσί του. Και δεν μπορούν ούτε οι εφημερίδες ούτε τα κανάλια ούτε τα ραδιόφωνα αυτή την αλήθεια να την παρασιωπήσουν και να την εξοβελίσουν. 
      Γι’ αυτό, λοιπόν, καλό θα είναι να πάρετε τα μπογαλάκια σας, να μετακομίσετε στα έδρανα της Αντιπολίτευσης, να έρθουν άλλοι υπεύθυνοι που ξέρουν να κάνουν έργα, που ξέρουν –σας προανέφερα- την επικάλυψη του Ιλισού  με τα μέσα εκείνης της εποχής. Και δεν παρουσιάστηκε κανένα πρόβλημα. Και εδώ εσείς κακοποιείτε συνέχεια τον Κηφισό. Και θα σας εκδικηθεί και εσάς και τον ελληνικό λαό αυτή η κακοποίηση. Διότι οι Αρχαίοι Έλληνες, κύριε Υπουργέ, ήταν σοφοί και τα ποτάμια τα εσέβοντο και τη λειτουργία τους και τα θεοποιούσαν. Εσείς ξέρετε τι έχετε κάνει τώρα τον Κηφισό, αυτό το ιστορικό ποτάμι; Τον έχετε κάνει πεδίο σκοποβολής των μεγαλοεργολαβικών συμφερόντων και τίποτε άλλο. 
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των «Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», ογδόντα ένας μαθητές του 4ου Γυμνασίου Λιβαδειάς Βοιωτίας και πέντε καθηγητές, καθώς και δέκα μαθητές του Γυμνασίου Σιβρύτου Ρεθύμνου με δύο καθηγητές.
      Η Βουλή τους καλωσορίζει.
      (Χειροκροτήματα)
      Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, και στις πρωτολογίες των συναδέλφων ακούστηκαν ακραίες τοποθετήσεις με μία διάθεση επίθεσης κατά της Κυβέρνησης με μηδενισμό του έργου, με υπονοούμενα, με εξυπηρέτηση συμφερόντων κλπ. Εγώ προσπάθησα στην πρωτολογία μου να τοποθετηθώ με ευκρίνεια και να περιγράψω την εξέλιξη και του έργου και των μελετών χωρίς καμία διάθεση να αποσείσω ευθύνες από την Κυβέρνηση, αλλά για να γίνει κατανοητό πώς φτάσαμε διαχρονικά στην εξέλιξη που έχουμε στον Κηφισό.
      Στις δευτερολογίες τους, οι κύριοι συνάδελφοι, δεν σεβάστηκαν τη δική μου τοποθέτηση και επανήλθαν, ίσως από αδυναμία επιχειρημάτων. Σας έχω πει ότι ακούστηκε πολλές φορές και στα μέσα ενημέρωσης και από διάφορους ειδικούς -όλοι γνωρίζουν, αλλά κανείς δεν ξέρει την αλήθεια- ότι η Κυβέρνηση, το ΠΑΣΟΚ ξεκίνησε το έργο από κάτω προς τα πάνω από το 1980. Ότι έκανε έργα κατάντη. 
      Με αναγκάζετε να επαναλάβω κάποια πράγματα που είπα για να γίνουν σαφή. Το 1983, αφού έκανε έργα κατάντη στην εκβολή του Κηφισού, στα πρώτα διακόσια μέτρα, ανέθεσε τη μελέτη πρώτα των τριών πρώτων χιλιομέτρων, η οποία τελείωσε το 1988 και ολοκληρωμένα το 1990. Και το 1988 όταν άρχισε να ολοκληρώνεται αυτή η μελέτη αναθέσαμε και τη μελέτη ανάντη.
      Δεν μας είπατε, από το 1988, 1989, 1990 που ήρθατε εσείς τι κάνατε αυτήν τη μελέτη; Γιατί στα τρία-τέσσερα χρόνια που κυβερνούσατε δεν κάνατε περιβαλλοντική μελέτη ώστε να κερδίσουμε χρόνο και να διορθώσετε τα πράγματα; Γιατί η περιβαλλοντική μελέτη διορθώνει και κάποια θέματα τεχνικής υφής. Είχατε τη μελέτη στα συρτάρια. Κι έπρεπε να ξανάρθει το ΠΑΣΟΚ να ασχοληθεί εκ νέου.
      Είπε ο Κοινοβουλευτικός Εκπρόσωπος της Νέας Δημοκρατίας, ο κ. Νεράντζης και λέει και στην επερώτηση η Νέα Δημοκρατία για περίεργες αλλαγές των μελετών. Ότι επανήλθαμε στην αρχική μελέτη και ότι ξαναφύγαμε. Δεν καταλαβαίνω, πού τα βρήκατε αυτά; Υπήρχε μία μελέτη που έγινε και παραδόθηκε το 1988-1990. Με βάση αυτήν τη μελέτη, λοιπόν, έγιναν και οι περιβαλλοντικές μελέτες. Και σας είπα τι προέβλεπε αυτό.
      Θα καταθέσω στη Βουλή -τα έχω εδώ, είπα ότι θα τα καταθέσω στην πρωτολογία μου, αλλά θα τα καταθέσω όταν τελειώσω τη δευτερολογία μου- όλα τα έγγραφα για να δείτε τι προέβλεπε η πρώτη μελέτη. Σας είπα ότι προέβλεπε κάλυψη του Κηφισού στο επίπεδο του εδάφους, την κατασκευή μεσοβάθρου και σε πρόβολο ο δρόμος επάνω.
      Στην αλλαγή του σχεδιασμού μετά τις αντιδράσεις που υπήρχαν προβλέφθηκε πάλι μεσόβαθρο, πρόβολος ο δρόμος επάνω και ακάλυπτος ο Κηφισός. Αυτή η αλλαγή έγινε, η οποία εγκρίθηκε περιβαλλοντικά, όπως και οι όροι, το 1997. Εν τω μεταξύ, είχαμε αναλάβει τους Ολυμπιακούς Αγώνες, έγιναν τα ανάντη τμήματα με τρεις λωρίδες ανά κατεύθυνση κλπ. Κι έτσι σωστά έγινε η αλλαγή του σχεδιασμού και από κει και πέρα μελέτες, οι οποίες εγκρίθηκαν και από πλευράς περιβαλλοντικών όρων το 2000. Όπως σας είπα, προβλέπεται μεσόβαθρο, ακρόβαθρα και ο δρόμος από πάνω με τρεις λωρίδες ανά κατεύθυνση και με βοηθητική λωρίδα.
      Πώς λέτε ότι επανήλθαμε στην παλιά μελέτη, καταργήσαμε μελέτες; Τίποτα δεν καταργήσαμε. Ήταν μία διαρκής διαδικασία έγκρισης περιβαλλοντικών όρων. Και πολιτικά και τεχνικά, ορθά αποφασίσαμε ότι έπρεπε να κάνουμε τρεις λωρίδες ανά κατεύθυνση. Και βεβαίως με τρεις λωρίδες ανά κατεύθυνση και βοηθητική λωρίδα δεν μπορούσε ο δρόμος να στηριχθεί σε πρόβολο κι έτσι εκτός από το μεσόβαθρο έπρεπε να κάνουμε και ακρόβαθρα.
      Τώρα για το κόστος του έργου. 
      Κύριε Νεράντζη, το γράφετε και στην επερώτηση και θα παρακαλέσω να μου πείτε από πού προκύπτει ότι το έργο ξεκίνησε το 1994 με συνολικό κόστος 55 δισεκατομμύρια. Θα παρακαλέσω να μου φέρετε ένα στοιχείο. Από πού το τεκμαίρετε αυτό; Από πού βγάζετε το συμπέρασμα ότι ξεκίνησε με 55 δισεκατομμύρια; 
      Το 1994 δημοπρατήθηκαν μόνο τα κομμάτια ανάντη από το τρίτο μέχρι το δέκατο χιλιόμετρο, αφορούσαν 4,2 χιλιόμετρα –αυτά υπολείπονταν, τα άλλα είχαν γίνει νωρίτερα- και αυτά τα έργα στοίχισαν 39 δισεκατομμύρια δραχμές σε τρέχουσες τιμές. Από πού προκύπτει ότι το έργο ξεκίνησε το 1994 με 55 δισεκατομμύρια; Θέλω να μου το πείτε.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Υφυπουργέ, 39 και 14 δισεκατομμύρια, εκεί πάμε.
    ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Και αυτό το έργο λέτε ότι από τα 55 δισεκατομμύρια δραχμές, πήγε 120 δισεκατομμύρια; 
      ΓΕΩΡΓΙΟΣ ΤΡΥΦΩΝΙΔΗΣ: Θα πάει. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στο έργο αυτό, συμπεριλαμβάνονταν, κύριοι συνάδελφοι, τα τρία χιλιόμετρα; Τα 55 δισεκατομμύρια που λέτε, είναι από τα τρία χιλιόμετρα μέχρι τα δέκα, μαζί με αυτά που έγιναν πριν από το 1994. Πού αναφέρεται το κόστος των τελευταίων τριών χιλιομέτρων και λέτε ότι ξεκινήσαμε με 55 δισεκατομμύρια δραχμές και πάμε στα 120 δισεκατομμύρια δραχμές;
      ΑΝΑΣΤΑΣΙΟΣ ΝΕΡΑΝΤΖΗΣ: Πόσο είναι το κόστος κατά το Υπουργείο; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σας το είπα στην πρωτολογία μου και δεν το προσέξατε. Όταν μιλάμε για έργα στον Κηφισό, μιλάμε από το μηδέν μέχρι το δέκατο χιλιόμετρο και κάτι, μέχρι τη Μεταμόρφωση. Μέχρι το 1989 έγιναν έργα 7 δισεκατομμυρίων δραχμών. Από το 1989 μέχρι το 1994 έγιναν έργα 10 δισεκατομμυρίων δραχμών και τα υπόλοιπα έργα από το τρίτο χιλιόμετρο μέχρι το δέκατο στοίχισαν 39 δισεκατομμύρια δραχμές. Δεκαεπτά δισεκατομμύρια και 39 δισεκατομμύρια ίσον 56 δισεκατομμύρια δραχμές σε τρέχουσες τιμές στοίχισε από το τρίτο χιλιόμετρο μέχρι το δέκατο. Για τα υπόλοιπα από το μηδέν μέχρι το τρίτο χιλιόμετρο είναι περίπου 53 δισεκατομμύρια δραχμές η συμβατική αμοιβή. 
      Άρα, δεν ξεκινήσαμε με 55 δισεκατομμύρια δραχμές και πήγαμε στα 120 δισεκατομμύρια δραχμές. Τα 55 δισεκατομμύρια δραχμές ήταν για έργο που αφορούσε μόνο από το τρίτο χιλιόμετρο μέχρι το δέκατο και τα υπόλοιπα θα είναι έργα που θα αφορούν στα πρώτα τρία χιλιόμετρα. Γιατί κάνετε τέτοιες συγκρίσεις που δεν υπάρχουν και δημιουργείτε τέτοιες εντυπώσεις; 
      Ο κ. Ανδρεουλάκος και οι άλλοι συνάδελφοι έθεσαν ένα θέμα στο οποίο θα ήθελα να απαντήσω. Παλιά ο Κηφισός είχε παροχετευτικότητα περίπου τριακόσια, διακόσια πενήντα, τετρακόσια, πεντακόσια κυβικά μέτρα το δευτερόλεπτο. Αυτό ισχύει και σήμερα για τα τμήματα που δεν έχουν ολοκληρωθεί τα έργα. Με το έργο το οποίο γίνεται από τη θάλασσα μέχρι το τρίτο χιλιόμετρο θα έχουμε περίπου χίλια τετρακόσια κυβικά μέτρα παροχετευτικότητα ανά δευτερόλεπτο. Από εκεί και πάνω ήδη έχουμε περίπου χίλια διακόσια, χίλια εκατό. Σας είπα ότι από το τρίτο χιλιόμετρο μέχρι το μηδέν δεν κλείνει ο Κηφισός. Από το χίλια τετρακόσια μέχρι το τρία θα είναι οι δρόμοι δίπλα από τις όχθες του Κηφισού και μετά θα πάμε πάνω, αλλά το πλαϊνό δεν κλείνει. 
      Πέραν αυτού, όμως, κύριε Ανδρεουλάκο, γίνεται το master plan που θα μας δείξει τι προβλήματα έχουμε στην Αττική, ώστε να παρέμβουμε πλέον συμπληρωματικά, λαμβάνοντας υπόψη τι έχουμε ήδη από έργα αντιπλημμυρικά και να δούμε τι άλλο πρέπει να σχεδιάσουμε, σύμφωνα με αυτά που θα μας δείξει το master plan. 
      Ήδη σχεδιάζουμε και εκτελούμε. Εκτός του ότι υπερτριπλασιάζουμε την παροχετευτικότητα του Κηφισού με τα έργα αυτά, ήδη εκτελούμε έργο μελλοντικής εκτροπής του Ποδονίφτη. Ο Ποδονίφτης σήμερα πέφτει στον Κηφισό. Με το έργο που γίνεται τώρα, θα πάρουμε περίπου εκατόν πενήντα κυβικά μέτρα το δευτερόλεπτο και θα τα διώξουμε από τον Κηφισό.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Πού θα πάνε;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα πάνε από το ρέμα της Παναγίτσας με τελικό προορισμό το ρέμα της Ραφήνας, για το οποίο γίνεται μελέτη τώρα. Υπερτριπλασιάζουμε την παροχετευτικότητα του Κηφισού, δεν μένουμε όμως σ’ αυτά. Θα μου πείτε, πότε θα γίνει αυτό. Πράγματι, αυτός είναι ένας μεσομακροπρόθεσμος σχεδιασμός, που όμως ήδη ξεκίνησε. Η εκτροπή γίνεται. Για το ρέμα της Ραφήνας, που θα είναι ο τελικός αποδέκτης, γίνεται μελέτη και διεκδικούμε και χρήματα. Το πιο πιθανό είναι ότι στο τέλος του χρόνου ή το 2004 θα δημοπρατηθεί το ρέμα Ραφήνας. 
      ΝΙΚΟΛΑΟΣ ΛΕΓΚΑΣ: Από πού διεκδικείτε τα λεφτά;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Από εθνικούς πόρους. 
      ΝΙΚΟΛΑΟΣ ΛΕΓΚΑΣ: Από τους εθνικούς πόρους διεκδικείτε;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Βεβαίως, από τους εθνικούς πόρους διεκδικεί το Υπουργείο και ήδη υπάρχει μια προσυμφωνία. Ήδη πήραμε χρήματα και κάναμε κάποια αντιπλημμυρικά έργα. Έχουμε ένα συνολικό σχεδιασμό, ο οποίος λέει ότι τα επόμενα πέντε – έξη χρόνια χρειαζόμαστε 650 εκατομμύρια ευρώ γι’ αυτές τις παρεμβάσεις. Ξεκινήσαμε και παίρνουμε χρήματα και θα πάρουμε και για τη Ραφήνα. Κάναμε τις μελέτες. 
      Κύριοι συνάδελφοι, πέρα απ’ αυτήν τη μελέτη και το έργο το οποίο κατασκευάζεται, η εκτροπή του Ποδονίφτη, με το οποίο θα αφαιρέσουμε εκατόν πενήντα κυβικά το δευτερόλεπτο, που τώρα πάνε στον Κηφισό, παρ’ ότι υπετριπλασιάζουμε την παροχετευτικότητα του Κηφισού, ήδη κάνουμε προμελέτες για να κάνουμε κάποια φράγματα ανάσχεσης των νερών στην ορεινή λεκάνη από την οποία επηρεάζεται ο Κηφισός. Δηλαδή στην Πάρνηθα. Ήδη βρισκόμαστε σε διαδικασία προκαταρκτικού σταδίου, για να κάνουμε φράγματα ανάσχεσης στην ορεινή λεκάνη του Κηφισού, με στόχο κατ’ αρχήν –αυτό προβλέπουν οι μελέτες, που είναι σε προκαταρκτικό στάδιο τώρα και εξελίσσονται- να συγκρατήσουμε άλλα διακόσια κυβικά μέτρα το δευτερόλεπτο. 
      Άρα, βλέπετε ότι δεν κάνουμε απλώς ένα έργο για το οποίο εσείς λέτε ότι ίσως αργότερα δημιουργήσει κινδύνους. Σχεδιάζουμε πολύ σωστά και μεσομακροπρόθεσμα ώστε να μην υπάρχει ποτέ πρόβλημα.
      Κύριε Ανδρεουλάκο και κύριοι συνάδελφοι, θα πρέπει να ξέρετε ότι ακόμα και στην Αμερική τα αντιπλημμυρικά έργα, τα οποία είναι ακριβά έργα, γίνονται με πρόβλεψη για περίοδο επαναφοράς όπως λέγεται είκοσι, τριάντα, πενήντα χρόνια. Δηλαδή, αν έχεις ένα φαινόμενο, το οποίο συμβαίνει μια φορά στα διακόσια χρόνια, το αντιπλημμυρικό έργο δεν το αντιμετωπίζει ούτε στην Αμερική ούτε σε καμία άλλη χώρα. Διότι τότε θα μεγάλωνε πάρα πολύ το κόστος του έργου. Θα ήταν απλησίαστο, ασύμφορο. Αυτή είναι η πραγματικότητα για τις παραμέτρους σχεδιασμού που είναι παραδεκτή από όλους τους επιστήμονες. 
      Εγώ θα έλεγα ότι με το σχεδιασμό που έχουμε για τον Κηφισό δεν μιλάμε μόνο για πεντηκονταετία. Ίσως μιλάμε και για πολύ περισσότερα χρόνια περίοδο επαναφοράς, όταν υλοποιηθεί το έργο που τώρα γίνεται και το οποίο –επειδή αναφερθήκατε στο χρονοδιάγραμμα- θα τελειώσει την άνοιξη του 2004. Υπάρχει ένα ασφυκτικό χρονοδιάγραμμα που ελέγχεται μέρα με την  μέρα, αλλά βλέπετε ότι δεν επαναπαυόμαστε μόνο σε αυτό. Σχεδιάζουμε και για το μέλλον με άλλες παρεμβάσεις. Αν χρειαστεί κάποια κυβέρνηση μετά από εμάς να ξανασχεδιάσει ώστε να ελαφρύνει ακόμα περισσότερο τον Κηφισό, ασφαλώς πρέπει να το κάνει ώστε, επειδή είναι σε πυκνοκατοικημένες περιοχές, να μην είναι δυνατόν ακόμα και με τα πιο ακραία φαινόμενα να έχουμε πρόβλημα. 
      Σε ό,τι αφορά τα ακραία φαινόμενα εγώ σας είπα ότι η μία τουλάχιστον από τις πλημμύρες της 8ης Ιουλίου ήταν φαινόμενο εκατονταετίας. Και οι άλλες ήταν φαινόμενα πράγματι ακραία. Γι’ αυτόν το σκοπό θα καταθέσω για τα Πρακτικά -και θα τα καταθέσω όλα μαζί στο τέλος της δευτερολογίας μου- στοιχεία από το Εθνικό Αστεροσκοπείο και από τη Μετεωρολογική Υπηρεσία που δείχνουν ότι πράγματι είναι φαινόμενα πεντηκονταετίας και εκατονταετίας μία και δύο από τις πλημμύρες αυτές που είχαμε το καλοκαίρι.
      Από εκεί και πέρα σας είπα ότι το έργο κατασκευαζόταν με κάποιες παραδοχές. Η κύρια παραδοχή κατά τη διάρκεια κατασκευής του έργου ήταν σε κανένα σημείο να μη μειωθεί η διατομή και η παροχετευτικότητα σε σχέση με την προϋπάρχουσα. 
      ΝΙΚΟΛΑΟΣ ΛΕΓΚΑΣ: Υπάρχει άλλη παραδοχή. Να περνούν πεντακόσια κυβικά το δευτερόλεπτο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ακούστε να σας πω, αυτό ήταν σε ορισμένα σημεία. Η βασική παραδοχή -και θα το καταθέσω και αυτό στα Πρακτικά- ήταν ότι ποτέ σε κανένα σημείο δεν θα μειωθεί η παροχετευτικότητα σε σχέση με την προϋπάρχουσα. Αυτή είναι η βασική παραδοχή που προβλέπει η μελέτη και προβλέπουν οι μελέτες σε όλα τα προηγμένα κράτη για αντιπλημμυρικά έργα. 
      Στη φάση κατασκευής πράγματι, ενώ η παροχετευτικότητα ήταν τετρακόσια κυβικά ανά δευτερόλεπτο, είχαμε οκτακόσια κυβικά ανά δευτερόλεπτο. Τι να κάνουμε: Μπορούμε να το αντιμετωπίσουμε; Όχι. Ρωτήθηκα και από δημοσιογράφους. Λένε: «Δεν μπορείτε να προστατεύσετε τους πολίτες;». Η αλήθεια είναι ότι, εάν στη φάση κατασκευής έχουμε τριπλάσια νερά από ό,τι αντέχει η υφιστάμενη κατάσταση, δεν μπορούμε. Μόνο με πρόσθετες λύσεις όπως αυτές που κάναμε και δεν νομίζω ότι θα μπορούσαμε να κάνουμε τίποτα καλύτερο. Σηκώσαμε τοιχία ένα μέτρο και είκοσι εκατοστά στις όχθες. Μπορούσαμε να σηκώσουμε τρία-τέσσερα μέτρα; Όχι. Στατικά δεν άντεχαν. Μπορούσαμε να κάνουμε κάτι στις γέφυρες όπου υπήρχε πρόβλημα γιατί εκεί υπήρχε μικρή διατομή τεχνικά; Όχι προτού κατασκευαστεί το μεσόβαθρο. Αυτή είναι η αλήθεια. 
      Θέλω δε να καταθέσω στα Πρακτικά, κύριοι συνάδελφοι, και θα παρακαλέσω να το δείτε, κύριε Νεράντζη και κύριε Τρυφωνίδη μια φωτογραφία. Έχω φωτογραφίες απ’ όλα τα σημεία που κατασκευαζόταν το έργο πριν τις πλημμύρες. Να δείτε πώς πρώτα κάναμε τη διεύρυνση της διατομής και μετά παρεμβαίναμε να κάνουμε το μεσόβαθρο και τα δάπεδα. Δηλαδή πρώτα εξασφαλίσαμε διεύρυνση διατομής μεγαλύτερη από τη μείωση που γίνονταν μετά με το μεσόβαθρο και τα δάπεδα. Θα το καταθέσω και αυτό στα Πρακτικά.
      Είπε ο κύριος συνάδελφος πάλι για την Αττική Οδό. Δυστυχώς ήταν λάθος της Νέας Δημοκρατίας, γιατί οι μελέτες της Αττικής Οδού έγιναν το 1992. Αυτό είναι αλήθεια. Δεν προβλέπατε αντιπλημμυρικά έργα. Μπορούσαμε εμείς μετά να δώσουμε τα αντιπλημμυρικά σε άλλον κατασκευαστή; Αν ένας χείμαρρος περνούσε κάθετα την Αττική Οδό και επηρέαζε τα έργα, θα μπορούσαμε να τα δώσουμε σε άλλον εργολάβο; Τα δώσαμε στους ίδιους εργολάβους, αλλά με τιμές που ήταν προσδιορισμένες με έκπτωση 35%, από τη σύμβαση. Δεν μπορούσαμε να κάνουμε διαφορετικά. 
      Δεν ξέρω αν υπάρχει κάτι στο οποίο δεν απάντησα, γιατί εγώ ήθελα να απαντήσω σε όλα τα θέματα που βάλατε και να μην υπάρχει κανένα κενό. 
      ΝΙΚΟΛΑΟΣ ΛΕΓΚΑΣ: Το κόστος των προστατευτικών μέτρων μπορείτε να μας πείτε πόσο ήταν; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν είμαι έτοιμος να σας πω. Υπάρχουν αυτά τα τοιχεία με τις βάσεις και τη μεταλλική κάλυψη στις πλευρές τους, είχαμε και τις μεταλλικές πόρτες. Δεν είμαι έτοιμος να σας πω αυτήν τη στιγμή, πόσο ακριβώς ήταν. 
      Να πω και κάτι ακόμα, γιατί αφορά την περιοχή. Ο κ. Νεράντζης είπε ότι δώσαμε 600 ευρώ στους πλημμυροπαθείς. Δε δώσαμε μόνο 600 ευρώ, κύριε Νεράντζη. Τα 600 ευρώ που ήταν οι παλιές 200 χιλιάδες τα παίρνουν όλοι όσοι παθαίνουν την παραμικρή ζημιά για τις τρεις πρώτες μέρες. Το παίρνουν όλοι. Τότε έπαιρναν μόνο όσοι είχαν σπίτια, τώρα το πήραν και όσοι είχαν επιχειρήσεις. 
      Δεύτερον, όσοι έπαθαν ζημιές στις οικοσκευές παίρνουν μέχρι 2 εκατομμύρια. Πληρώσαμε για οικοσκευές 2,3 εκατομμύρια ευρώ. Όσοι είχαν ζημιές στις επιχειρήσεις τους, στα προϊόντα, πληρώσαμε 7,5 εκατομμύρια ευρώ και δεν τελειώσαμε ακόμη. Εάν χρειαστεί θα δώσουμε επιπλέον και από τη δεύτερη και από την τρίτη πλημμύρα. Δεν τελειώσαμε ακόμα, γιατί υπάρχουν διαδικασίες ελέγχου που είναι δύσκολες. 
      Θα ήθελα τώρα να αναφερθώ στον Ιλισό. Ξέρετε, κύριε Ανδρεουλάκο, ότι στον Ιλισό τώρα επειδή και εκεί δεν υπάρχουν κλίσεις και δεν απορρέουν εύκολα τα νερά, δεν εκρέουν στη θάλασσα, κάνουμε εκεί τη διευθέτηση της εκβολής. Δηλαδή πάμε τον Ιλισό τριακόσια μέτρα μέσα στη θάλασσα, όπως κάναμε με τον Κηφισό και κάνουμε και εκεί κυματοθραύστη.
      Επίσης, κάνουμε τα ολυμπιακά έργα στο Φαληρικό Όρμο που αφορούν την Καλλιθέα, το Μοσχάτο, αυτές τις χαμηλές περιοχές που πλημμυρίζουν ακόμα και όταν δεν έχουμε υπερχείλιση του Κηφισού. Πλημμυρίζουν επειδή είναι χαμηλές περιοχές και μαζεύονται εκεί όλα τα νερά και δεν μπορούν να φύγουν ούτε στη θάλασσα, διότι η Ποσειδώνος είναι υπερυψωμένη και δεν αφήνει τα νερά να φύγουν. Τα νερά αυτά δε μπορούν να εκβάλουν ούτε στον Κηφισό. Υπάρχει τεχνική δυσκολία. Γι’ αυτό, λοιπόν, με τα έργα του Φαληρικού Όρμου δίνουμε 10 δισεκατομμύρια για αντιπλημμυρικά μόνο έργα. Δηλαδή διευθετούμε τον Ιλισό και εκατέρωθεν του Ιλισού κάνουμε δύο κανάλια τα οποία πάνε σε πεντακόσια μέτρα μήκος μέσα στη θάλασσα. Στα κανάλια αυτά, λοιπόν, θα πάνε τα νερά που μαζεύονται με τον παραλιακό συλλεκτήριο αγωγό, ώστε να μπορούν να εκρέουν εύκολα στη θάλασσα. Σήμερα δεν γίνεται αυτό και εξ αυτού του λόγου πλημμυρίζουν οι περιοχές αυτές. 
      Είναι σε εξέλιξη σειρά άλλων αντιπλημμυρικών έργων. Επίσης προωθούνται και άλλα έργα στα πλαίσια του master plan, το οποίο ήδη τελειώνει και σχεδιάζονται για την επόμενη πενταετία.
      Κύριοι συνάδελφοι, είναι εύκολο κάποιος να επιτίθεται και να κατηγορεί την Κυβέρνηση όταν υπάρχουν τέτοια προβλήματα. Εάν υπάρχουν ευθύνες είμαι ο τελευταίος που δεν θα τις αναλάβει. Θα ήταν λίγο παράλογο όμως να αναλάβω εγώ τις ευθύνες για το ό,τι έκαναν οι κυβερνήσεις από το 1950 μέχρι το 1980 στην Αθήνα. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είπε κανείς για εσάς.
      ΑΝΑΣΤΑΣΙΟΣ ΝΕΡΑΝΤΖΗΣ: Εσείς το πήρατε προσωπικά.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ο Κηφισός ήταν για μια άλλη Αθήνα. Έχουμε μια Αθήνα τεσσάρων εκατομμυρίων ανθρώπων με όλα αυτά τα προβλήματα των αυθαίρετων δομήσεων, του μπαζώματος των ρεμάτων, τα καμένα δάση, την τσιμεντοποίηση της Αθήνας. Είναι εύκολο να έρχεται εδώ κάποιος και να λέει «λύστε τα αυτά». 
      Είπε η κ. Ξηροτύρη να μην κάνουμε δρόμο στον Κηφισό. Ας κλείσουμε το δρόμο που έχουμε στον Κηφισό ή αυτόν που θα τελειώσει και να δούμε τότε πώς θα λύσουμε το κυκλοφοριακό. Η Αθήνα δεν είναι μια παρθένα πόλη στην οποία παρεμβαίνουμε από την αρχή, σχεδιάζουμε και κάνουμε έργα υποδομής. Υπάρχει μια διαμορφωμένη κατάσταση στην οποία είναι πολύ δύσκολο να παρέμβει κανείς τώρα και να λύσει τα προβλήματα. 
      Εγώ προσπάθησα να απαντήσω σε όλα τα ερωτήματα που καλοπροαίρετα βάλατε. Στα κακοπροαίρετα δεν απαντώ. 
      Ευχαριστώ.
      ΓΕΩΡΓΙΟΣ ΤΡΥΦΩΝΙΔΗΣ: Να καταθέσετε αυτά που είπατε για τα Πρακτικά.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα τα καταθέσω για τα Πρακτικά για να ενημερωθείτε σωστά. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Ι. Τσακλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Κωνσταντίνος Βρεττός): Κάτι με προκαλεί να πω ο κύριος Υπουργός για την Αθήνα, αλλά δεν το λέω. Θα παρεξηγηθώ. Ξέρετε τι θέλω να πω.
     ΑΘΑΝΑΣΙΟΣ ΜΠΟΥΡΑΣ: Και για τον Ωρωπό. 
     ΠΡΟΕΔΡΕΥΩΝ (Κωνσταντίνος Βρεττός):  Είναι σημαντικά τα έργα που γίνονται.
      Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση των «Έργων Τέχνης από τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», σαράντα οκτώ μαθητές του δημοτικού σχολείου Κατούνας Αιτωλοακαρνανίας και τέσσερις συνοδοί-δάσκαλοι.
      Η Βουλή τους καλωσορίζει.
      (Χειροκροτήματα στην Αίθουσα)
      Πριν δώσω το λόγο στον κ. Νεράντζη θα ήθελα να κάνω δύο ανακοινώσεις.
      Οι Υπουργοί Μεταφορών και Επικοινωνιών, Εξωτερικών, Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας για τη δημιουργία απευθείας δικτύου στον τομέα των ταχυδρομικών επικοινωνιών και για τη συνεργασία μεταξύ του Υπουργείου Μεταφορών και Επικοινωνιών της Ελληνικής Δημοκρατίας και της HAYPOST, Κρατικής Επιχείρησης Ειδικής Σημασίας του Υπουργείου Επικοινωνιών της Δημοκρατίας της Αρμενίας».
      Παραπέμπεται στην αρμόδια Διαρκή Επιτροπή.
      Επίσης οι Υπουργοί Εξωτερικών, Οικονομίας και Οικονομικών, Εθνικής Άμυνας και, Δικαιοσύνης, κατέθεσαν σχέδιο νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998 συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας».
      Παραπέμπεται στην αρμόδια Διαρκή Επιτροπή.
      Ο Κοινοβουλευτικός Εκπρόσωπος της Νέας Δημοκρατίας κ. Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Κύριε Υπουργέ, μαζί με τον Κηφισό αφήσατε ακάλυπτα και κάποια δικά μας ερωτήματα. Δεν μας είπατε αν κινδυνεύουν να ξαναπληγούν οι άνθρωποι εκεί ή όχι. Ρωτάω απλώς, δεν είμαι κακόπιστος ούτε δημοσιογράφος. Υπάρχει άραγε φόβος, σύμφωνα με την τόσο εμπεριστατωμένη τεχνική σας άποψη, να ξαναπληγούν οι άνθρωποι; 
      Επίσης δεν πήρα απάντηση –παρά το ότι το αμφισβητήσατε- για το κόστος του έργου. Δηλαδή από το διακοσιοστό μέχρι το τρίτο χιλιόμετρο πόσα θα πάνε; Αν σε αυτό προσθέσετε τα 56 δισεκατομμύρια που εσείς υπολογίσατε, φθάνουμε άνετα στα 120 εκατομμύρια και τα υπερβαίνουμε. Ξεχάσατε επίσης, να υπολογίσετε πόσο έκαναν τα μεταλλικά πετάσματα και η άμμος. Νομίζω ότι έκαναν 2,5 δισεκατομμύρια. Ξεχάσατε να υπολογίσετε τις αποζημιώσεις, όσες επιδικάσθηκαν και όσες θα επιδικασθούν. Ξεχάσατε να υπολογίσετε και τα λεφτά για την αλλαγή της μελέτης.  Όλα αυτά συν τα 56 δισεκατομμύρια που έχετε υπολογίσει και εκείνα που είναι από το διακοσιοστό μέχρι το τρίτο χιλιόμετρο, υπερβαίνουν αισθητά τα 120 δισεκατομμύρια. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Μόνο που αυτά δεν είναι στα 55 δισεκατομμύρια που λέτε εσείς. 
      ΑΝΑΣΤΑΣΙΟΣ ΝΕΡΑΝΤΖΗΣ: Σας ρωτώ και πάλι ποιο είναι το κόστος. Δεν πήρα απάντηση. Ας πούμε ότι αυτό που υποστηρίζει η Νέα Δημοκρατία δεν είναι το ακριβέστερο. Μάλιστα. Κατά την άποψή σας ποιο είναι;
      Όσον αφορά για το πόσα πήρε το κάθε νοικοκυριό, έχω να σας πω, κύριε Υπουργέ, ότι στην Ελλάδα ευημερούν τα μέτρα. Εκείνα που δυστυχούν είναι η εφαρμογή των μέτρων. Ανοίξτε τυχαία οποιονδήποτε τηλεοπτικό σταθμό, δείτε ένα πρόγραμμα απ’ αυτά που μιλούν με το λαό και θα διαπιστώσετε ότι κάθε μέρα έχουμε περιπτώσεις ανθρώπων πληγέντων από εκείνες τις πλημμύρες οι οποίοι διαμαρτύρονται, διότι αυτά που έχουν πάρει είναι ελάχιστα μπροστά σε εκείνα που ζημιώθηκαν. 
      Άρα δεν είναι ούτε κακόπιστη η επερώτηση της Νέας Δημοκρατίας ούτε προσπαθεί να βρει ευθύνη της Κυβέρνησης εκεί που δεν υπάρχει. Διότι όσα και αν είπατε εδώ, όση φιλότιμη προσπάθεια και αν καταβάλατε –σας αναγνωρίζουμε το φιλότιμο της προσπάθειάς σας- για ένα μας πείσατε: Παρά τα όσα λέτε, οι πλημμύρες έγιναν, δεν μπορείτε ακόμα να μας διαβεβαιώσετε ότι δεν θα ξαναπλημμυρίσουν τα σπίτια, παρά τα όσα λέτε δεν πείθετε γιατί δεν βάλατε στρατιωτικού τύπου γέφυρες και τρεις λωρίδες κυκλοφορίας σε όλο το μήκος, και μάλιστα εξ αρχής.
      Μη φορτώνουμε στη Νέα Δημοκρατία και στα τρία χρόνια κυβέρνησής του ’90-’93 όλα τα προβλήματα. Ξεχάσατε ότι κυβερνάτε επί είκοσι ολόκληρα χρόνια αυτόν τον τόπο και ότι επιτέλους ήλθε η ώρα της συγκομιδής. Δεν είναι η ώρα της σποράς. Αυτά είχαμε να πούμε.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ειλικρινά από μεγάλο σεβασμό προς τους συναδέλφους και προς την κοινή γνώμη θέλησα να απαντήσω χωρίς σκοπιμότητες, για όλες τις λεπτομέρειες και για όλα τα θέματα που ετέθησαν. Ο καθένας μπορεί να βγάλει τα συμπεράσματά του. 
      Η Νέα Δημοκρατία λέει στην επερώτησή της ότι το 1994 τα έργα του Κηφισού ξεκίνησαν με προϋπολογισμό 55 δισεκατομμύρια και έφθασαν τα 120 δισεκατομμύρια και θα πάνε και άλλο.
      Δεν ξεκίνησαν με 55 δισεκατομμύρια όλα τα έργα του Κηφισού. Αυτά αφορούσαν τα έργα από το τρίτο έως το δέκατο χιλιόμετρο και δεν συμπεριλαμβάνουν τα τρία χιλιόμετρα από το μηδέν μέχρι το τρίτο. Άρα δημιουργείτε εντυπώσεις που δεν ανταποκρίνονται στην πραγματικότητα. Τα ίδια είπατε και για την παράκαμψη της Πάτρας. Λέγατε ότι ξεκίνησε με 5,5 δισεκατομμύρια και έφθασε στα 120. Όμως με 5,5 δισεκατομμύρια ξεκίνησε ένα μικρό κομμάτι του έργου. Τα έργα, λοιπόν, από το τρίτο έως το δέκατο χιλιόμετρο που έγιναν από το 1994 μέχρι το 2001 στοίχισαν 39 δισεκατομμύρια. Τα έργα από το μηδέν μέχρι το τρίτο χιλιόμετρο έχουν συμβατική δαπάνη 53 δισεκατομμυρίων συν 20 δισεκατομμύρια μαζί με ΦΠΑ και απρόβλεπτα λόγω της αλλαγής. Πάνε στα 73 δισεκατομμύρια τα οποία με τα 39 γίνονται 112 που είναι το τελικό κόστος.  Δεν ήταν 55 δισεκατομμύρια το 1994 λοιπόν. Αυτό ήταν μόνο για ένα τμήμα του έργου.
      ΓΕΩΡΓΙΟΣ ΤΡΥΦΩΝΙΔΗΣ: Αυτό ήταν με τις τότε τιμές. Πόσο θα φθάσει τώρα; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν το επικαιροποιώ. Λέω πόσο ήταν οι τρέχουσες τιμές. Για τα τρία χιλιόμετρα το έργο θα φθάσει στα 73 δισεκατομμύρια όπως είπα πριν.
      ΝΙΚΟΛΑΟΣ ΛΕΓΚΑΣ: Τώρα δεν έχετε υπερβάσεις;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έχουμε. Έξω απ’ αυτό όχι. 
      Μιλήσατε για τις αποζημιώσεις. Ενδεχομένως κάποιος να έπαθε μεγαλύτερη ζημιά σε σχέση με την αποζημίωση. Εμείς δεν λέμε ότι αποζημιώνουμε εξ ολοκλήρου για τη ζημιά. Ποιο κράτος το κάνει; Εμείς αποζημιώνουμε για σεισμούς, για πλημμύρες, για οικοσκευές. Ποιο άλλο ευρωπαϊκό κράτος δίνει τέτοιες αποζημιώσεις; Κανένα. Εμείς δεν είπαμε ποτέ ότι καλύπτουμε όλες τις ζημιές που έχει πάθει κάποιος.
      ΑΝΑΣΤΑΣΙΟΣ ΝΕΡΑΝΤΖΗΣ: Θα τα πάρουν δικαστικώς.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Εντάξει. Όμως, μία χώρα σαν την Ελλάδα δίνει αποζημιώσεις για θεομηνίες πολύ μεγαλύτερες απ’ αυτές που δίνουν πιο προηγμένα κράτη από εμάς. 
      Πράγματι κυβερνάμε είκοσι χρόνια. Όμως αυτά που κάνατε εσείς τα τριάντα προηγούμενα χρόνια είναι δύσκολο να διορθωθούν. Γι’ αυτό χρειάζεται να κυβερνήσουμε και άλλο, μήπως και μπορέσουμε να διορθώσουμε τα πράγματα. Εκεί που τα φθάσατε εσείς είναι δύσκολο σήμερα να διορθωθούν. Εν πάση περιπτώσει αυτό το βάζω μέσα σε παρένθεση. 
      Τέλος, συμφωνούμε ότι τα προβλήματα της Αθήνας είναι δύσκολα. Πρόκειται για μία διαμορφωμένη κατάσταση. Γίνονται πολλά έργα και πολλές παρεμβάσεις. Δεν είμαστε ευτυχείς ακόμη για την αντιπλημμυρική προστασία της Αθήνας ή για το κυκλοφοριακό. Δίνεται όμως ιδιαίτερο βάρος στην Αττική και γίνονται σημαντικά έργα τρισεκατομμυρίων τα οποία σε λίγο θα αλλάξουν την όψη της Αττικής.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση της υπ’ αριθμόν 12/10.10.2002  επερώτησης των Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εκτέλεση των αντιπλημμυρικών έργων στον Κηφισό Ποταμό. 
      Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.27΄, λύεται η συνεδρίαση για την Τρίτη 1 Απριλίου 2003 και ώρα 18.00΄, με αντικείμενο εργασιών του Σώματος κοινοβουλευτικό έλεγχο, α) συζήτηση επικαίρων ερωτήσεων και β) συζήτηση επερώτησης  σύμφωνα με την ημερήσια διάταξη που θα σας διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
00005/189Σ/φοςΧΦΛΟΥΔΑΔ/φοςΓΑΛΑΖΟΥΛΑ28/03/2003 AA0328XF

