Π Ρ Α Κ Τ Ι Κ Α  Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ'

ΣΥΝΕΔΡΙΑΣΗ ΡΙΑ'

Παρασκευή 23 Απριλίου 1999

 

 

Αθήνα, σήμερα στις 23 Απριλίου 1999, ημέρα Παρασκευή και ώρα 10.17' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22-4-1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙ' συνεδριάσεώς του, σε ό,τι αφορά την ψήφιση στο σύνολο του σχεδίου νόμου: "Κύρωση της Συνθήκης Συνεννόησης και Συνεργασίας μεταξύ της Ελληνικής Δημοκρατίας και της Γεωργίας"). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από την κ. Ελένη Ανουσάκη, Βουλευτή Α' Αθηνών, τα ακόλουθα: 

"A. ΚΑΤΑΘΕΣΗ ΑΝΑΦΟΡΩΝ 
1) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία οι επαγγελματίες αλιείς Αλιβερίου Εύβοιας ζητούν να μην κλείσει το Τελωνείο της περιοχής τους. 

2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Συντονιστική Επιτροπή Κρυονερίου Ιστιαίας ζητεί την αποκατάσταση της τηλεπικοινωνίας στην περιοχή της. 

3) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Κύμης Εύβοιας ζητεί τη συνέχιση λειτουργίας του ταχυδρομικού γραφείου του δημοτικού διαμερίσματος Οξυλίθου. 

4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Μαρμαρίου Εύβοιας ζητεί να εφημερεύει αγροτικός ιατρός τις αργίες και τα Σαββατοκύριακα στο Περιφερειακό Ιατρείο Μαρμαρίου. 

5) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αρτεμισίου Εύβοιας ζητεί χρηματοδότηση για την αποκατάσταση της συγκοινωνίας στην περιοχή του που διεκόπη λόγω καθίζησης του δρόμου. 

6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ελυμνίων Εύβοιας ζητεί χρηματοδότηση για την αποκατάσταση των ζημιών στο οδικό δίκτυο της περιοχής του. 

7) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Αρτεμισίου Εύβοιας ζητεί την επίλυση των οικονομικών προβλημάτων του. 

8) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ιστιαίας Εύβοιας ζητεί να επιλυθούν τα οικονομικά του προβλήματα. 

9) Ο Βουλευτής Αιτωλ/νίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί να συνεχισθεί η λειτουργία του Κέντρου Εφημερίας. 

10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Πολιτικών Συνταξιούχων ζητεί τη διευθέτηση της συνταξιοδότησης των μελών της. 

11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι πολύτεκνοι Μαντουδίου Εύβοιας ζητούν την επαγγελματική τους αποκατάσταση. 

12) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών ζητεί την έκδοση ξενόγλωσσου οδηγού συγκοινωνιών για τους τουρίστες. 

13) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών ζητεί τη στελέχωση της τουριστικής αστυνομίας και την προσεκτική αστυνόμευση των τουριστικών περιοχών. 

14) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών ζητεί την έκδοση ξενόγλωσσου ενημερωτικού φυλλαδίου για θέματα υγείας προς χρήσιν των τουριστών. 

15) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών ζητεί την οργάνωση του χώρου λιμένος Πειραιώς. 

16) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών ζητεί τη σωστή κατευθυντήριο σήμανση της Χώρας. 

17) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών ζητεί την έγκαιρη κοινοποίηση του προγράμματος πολιτιστικής Ολυμπιάδας 2001-2004. 

18) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η 'Ενωση Ξενοδόχων Αθηνών υποβάλλει προτάσεις της για την αναβάθμιση του τουριστικού προϊόντος της Αττικής. 

19) Οι Βουλευτές κύριοι ΑΘΑΝΑΣΙΟΣ ΧΕΙΜΑΡΑΣ και ΕΥΑΓΓΕΛΟΣ ΜΠΑΣΙΑΚΟΣ κατέθεσαν αναφορά με την οποία ο Κεντρικός Υπεραστικός Σταθμός Αθηνών - Λιοσίων ζητεί την άμεση εξεύρεση χώρου για μετεγκατάστασή του. 

20) Ο Βουλευτής Αθηνών κ. ΓΕΩΡΓΙΟΣ ΚΑΡΑΤΖΑΦΕΡΗΣ κατέθεσε αναφορά με την οποία ο κ. Κ.Καραμέτσης, καθηγητής θεολόγος, ζητεί να μειωθούν οι ώρες διδασκαλίας του αφού αναγνωρισθεί προϋπηρεσία του στη Ριζάρειο Σχολή. 

21) Ο Βουλευτής Αθηνών κ. ΓΕΩΡΓΙΟΣ ΚΑΡΑΤΖΑΦΕΡΗΣ κατέθεσε αναφορά με την οποία ο κ. Κ. Καραμέτσης, καθηγητής θεολόγος, ζητεί να αναγνωρισθεί η προϋπηρεσία του στα διδακτήρια της Ριζαρείου Σχολής. 

22) Ο Βουλευτής Αθηνών κ. ΓΕΩΡΓΙΟΣ ΚΑΡΑΤΖΑΦΕΡΗΣ κατέθεσε αναφορά με την οποία ο κ. Κ. Καραμέτσης, καθηγητής θεολόγος, ζητεί να αναγνωρισθεί η προϋπηρεσία του στα διδακτήρια της Ριζαρείου Σχολής. 

23) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύλλογος Συνταξιούχων Αγροτικής Τράπεζας της Ελλάδος ζητεί την επίλυση ασφαλιστικού προβλήματος των μελών του. 

24) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Ομοσπονδία Συνταξιουχικών Τραπεζικών Οργανώσεων Ελλάδος ζητεί την επίλυση συνταξιοδοτικού προβλήματος των μελών της. 

25) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η κυρία Μιράντα Κουλαξίδου, κάτοικος Θεσ/νίκης, ζητεί την έγκριση του τελωνισμού του αυτοκινήτου της με τις ρυθμίσεις του 1990. 

26) Οι Βουλευτές κύριοι ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ και ΕΛΕΝΗ ΑΝΟΥΣΑΚΗ κατέθεσαν αναφορά με την οποία η Πανελλήνια Ομοσπονδία Συλλόγων Μεσογειακής Αναιμίας καταγγέλλει την έλλειψη αίματος για τους πάσχοντες από μεσογειακή αναιμία στο Νοσοκομείο Παίδων "Αγία Σοφία" στην Αθήνα. 

27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με αιτήματα για έργα ανάπτυξης στη Σκύρο. 

28) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με τα προβλήματα του οδοστρώματος που συνδέει την Κοινότητα Μανοδρίου με τον κεντρικό δρόμο στον κάμπο Οξυλίθου Εύβοιας. 

29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Σχηματαρίου Βοιωτίας καταγγέλλει την κατάργηση της Επιθεώρησης Εργασίας στο Σχηματάρι. 

30) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Γονέων και Κηδεμόνων του 1ου Ειδικού Δ.Σ. Βόλου "Οι Κένταυροι" ζητεί χρηματοδότηση για την αγορά λεωφορείου για τη μεταφορά μαθητών. 

31) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Κεντρικός Υπεραστικός Σταθμός Αθηνών - Λιοσίων, Αθήνα ζητεί την επίλυση του στεγαστικού του προβλήματος. 

32) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Γονέων και Κηδεμόνων του 2ου Γυμνασίου και Τμημάτων Αθλητικής Διευκόλυνσης ζητεί τη δημιουργία Αθλητικού Γυμνασίου - Λυκείου στο Βόλο Μαγνησίας. 

33) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Γενικό Νομαρχιακό Νοσοκομείο Χαλκιδικής Πολύγυρος υποβάλλει προτάσεις για την εκτέλεση εφημεριών. 

34) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Καρδίτσας καταθέτει σχέδιο ανάπτυξης για το Νομό, όπως την ένταξη της Καρδίτσας στο Πολιτιστικό Δίκτυο Πόλεων, τη χρηματοδότηση συντήρησης της αρχαιολογικής της κληρονομιάς, καθώς και πολιτιστικών δρώμενων εθνικής και διεθνούς εμβέλειας. 

35) Ο Βουλευτής Λάρισας κ. ΘΕΟΔΩΡΟΣ ΣΤΑΘΗΣ κατέθεσε δημοσίευμα εφημερίδας για τα τελευταία πορίσματα έρευνας για τα φυτοφάρμακα. 

36) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Τμήμα Διοίκησης Προσωπικού Τοπικής Αυτοδιοίκησης Αιτωλ/νίας ζητεί τη χορήγηση του εκλογικού επιδόματος στους μόνιμους διοικητικούς υπαλλήλους της Περιφέρειας Δυτικής Ελλάδος με τη δυνατότητα συμμετοχής τους σε εκλογική εργασία. 

37) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Περιφερειακό Συμβούλιο ΠΕΓΔΥ Ν. Αιτωλ/νίας ζητεί την ικανοποίηση των οικονομικών αιτημάτων των μελών του. 

38) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Θεμιστοκλής Πελικπασίδης, κάτοικος Δράμας, ζητεί τη διευθέτηση της συνταξιοδότησής του. 

39) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία Παραγωγοί βιομηχανικής τομάτας περιοχής Δομοκού Φθιώτιδας ζητούν η νέα κατανομή καλλιέργειας βιομηχανικής τομάτας να γίνει με τρόπο που να διασφαλίζει τα συμφέροντά τους. 

40) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΪΚΟΣ κατέθεσε αναφορά με την οποία ο Νομάρχης Φθιώτιδας ζητεί οικονομική ενίσχυση για την αποκατάσταση ζημιών που προκλήθηκαν στο Νομό Φθιώτιδας από κατολισθητικά φαινόμενα. 

41) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Γονείς Ελλήνων φοιτητών της Γιουγκοσλαβίας ζητούν τη μετεγγραφή των φοιτητών της Γιουγκοσλαβίας στα ελληνικά ΑΕΙ και ΤΕΙ. 

42) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί την άμεση επαναλειτουργία του Περιφερειακού Ιατρείου Γαβαλούς Αιτωλ/νίας. 

43) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί τη στελέχωση των ΙΚΑ Μεσολογγίου και Αστακού με ιατρικού και νοσηλευτικό προσωπικό. 

44) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Μύτικα Αιτωλ/νίας ζητεί την άμεση κάλυψη της 2ης θέσης συμβολαιογράφου στο Ειρηνοδικείο Σολλίου Αιτωλ/νίας. 

45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Τήνου ζητεί την υπαγωγή του Λιμενικού Ταμείου στο Δήμο Τήνου. 

46) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Απόστολος Παπαποστόλου, συνταξιούχος δικηγόρος κάτοικος Γρεβενών, ζητεί τη διευθέτηση κληρονομικού του θέματος. 

47) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία νηπιαγωγοί και δάσκαλοι, κάτοικοι Θεσ/νίκης ζητούν να διευθετηθούν τα μισθολογικά τους θέματα. 

48) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Γ. Παπαδόπουλος, κάτοικος Θεσ/νίκης, ζητεί τη διευθέτηση της συνταξιοδότησής του από το ΤΣΑ. 

49) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι εργαζόμενοι του Ξενοδοχείου RODOS BAY HOTEL ζητούν τη θεώρηση των αναγκαίων εντύπων από τη ΔΟΥ Ρόδου για τη λειτουργία της επιχείρησης. 

50) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο Παμποντιακός Σύλλογος "Η Αργώ" ζητεί τη μετατροπή των αδειών οδήγησης των Ελλήνων του Πόντου από την πρώην ΕΣΣΔ. 

51) Εργαζόμενοι και πολίτες της Αθήνας που συγκεντρώθηκαν στην Πλατεία Συντάγματος με πρωτοβουλία του Εργατικού Κέντρου Αθήνας, των φιλειρηνικών κινημάτων, των πολιτικών νεολαιών και άλλων κοινωνικών φορέων με ψήφισμα που επέδωσαν στον κύριο Πρόεδρο της Βουλής των Ελλήνων συμπαρίστανται στον αγωνιζόμενο λαό της Γιουγκοσλαβίας και ζητούν την άμεση διακοπή των Νατοϊκών βομβαρδισμών. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 6566/5.2.99 ερώτηση δόθηκε με το υπ'αριθμ. 6007Β/19.2.99 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Απαντώντας στην ερώτηση με αριθμό 6566 που κατατέθηκε στις 5.2.99 από το Βουλευτή κ. Η. Βεζδρεβάνη σχετικά με τα προγράμματα Life σας γνωρίζουμε τα εξής: 

Κατά την φετεινή πρόσκληση εκδήλωσης ενδιαφέροντος για το Life (προθεσμία υποβολής 4.1.99) υποβλήθηκαν 82 προτάσεις που εστάλησαν (χωρίς προεπιλογή) στην 11η Γεν. Δ/νση της Επιτροπής Ε.Ε. στις 31.1.99 όπως είχαμε υποχρέωση. 

Από 1.2.99 άρχισε η αξιολόγηση των προτάσεων από το ΥΠΕΧΩΔΕ και παράλληλα από την Επιτροπή Ε.Ε., ούτως ώστε να ετοιμαστεί ο κατάλογος προεπιλεγμένων προτάσεων που θα δοθεί από την Επιτροπή Ε.Ε. σε ανεξάρτητους εμπειρογνώμονες, για τελική αξιολόγηση και βαθμολόγηση. 

Τα αποτελέσματα της βαθμολογίας είναι καθοριστικά για την τελική κατάταξη των προτάσεων από την Επιτροπή Ε.Ε. και την τελική έγκριση των προς χρηματοδότηση προτάσεων. 

Η διαδικασία αυτή έχει γίνει αποδεκτή από τα Κράτη-Μέλη με σκοπό να περιορίζονται στο ελάχιστο δυνατό φαινόμενα αυθαίρετης επιλογής προγραμμάτων είτε από τα κράτη - μέλη είτε από την Επιτροπή Ε.Ε. Είναι λοιπόν προφανές ότι καθοριστικό ρόλο στην τελική επιλογή παίζει η ποιότητα, καινοτομία και τεχνικοοικονομική ωριμότητα κάθε πρότασης χωρίς να είναι δυνατή η οποιαδήποτε παρέμβαση των εθνικών υπηρεσιών στη διαδικασία βαθμολόγησης / έγκρισης με γεωγραφικά ή άλλα κριτήρια. 

Με αυτό το πνεύμα θα κριθούν και οι προτάσεις που υποβλήθηκαν από την Περιφέρεια Ηπείρου. Πρόθεση του Υπουργείου είναι η κατά το δυνατόν ισομερής γεωγραφική κατανομή των προεπιλεγόμενων προτάσεων, εφ' όσον το περιεχόμενό τους ικανοποιεί τα αυστηρά 0εχνικά, περιβαλλοντικά και οικονομικά κριτήρια που λαμβάνονται υπ' όψη κατά την αξιολόγηση/ βαθμολογία. 

Η Γ.Γ.Π. Ηπείρου έχει υποβάλλει 4 προτάσεις με την εξής βαθμολογία: 

1. Διαδημοτικό δίκτυο για τη βιώσιμη ανάπτυξη ορεινού όγκου. 

2. Περιβαλλοντικός έλεγχος - σχέδιο χρήσης υδάτινων πόρων. 

3. ΘΥΑΜΙΣ: η περίπτωση του Καλαμά 

4. Βιοκλιματική - ενεργειακή διαχείριση δημόσιων κτιρίων (Ενεργειακό Κέντρο Ηπείρου) 

Η.Ν.Α. Θεσπρωτίας συμμετέχει με μικρό ποσοστό στην πρόταση 3 (ΘΥΑΜΙΣ). 

Ο Υπουργός 

Κ. ΛΑΛΙΩΤΗΣ" 

2. Στην με αριθμό 6474/3.2.99 ερώτηση δόθηκε με το υπ'αριθμ. 488/26.2.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6474/3.2.99 που κατέθεσε στη Βουλή ο Βουλευτής κ. Βασίλης Κορκολόπουλος, σχετικά με τον προαστικό σιδηρόδρομο, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της ΕΥΔΕ/ΣΕΑ, τα εξής: 

- Το προαστικό τραίνο έχει μελετηθεί ενιαία με το οδικό έργο της Ελεύθερης Λεωφόρου Ελευσίνας - Σταυρού Σπάτων (ΕΛΕΣΣ). 

- 'Εχουν προωθηθεί όλες οι σχετικές με το έργο απαλλοτριώσεις και όλα τα υπόλοιπα έργα του οδικού έργου συσχετίζονται με την μελέτη, κατασκευή και λειτουργία του προαστιακού τραίνου, ενώ καθορίζονται οι υποχρεώσεις του Αναδόχου για διευκόλυνση της κατασκευής του τραίνου σε οποιαδήπτοε χρονική περίοδο, είτε δηλαδή κατά τηνπερίοδο κατασκευής του κυρίως έργου είτε κατά την περίοδο λειτουργίας του. 

Για την εύρυθμη λειτουργία του προαστιακού τραίνου, παράλληλα με το έργο της Ελεύθερης Λεωφόρου Ελευσίνας - Σταυρού- Σπάτων, έχουν απαλλοτριωθεί χώροι παρακείμενοι στους σταθμούς του προαστιακού τραίνου για τη δημιουργία εγκαταστάσεων εξυπηρέτησης, όπως χώροι στάθμευσης κλπ. 

Στο συμβατικό αντικείμενο της Σύμβασης Παραχώρησης έχουν ενταχθεί, μελετώνται και κατασκευάοζνται τα έργα Α' Φάσης του Προαστιακού τραίνου (χωματουργικά, κύρια υδραυλικά έργα απορροής ομβρίων οδικού και σιδηροδρομικού έργου, τεχνικά για τη σύνδεση των σταθμών του προαστιακού τραίνου κλπ), ούτε ώστε ανά πάσα στιγμή να μπορεί να κατασκευασθεί το κατ' εξοχήν σιδηροδρομικό έργο. 

Ο Υπουργός 

Κ. ΛΑΛΙΩΤΗΣ" 

3. Στην με αριθμό 6353/1.2.99 ερώτηση δόθηκε με το υπ'αριθμ. 484/26.2.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6353/1.2.99 που κατέθεσε στη Βουλή ο Βουλευτής κ. Γεώργιος Καρατζαφέρης, σχετικά με την Δυτική Περιφερειακή Λεωφόρος Υμηττού, παρακαλούμε να πληροφορήσετε τον κύριο Βουλευτή, σύμφωνα με τα στοιχεία της Ειδικής Υπηρεσίας Δημοσίων 'Εργων του ΥΠΕΧΩΔΕ, τα εξής: 

Το έργο της Δυτικής Περιφερειακής Λεωφόρου Υμηττού (ΔΠΛΥ) είναι κλειστός αυτοκινητόδρομος με μόνα σημεία εισόδου - εξόδου στις θέσεις των Ανισόπεδων Κόμβων, όπως αυτοί οριοθετούνται στις μελέτες του έργου. Η μορφή επίσης της κατασκευής του έργου με γέφυρες, σήραγγες, Cut and Cover δεν δημιουργεί προϋποθεσεις πρόσβασης και εξυπηρέτησης των εκατέρωθεν μη κατοικημένων δασικών περιοχών. 'Αλλωστε κατά μήκος της ΔΠΛΥ δεν προβλέπεται η κατασκευή παράπλευρων δρόμων, με συνέπεια να καθορίζεται κατ' αυτόν τον τρόπο ο χαρακτήρας του έργου ως κλειστός αυτοκινητόδρομος. 

Τα όρια το έργου και οι επεμβάσεις που θα γίνουν για την κατασκευή του είναι σαφώς καθορισμένες και ουδεμία επέμβαση προβλέπεται πέραν αυτών που περιγράφονται ρητά οι περιβαλλοντικοί όροι που θα τηρηθούν για τη μελέτη και κατασκευή αυτού του έργου. 

Τέλος σας υπενθυμίζουμε τα με αριθμό πρωτοκόλλου οικ. 6659/3.10.98 και οικ 6660/3.10.98 έγγραφα (τα οποία και σας επισυνάπτουμε του Υπουργού ΠΕΧΩΔΕ προς τους κυρίους Νομάρχες Αττικής και Ανατολικής Αττικής, όπου σαφώς εμφαίνονται οι απόψεις της ηγεσίας του Υπουργείου για τη ρητή απαγόρευση οιασδήποτε χρήσης γης στην ευρύτερη περιοχή διέλευσης της ΔΠΛΥ. 

Ο Υπουργός 

Κ. ΛΑΛΙΩΤΗΣ" 

4. Στην με αριθμό 6594/5.2.99 ερώτηση δόθηκε με το υπ'αριθμ. 6011Β/25.2.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 6594 που κατατέθηκε στις 5.2.99 από τους Βουλευτές κυρίους Σταύρο Παναγιώτου και Μαρία Μπόσκου, σχετικά με το Λατομείο Γρανίτη στο Νομό Σερρών (περιοχή Λαϊλιά), σας γνωρίζουμε τα εξής: 

'Οπως σας έχουμε ενημερώσει και με προηγούμενο έγγραφό μας για το λατομείο εξόρυξης γρανίτη του Ι. Γερμενίδη που βρίσκεται στη θέση "Χέρσο" της Κοινότητας Αχλαδοχωρόυ Νομού Σερρών εγκρίθηκαν περιβαλλοντικοί όροι του 1991 με Κοινή Υπουργική Απόφαση (ΚΥΑ) των Υπουργών ΠΕΧΩΔΕ και ΒΕΤ (αρ. 61258/21.10.1991). Η ισχύς των περιβαλλοντικών όρων της απόφασης αυτής είναι μέχρι 31.12.99. 

Δημειώνεται ότι (όπως μας ενημερώνει η αρμόδια Δ/νση Περιβαλλοντικού Σχεδιασμού) μέχρι σήμερα δεν έχει γίνει καμία εκμετάλλευση στην περιοχή. 

Πρόσφατα (27.1.99) ο ενδιαφερόμενος ζήτησε την παράταση ισχύος των περιβαλλοντικών όρων. Η προαναφερθείσα υπηρεσία μας του γνωστοποίησε ότι για τη συνέχιση των εργασιών πέραν της 31.12.99 θα πρέπει να εκδοθεί νέα απόφαση έγκρισης περιβαλλοντικών όρων και στα πλαίσια της διαδικασίας θα πρέπει να υποβληθεί νέα μελέτη περιβαλλοντικών επιπτώσεων. 

Είναι προφανές ότι στην περίπτωση υποβολής νέας μελέτης η υπηρεσία μας θα εξετάσει και θα αξιολογήσει όλα τα νέα στοιχεία που έχουν προκύψει σε σχέση με τη θέση του λατομικού χώρου ως προς την περιοχή ιδιαίτερου φυσικού κάλλους "Ορεινός όγκος Λαϊλιά" (ΦΕΚ 275/Δ/7.4.97) απόφαση Υπουργού Μακεδονίας - Θράκης και ως προς περιοχές των οποίων ελέγχεται η καταλληλότητα για ένταξη στο Ευρωπαϊκό Οικολογικό Δίκτυο "NATURA 2000". 

Ο Υπουργός 

Κ. ΛΑΛΙΩΤΗΣ" 

5. Στην με αριθμό 6355/1.2.99 ερώτηση δόθηκε με το υπ'αριθμ. 5974Β/23.2.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 6355 που κατατέθηκε στις 1.2.99 από το Βουλευτή κ. Σπύρο Δανέλλη σχετικά με την περιοχή Λαυρίου, σας γνωρίζουμε τα εξής: 

Είναι γνωστο ότι ο Δήμος Λαυρίου και το Νομαρχιακό Συμβούλιο έχουν επικυρώσει τις προτάσεις και τους σχεδιασμούς του ΥΠΕΧΩΔΕ για την προστασία και ανάπτυξη της ευρύτερης περιοχής. Ταυτοχρόνως όμως έχουν εκφράσει θετική γνώμη και για την προτεινόμενη επένδυση. 

Είναι σαφές ότι οι αποφάσεις αυτές είναι διαφορετικές και αντιφατικές αν και έχουν ληφθεί από τα ίδια Συλλογικά 'Οργανα του Δήμου Λαυρίου και της Νομαρχιακής Αυτοδιοίκησης Αττικής με αποκλειστική δική τους αξιολόγηση και ευθύνη. 

Είναι γνωστο ότι η αναφερόμενη στην ερώτηση περιοχή βρίσκεται εντός του εγκεκριμένου από το Γ.Π.Σ. Λαυρεωτικής ΒΙΠΑ-ΒΙΟΠΑ (ΦΕΚ 1260/Δ/93 και 374/Δ/1995). 

Είναι επίσης γνωστο ότι από τη Δ/νση Πολεοδομικού Σχεδιασμού του ΥΠΕΧΩΔΕ έχει ανατεθεί και βρίσκεται σε εξέλιξη η πολεοδομική μελέτη οργάνωσης του συγκεκριμένου χώρου, η οποία θα προωθηθεί στη συνέχεια στο Κεντρικό Συμβούλιο Χωροταξίας, Οικισμού και Περιβάλλοντος (ΚΣΧΟΠ) για να γνωμοδοτήσει σχετικά. 

Επί πλέον σας ενημερώνουμε ότι στην περιοχή έχει επιβληθεί αναστολή έκδοσης οικοδομικών αδειών για ένα (1) έτος (ΦΕΚ 813/Δ/19.10.98). 

Τέλος, πρέπει να σας ενημερώσουμε ότι πριν από οποιαδήπτε απόφαση για την επενδυτική πρόταση για την εγκατάσταση δεξαμενών πετρελαίου (όπως άλλωστε ισχύει για όλες τις επενδύσεις), θα αξιολογηθούν είτε από τη Γενική Γραμματεία Περιφέρειας Αττικής είτε από το ΥΠΕΧΩΔΕ οι Μελέτες Περιβαλλοντικών Επιπτώσεων. 

Η αξιολόγηση αυτή θα γίνει ανεξάρτητα από τις πρόσφατες αποφάσεις του Δήμου Λαυρίου και της Νομαρχιακής Αυτοδιοίκησης Αττικής, με συνεκτίμηση πάντα όλων των φυσικών και πολιτιστικών ιδιαιτεροτήτων της περιοχής και των όρων προστασίας της. 

Σε κάθε περίπτωση η τελική απόφαση θα ληφθεί με συνεκτίμηση πάντα όλων των φυσικών και πολιτιστικών ιδιαιτεροτήτων της περιοχής και των όρων προστασίας της. 

Αντίστοιχη απάντηση έχει δοθεί από το ΥΠΕΧΩΔΕ τόσο στις ερωτήσεις και άλλων Βουλευτών όσο και σε σχετικά ερωτήματα και θέσεις που έχει διατυπώσει το ΤΕΕ με επιστολή του προς το Υπουργείο. 

Ο Υπουργός 

Κ. ΛΑΛΙΩΤΗΣ" 

6. Στις με αριθμούς 6721/10.2.99, 6977/17.2.99, 7037/19.2.99 και 7033/19.2.99 ερωτήσεις δόθηκε με το υπ'αριθμ. 736/5.3.99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στις με αριθμό 6721/10.2.99, 6977/17.2.99, 7037/19.2.99, 7033/19.2.99 ερωτήσεις που κατατέθηκαν στη Βουλή από τους Βουλευτες κυρίους Α. Παπαληγούρα, Ν. Παπαγεωργόπουλο, Σ. Παναγιώτου και Σ. Κόρακα σχετικά με καταγγελίες σε βάρος των οικονομικών μεταναστών, σας πληροφορούμε τα εξής: 

Σύμφωνα με τις διατάξεςι του άρθρου 2 του π.δ./τος 359/97 συνολικά λειτουργούν ανά τη χώρα 57 Επιτροπές, οι οποίες αποφασίζουν για τη χορήγηση ή μη Κάρτας Παραμονής Περιορισμένης Χρονικής Διάρκειας Αλλοδαπού (Πράσινης Καρτας) κατόπιν σχετικής Εισήγησης της κατά τόπον αρμόδιας Υπηρεσίας του Οργανισμού Απασχόλησης Εργατικού Δυναμικού (ΟΑΕΔ). 

Από τις 57 αυτές Επιτροπές οι 8 εδρεύουν στα μεγάλα αστικά κέντρα της Αθήνας, του Πειραιά και της Θεσσαλονίκης και οι 49 στην επαρχία. 

Οι 8 Επιτροπές των αστικών κέντρων συνεδριάζουν 5 φορές κάθε μήνα, των δε επαρχιών 4 φορές κάθε μήνα. 

Σημειώνεται ότι στις 8 Επιτροπές των αστικών κέντρων συμπεριλαμβάνονται συνολικά 30 Υπηρεσίες που είναι κατανεμημένες σε κάθε μία από τις 8 Επιτροπές αναλόγως της γεωγραφικής τους θέσης. 

Η κάθε μία από τις Επιτροπές μπορεί κατά μέσο όρο να εξετάσει 40 υποθέσεις ανά συνεδρίαση, γεγονός εκ του οποίου συνάγεται ότι κατά μέσο όρο εξετάζονται: (30 5+49 4) 40 13.840 υποθέσεις το μήνα σε ολόκληρη τη χώρα. 

Με δεδομένη την ύπαρξη 180.000 εκκρεμών υποθέσεων σήμερα και με βάση τους προαναφερθέντες ρυθμούς εξετάσεων των υποθέσεων αυτών (κατά μέσο όρο), συμπεραίνεται ότι θα χρειαστούν περίπου 180.000:13.840 13 μήνες για την ολοκλήρωση της όλης διαδικασίας. 

Επιπροσθέτως σημειώνεται ότι για την κατά το δυνατό πιο εύρυθμη λειτουργία των Επιτροπών χορήγησης Πράσινης Κάρτας, έχει ήδη ξεκινήσει η διαδικασία συγκρότησης των Επιτροπών αυτών ξεχωριστά για κάθε Υπηρεσία από τις 30 προαναφερθείσες των αστικών κέντρων με σκοπό την αποσυμφόρηση ειδικά των Επιτροπών τνω περιοχών αυτών στις οποίες παρατηρείται αυξημένη προσέλευση αλλοδαπών. Οι περισσότερες έχουν συγκροτηθεί και ήδη λειτουργούν και είναι υπό συγκρότηση πρόσθετες Επιτροπές των Ν. Αττικής και Θεσσαλονίκης. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

7. Στην με αριθμό 7140/24.2.99 ερώτηση δόθηκε με το υπ'αριθμ. 68/1.3.99 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της 7140/24.2.99 ερώτησης του Βουλευτή κ. Βαρίνου Αθανασίου και όσον αφορά τα θέματα που άπτονται των αρμοδιοτήτων μας, σας γνωρίζουμε τα ακόλουθα: 

α) Για την αντιμετώπιση των περιστατικών απόπειρας λαθραίας εξόδου από τη χώρα αλλοδαπών, από το λιμάνι της Πάτρας, η τοπική Λιμενική Αρχή, κατόπιν σχετικών εντολών του ΥΕΝ, έχει λάβει αυξημένα μέτρα ελέγχου σε συνεργασία με τους Πλοιάρχους και τα πληρώματα των Ε/Γ - Ο/Γ πλοίων, όλων των διακινουμένων με αυτά επιβατών και οχημάτων κάθε κατηγορίας. 

β) Τα εν λόγω μέτρα κρίθηκαν ικανοποιητικά, τόσο από την AD HOC Επιτροπή SCHENGEN, όσο και από άλλες Επιτροπές ξένων εμπειρογνωμόνων που επισκέφθηκαν πρόσφατα το λιμάνι της Πάτρας. 

Ο Υπουργός 

ΣΤΑΥΡΟΣ Α. ΣΟΥΜΑΚΗΣ" 

8. Στην με αριθμό 7155/25-2-99 ερώτηση δόθηκε με το υπ'αριθμ. 585/5-3-99 έγγραφο από τον Υφυπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Σε απάντηση της ερώτησης 7155/25-4-99 που κατέθεσε στη Βουλή η Βουλευτής κ. Α. Λουλέ, σχετικά με τις ζημιές από το σεισμό στη Κοινότητα Κρανέας Ν. Λάρισας, παρακαλούμε να πληροφορήσετε την κ. Βουλευτή σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ ότι η αρμόδια Υπηρεσία είχε καταγράψει αναλυτικά τις ζημιές, από συνεργεία μηχανικών του ΥΠΕΧΩΔΕ, που προκλήθηκαν από το σεισμό όλες τις περιοχές στις οποίες υπήρχαν αιτήματα. Μετά την ολοκλήρωση της καταγραφής το ΥΠΕΧΩΔΕ προχώρησε στην εκτίμηση της έκτασης και της σοβαρότητας των ζημιών, οριοθέτησε την σεισμόπληκτη περιοχή και δρομολόγησε την διαδικασία αποκατάστασης των ζημιών. 

Η Κοινότητα Κρανέας δεν είχε ζημιές και δεν χαρακτηρίστηκε σεισμόπληκτη περιοχή. Το γεγονός ότι, οι Κοινότητες 'Ακρης και Λουτρού που έχουν χαρακτηριστεί συνενώθηκαν με την Κοινότητα Κρανέας που δεν είχε χαρακτηριστεί, από μόνο του δεν αποτελεί λόγο για τον εκ των υστέρων χαρακτηρισμό της ως σεισμόπληκτες. 

Ο Υφυπουργός 

ΧΡ. ΒΕΡΕΛΗΣ" 

9. Στην με αριθμό 6789/12-2-99 ερώτηση δόθηκε με το υπ'αριθμ. 423/4-3-99 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 6789/12-2-99 που κατέθεσε στη Βουλή ο Βουλευτής κ. Π. Ψωμιάδης, σχετικά με το έργο ηλεκτροκίνησης (Θεσσαλονίκης - Ειδομένης), σας διαβιβάζουμε το σχετικό έγγραφο με αρ. πρωτ. 671623/1-3-99 του Δ/ντος Συμβούλου του Οργανισμού. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

10. Στην με αριθμό 6806/2-2-99 ερώτηση δόθηκε με το υπ'αριθμ. 8973/3-3-99 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην 6806/12-2-99 ερώτηση του Βουλευτή κ. Β. Κεδίκογλου σχετικά με τον Ευάγγελο Αργυρίου Γιαννόπουλο και κατά το μέρος που αφορά το Υπουργείο Οικονομικών, σας πληροφορούμε τα εξής: 

1. Η υπ' αριθμ. 12877/51 πράξη κανονισμού πολεμικής σύνταξης στον Ευάγγελο Αργυρίου Γιαννόπουλο εκδόθηκε βάσει των ισχυουσών διατάξεων και των υπό του νόμου προβλεπομένων δικαιολογητικών, που μας απέστειλε το Υπουργείο Εθνικής Αμυνας με το έγγραφό του Α.Φ. 246097/26-12-1950 (Δ/νση Ζ3/11/1). 

2. Σύμφωνα με το άρθρο 9 του ν. 362/1943 που κυρώθηκε (ως κατοχικός νόμος) με την 290/1946 Π.Υ.Σ. "Ο Υπουργός Οικονομικών δύναται, εφόσον κρίνει ότι εχορηγήθη παρά τον νόμον σύνταξη ή μείζων της υπό του Νόμου καθοριζομένης τοιαύτης, να αιτήσηται οποτεδήποτε την επανεξέταση των σχετικών υποθέσεων...". 

3. Στην προκειμένη περίπτωση δεν συντρέχει λόγος επανεξέτασης της εν λόγω σύνταξης, εφόσον δεν έχουν αλλάξει τα δεδομένα, στα οποία στηρίχθηκε η απονομή της. 

Ο Υφυπουργός 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ" 

11. Στην με αριθμό 6656/9-2-99 ερώτηση δόθηκε με το υπ'αριθμ. 302/4-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6656/9-2-99 ερώτησης της Βουλευτού κ. 'Ελσας Παπαδημητρίου, σας γνωρίζουμε τα παρακάτω: 

Τα τελευταία χρόνια στο αρχαίο θέατρο του 'Αργους παραχωρήθηκε από το ΥΠ.ΠΟ. στο Δήμο 'Αργους προκειμένου να φιλοξενήσει περιορισμένο αριθμό εκδηλώσεων. Το 1995 - 96 οι εκδηλώσεις αυτές εντάχθηκαν στα πλαίσια του Φεστιβάλ Αθηνών και πολλαπλασιαζόμενες άρχισαν να επιβαρύνουν το ήδη καταπονημένο μνημείο. Για λόγους προστασίας του μνημείου αλλά και ασφαλείας των θεατών το ΥΠ.ΠΟ. δεν επέτρεψε τη χρήση του θεάτρου το 1997 και για τα επόμενα χρόνια. 

Μετά την απαγόρευση του ΥΠ.ΠΟ. για την χρήση του μνημείου εντάχθηκε στο Β' ΚΠΣ (ΠΕΠ Πελοπονήσου) η Μελέτη Στερεωτικών και Αναστηλωτικών έργων του θεάτρου με αρχική χρηματοδότηση 200.000.000 δρχ. Το έργο εντάχθηκε στην Προγραμματική Δήμου 'Αργους - ΥΠ.ΠΟ. ΤΑΠ με φορέα υλοποίησης τον Δήμο 'Αργους. Η Προγραμματική Σύμβαση ανέθεσε τον Αύγουστο του 1998 την εκπόνηση της προμελέτης και μελέτης. Η προμελέτη αναμένεται να παραδοθεί στο τέλος Μαρτίου τρέχοντος έτους, για να χορηγηθεί κατόπιν η κατά νόμον έγκριση του ΚΑΣ. Η μελέτη προβλέπεται να παραδοθεί τον Σεπτέμβριο του 1999, ώστε μετά την έγκριση του ΚΑΣ να ξεκινήσει η εκτέλεση του έργου. 

Η εφαρμογή της μελέτης μετά από την έγκρισή της από το ΚΑΣ και την δημοπράτησή της θα απαιτήσει ένα μεγαλύτερο ποσό, το οποίο προβλέπεται να ζητηθεί η ένταξη του έργου στο Γ' ΚΠΣ. 

Για την διάσωση της πολιτιστικής κληρονομιάς της πόλης του 'Αργους το ΥΠ.ΠΟ. έχει προχωρήσει τα τελευταία χρόνια στα εξής: 

1. Με την ΥΠΠΟ/ΔΑΑΜ/1404/528223-12-99 επιχορηγήθηκε ο Δήμος 'Αργους με το ποσόν των 20 εκ. δραχ. για επείγουσες εργασίες στερέωσης και αποκατάστασης στο αρχαίο θέατρο. 

2. Με ιδιαίτερη κήρυξη (ΥΑ/Α1/ΦΟ4/25506/861/27-8-81, ΦΕΚ 660/19-10-81) ολόκληρη η πόλη του Αργους αποτελεί Αρχαιολογικό Χώρο και υπόκειται στην προστασία και στον άμεση έλεγχο ως προς την έκδοση οικοδομικών αδειών, έργων κοινής ωφέλειας κλπ. και τον καθορισμό των υψών. 

3. Κάθε χρόνο κατά την τελευταία 5ετία διενεργούνται και περατώνονται από την αρμόδια Δ' ΕΠΚΑ 35-40 σωστικές ανασκαφές σε οικόπεδα ιδιωτών στην πόλη του 'Αργους, εργασίες που απορροφούν το μεγαλύτερο ποσό του προϋπολογισμού της. 

4. Την τελευταία 5ετία έχει διατεθεί για απαλλοτριώσεις στην πόλη του Αργους το ποσό των 500 εκ. δρχ. από το ΥΠ.ΠΟ.-ΤΑΠΑ για την προώθηση των ανασκαφικών ερευνών και την ενοποίηση των αρχαιολογικών χώρων της πόλης, της Αρχαίας Αγοράς, τη διαμόρφωση της περιοχής της Δειράδας και την προστασία από την δόμηση των δύο λόφων που δεσπόζουν της πόλης του 'Αργους με τις οχυρώσεις, τους προϊστορικούς οικισμούς και τα ιερά. 

5. Ξεκίνησε και ολοκληρώθηκε η καταγραφή, αποτύπωση και η κατάθεση μελέτης ομοιόμορφης περίφραξης, αρχαιολογικού καθαρισμού και τοποθέτησης πινακίδων σε όλα τα απαλλοτριωμένα οικόπεδα του 'Αργους με στόχο τον ευπρεπισμό τους. 

Μακροπρόθεσμος στόχος παραμένει η ενοποίηση των Αρχαιολογικών Χώρων του 'Αργους, έργο το οποίο απαιτεί μεγάλη ανασκαφική δράση και προγραμματίζεται από το ΥΠ.ΠΟ. και το Δήμο 'Αργους για πρόταση ένταξης στο Γ' ΚΠΣ. 

6. Διαμορφώθηκε ο προθάλαμος του Αρχαιολογικού Μουσείου του 'Αργους, ώστε να φιλοξενεί περιοδικές αρχαιολογικές εκθέσεις, ενώ για την προστασία των χάλκινων αντικειμένων του Μουσείου τοποθετήθηκαν δύο νέες προθήκες μέσα στην πρώτη αίθουσα των Εκθέσεων. 

Παράλληλα προετοιμάζεται έκθεση σε συνεργασία με το Δήμο Αργους με θέμα "Θεατρικοί χώροι, της αρχαίας πόλης του 'Αργους". 

'Εχει συντελεσθεί σημαντικό έργο για την αποθήκευση των αρχαίων ευρημάτων στο Αρχαιολογικό Μουσείο του 'Αργους με ένα σύγχρονο σύστημα καταγραφής, ομαδοποίησης - τακτοποίησης των ευρημάτων και καταχώρησής τους σε Η/Υ. 

Συνεχίζεται στα πλαίσια της Προγραμματικής Δήμου 'Αργους -ΥΠ.ΠΟ. η διαμόρφωση σε μουσειακό και πολιτιστικό χώρο των Στρατώνων του Καποδίστρια, καθώς και του αύλειου χώρου τους. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

12. Στην με αριθμό 6690/9-2-99 ερώτηση δόθηκε με το υπ'αριθμ. 307/4-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6690/10-2-99 ερώτησης του Βουλευτή κ. Λ. Κουρή, σας γνωρίζουμε τα παρακάτω: 

Η προστασία και ανάδειξη των μνημείων της περιοχής του Μαραθώνα αποτελεί δεδηλωμένο στόχο του ΥΠ.ΠΟ., το οποίο επεξεργάζεται ένα συνολικό πρόγραμμα στα πλαίσια της προετοιμασίας των Ολυμπιακών Αγώνων του 2004 και των ευρύτερων παρεμβάσεων στην περιοχή. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

13. Στην με αριθμό 6657/2-2-99 ερώτηση δόθηκε με το υπ'αριθμ. 303/4-3-99 έγγραφο από τον Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6657/9-2-99 ερώτηση της Βουλευτού κ. Ε. Παπαδημητρίου, σας γνωρίζουμε τα παρακάτω: 

Η προστασία και ανάδειξη των μνημείων της περιοχής του Μαραθώνα αποτελεί δεδηλωμένο στόχο του ΥΠ.ΠΟ., το οποίο επεξεργάζεται ένα συνολικό πρόγραμμα στα πλαίσια της προετοιμασίας των Ολυμπιακών Αγώνων του 2004 και των ευρύτερων παρεμβάσεων στην περιοχή. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

14. Στην με αριθμό 6709/10-2-99 ερώτηση δόθηκε με το υπ'αριθμ. 310/4-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6709/10-2-99 ερώτησης του Βουλευτή κ. Θ. Λεονταρίδη, σας γνωρίζουμε τα παρακάτω: 

Την τελευταία εικοσιπενταετία έχει καταβληθεί μεγάλη προσπάθεια από το ΥΠ.ΠΟ. για τη σωστή συντήρηση των τοιχογραφιών και τη στερέωση των προκτισμάτων του μοναστηριακού συγκροτήματος της Ιεράς Μονής Τιμίου Προδρόμου Σερρών, η οποία αποτελεί ένα από τα λαμπρότερα μνημεία της υστεροβυζαντινής περιόδου. 

Συμπληρωματικά προς τον χαρακτηρισμό της ως διατηρητέο μνημείο το ΥΠ.ΠΟ. στοχεύοντας στην προστασία του ευρύτερου περιβάλλοντος με την ΥΠΠΟ/ΑΡΧ/Β1/Φ37/9075/170/12-2-93, ΦΕΚ Β' 169/18-3-93 επαναπροκήρυξης, όρισε λωρίδα προστασίας σε ακτίνα 2 χιλιομέτρων εκατέρωθεων της κύριας και μοναδικής πρόσβασης που οδηγεί στη Μονή και καθ' όλο το μήκος της. 

Η ανακατασκευή του υφιστάμενου ασφαλτοστρωμένου δρόμου σε μεγάλη κλίμακα με πιθανές σκαφικές εργασίες θα μπορούσε να αλλοιώσει το περιβάλλον που έχει μείνει άθικτο ανά τους αιώνες. 

Μέχρι σήμερα δεν έχει αποσταλεί προς την αρμόδια 12η Εφορεία Βυζαντινών Αρχαιοτήτων αίτημα η μελέτη ανακατασκευής του δρόμου, για την οποία ας σημειωθεί ότι απαιτείται η προέγκριση του ΥΠ.ΠΟ. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

15. Στην με αριθμό 6647/9-2-99 ερώτηση δόθηκε με το υπ'αριθμ. 301/4-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6647/9-2-99 ερώτησης του Βουλευτή κ. Γ. Καρασμάνη, σας γνωρίζουμε τα παρακάτω: 

Οι χωρίς την έγκριση της αρμόδιας 11ης Εφορείας Βυζαντινών Αρχαιοτήτων επεμβάσεις ιδιωτών στον Ναό του Αγίου Αθανασίου στο Θεοδωράκι του Νομού Πέλλας, καθώς και η αποκατάσταση των αρχιτεκτονικών του στοιχείων από τις κακόμορφες μεταγενέστερες παρεμβάσεις αυξάνουν σημαντικά το κόστος για την εκτέλεση έργων συντήρησης και απαιτούν χρονοβόρες διαδικασίες. 

Το έργο μπορεί να αντιμετωπιστεί μόνο με την ένταξή του σε μεγάλο χρηματοδοτικό πρόγραμμα. Στα πλαίσια της συνολικής πολιτικής του ΥΠ.ΠΟ. για την προστασία και ανάδειξη των μνημείων της θρησκευτικής και πολιτιστικής μας κληρονομιάς, η αρμόδια 11η Εφορεία Βυζαντινών Μνημείων, επεξεργάζεται στα προτεινόμενα για το Γ' ΚΠΣ έργα ένα πλάνο για δημιουργία αρχαιολογικής διαδρομής αλλά και παρεμβάσεων σε σημαντικά βυζαντινά μνημεία της περιοχής που έχουν ήδη συνταγμένες μελέτες. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

16. Στην με αριθμό 6754/11-2-99 ερώτηση δόθηκε με το υπ' αριθμ. 312/4-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6754/11.2.1999 ερώτησης του Βουλευτή κ. Πέτρου Κουναλάκη, σας γνωρίζουμε τα παρακάτω: 

Η συνοικία της Κυριώτισσας, έχει χαρακτηρισθεί ως ιστορικός τόπος με την ΥΑ ΔΙΛΑΠ/Γ/983/25315/25.4.1980, ΦΕΚ Β' 468/9.5.1980. Με νεώτερη της παραπάνω κήρυξης νομοθεσία, η προστασία των ιστορικών τόπων πέρασε από το ΥΠ.ΠΟ. στο Υ.ΠΕ.ΧΩ.Δ.Ε., ειδικά δε τη διατηρητέα συνοικία της Κυριώτισσας Βέροιας, επειδή αφορά περιοχή της Β. Ελλάδος, η αρμοδιότητα αυτή περιήλθε στη Διεύθυνση Πολιτισμού του Υπουργείου Μακεδονίας - Θράκης. Οι άδειες λειτουργίας των καταστημάτων χορηγούνται από τον Δήμο Βέροιας. 

Στη συνοικία της Κυριώτισσας βρίσκονται δέκα ναοί της βυζαντινής και μεταβυζαντινής περιόδου, οι οποίοι έχουν χαρακτηρισθεί ως ιστορικά διατηρητέα μνημεία. Η προστασία των μνημείων αυτών καθώς και του περιβάλλοντος χώρου τους εμπίπτει στις αρμοδιότητες της 11ης Εφορείας Βυζαντινών Αρχαιοτήτων, η οποία και συναίνεσε για τη χορήγηση άδειας λειτουργίας καταστημάτων (ζαχαροπλαστεία, αναψυκτήριο, εστιατόριο, παραδοσιακό καφενείο) με συγκεκριμένες χρήσεις ώστε να εναρμονίζονται με τα κηρυγμένα μνημεία και τον παραδοσιακό χαρακτήρα της διατηρητέας συνοικίας. 

Με έγγραφό της από τις 12.11.98 η αρμόδια 11η ΕΒΑ ζήτησε από το Δήμο Βέροιας ζήτησε να διενεργηθεί έλεγχος για την τήρηση των όρων των συγκεκριμένων χρήσεων και σε περίπτωση μη εφαρμογής των σχετικών αποφάσεων να ανακαλέσει ο Δήμος τις άδειες λειτουργίας των καταστημάτων ή να μην προβεί στην έκδοση άδειας σε ήδη εν λειτουργία καταστήματα υγειονομικού ενδιαφέροντος. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

17. Στην με αριθμό 6660/9-2-99 ερώτηση δόθηκε με το υπ' αριθμ. 304/5-3-99 έγγραφο από την Υπουργό Πολιτισμού η ακόλουθη απάντηση: 

"Σε απάντηση της υπ' αριθμ. 6660/09-02-99 ερώτησης της Βουλευτού κ. 'Ελσας Παπαδημητρίου σας γνωρίζουμε ότι στην παρουσίαση του παπύρου, με τα κείμενα των βιβλίων 1 και 2 του Εμπεδοκλή που ανεκαλύφθη το 1990 στη βιβλιοθήκη του Στρασβούργου δεν παρέστη εκπρόσωπος του ΥΠ.ΠΟ., καθώς δεν ζητήθηκε συμμετοχή του. 

Η βράβευση και ο έπαινος του ερευνητικού έργου των Πανεπιστημιακών Καθηγητών δεν αποτελεί αρμοδιότητα του ΥΠ.ΠΟ., αλλά κατά κύριο λόγο της πανεπιστημιακής κοινότητας. 

Κώδικες με κείμενα αρχαίων ελλήνων συγγραφέων (φιλοσόφων, ιστορικών, ποιητών κλπ.) υπάρχουν σε όλες τις μεγάλες βιβλιοθήκες του κόσμου. Η μελέτη τους αποτελεί αντικείμενο εξειδικευμένων επιστημόνων (κλασικών φιλολόγων, παπυρολόγων, κλπ.), οι οποίοι ανήκουν σε πανεπιστημιακά και ερευνητικά κέντρα της Ελλάδας και του εξωτερικού. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

18. Στην με αριθμό 6673/9-2-99 ερώτηση δόθηκε με το υπ' αριθμ. 7395/5-3-99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση στην υπ' αριθμ. 6673/9.2.99 ερώτηση που κατατέθηκε στη Βουλή των Ελλήνων από τους Βουλευτές κυρίους Π. Κουρουμπλή και Π. Φωτιάδη, σας γνωρίζουμε τα εξής: 

1. Τα καλώδια δεν δημιουργούν ηλεκτρικό πεδίο διότι ο αγωγός, πέραν από την ηλεκτρική μόνωση, περιβάλλεται και από μολύβδινο μανδύα, ο οποίος είναι γειωμένος στα άκρα του. 

Επίσης το μαγνητικό πεδίο που αναπτύσσεται είναι πολύ ασθενές με ένταση που η μέγιστη τιμή της μπορεί να φθάσει υπό πλήρες φορτίο τα 4,5 μ.Τ στην επιφάνεια του εδάφους, τιμή που είναι 22 φορές μικρότερη του ορίου των 100 μ.Τ για συνεχή έκθεση, που θέτει η ICNIRP (Διεθνής Επιτροπής Προστασίας 'Εναντι Μη Ιονίζουσας Ακτινοβολίας). 

2. Η λύση της υπογειοποίησης Γραμμών Μεταφοράς αποτελεί την βέλτιστη περιβαλλοντικά λύση, παρόλο το πολλαπλάσιο κόστος της σε σχέση με τις εναέριες Γ.Μ. αλλά είναι εφικτή μόνο όταν υπάρχουν διαμορφωμένοι δρόμοι, εφαρμόζεται δε διεθνώς μέσα στις μεγάλες πόλεις. 

Υπόγειες καλωδιακές Γ.Μ. 150 KV και μάλιστα μεγαλύτερης ισχύος από αυτές, που θα εγκατασταθούν στην περιοχή Αντιρρίου, υπάρχουν στην Αθήνα και Θεσσαλονίκη, και διέρχονται από τα κεντρικότερα σημεία των πόλεων (π.χ. Οδοί Πανεπιστημίου, Ηρώδου του Αττικού κλπ.). 

3. Το ΥΠΕΧΩΔΕ σε συνεργασία με την Κοινοπραξία Γέφυρα, υπεύθυνη της κατασκευής της Γέφυρας Ρίου - Αντιρίου και τη ΔΕΗ διερευνούν τη δυνατότητα τεχνικά αποδεκτής για το έργο λύσης, ώστε το έργο να γίνει εμπρόθεσμα και οι τυχόν αντιδράσεις των κατοίκων να αποφευχθούν. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

19. Στην με αριθμό 6813/12-2-99 ερώτηση δόθηκε με το υπ' αριθμ. 7446/5-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 6813/12-2-1999 που κατέθεσε ο Βουλευτής κ. Ευάγγελος Μπασιάκος, σας γνωρίζουμε ότι από την κείμενη νομοθεσία και ειδικότερα από τις διατάξεις του άρθρου 24 του ν. 2130/93 δεν προβλέπεται απαλλαγή από το ΤΑΠ, των ακινήτων που βρίσκονται με εντός σχεδίου αλλά είναι δεσμευμένα για κοινωφελείς χρήσεις και δεν έχει κινηθεί η διαδικασία απαλλοτρίωσής τους. 

Η Υπουργός 

ΒΑΣΩ ΠΑΠΑΝΔΡΕΟΥ" 

20. Στην με αριθμό 6735/11-2-99 ερώτηση δόθηκε με το υπ' αριθμ. 198/4-3-99 έγγραφο από τον Υπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση με αριθμ. πρωτ. 6735/11.2.99 που κατατέθηκε στη Βουλή από το Βουλευτή κ. Ακήφογλου Μπιρόλ και αφορά την λειτουργία του Κέντρου Υγείας Εχίνου, σας πληροφορούμε τα εξής: 

1. Στην ορεινή περιοχή του Ν. Ξάνθης, όπου κατοικεί περίπου το 25% του συνολικού πληθυσμού, λειτουργούν δύο (2) κέντρα Υγείας, ένα στη Σταυρούπολη και ένα στον Εχίνο, στο οποίο αναφέρεται η ερώτηση. 

2. Στην υπόλοιπη ευρύτερη πεδινή περιοχή, όπου βέβαια και το μεγαλύτερο μέρος του επαρχιακού πληθυσμού το Νομού δεν υπάρχει Κέντρο Υγείας και ο πληθυσμός εξυπηρετείται για πρωτοβάθμια περίθαλψη από το Γενικό Νομαρχιακό Νοσοκομείο Ξάνθης. 

3. Η Δ/νση του Νοσοκομείου, είναι σε διαρκή συνεργασία με τη Δ/νση και τα στελέχη του Κ.Υ. Εχίνου, προκειμένου να εκτιμηθεί αντικειμενικά η κατάσταση και να δοθούν λύσεις στις ανάγκες του. 

4. Με βάση της αρχής της αποτελεσματικότερης λειτουργίας και αντιμετώπισης των νοσηλευτικών αναγκών του συνόλου των κατοίκων του Νομού και την ισόρροπη κάλυψή τους και με δεδομένο ότι το Νοσοκομείο εξυπηρετεί συνολικά όλους τους κατοίκους σε δευτεροβάθμια περίθαλψη και το μεγαλύτερο μέρος του πληθυσμού σε πρωτοβάθμια περίθαλψη, γίνεται η κατανομή των διαθέσιμων πόρων του. 

5. Ειδικότερα για το Κ.Υ. Εχίνου ελήφθησαν πρόσφατα μέτρα που αναβαθμίζουν σημαντικά την λειτουργία του και μέσα στα πλαίσια των σημερινών δυνατοτήτων, κάτι για το οποίο ενημερώθηκε έγκαιρα ο νέος δήμαρχος της περιοχής με τον οποίο είχε συνεργασία η Διοίκηση του Νοσοκομείου. 

Α. Η ειδική παθολόγος και Διευθύντρια του Κ.Υ. Εχίνου, που κάλυπτε ανάγκες του Νοσοκομείου, επέστρεψε από 1.12.98 (μόλις προσλήφθηκαν νέοι ιατροί στο νοσοκομείο) στο Κ.Υ. Εχίνου, όπου και προσφέρει τις υπηρεσίες της. 

Β. 'Ηδη με το πρόγραμμα εφημεριών που έχει εγκριθεί, το Κ.Υ. Εχίνου εφημερεύει από 1.3.99 σε καθημερινή βάση. 

Γ. Εφαρμόζεται "ΕΤΗΣΙΟ ΠΡΟΓΡΑΜΜΑ ΠΡΟΛΗΠΤΙΚΗΣ ΠΑΙΔΙΑΤΡΙΚΗΣ ΣΤΑ ΧΩΡΙΑ ΤΗΣ ΟΡΕΙΝΗΣ ΠΕΡΙΟΧΗΣ", από το Παιδιατρικό Ιατρείο του Κ.Υ. Εχίνου και μάλιστα πρόσφατα βραβεύτηκε γι' αυτήν τη δραστηριότητά του ο Παιδίατρος του Κ.Υ. από την Ακαδημία Αθηνών. 

6. Από το σύνολο των 60 Οργανικών θέσεων του Κέντρου Υγείας Εχίνου υπάρχουν μόνο ένδεκα (11) κενές οργανικές θέσεις. 

Ο Υπουργός 

Λ. ΠΑΠΑΔΗΜΑΣ" 

21. Στην με αριθμό 6604/8-2-99 ερώτηση δόθηκε με το υπ' αριθμ. 7659/3-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 6604/8-2-99 ερώτησης, που κατέθεσε ο Βουλευτής κ. Λευτ. Παπαγεωργόπουλος, σχετικά με τα μέτρα που προτίθεται να πάρει η Κυβέρνηση για την αποκατάσταση των ζημιών που υπέστησαν οι κάτοικοι της περιοχής Ιστιαίας Ευβοίας από ισχυρό σεισμό, σας πληροφορούμε τα εξής: 

'Οπως μας εγνώρισε η Περιφέρεια Στερεάς Ελλάδας, με το αριθμ. 1220/15-2-1999 έγγραφό της, από την επομένη ημέρα του σεισμού άρχισε η καταγραφή των ζημιών στην περιοχή της Β. Ευβοίας από συνεργεία του ΥΠΕΧΩΔΕ, της Περιφέρειας Στ. Ελλάδας και της Ν.Α. Ευβοίας. 

Ειδικά για τις ζημιές στα σχολικά κτίρια συστήθηκε ειδική επιτροπή του ΟΣΚ ύστερα από συνεργασία του Γενικού Γραμματέα της Περιφέρειας Στερεάς Ελλάδας και του Προέδρου του ΟΣΚ. 

Τέλος υποβλήθηκε αίτημα από τη Ν.Α. Ευβοίας προς το ΥΠΕΧΩΔΕ για χαρακτηρισμό της Β. Ευβοίας ως πληγείσας περιοχής και την ένταξή της σε Πρόγραμμα Αποκατάστασης. 

Η Υπουργός 

ΒΑΣΩ ΠΑΠΑΝΔΡΕΟΥ" 

22. Στην με αριθμό 6745/11-2-99 ερώτηση δόθηκε με το υπ' αριθμ. 564/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6745/11-2-99, που κατέθεσε ο Βουλευτής κ. Β. Γιοβανούδας, σας πληροφορούμε τα εξής: 

Προωθείται διάταξη σύμφωνα με την οποία, οι μη εγγεγραμμένοι στο Μητρώο Αγροτών θα δύναται να εγγραφούν και εκ των υστέρων σ' αυτό, προκειμένου να κριθούν δικαιούχοι των ευεργετημάτων του ν. 2520/99. 

Ο Υφυπουργός 

ΝΤ. ΒΡΕΤΤΟΣ" 

23. Στην με αριθμό 6763/11-2-99 ερώτηση δόθηκε με το υπ' αριθμ. 569/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6763/11-2-99 που κατέθεσαν οι Βουλευτές κύριοι Ν. Τσιαρτσιώνης και Γ. Καρασμάνης σας πληροφορούμε τα εξής: 

Κατά την παραγωγική περίοδο 1998-99 υπήρξε σημαντική μείωση της παραγωγής των εσπεριδοειδών λόγω των κακών καιρικών συνθηκών που επεκράτησαν κατά την περίοδο της ανθοφορίας (άνοιξη 1998). 'Ετσι οι ποσότητες που προορίζοντο για εξαγωγές υπέστησαν μείωση. 

Είναι γεγονός ότι η κακή οικονομική κατάσταση των παραδοσιακών "Ανατολικών" πελατών τους οδήγησε σε υποκατανάλωση με αποτέλεσμα τα ποσοστά των εξαγωγών μας σε αυτές τις παραδοσιακές αγορές να μειωθούν σημαντικά. Αυτήν την χρονική περίοδο η τιμή των πορτοκαλιών στον παραγωγό κυμαίνεται από 70-90 δρχ./κιλό. Εδώ θα πρέπει να σημειωθεί ότι οι ποσότητες που βάσει συμβολαίων απορροφούνται από τις βιομηχανίες χυμοποίησης βρίσκονται σε εξέλιξη και δεν υπάρχουν προς το παρόν προβλήματα διάθεσης. Λαμβάνοντας υπ' όψη το γεγονός ότι προχωρούμε προς το τέλος της παραγωγικής περιόδου των πορτοκαλιών θεωρούμε ότι δεν θα υπάρξει πρόβλημα απορρόφησης της παραγωγής. 

Σχετικά με τα μέτρα για την προώθηση των εξαγωγών μας, με σκοπό την αύξηση της ανταγωνιστικότητας των προϊόντων μας στην Κοινοτική και την Διεθνή αγορά, αλλά και για την εξεύρεση νέων αγορών, μετά την οικονομική κρίση των αγορών της Κεντρικής και Ανατολικής Ευρώπης που αποτελούσαν τις παραδοσιακές αγορές των εσπεριδοειδών μας (85-90% των συνολικών εξαγωγών μας οδηγείτο στις αγορές της Κ. και Α. Ευρώπης), το Υπουργείο Γεωργίας στα πλαίσια σχετικής συγκροτηθείσης Επιτροπής διαμόρφωσε ένα σχέδιο διαρθρωτικού προγρ/τος το οποίο περιελάμβανε την ποιοτική βελτίωση και την διαχρονική κλιμάκωση της παραγωγής. Το σχέδιο αυτό υποβλήθηκε στις αρμόδιες Υπηρεσίες, της Κοινότητας προς έγκριση από τον Ιούλιο του 1998. 

Μετά από σχετικές διαβουλεύσεις με τις αρμόδιες Κοινοτικές Υπηρεσίες αποφασίστηκε η συμπλήρωση του εν λόγω σχεδίου και με μέτρα που αφορούν τον εκσυγχρονισμό του Μεταποιητικού τομέα για την παραγωγή νέων προϊόντων, τη βελτίωση του τομέα της εμπορίας καθώς και με μέτρα που αφορούν την εξυγίανση της παραγωγής, ήτοι την οριστική εγκατάλειψη της καλλιέργειας σε ορισμένες ειδικές περιπτώσεις. Το πρόγραμμα αυτό ως ολοκληρωμένο θα ξαναϋποβληθεί στην Κοινότητα το συντομότερο δυνατό και θα καταβληθεί κάθε προσπάθεια σε όλα τα επίπεδα των Κοινοτικών διαβουλεύσεων για την έγκρισή του το δυνατό συντομότερα. 

Θα καταβληθεί επίσης κάθε προσπάθεια για την βελτίωση του καθεστώτος των εξαγωγικών επιδοτήσεων το οποίο εφαρμόζεται στα πλαίσια της νέας ΚΟΑ των Οπωροκηπευτικών Καν. (ΕΚ) 2200/96, τόσο όσον αφορά τις διαδικασίες, όσο και το ύψος της εξαγωγικής επιδότησης. 'Ηδη από την αρχή της εφαρμογής του μέχρι σήμερα, έχουν γίνει ουσιαστικές βελτιώσεις μετά από τις συνεχείς προσπάθειες του Υπουργείου Γεωργίας και ως προς το ύψος της Κοινοτικής επιδότησης, από 35 ECU/ton. στα πορτοκάλια αυξήθηκε στα 50 ECU/ton. και όσον αφορά την ποσοστιαία σχέση μεταξύ πιστοποιητικών Α2 και Β και έγινε 33% και 67% αντίστοιχα, από το αντίστροφο που ήταν στην έναρξη εφαρμογής του καθεστώτος. 

Ο Υφυπουργός 

ΝΤ. ΒΡΕΤΤΟΣ" 

24. Στην με αριθμό 6808/12-2-99 ερώτηση δόθηκε με το υπ' αριθμ. 572/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6808/12.2.99 που κατέθεσαν οι Βουλευτές κύριοι Στ. Παπαδόπουλος, Π. Φουντουκίδου, Γ. Καρασμάνης, Θ. Λεονταρίδης, Μ. Ακήφογλου, θ. Πασσαλίδης, Η. Βεζδρεβάνης, Σ. Τσιτουρίδης και Ε. Μπασιάκος, σχετικά με την πρόταση της Ε.Ε. για ολοκληρωτική αντικατάσταση των ελληνικών ποικιλιών Μαύρα και Τσεμπέλια και μεταφορά της ποσόστωσης αυτών στα καπνά της ποικιλίας Κατερίνης, σας πληροφορούμε τα εξής: 

Οι ελληνικές αρχές απ' την πρώτη στιγμή που γνωστοποιήθηκε η πρόταση της COMMISSION σχετικά με την ολοκληρωτική αντικατάσταση μέσα σε τρία χρόνια, των ελληνικών ποικιλιών Μαύρα και Τσεμπέλια, εξέφρασαν την αντίθεσή τους προς όλες τις αρμόδιες υπηρεσίες της Ε.Ε. 

Τα προς τούτο ισχυρά επιχειρήματα που κατατέθηκαν και υποστηρίχθηκαν διαφαίνεται ότι κατ' αρχήν έγιναν κατανοητά από τις υπηρεσίες της Επιτροπής με συνέπεια όπως εκτιμούμε να καταθέσουν ενδεχομένως βελτιωμένη πρόταση. 

Ωστόσο η βελτιωμένη αυτή πρόταση είναι διαπραγματεύσιμη δεδομένου ότι συνδέεται και με την αβασάνιστη πρόταση μεταφοράς της ποικιλίας "Κατερίνη" σε άλλη κοινοτική χώρα αλλά και με την μη ικανοποίηση του ελληνικού αιτήματος για αύξηση της πριμ στην VIII ομάδα ποικιλιών που περιλαμβάνει τις ελληνικές ποικιλίες Κ.Κ. Κλασσικά. 

Επομένως, εφόσον στα πλαίσια της συνεχιζόμενης διαπραγμάτευσης δεν ικανοποιηθούν στον επιθυμητό βαθμό οι ελληνικές θέσεις, η ελληνική πλευρά θα αρνηθεί την ψήφιση του κανονισμού κατά την υποβολή του στο προσεχές Συμβούλιο. 

Ο Υφυπουργός 

ΝΤ. ΒΡΕΤΤΟΣ" 

25. Στην με αριθμό 6732/11-2-99 ερώτηση δόθηκε με το υπ' αριθμ. 561/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6732/11-2-99 που κατέθεσε ο Βουλευτής κ. Η. Βεζδρεβάνης, σχετικά με τη μείωση απόδοσης ελαιολάδου στο Ν. Θεσπρωτίας, σας πληροφορούμε τα εξής: 

Σχετικά με τη μειωμένη φετινή εσοδεία ελαιολάδου στο Νομό Θεσπρωτίας που αποδίδεται από τους παραγωγούς στην κακή εφαρμογή των από εδάφους δολωματικών ψεκασμών καταπολέμησης του δάκου, επισημαίνουμε ότι: 

1. Η εκτίμηση της αρμόδιας Υπηρεσίας του Υπ. Γε. (Δ/νση Προστασίας Φυτ. Παραγωγής), από την περίοδο ανθοφορίας της ελιάς ακόμη (Μάιος 1998), ήταν ότι η παραγωγή λαδιού στον ως άνω Νομό θα είναι μειωμένη και συγκεκριμένα γύρω στο 20-25% της πλήρους παραγωγής λόγω της περιορισμένης ανθοφορίας των ελαιοδένδρων. 

2. Από τεχνικής πλευράς δεν υπάρχουν διαφορές στην αποτελεσματικότητα της προστασίας της ελαιοπαραγωγής μεταξύ των δολωματικών ψεκασμών από αέρος και εδάφους, εφ' όσον και στις δύο περιπτώσεις εφαρμοστούν σωστά οι τεχνικές προδιαγραφές δακοκτονίας. 

3. Το Υπουργείο Γεωργίας έχει ήδη κάνει ενέργειες ώστε για την προσεχή ελαιοκομική περίοδο να εξασφαλιστούν: 

α) Τα απαραίτητα δακοκτόνα υλικά (εντομοκτόνα, ελκυστικές ουσίες, ψεκαστήρες, γυάλινες παγίδες κλπ.) 

β) Το απαιτούμενο προσωπικό (τομεάρχες γεωπόνους, εργατοτεχνικό προσωπικό) και 

γ) Οι απαραίτητες πιστώσεις για την εξυπηρέτηση του προγράμματος δακοκτονίας. 

'Ολα τα παραπάνω θα διατεθούν έγκαιρα στις Νομαρχιακές Αυτοδιοικήσεις των ελαιοκομικών περιοχών της χώρας, προκειμένου να ξεκινήσουν γύρω στις αρχές Ιουλίου το πρόγραμμα καταπολέμησης του δάκου της ελιάς. Για να έχουμε όμως σωστή εφαρμογή του προγράμματος καταπολέμησης, απαιτείται η ενεργός συμμετοχή όλων των εμπλεκομένων ντόπιων φορέων της περιοχής (Ενώσεων, Συνεταιρισμών και των ίδιων των παραγωγών) κάτω από τις τεχνικές οδηγίες των ειδικών γεωπόνων της αρμόδιας Δ/νσης Γεωργίας, έτσι ώστε ο έλεγχος των συνεργείων ψεκασμού να είναι διαρκής, οι τεχνικές προδιαγραφές δακοκτονίας να εφαρμόζονται με ακρίβεια, για να έχουμε την καλύτερη δυνατή προστασία της ελαιοπαραγωγής από τον βασικό της εχθρό, τον δάκο. 

Ο Υφυπουργός 

ΝΤ. ΒΡΕΤΤΟΣ" 

26. Στην με αριθμό 6752/11-2-99 ερώτηση δόθηκε με το υπ' αριθμ. 567/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6752/11-2-99 που κατέθεσε η Βουλευτής κ. Π. Φουντουκίδου σχετικά με την καταβολή αποζημιώσεων από τον ΕΛΓΑ στους δικαιούχους, σας πληροφορούμε τα εξής: 

Το εν λόγω θέμα συζητήθηκε στις 15-2-99 με αφορμή την με αρ. 599/8-2-99 επίκαιρη ερώτηση και στα Πρακτικά Συνεδρίασης της ίδιας ημέρας περιέχεται και η σχετική απάντηση. 

Ο Υφυπουργός 

ΝΤ ΒΡΕΤΤΟΣ" 

27. Στην με αριθμό 6760/11-2-99 ερώτηση δόθηκε με το υπ' αριθμ. 568/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 6760/11.2.99 που κατέθεσε ο Βουλευτής κ. Χ. Παπαθανασίου σχετικά με ζημιές στην καλλιέργεια φασολιών από δυσμενείς καιρικές συνθήκες, σας πληροφορούμε τα εξής: 

Το Υπουργείο Γεωργίας με το αριθμ. 334/Θ/4.3.99 έγγραφό του, ζήτησε από τη Νομαρχιακή Αυτοδιοίκηση Φλώρινας να προβεί διά της Δ/νσης Γεωργίας σε εξατομίκευση των ζημιών που προκλήθηκαν στην παραγωγή φασολιών από παρατεταμένες υψηλές θερμοκρασίες και χιονοπτώσεις κατά το έτος 1998 και στη συνέχεια Θα προωθήσει σχέδιο κοινής απόφασης των Υπουργών Γεωργίας και Οικονομικών για έγκριση από την Ε.Ε. και υπογραφή από τους αναφερόμενους Υπουργούς, στο οποίο θα προβλέπεται η χορήγηση οικονομικής ενίσχυσης στους ζημιωθέντες σοβαρά αγρότες. 

Ο Υφυπουργός 

ΝΤ. ΒΡΕΤΤΟΣ" 

28. Στις με αριθμό 6746/11.2.99 και 6836/15.2.99 ερωτήσεις δόθηκε με το υπ' αριθμ. 565/8-3-99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στις ερωτήσεις 6746/11.2.99 και 6836/15.2.99 που κατέθεσαν οι Βουλευτές κύριοι Β. Γιοβανούδας και Θ. Δημοσχάκης, σχετικά με τη χάραξη αγροτικής πολιτικής, για τα θέματα της αρμοδιότητάς μας σας πληροφορούμε τα εξής: 

1. Σχετικά με τη ρύθμιση των αγροτικών χρεών επισημαίνουμε ότι, πρόσφατα (10.2.99) η Κυβέρνηση ανακοίνωσε τα ακόλουθα: 

Πρώτο: Διαγραφή όλων των τόκων ποινής 

Δεύτερο: Διαγραφή του 50% των δεδουλευμένων τόκων 

Τρίτο: Σύναψη νέου δανείου για το ποσό που θα προκύψει από τις δύο διαγραφές. Το δάνειο αυτό θα έχει τα εξής χαρακτηριστικά: 

- Θα έχει δεκαετή διάρκεια 

- Θα έχει μειωμένο επιτόκιο κατά τέσσερις μονάδες σε σχέση με το εκάστοτε ισχύον επιτόκιο χορηγήσεων για δάνεια του είδους αυτού της ΑΤΕ, για την πρώτη διετία. 

- Θα έχει κυμαινόμενο επιτόκιο μετά την πρώτη διετία. 

Μετά την πρόσφατη αυτή Κυβερνητική εξαγγελία για ρύθμιση των αγροτικών χρεών οι υπηρεσίες της ΑΤΕ επεξεργάζονται το πλαίσιο της ρύθμισης αυτής και σύντομα θα εκδοθεί σχετική εγκύκλιος. 

Τα επιτόκια χορηγήσεων της Τράπεζας εξαρτώνται άμεσα από το κόστος άντλησης του χρήματος. Η Αγροτική Τράπεζα της Ελλάδος τα δύο τελευταία χρόνια έχει μειώσει τα επιτόκια χορηγήσεών της προς τους κατά κύριο επάγγελμα αγρότες για μεν τα βραχυπρόθεσμα δάνεια κατά 6 εκατοστιαίες μονάδες, για δε τα μεσοπρόθεσμα κατά 4 εκατοστιαίες μονάδες. Επίσης η Αγροτική Τράπεζα από 1.2.99 εξήγγειλε νέα μείωση των επιτοκίων χορηγήσεων κατά μία εκατοστιαία μονάδα των βραχυπροθέσμων και μεσοπροθέσμων δανείων. 'Ετσι τα επιτόκια των βραχυπροθέσμων δανείων προς τους κατά κύριο επάγγελμα αγρότες κυμαίνονται, σήμερα από 13% έως 15%, ενώ το επιτόκιο των μεσοπρόθεσμων δανείων ανέρχεται, σε 15%. 

Επίσης η ΑΤΕ με σχετικές αποφάσεις του Διοικητικού της Συμβουλίου για να ενισχύσει ακόμη περισσότερο τους αγρότες, στους νέους μέχρι 40 ετών κατά κύριο επάγγελμα αγρότες χορηγεί χαμηλότοκα μεσοπρόθεσμα δάνεια με σταθερό για 3 χρόνια επιτόκιο 12% και βραχυπρόθεσμα δάνεια με χαμηλό σταθερό επιτόκιο 8,5%, στους δε λοιπούς αγρότες χορηγεί μεσοπρόθεσμα δάνεια με σταθερό για 3 χρόνια επιτόκιο 13%. 

'Οσον αφορά το κόστος παραγωγής επισημαίνουμε ότι: 

α) Για το πετρέλαιο, που αποτελεί την κύρια πηγή ενέργειας και στη γεωργία έχει μειωθεί η τιμή του ειδικού φόρου κατανάλωσης (Ε.Φ.Κ.), που το επιβαρύνει κατά 40% (νόμος 2648/1998 ΦΕΚ 238/Α/ 22.10.98) με ποσοστό καθορισμού της επιστροφής σε 1,59% για τα προϊόντα φυτικής παραγωγής και 0,45% για τα προϊόντα ζωικής παραγωγής. 

Το ηλεκτρικό ρεύμα που χρησιμοποιείται για τη λειτουργία των γεωργικών εκμεταλλεύσεων επιβαρύνεται με ειδική τιμή ανά κιλοβατώρα (ΚWH), η οποία την περίοδο αυτή ανέρχεται στις 10,84 δρχ. για τη χαμηλή τάση (Χ.Τ.) και 9,43 για τη μέση τάση (Μ.Τ.). 

β) Το αίτημα για τη μείωση του Φ.Π.Α. που επιβαρύνονται, τα αγροτικά μηχανήματα και εργαλεία αντιμετωπίζεται στα πλαίσια της γενικότερης οικονομικής πολιτικής. 

γ) Επίσης με σχετικές δεσμευτικές συμφωνίες με τις επιχειρήσεις μειώνονται οι τιμές για τα φυτοφάρμακα έως και 12% και για τα λιπάσματα έως 5%. 

Βέβαια οι προσπάθειές μας για τη μείωση του κόστους παραγωγής συνεχίζονται καθόσον αποτελεί το σημαντικότερο μέτρο για την αύξηση της ανταγωνιστικότητας των αγροτικών μας προϊόντων. 

Ο Υφυπουργός 

ΝΤ. ΒΡΕΤΤΟΣ" 

29. Στην με αριθμό 6620/8-2-99 ερώτηση δόθηκε με το υπ'αριθμ. 7845/4-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 6620/8-2-99 που κατατέθηκε από τη Βουλευτή κ. Π. Φουντουκίδου και αφορά την επέκταση των ρυθμίσεων των διατάξεων του άρθρου 57 παρ. 10 του ν. 1943/91 σε υπαλλήλους των Ν.Π.Ι.Δ. και του Ιδιωτικού Τομέα, σας γνωρίζουμε ότι όπως προκύπτει από τις διατάξεις του άρθρου 57 παρ. 10 του ν. 1943/91, οι υπάλληλοι των φορέων του Δημόσιου τομέα, όπως αυτός προσδιορίζεται στο άρθρο 51 του ν. 1892/90 με οποιαδήποτε σχέση και αν υπηρετούν, εκλεγόμενοι δήμαρχοι, πρόεδροι κοινοτήτων, δημοτικοί κοινοτικοί ή νομαρχιακοί σύμβουλοι, εφ' όσον υπηρετούν σε άλλο δήμο ή κοινότητα μετά από αίτηση τους, μετατίθενται ή αποσπώνται στην πόλη ή στο χωριό όπου έχουν εκλεγεί και σε περίπτωση που δεν υπάρχει αντίστοιχη υπηρεσία μετατίθενται ή αποσπώνται σε υπηρεσία της πλησιέστερης πόλης ή χωριού του δήμου ή της κοινότητας όπου εκλέχθηκαν. 

Η μετάθεση ή η απόσπαση σύμφωνα με τα ανωτέρω, γίνεται σε περιφερειακό τμήμα της υπηρεσίας στην οποία ανήκει ο εκλεγμένος υπάλληλος. Αυτό δεν μπορεί να εφαρμοστεί για τους υπαλλήλους Ν.Π.Ι.Δ. που δεν έχουν περιφερειακές υπηρεσίες, ούτε βέβαια για τους υπαλλήλους του Ιδιωτικού Τομέα. 

Η Υπουργός 

ΒΑΣΩ ΠΑΠΑΝΔΡΕΟΥ" 

30. Στην με αριθμό 6797/12-2-99 ερώτηση δόθηκε με το υπ'αριθμ. 3270/5-3-99 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 6797/12-2-99 που κατέθεσε ο Βουλευτής κ. Θ. Στάθης σχετικά με τον συντάξιμο χρόνο των του Πολεμικού Ναυτικού σας γνωρίζονται τα εξής: 

Η κατάταξη των Διόπων εθελοντών ρυθμίσθηκε από το ΝΔ 445/74 "Περί ιεραρχίας και προαγωγών των ανθυπασπιστών και μονίμων εθελοντών των ΕΔ", σύμφωνα με τον οποίο ο χρόνος φοίτησης σε Σχολές Εμπορικού Ναυτικού ή σε οποιαδήποτε άλλη Σχολή δε λαμβάνεται υπόψη στη βαθμολογική ή μισθολογική εξέλιξη. 

Για την αλλαγή του καθεστώτος αυτού και προκειμένου να προσμετρήσει στη συγκεκριμένη κατηγορία στρατιωτικών, ο χρόνος φοίτησης σε Σχολές Εμπορικού Ναυτικού ή σε οποιαδήποτε άλλη Σχολή, ως συντάξιμος χρόνος, απαιτείται συνταξιοδοτική ρύθμιση του Υπουργείου Οικονομικών. 

Το Υπουργείο μας δεν έχει αντίρρηση για μια τέτοιου είδους ρύθμιση. 

Ο Υφυπουργός 

ΔΗΜ. ΑΠΟΣΤΟΛΑΚΗΣ" 

31. Στην με αριθμό 6716/10-2-99 ερώτηση δόθηκε με το υπ'αριθμ. 735/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Αναφερόμενοι στην 6716/10-2-99 ερώτηση, που κατατέθηκε στη Βουλή από τους Βουλευτές κυρίους Μ. Αγγουράκη και Ν. Γκατζή σας πληροφορούμε τα εξής: 

'Οπως μας γνώρισε η Επιθεώρηση Εργασίας Βοτανικού της Νομαρχιακής Αυτοδιοίκησης Αθήνας, η επιχείρηση "ΚΑΤΑΝΑΛΩΤΗΣ" έχει κηρυχθεί από 3Ο-9-98 σε πτώχευση, εκκρεμεί δε η εκδίκαση αίτησης για συντηρητική κατάσχεση της κινητής περιουσίας της. 

Η εν λόγω επιχείρηση οφείλει στους 39 εργαζομένους της δεδουλευμένες αποδοχές και αποζημιώσεις, τις οποίες δεν κατέβαλε λόγω οικονομικής αδυναμίας. 'Ηδη, πάντως η επιχείρηση έχει καλέσει τους εργαζομένους να παραλάβουν τις καταγγελίες της σύμβασης εργασίας για την εγγραφή τους στους κατά τόπους καταλόγους των υπηρεσιών του Οργανισμού Απασχόλησης Εργατικού Δυναμικού (ΟΑΕΔ) για λήψη του επιδόματος ανεργίας. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

32. Στην με αριθμό 6767/11-2-99 ερώτηση δόθηκε με το υπ'αριθμ. 742/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6767/11-2-99 ερώτηση, που κατατέθηκε στη Βουλή από το Βουλευτή κ. Ν. Τσιαρτσιώνη, σχετικά με τον πλειστηριασμό κατοικίας πολύτεκνου δανειολήπτη από ΕΚΤΕ, σας πληροφορούμε τα εξής: 

Από τον Οργανισμό Εργατικής Κατοικίας (ΟΕΚ) τα παλαιά δάνεια χορηγούνταν, σύμφωνα με τα όσα όριζε ο ν. 1138/72, κατά το ήμισυ από κεφάλαια του ΟΕΚ και κατά το υπόλοιπο ήμισυ από τραπεζικά κεφάλαια. Το τμήμα του δανείου που καλυπτόταν από κεφάλαια του ΟΕΚ, ήταν άτοκο, ενώ το τμήμα του δανείου που δινόταν από τις Τράπεζες ήταν έντοκο. Δυστυχώς επί σειρά ετών υπήρχε νοοτροπία των δανειοληπτών να μην καταβάλλουν τις δόσεις αποπληρωμής των δανείων τους αφήνοντας τα χρέη να συσσωρεύονται, με αποτέλεσμα, κάποια στιγμή, οι Τράπεζες να μη δέχονται πλέον να συνάψουν συμβάσεις με τον ΟΕΚ για παροχή δανείων σε δικαιούχους κάτι που φυσικά απέβαινε σε βάρος όλων των άλλων δικαιούχων του Οργανισμού που περίμεναν να τους παρασχεθεί στεγαστική συνδρομή. Παρ' όλα αυτά, ο ΟΕΚ σε ό,τι αφορούσε το άτοκο ήμισυ των παλαιών δανείων, που είχε καλυφθεί από δικά του κεφάλαια, δεν προχώρησε ποτέ σε ενέργειες για την είσπραξη των παλαιών χρεών. Οι Τράπεζες όμως, το 1994, με ειδική ρύθμιση, έλαβαν από το ελληνικό Δημόσιο σε ομόλογα τα χρέη των παλαιών δανειοληπτών, βεβαιώνοντας παράλληλα τις ληξιπρόθεσμες οφειλές στις Οικονομικές Εφορίες, προκειμένου έτσι να εισπραχθούν αυτές από τους οφειλέτες. 

Προφανώς ο κ. Νεζερίτης, εκτός των παλαιών αυτών βεβαιωμένων στις ΔΟΥ, οφειλών, συνέχισε να μην καταβάλει στην Κτηματική Τράπεζα και τις τρέχουσες δόσεις, με αποτέλεσμα η Τράπεζα, ασκώντας τα νόμιμα δικαιώματά της να βγάλει το σπίτι του εν λόγω οφειλέτη σε πλειστηριασμό. Πάντως στην όλη αυτή διαδικασία, ο ΟΕΚ δεν είχε καμία ανάμιξη ούτε είχε αρμοδιότητα να προβεί σε ρύθμιση των χρεών των δανειοληπτών προς τις Τράπεζες, αφού σε ό,τι αφορούσε το άτοκο τμήμα του δανείου που είχε χορηγηθεί από κεφάλαια του Οργανισμού, δεν διεκδίκησε ποτέ τις οφειλές. 'Αρα, δεν φέρει καμία ευθύνη για την περίπτωση του πλειστηριασμού. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

33. Στην με αριθμό 6615/8-2-99 ερώτηση δόθηκε με το υπ'αριθμ. 712/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6615/8-2-99 ερώτηση, που κατατέθηκε στη Βουλή από τους Βουλευτές κυρίους Ν. Γκατζή και Αχ. Κανταρτζή, για τη βελτίωση συνθηκών εργασίας στο 304 ΠΕΒ, σας πληροφορούμε τα εξής: 

Στην εργατική νομοθεσία για τα θέματα υγιεινής και ασφάλειας των εργαζομένων προβλέπονται μεταξύ των άλλων υποχρεώσεις για τους εργοδότες και για την Πολιτεία. 

1) Βασική υποχρέωση των εργοδοτών είναι να λαμβάνουν όλα τα αναγκαία μέτρα για την προστασία της ασφάλειας και της υγείας των εργαζομένων. 

Η θεμελιώδης αρχή της νομοθεσίας για την ασφάλεια και υγεία των εργαζομένων είναι η αρχή της ευθύνης του εργοδότη σύμφωνα με την οποία: "Κάθε εργοδότης είναι υπεύθυνος για την ασφάλεια και υγεία των εργαζομένων και δεν απαλλάσσεται από αυτή την ευθύνη ούτε όταν αναθέτει καθήκοντα προστασίας και πρόληψης του επαγγελματικού κινδύνου σε άλλα άτομα ή υπηρεσίες εντός της επιχείρησης". Εν προκειμένω, εργοδότης είναι το Υπουργείο Εθνικής 'Αμυνας. 

2) Υποχρέωση της Πολιτείας είναι να εξασφαλίζει κατάλληλο και επαρκή έλεγχο εφαρμογής της νομοθεσίας. Ο έλεγχος εφαρμογής της νομοθεσίας σχετικά με την υγιεινή και ασφάλεια των εργαζομένων ασκείται σήμερα και μέχρι 30-6-1999 από τις αρμόδιες επιθεωρήσεις εργασίας που υπάγονται στις Νομαρχιακές Αυτοδιοικήσεις. Από 1-7-1999 η αρμοδιότητα αυτή περιέρχεται σύμφωνα με το άρθρο 8 του ν. 2639/1998 (2Ο5/Α/2-9-98) "Ρύθμιση εργασιακών σχέσεων, σύσταση Σώματος Επιθεώρησης Εργασίας (ΣΕΠΕ) και άλλες διατάξεις" στο Σώμα Επιθεώρησης Εργασίας το οποίο θα υπάγεται απευθείας στον Υπουργό Εργασίας και Κοινωνικών Ασφαλίσεων και θα έχει αρμοδιότητες που εκτείνονται σε όλη την ελληνική επικράτεια. Η δημιουργία του ΣΕΠΕ στοχεύει στην αναβάθμιση του ρόλου της επιθεώρησης εργασίας και την αποτελεσματικότερη λειτουργία της ώστε να μειωθεί ο αριθμός των εργατικών ατυχημάτων και να βελτιωθούν οι συνθήκες στους χώρους εργασίας. 

3) Ειδικότερα για το εργοστάσιο 3Ο4 ΠΕΒ στη Μαγνησία όπως μας γνώρισε η αρμόδια για τον έλεγχο της εφαρμογής υπηρεσία της Επιθεώρησης Εργασίας της Ν. Αυτοδιοίκησης Μαγνησίας έχουν ορισθεί και απασχολούνται τεχνικός ασφάλειας και γιατρός εργασίας όπως ορίζει η σχετική νομοθεσία. Παράλληλα οι εργαζόμενοι έχουν εκλέξει Επιτροπή Υγιεινής και Ασφάλειας της Εργασίας (ΕΥΑΕ). Στη θέση του γιατρού εργασίας απασχολούνται προσωρινά Υπηρεσιακοί γιατροί (οπλίτες) οι οποίοι απασχολούνται στη θέση αυτή για όσο χρονικό διάστημα υπηρετούν στη συγκεκριμένη μονάδα. 

Η ΕΥΑΕ συνεδριάζει στα προβλεπόμενα από το νόμο τακτά χρονικά διαστήματα μαζί με τον εργοδότη, τον τεχνικό ασφάλειας και το γιατρό εργασίας. Στις συνεδριάσεις αυτές, στις οποίες τηρούνται και πρακτικά, προσδιορίζονται τα μέτρα τα οποία πρέπει να ληφθούν και τίθεται και το χρονοδιάγραμμα εκτέλεσής τους. 'Ηδη αρκετά από αυτά έχουν εκτελεσθεί ενώ για τα άλλα που έχουν επισημανθεί και καταγραφεί έχει προγραμματισθεί η εκτέλεσή τους στο άμεσο μέλλον. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

34. Στην με αριθμό 6666/9-2-99 ερώτηση δόθηκε με το υπ' αριθμ. 711/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6666/69 ερώτηση που κατατέθηκε στη Βουλή από το Βουλευτή κ. Γ. Δραγασάκη, σχετικά με τη λειτουργία και υλοποίηση προγραμμάτων για την επαγγελματική κατάρτιση ατόμων που προωθούνται για απασχόληση, σας πληροφορούμε ότι το Υπουργείο Εργασίας και Κοινωνικών Ασφαλίσεων που είναι διαχειριστής των πόρων του Ευρωπαϊκού Κοινωνικού Ταμείου (ΕΚΤ) στα δύο Επιχειρησιακά Προγράμματα "Συνεχιζόμενη Κατάρτιση και Προώθηση της Απασχόλησης" και "Καταπολέμηση του Αποκλεισμού από την Αγορά Εργασίας" παρουσιάζει την κάτωθι απολογιστική για τα έτη 1997 και 1998 εικόνα: 

Α. 1. Στα πλαίσια του Ε.Π. " Συνεχιζόμενη Κατάρτιση και Προώθηση της Απασχόλησης" και για το έτος 1997 δαπανήθηκαν συνολικά 25,6 δισ. δρχ. για την υλοποίηση ενεργειών κατάρτισης και προγραμμάτων προώθησης της απασχόλησης των ανέργων. 

Το σύνολο των ωφελουμένων ανήλθε σε 77.265 άτομα, εκ των οποίων οι 17.160 καταρτίσθηκαν στα ΚΕΤΕΚ του ΟΑΕΔ (77%) και στα ΚΕΣΕΝ του ΥΕΝ (23%) σε αντικείμενα που ανταποκρίνονται στις σημερινές συνθήκες και ανάγκες εργασίας, ενώ 60.105 ήταν επιδοτηθέντες σε Νέες Θέσεις Εργασίας (74%) για την απόκτηση επαγγελματικής εμπειρίας και Νέοι Ελεύθεροι Επαγγελματίες (26%). 

Κατά το έτος 1998 δεδομένου ότι το νέο ΕΚΕΠΙΣ λειτούργησε αποτελεσματικά και πιστοποίησε τα Κέντρα Επαγγελματικής Κατάρτισης δρομολογήθηκαν και οι αναγκαίες διαδικασίες για την υλοποίηση ενεργειών κατάρτισης ανέργων από πιστοποιημένα Κέντρα Επαγγελματικής Κατάρτισης, οι οποίες πλέον εντάσσονται στο Μέτρο 1 του Επιχειρησιακού Προγράμματος. 

Το σχετικό πλαίσιο περιγράφεται στην 107454/2-6-1998 Απόφαση του Υπουργού Εργασίας και Κοινωνικών Ασφαλίσεων, με τίτλο "Σύστημα Διαχείρισης Παρακολούθησης, Αξιολόγησης και Ελέγχου Ενεργειών Συνεχιζόμενης Επαγγελματικής Κατάρτισης χρηματοδοτούμενων από το Ευρωπαϊκό Κοινωνικό Ταμείο (ΕΚΤ) στο πλαίσιο του Μέτρου 1 του Υποπρογράμματος 3 του Ε.Π. "Συνεχιζόμενη Κατάρτιση και Προώθηση της Απασχόλησης" και διαδικασία εφαρμογής τους". 

Στη συγκεκριμένη Υ.Α. προσδιορίζονται οι δικαιούχοι φορείς υλοποίησης αυτού του είδους των ενεργειών, καθώς και η όλη διαδικασία αξιολόγησης των προτάσεών τους και παρακολούθησης των προγραμμάτων που θα υλοποιήσουν. 

Ακολούθως το Υπουργείο Εργασίας και Κοινωνικών Ασφαλίσεων προέβη στην έκδοση της σχετικής Προκήρυξης καλώντας τους ενδιαφερομένους και πιστοποιημένους πλέον φορείς κατάρτισης να υποβάλλουν τις προτάσεις τους. Η Προκήρυξη αφορούσε σε προγράμματα κατάρτισης ανέργων συνολικού κόστους 20 δισ. δρχ., τα οποία επίσης προσδιόριζε ως προς τον αριθμό ανά θεματικό πεδίο και την περιφερειακή τους κατανομή. 

Κατά τους επόμενους μήνες, διεξήχθη η αξιολόγηση αυτών σε τρία στάδια, όπως προβλέπεται στην σχετική Υ.Α. Ολοκληρώθηκαν οι έλεγχοι πληρότητας από υπαλλήλους του Υπουργείου Εργασίας και Κοινωνικών Ασφαλίσεων και η μετέπειτα αξιολόγησή τους από ανεξάρτητους αξιολογητές που προήλθαν από το Ενιαίο Μητρώο Αξιολογητών. Η φάση της αξιολόγησης ολοκληρώθηκε με την έγκριση των προγραμμάτων από τις αντίστοιχες Γνωμοδοτικές Επιτροπές όπου έδωσαν και τα τελικά αποτελέσματα ώστε να ακολουθήσει η υλοποίηση των ενεργειών κατάρτισης από τα ΚΕΚ. 

Μία συνοπτική παρουσίαση των ενεργειών που προκηρύχθηκαν, υποβλήθηκαν και εγκρίθηκαν ανά θεματικό πεδίο παρουσιάζεται στο παρακάτω πίνακα. 

ΘΕΜΑΤ. ΠΕΔΙΟ
 ΠΡΟΚΗΡΥΧΘ.
 ΚΑΤΑΤΕΘΕΙΣ.
 ΕΓΚΡΙΘΕΙΣΕΣ
 
 
  
 %
  
 %
  
 %
 
ΠΕΡΙΒΑΛΛΟΝ
 45
 65
 273
 7%
 45
 6%
 
ΥΓΕΙΑ ΠΡΟΝΟΙΑ
 24
 3%
 45
 1%
 22
 3%
 
ΠΟΛΙΤΙΣΜΟΣ
 56
 7%
 242
 6%
 56
 7%
 
ΠΑΙΔΑΓΩΓΙΚΑ
 22
 3%
 117
 3%
 22
 3%
 
ΟΙΚΟΝΟΜΙΑ
 168
 21%
 900
 23%
 168
 21%
 
ΠΛΗΡΟΦΟΡΙΚΗ
 112
 14%
 568
 15%
 112
 14%
 
ΤΟΥΡΙΣΜΟΣ
 122
 15%
 668
 17%
 122
 15%
 
ΑΓΡΟΤΙΚΑ
 99
 12%
 534
 14%
 99
 12%
 
ΤΕΧΝΙΚΑ
 152
 19%
 491
 13%
 149
 19%
 
ΣΥΝΟΛΟ
 800
 100%
 3.838
 1005
 795
 100%
 

Επίσης εκτιμάται ότι οι δαπάνες θα ανέλθουν συνολικά σε 37,4 δισ. δρχ. στο εν λόγω έτος για ενέργειες κατάρτισης και προγράμματα προώθησης της απασχόλησης των ανέργων, ενώ προγραμματίζεται ότι θα ωφεληθούν περί τους 113.200 ανέργους. 

2. Στα πλαίσια του Ε.Π. "Κατοπολέμηση του Αποκλεισμού από την Αγορά Εργασίας" κατά τα έτη 1997 και 1998 δαπανήθηκαν συνολικά 10,2 δισ. δρχ. για την κατάρτιση ατόμων ενταγμένων στις ομάδες - στόχους του εν λόγω Επιχειρησιακού Προγράμματος (άτομα με ειδικές ανάγκες, παλλινοστούντες - πρόσφυγες, αποφυλακισμένοι, πρώην χρήστες, αρχηγοί νομογονεϊκών οικογενειών, άτομα με θρησκευτικές και πολιτιστικές ιδιαιτερότητες και κάτοικοι ορεινών και απομακρυσμένων περιοχών). 

Ο συνολικός αριθμός αυτών που καταρτίσθηκαν ανέρχεται σε 7.55Ο άτομα. 

Πρέπει να σημειωθεί ότι βρίσκεται σε εξέλιξη αξιολογητική διαδικασία προτάσεων που υπέβαλαν οι δικαιούχοι φορείς προκειμένου να εγκριθούν κατά το έτος 1999 ενταγμένες στο προαναφερόμενο επιχειρησιακό πρόγραμμα συνολικού κόστους 24 δισ. 

Παράλληλα στα πλαίσια του μέτρου 2 των Υποπρογραμμάτων 1 (ΑΜΕΑ), 2 (Παλλινοστούντες) και 3 (Λοιπές κοινωνικές ομάδες) διατέθηκε στον ΟΑΕΔ ποσό ύψους 6,1 δισ. δρχ. προκειμένου να εκπονηθούν προγράμματα νέων θέσεων εργασίας και νέων ελεύθερων επαγγελματιών στα οποία θα ενταχθούν άτομα των ομάδων - στόχων του Ε.Π. 

3. Θεσμοθετημένα όργανα ελέγχου των συγχρηματοδοτούμενων από το Ευρωπαϊκό Κοινωνικό Ταμείο ενεργειών που είναι ενταγμένες στα Επιχειρησιακά Προγράμματα του Β' ΚΠΣ είναι: 

α) Η Δ/νση Ελέγχου και Αξιολόγησης του Υπουργείου Εργασίας και Κοινωνικών Ασφαλίσεων. 

β) Το ειδικό συντονιστικό όργανο που συγκροτεί διϋπουργικές ομάδες ελέγχου (Υπ. Εργασίας και Κοιν. Ασφαλίσεων-Υπουργείο Οικονομικών-Υπ.Εθν. Οικονομίας). 

γ) Τα ελεγκτικά όργανα της Ευρωπαϊκής 'Ενωσης (Γεν. Δ/νση V και ΧΧ της Ευρωπαϊκής Επιτροπής και Ευρωπαϊκό Ελεγκτικό Συνέδριο. 

Τα εν λόγω όργανα διενεργούν ελέγχους κατά τους οποίους εξετάζεται η επιλεξιμότητα ενεργειών και δαπανών, που προκύπτει τόσο από τους κανονισμούς του Συμβουλίου της Ευρωπαϊκής 'Ενωσης όσο και από το Εθνικό θεσμικό πλαίσιο (Υ.Α.). 

8. Στα πλαίσια της Κοινοτικής Πρωτοβουλίας "ΑΠΑΣΧΟΛΗΣΗ" για το έτος 1997 (υλοποίηση Α' κύκλου), καταρτίσθηκαν 1.004 άτομα, από τα οποία 180 προωθήθηκαν στην απασχόληση. 

Για το έτος 1998, που ξεκίνησε ο Β' κύκλος υλοποίησης της Κοινοτικής Πρωτοβουλίας, τα σχέδια που έχουν εγκριθεί βρίσκονται στη φάση υλοποίησης, και ιδιαίτερα του Μέτρου 2 της Κατάρτισης, μετά το τέλος της οποίας οι καταρτιζόμενοι θα προωθηθούν στην Απασχόληση. 

Γ. Η διενέργεια ελέγχων για τη διασφάλιση της ορθής και σύννομης υλοποίησης των ενεργειών που συγχρηματοδοτούνται στα πλαίσια Επιχειρησιακών Προγραμμάτων του Ευρωπαϊκού Κοινωνικού Ταμείου (ΕΚΤ) αφορά όλους τους φορείς (Δημόσιους και Ιδιωτικούς) που υλοποιούν προγράμματα και όχι μόνο τα ΚΕΚ. Οι έλεγχοι αυτοί διενεργούνται από θεσμοθετημένα όργανα που είναι: 

- Η Διεύθυνση Ελέγχου και Αξιολόγησης της Γενικής Γραμματείας Διαχείρισης Κοινοτικών και 'Αλλων Πόρων του Υπουργείου Εργασίας και Κοινωνικών Ασφαλίσεων. 

- Το Ειδικό Συντονιστικό 'Οργανο (ΕΣΟΕ) το οποίο είναι διυπουργικό ελεγκτικό όργανο ελέγχου όλων των προγρσμμάτων των Διαρθρωτικών Ταμείων. 

- Οι ελεγκτικές υπηρεσίες της Ευρωπαϊκής Επιτροπής. 

α - 5η Γενική Διεύθυνση. 

β - 20η Γενική Διεύθυνση. 

γ - Υπηρεσία Καταπολέμησης της Απάτης UCLAF. 

- Ευρωπαϊκό Ελεγκτικό Συνέδριο. 

3. Μετά την ολοκλήρωση κάθε ελέγχου (είτε επιτόπου - ουσιαστικού - κατά τη διάρκεια της υλοποίησης είτε διαχειριστικού μετά την ολοκλήρωση του προγράμματος) συντάσσεται αναλυτική αναφορά - έκθεση με τα ευρήματα του ελέγχου και αποστέλλεται στην αρμόδια διαχειριστική Υπηρεσία (Κεντρική ή Περιφερειακή) και στο φορέα υλοποίησης και στον υπεύθυνο φορέα για την εθνική συμμετοχή. Εφόσον, διαπιστωθεί παρατυπία, κοινοποιείται και στην Ευρωπαϊκή Υπηρεσία για την καταπολέμηση της Απάτης UCLAF και ενεργοποιείται η διαδικασία επιστροφής ποσών ως αχρεωστήτως καταβληθέντων. 

Η Υπηρεσία Ελέγχου και Αξιολόγησης του Υπουργείου μας, αυτοτελώς αλλά και σε συνεργασία με τις αρμόδιες Υπηρεσίες του Υπουργείου Οικονομικών (41η Διεύθυνση ΓΛΚ και ΕΣΟΕ) καταρτίζει ετήσιο πρόγραμμα ελέγχων σε όλα τα Επιχειρησιακά Προγράμματα (σύνολο 23), το οποίο γνωστοποιείται και στις αρμόδιες Ελεγκτικές Αρχές της ΕΕ, προκειμένου να επιτευχθεί ο έλεγχος ποσοστού 5% επί της εγκεκριμένης δημόσιας δαπάνης κάθε επιχειρησιακού προγράμματος υποχρέωση που προκύπτει από τον Κανονισμό (ΕΚ) 2064/97. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

35. Στην με αριθμό 6774/11-2-99 ερώτηση δόθηκε με το υπ' αριθμ. 1090/5-3-99 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Σε απάντηση της 6774/11-2-99 ερώτησης του Βουλευτή κ. Θεόδωρου Πασσαλίδη, σχετικά με τον αριθμό των κενών οργανικών θέσεων προσωπικού στο Γραφείο ΤΕΒΕ Κιλκίς, σας γνωρίζουμε τα ακόλουθα: 

Σύμφωνα με τον Οργανισμό του Ταμείου, δεν προβλέπεται κατανομή των οργανικών θέσεων μονίμου προσωπικού στις υπηρεσίες του. 

Στο Γραφείο ΤΕΒΕ Κιλκίς υπηρετούν 4 διοικητικοί υπάλληλοι οι οποίοι εξυπηρετούν τους ασφαλισμένους της περιοχής. 

Πέραν αυτών, το Υπουργείο μας έχοντας υπόψη τις σοβαρές ελλείψεις σε προσωπικό που αντιμετωπίζει το ΤΕΒΕ, στον προγραμματισμό προσλήψεων στους Ασφαλιστικούς Οργανισμούς έτους 1999 που υποβλήθηκε στην γεν. Γραμματεία Υπουργικού Συμβουλίου, περιέλαβε και πρόταση για την πρόσληψη υπαλλήλων στο ανωτέρω Ταμείο. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

36. Στην με αριθμό 6805/12-2-99 ερώτηση δόθηκε με το υπ' αριθμ. 60/5-3-99 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 6805/12-2-99 που κατάθεσε στη Βουλή ο Βουλευτής κ. Παναγιώτης Σκανδαλάκης, σχετικά με τη χορήγηση υγειονομικής περίθαλψης καθώς και συντάξεως από τον Ο.Γ.Α., σε αγρότισσες που λαμβάνουν σύνταξη από τις Η.Π.Α., λόγω θανάτου του συζύγου τους σας πληροφορούμε τ' ακόλουθα: 

Σύμφωνα με τη νομοθεσία του Ο.Γ.Α., προκειμένου να δικαιωθεί κάποιος παροχών ασθενείας από τον οργανισμό αυτόν θα πρέπει να έχει υπαχθεί στην ασφάλισή του ως αγρότης μέχρι την ηλικία των 64 ετών ή να είναι συνταξιούχος του. 

Από το συνδυασμό των κειμένων διατάξεων και σύμφωνα με τη διμερή σύμβαση Κοινωνικής Ασφάλειας, μεταξύ Ελλάδος και Η.Π.Α., που τέθηκε σε ισχύ από 1-9-94, η λήψη σύνταξης διαφορετικής φύσης από άλλο φορέα ημεδαπό ή αλλοδαπό (όπως είναι οι συντάξεις χηρείας που λαμβάνουν από τις Η.Π.Α.) αποτελεί κώλυμα για τη λήψη της βασικής σύνταξης (ν.4169/61) γήρατος ή αναπηρίας από τον Ο.Γ.Α. 

Κατά συνέπεια, εφόσον οι ενδιαφερόμενες συνταξιοδοτούνται λόγω χηρείας από τις Η.Π.Α. και σύμφωνα με τα προαναφερόμενα δεν υπάρχει δυνατότητα συνταξιοδότησής τους από τον Ο.Γ.Α. με τη συμπλήρωση του 65ου έτους της ηλικίας τους, δεν δικαιούνται και παροχών περίθαλψης από τον Οργανισμό αυτόν. 

Και επίσης οι ενδιαφερόμενες λόγω ηλικίας (70ου και άνω) δεν μπορούν να υπαχθούν στην ασφάλιση του Κλάδου Κύριας Ασφάλισης Αγροτών. 

'Εχουν όμως τη δυνατότητα, εφόσον το επιθυμούν, ν' ασφαλιστούν για περίθαλψη στον Κλάδο Ασθένειας του Ι.Κ.Α., καταβάλλοντας εισφορά ποσοστό 8% επί του ποσού της σύνταξης που λαμβάνουν από την Αμερική. 

Συμπληρωματικά σας γνωρίζουμε ότι, με το άρθρο 20 παρ. 13γ του ν. 2556/97 δίνεται η δυνατότητα στους απασχολούμενους με αγροτικές εργασίες, οι οποίοι τυγχάνουν και συνταξιούχοι από έμμεσο δικαίωμα από άλλο φορέα, ν' ασφαλίζονται στον Κλάδο Κύριας Ασφάλισης Αγροτών, προαιρετικά και βέβαια μέχρι το 64ου έτους της ηλικίας τους. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ"). 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 26 Απριλίου 1999. 

A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 891/19.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για μεταγραφή των Ελλήνων φοιτητών, που σπουδάζουν στη Γιουγκοσλαβία. 

2. Η με αριθμό 912/21.4.99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τους Υπουργούς Εξωτερικών, Εθνικής 'Αμυνας, σχετικά με την εγκατάσταση Κοσοβάρων προσφύγων στα χωριά της Βορείου Ηπείρου κλπ. 

3. Η με αριθμό 900/20.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας, σχετικά με τη συμμετοχή των ελληνικών πληρωμάτων των ΑΒΑΚΣ, που εξορμούν από το 'Ακτιο, στις πολεμικές επιχειρήσεις στη Γιουγκοσλαβία. 

4. Η με αριθμό 909/21.4.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλας Αλφιέρη προς την Υπουργό Πολιτισμού, σχετικά με τη συντήρηση και αποκατάσταση του Δημοτικού Θεάτρου Πειραιά. 

5. Η με αριθμό 902/21.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων επίλυσης του κυκλοφοριακού προβλήματος της Πάτρας. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής) 

1. Η με αριθμό 893/19.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη προς τον Υπουργό Οικονομικών, σχετικά με τη λειτουργία του τελωνείου Αλιβερίου κλπ. 

2. Η με αριθμό 896/20.4.99 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Υγείας και Πρόνοιας, σχετικά με τις περιβαλλοντικές επιπτώσεις από τις πολεμικές επιχειρήσεις στη Γιουγκοσλαβία κλπ. 

3. Η με αριθμό 899/20.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής 'Αμυνας, σχετικά με δημοσιεύματα του Τύπου αναφερόμενα σε δηλώσεις αξιωματούχων του ΝΑΤΟ, για την οικονομική συμβολή όλων των χωρών μελών, στις στρατιωτικές επιχειρήσεις της Συμμαχίας. 

4. H με αριθμό 906/21.4.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εθνικής Οικονομίας, Γεωργίας, σχετικά με την λήψη μέτρων επίλυσης των προβλημάτων των παραγωγικών μονάδων λευκού κρέατος της Εύβοιας. 

5. Η με αριθμό 905/21.4.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την εγκατάσταση δεξαμενών πετρελαίου στην περιοχή του Δήμου Λαυρίου, τις περιβαλλοντικές επιπτώσεις κλπ. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 895/20.4.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Θεόδωρου Στάθη προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να συμπεριλάβει στη νομοθετική ρύθμιση που προωθεί για διορισμό των Αναπληρωτών και τους Καθηγητές Φυσικής Αγωγής, που εργάστηκαν σε δημόσια σχολεία, στα Τμήματα Αθλητικής Διευκόλυνσης. 

Η Επίκαιρη ερώτηση του κυρίου συναδέλφου σε περίληψη έχει ως εξής: 

"Με το ν. 2525/97 προβλέπεται η σταδιακή κατάργηση της επετηρίδας μέχρι το έτος 2002. 

Σύμφωνα με δημοσιεύματα, το ΥΠΕΠΘ προωθεί νομοθετική ρύθμιση με την οποία δίνει το δικαίωμα διορισμού και στους εκπαιδευτικούς που έχουν δεκαεξάμηνη προϋπηρεσία στην εκπαίδευση. 

Υπάρχουν όμως αρκετοί πτυχιούχοι φυσικής αγωγής οι οποίοι εργάζονται στα Τμήματα Αθλητικής Διευκόλυνσης και οι οποίοι αγωνιούν αν η νομοθετική ρύθμιση που προωθεί το ΥΠΕΠΘ θα τους δίνει το δικαίωμα διορισμού. 

Πολλοί από τους καθηγητές φυσικής αγωγής που εργάζονται στα ΤΑΔ θα μπορούσαν, αν το ήθελαν, να δουλέψουν ως αναπληρωτές, αλλά προτίμησαν να διδάξουν τον αθλητισμό μέσα από τα Τμήματα Αθλητικής Διευκόλυνσης που λειτουργούν στα σχολεία και προτίμησαν επίσης να μείνουν κοντά στον τόπο συμφερόντων τους. 

Για όλους αυτούς τους λόγους αλλά και για να διευκρινιστούν οι προθέσεις του ΥΠΕΠΘ έναντι των καθηγητών φυσικής αγωγής που εργάζονται στα ΤΑΔ ερωτάται ο κύριος Υπουργός: 

Αν προτίθεται το ΥΠΕΠΘ στη νομοθετική ρύθμιση που προωθεί για το διορισμό των αναπληρωτών, να συμπεριλάβει και τους καθηγητές φυσικής αγωγής που εργάσθηκαν σε δημόσια σχολεία στα Τμήματα Αθλητικής Διευκόλυνσης". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος, έχει το λόγο. 

IΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, πράγματι με την προοπτική της ρύθμισης αυτού του θέματος, όπως είχε εξαγγείλει σχετικά ο Υπουργός Παιδείας, περίπου πριν από ένα χρόνο, το Υπουργείο Παιδείας συγκέντρωσε όλα τα αναγκαία στοιχεία, να δει ποιοι είναι εκείνοι οι αναπληρωτές, οι οποίοι εμπίπτουν και στο πνεύμα και στο γράμμα μιας συγκεκριμένης ρύθμισης, η οποία πρόκειται να γίνει σύντομα στο Ελληνικό Κοινοβούλιο. 

Από τα στοιχεία που συνέλεξε, πραγματικά είδε ότι οι καθηγητές φυσικής αγωγής που απασχολήθηκαν στο παρελθόν σε τμήματα αθλητικής διευκόλυνσης, είναι καθηγητές εγγεγραμμένοι στην επετηρίδα, ασχολήθηκαν στα πλαίσια της εξυπηρέτησης των στόχων των Τμημάτων Αθλητικής Διευκόλυνσης (ΤΑΔ) μέσα στα δημόσια ελληνικά σχολεία και επομένως καλύπτουν όλες εκείνες τις προϋποθέσεις, προκειμένου να συμπεριληφθούν στην μέλλουσα αυτή ρύθμιση. Αυτή είναι η βεβαία απάντηση και η ρύθμιση που πρόκειται να γίνει σχετικά με τους γυμναστές των ΤΑΔ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στάθη, έχετε το λόγο για δύο λεπτά. 

ΘΕΟΔΩΡΟΣ ΣΤΑΘΗΣ: Κύριε Υπουργέ, η απάντησή σας με ικανοποιεί πλήρως. Τι θέμα επομένως θεωρείται λήξαν. Το μόνο που θα ήθελα να ρωτήσω με την ευκαιρία αυτή είναι πότε προβλέπεται να έλθει το συγκεκριμένο νομοσχέδιο στη Βουλή προς ψήφιση, ώστε να γνωρίζουμε και αυτό το στοιχείο με κάποια βεβαιότητα. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το νομοσχέδιο, κύριε Πρόεδρε, έρχεται σύντομα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αν φύγει η Λάρισα από τη Βουλή, θα κλείσει η Βουλή! 

ΠΡΟΕΔΡΕΥΩΝ (Παναγιώτης Σγουρίδης): Τρεις. Και οι τρεις από τη Λάρισα! Λέοντες! 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μην αγνοείτε και τις Σέρρες που είναι διαρκώς και κάθε ημέρα εδώ! 

ΠΡΟΕΔΡΕΥΩΝ (Παναγιώτης Σγουρίδης): Και η Ξάνθη! 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πράγματι, το Υπουργείο Παιδείας επισπεύδει την κατάθεση του νομοσχεδίου της Ειδικής Αγωγής στο οποίο θα ενσωματωθεί ως διάταξη και η ρύθμιση των αναπληρωτών. 

Θέλουμε να ψηφιστεί ο σχετικός νόμος και να δημοσιευθεί, έτσι ώστε να διαμεσολαβήσει και το αναγκαίο χρονικό διάστημα, ώστε από την επόμενη σχολική χρονιά να καταλάβουν οι τοποθετήσεις εκπαιδευτικών-αναπληρωτών που θα γίνουν και τους αναπληρωτές οι οποίοι θα ενταχθούν σε αυτήν τη ρύθμιση. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Ανθόπουλο. 

Η δεύτερη με αριθμό 897/20.4.99 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαδημόπουλου προς τον Υπουργό Εθνικής Παιδείας και Θρησκευμάτων, σχετικά με δημοσίευμα της εφημερίδας "ΤΟ ΒΗΜΑ", αναφερόμενο στις δραστηριότητες Ελλήνων δασκάλων στη Γερμανία, διαγράφεται λόγω κωλύματος του κυρίου Βουλευτή. 

Η τρίτη με αριθμό 898/20.4.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Κόρακα, προς τον Υπουργό Εθνικής 'Αμυνας, σχετικά με την άρνηση μελών του πληρώματος του αντιτορπιλικού "ΘΕΜΙΣΤΟΚΛΗΣ" να συμμετάσχουν σε διατεταγμένη αποστολή στην Αδριατική Θάλασσα διαγράφεται λόγω κωλύμματος του Υπουργού. 

Η πέμπτη με αριθμό 904/21.4.99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εργασίας και Κοινωνικών Ασφαλίσεων, σχετικά με τη διάθεση κονδυλίων για την κοινωνική προστασία των ηλικιωμένων διαγράφεται επίσης, λόγω κωλύματος και του κυρίου Υπουργού και της κ. Βουλευτού. 

Τέταρτη είναι η με αριθμό 907/21.4.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ, προς τους Υπουργούς Πολιτισμού, Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης, σχετικά με την κατοχύρωση και το διαχωρισμό των επαγγελματικών δικαιωμάτων των αποφοίτων των Τεχνολογικών Εκπαιδευτικών Ιδρυμάτων (Τ.Ε.Ι.), Ινστιτούτων Επαγγελματικής Κατάρτισης (Ι.Ε.Κ.) και Τεχνικών Επαγγελματικών Λυκείων (Τ.Ε.Λ.);" 

Η επίκαιρη ερώτηση της κ. Λουλέ έχει ως εξής: 

"Σε πρόσφατη προκήρυξη για την πρόσληψη ωρομίσθιου προσωπικού για τις ανάγκες του έργου "Συντήρηση Μνημείων Ασκληπιείου Επιδαύρου" παρατηρήθηκε, για άλλη μια φορά, το απαράδεκτο φαινόμενο, να προκηρύσσεται θέση για πτυχιούχους Τ.Ε.Ι. ή για αποφοίτους Ι.Ε.Κ. 

Δυστυχώς και παλαιότερα έχουν παρατηρηθεί ανάλογα φαινόμενα, όπου τα επαγγελματικά δικαιώματα των πτυχιούχων Τ.Ε.Ι. και των αποφοίτων Ι.Ε.Κ. ή ΤΕΛ ταυτίζονται μεταξύ τους. 

Ερωτώνται οι κύριοι Υπουργοί: 

Θα προβούν στις απαραίτητες νομοθετικές ρυθμίσεις, ώστε να κατοχυρωθούν και να διαχωρισθούν τα επαγγελματικά δικαιώματα των αποφοίτων Τ.Ε.Ι., Ι.Ε.Κ., Τ.Ε.Λ.;". 

Ο Υφυπουργός Παιδείας κ. Ανθόπουλος έχει το λόγο για τρία λεπτά να πρωτολογήσει. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, είναι γεγονός ότι το θέμα αυτό απασχολεί την Κυβέρνηση και ιδιαίτερα το Υπουργείο το οποίο προωθεί όμως όλες τις αναγκαίες είτε νομοθετικές είτε κανονιστικές ρυθμίσεις για να το αντιμετωπίσει. Ειδικότερα θα ήθελα να πω ότι στους πτυχιούχους ΤΕΙ, σύμφωνα με τις διατάξεις του άρθρου 25 του ιδρυτικού νόμου των ΤΕΙ, του 1404/83, αναγνωρίζονται επαγγελματικά δικαιώματα τα οποία εκδίδονται κάθε φορά με προεδρικά διατάγματα, ύστερα από πρόταση του Συμβουλίου Τεχνολογικής Εκπαίδευσης. Σήμερα στα ΤΕΙ λειτουργούν πενήντα επτά ειδικότητες -τμήματα τα λέμε, αλλά κάθε τμήμα αντιστοιχεί σε ειδικότητα, άρα μπορούμε να τα πούμε είτε ειδικότητες είτε τμήματα- εκ των οποίων των τέσσερα τμήματα είναι νεοϊδρυμένα. 

Μέχρι σήμερα, από τα πενήντα επτά εν λειτουργία τμήματα εκδόθηκαν προεδρικά διατάγματα και αναγνωρίστηκαν επαγγελματικά δικαιώματα για τα σαράντα. Εκκρεμούν δηλαδή τα δεκαεπτά. Τώρα για τα έντεκα από αυτά υπάρχουν ήδη γνωμοδοτήσεις του Συμβουλίου Τεχνολογικής Εκπαίδευσης και έχει επίσης συνταχθεί σχέδιο προεδρικού διατάγματος. Για δύο τμήματα έχουν υποβληθεί στο ΥΠΕΠΘ τα πορίσματα των σχετικών υποεπιτροπών του Συμβουλίου Τεχνικής Εκπαίδευσης, διότι πριν πάει στην Ολομέλεια του Συμβουλίου οι υποεπιτροπές κάνουν τις σχετικές τους εισηγητικές εκθέσεις. Και βρίσκεται και εκεί σε εξέλιξη η διαδικασία έκδοσης των προεδρικών διαταγμάτων. Για τα τέσσερα νεοιδρυμένα τμήματα πρόκειται πολύ σύντομα να συγκροτηθούν οι σχετικές επιτροπές του Συμβουλίου Τεχνολογικής Εκπαίδευσης και στη συνέχεια να ακολουθήσουν όλες εκείνες οι αναγκαίες διαδικασίες μέχρι την έκδοση των προεδρικών διαταγμάτων. 

Τώρα όσον αφορά στα επαγγελματικά δικαιώματα των ΙΕΚ, αλλά και των τεχνικών σχολών, αρμοδιότητα προς τούτο έχει ο Οργανισμός Επαγγελματικής Εκπαίδευσης και Κατάρτισης, όπου εκεί έχει συσταθεί και λειτουργεί η Εθνική Επιτροπή Καθορισμού Επαγγελματικών Δικαιωμάτων και σχετικά με αυτήν την ειδικότητα δεν έχει ακόμα γίνει η αναγνώριση από τον Οργανισμό Επαγγελματικής Εκπαίδευσης και Κατάρτισης των Επαγγελματικών Δικαιωμάτων για συντηρητές μνημείων Ασκληπιείου Επιδαύρου. 

Τι συμβαίνει στη σχετική προκήρυξη για την οποία εσείς αναφέρεστε; Προφανώς για λόγους οικονομίας έχει ζητηθεί ταυτοχρόνως η ειδικότητα του συντηρητή από ΤΕΙ και από ΙΕΚ. 'Οχι όμως αδιαχώριστα. Διότι το ένα είναι αναγνωρισμένο, το άλλο δεν είναι. Επειδή θέλει να καλύψει το 'Ιδρυμα, για τις σχετικές εργασίες, όλο το φάσμα επιστημόνων, αλλά και τεχνιτών, προφανώς γι' αυτό έχει κάνει αυτήν την προκήρυξη. Δεν πρόκειται για σύγχυση επαγγελματικών δικαιωμάτων, διότι μόνο του ΤΕΙ είναι αναγνωρισμένα, δεν έχουν ακόμη αναγνωριστεί του ΙΕΚ. Αλλά σας είπα ότι έγινε μάλλον για πρακτικούς λόγους ερμηνεύοντας πιστεύω ορθολογικά το λόγο για τον οποίο έγινε η προκήρυξη. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Λουλέ, έχετε το λόγο για δύο λεπτά. 

ΑΝΔΡΙΑΝΗ ΛΟΥΛΕ: Να πω ότι είναι πάρα πολύ καλή η ημέρα για τον κ. Ανθόπουλο σήμερα, αφού ένας εκ των Βουλευτών της Λάρισας είπε ότι καλύφθηκε από τον ίδιο. Και εγώ οφείλω να πω τουλάχιστον ότι χαίρομαι, που λέει ο Υπουργός ότι είναι ένα φαινόμενο το οποίο απασχολεί την Κυβέρνηση. 'Ομως θα σταθώ στην τελευταία φράση που είπατε ότι το κάνουν αυτό για λόγους πρακτικούς. Τι εννοείτε; Δηλαδή αν δεν φθάνουν οι άλλοι από τα ΤΕΙ και παίρνουν κάποιους από τα ΙΕΚ, αυτό εννοείτε για λόγους πρακτικούς. Δηλαδή για να συμπληρώσουν τον αριθμό των ανθρώπων που πρέπει να προσλάβουν; Γιατί αν εννοείτε αυτό, είναι τελείως απαράδεκτο. Δηλαδή παίρνουμε όποιον να είναι μόνο και μόνο για να συμπληρώσουμε έναν αριθμό; Αν είναι αυτό θα μου το πείτε στη δευτερολογία σας. Πάντως είναι φαινόμενο αυτό που δεν είναι πρωτόγνωρο να προσλαμβάνονται σε θέσεις πτυχιούχων ΤΕΙ, απόφοιτοι ΙΕΚ και ΤΕΛ. Σε αυτό έχετε εσείς μία ευθύνη σαν Υπουργείο Παιδείας, γιατί από το 1984 που έγιναν τα ΤΕΙ δεν κάνατε ένα πλαίσιο των επαγγελματικών τους δικαιωμάτων. Φυσικά δεν κάνουμε λόγο για τα επαγγελματικά δικαιώματα των αποφοίτων ΙΕΚ, ΤΕΛ, ΤΕΣ και για τα νεοϊδρυθέντα ΤΕΕ. Ευθύνες έχει εδώ και το Υπουργείο Δημόσιας Διοίκησης και Αποκέντρωσης που δεν εφαρμόζει ενιαία πολιτική για τις προκηρυσσόμενες θέσεις. Και φυσικά την ευθύνη για την παρούσα προκήρυξη την έχει το Υπουργείο Πολιτισμού. Και θα ήθελα να φέρω ένα συγκεκριμένο παράδειγμα για να δείτε πως τα προβλήματα εξίσωσης μεταξύ πτυχιούχων ΤΕΙ και ΙΕΚ έχουν παράδοση στο Υπουργείο Πολιτισμού. Και συγκεκριμένα στο Τμήμα Συντήρησης 'Εργων Τέχνης και Αρχαιοτήτων, ο πτυχιούχος των ΤΕΙ παίρνει διακόσιες πενήντα μία χιλιάδες (251.000) δραχμές και ο απόφοιτος των ΤΕΕ παίρνει διακόσιες σαράντα οκτώ χιλιάδες (248.000), που σημαίνει ότι εδώ προσπαθούν να κάνουν μία μισθολογική εξομοίωση. Δεν νομίζω ότι σε αυτά τα πράγματα πρέπει να συμφωνείτε. Ως προς τη συγκεκριμένη προκήρυξη, εάν είναι έτσι όπως τα λέτε, επαναλαμβάνω ότι είναι απαράδεκτο, δεν θα πρέπει να προσληφθούν από τα ΙΕΚ για να συμπληρώσουν θέσεις. Και να δούμε, αν προσληφθούν θα έχουν τις ίδιες αμοιβές ή όχι. 

Και αυτή, όμως, η προκήρυξη, κύριε Υπουργέ -και τελειώνω, κύριε Πρόεδρε- όπως και αρκετές άλλες, έχουν και ένα ακόμα μείον: Την τριήμερη και μόνο προθεσμία υποβολής αιτήσεων. Αυτό, όμως, είναι ένα άλλο θέμα που μπορεί ενδεχομένως να μας απασχολήσει σε άλλη ερώτηση. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο δύο λεπτά για να δευτερολογήσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Διευκρινιστικά, άλλο πράγμα είναι τεχνίτης, ειδικώς καταρτισμένος για τη συντήρηση έργων τέχνης και άλλος είναι συντηρητής έργων τέχνης κατά την έννοια της αντίστοιχης ειδικότητας του ΤΕΙ. 'Εχουμε μια διαφοροποίηση όχι μόνο στο επίπεδο και τη βαθμίδα των σπουδών, όχι μόνο στη διάρκεια των σπουδών, αλλά και στο ίδιο το περιεχόμενο. 'Αλλο δηλαδή γνωστικό αντικείμενο ΤΕΙ και άλλο επίπεδο κατάρτισης-ΙΕΚ. 

Ο ένας χρειάζεται, στα πλαίσια της διαμόρφωσης επιπέδων εκπαίδευσης και κατάρτισης, για να δίνει τις συγκεκριμένες επιστημονικές οδηγίες και να εποπτεύει στις εργασίες, ο άλλος είναι ο καταρτισμένος τεχνίτης ο οποίος δια χειρός ή δια τεχνικών μέσων θα κάνει τη συντήρηση. 

'Αρα, λοιπόν, είναι διαφοροποιημένοι οι επαγγελματικοί ρόλοι... 

ΑΝΔΡΙΑΝΗ ΛΟΥΛΕ: Με τον ίδιο μισθό. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εγώ έκανα και μια ακόμα διαφοροποίηση. Είπα ότι προς στιγμήν μόνο τα επαγγελματικά δικαιώματα του συντηρητή έργων τέχνης ΤΕΙ είναι κατοχυρωμένα και αναγνωρισμένα με προεδρικό διάταγμα. Δεν ισχύει ακόμη το ίδιο για τους τεχνικούς συντήρησης έργων τέχνης, όπως είναι για τους καταρτιζόμενους των ΙΕΚ. Ο Οργανισμός Επαγγελματικής Εκπαίδευσης και Κατάρτισης βρίσκεται σε διαδικασία αναγνώρισης και αυτών των δικαιωμάτων των τεχνικών. Είμαστε επομένως σε αναμονή. 

Από εκεί και πέρα τα μισθολογικά δεν τα γνωρίζω, προκειμένου να δώσω απάντηση, διότι δεν αναφερθήκατε και σε αυτά. Είναι σαφής, όμως, ο διαχωρισμός μεταξύ των συντηρητών έργων τέχνης ΤΕΙ και των τεχνικών συντήρησης έργων τέχνης ΙΕΚ. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα δύο μαθητές και έξι συνοδοί-δάσκαλοι από το 25ο Δημοτικό Σχολείο Βόλου. Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Θα ήθελα να πω στα παιδιά ότι σήμερα, επειδή έχουμε κοινοβουλευτικό έλεγχο, στην Αίθουσα βρίσκονται μόνο οι Βουλευτές που ερωτούν και οι Υπουργοί ή οι Υφυπουργοί οι οποίοι απαντούν. 

Επίκαιρες ερωτήσεις δεύτερου κύκλου: 

Πρώτη είναι η με αριθμό 901/20.4.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Εργασίας και Κοινωνικών Ασφαλίσεων, σχετικά με την περικοπή των συντάξεων χηρείας των γυναικών που εργάζονται ή συνταξιοδοτούνται εξ ιδίου δικαιώματος. 

Η επίκαιρη ερώτηση της κ. Ανουσάκη έχει ως ακολούθως: 

"Οι γυναίκες αγωνίζονται για να διαμορφώσουν οικονομικές συνθήκες ώστε να βοηθήσουν την οικογένειά τους. Στο νομοσχέδιο "Περί οργανωτικής και λειτουργικής ασφάλισης και περί άλλων διατάξεων", στο άρθρο 62 του ν.2676/99, αποφασίστηκε η περικοπή των συντάξεων χηρείας των γυναικών που εργάζονται ή συνταξιοδοτούνται εξ ιδίου δικαιώματος. 

Η περικοπή του ανωτέρου ασφαλιστικού δικαιώματος είναι άδικη, αντιασφαλιστική και κυρίως αντικοινωνική! 

Το ασφαλιστικό αυτό δικαίωμα απονομής σύνταξης χηρείας στις γυναίκες που εργάστηκαν ή εργάζονται, καλύπτεται από καταβληθείσες εισφορές. Δεν είναι δυνατόν, λοιπόν, να περικοπεί, για όσες τουλάχιστον έχουν θεμελιώσει ασφαλιστικά αυτό το δικαίωμα. 

Οι συνταξιοδοτούμενες γυναίκες συνέβαλαν με την εργασία τους στη διαμόρφωση οικονομικών συνθηκών και βοήθησαν την οικογένειά τους. 

Με το άρθρο 62 του ν.2676/99 αδικούνται κατάφορα. 

Η πολιτεία μπορεί και πρέπει να δώσει τη δίκαιη λύση. 

Ερωτάται ο κύριος Υπουργός: 

Τι σκοπεύει να πράξει ώστε να αρθεί αυτή η αδικία;" 

Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο τρία λεπτά για να πρωτολογήσει. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, έχω την εντύπωση ότι η επίκαιρη ερώτηση απευθύνεται κατά του Σώματος και όχι κατά της Κυβερνήσεως διότι αναφέρεται σε νόμο που πρόσφατα ψήφισε η Βουλή. Δεν είναι πράξη Υπουργείου ή κάποια κατάσταση την οποία αντιμετωπίζουμε. Αναφέρεται σε άρθρο νόμου το οποίο μάλιστα πήρε Φύλλο Εφημερίδας της Κυβερνήσεως το παρόν έτος. Ψηφίστηκε δε από το Σώμα και νομίζω ότι το έχει ψηφίσει και η ίδια η κ. Ανουσάκη. Δεν ξέρω αν κάνω λάθος. 

ΕΛΕΝΗ ΑΝΟΥΣΑΚΗ: 'Οχι. Θα σας απαντήσω. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εν πάση περιπτώσει, δεν έχει σημασία. Σημασία έχει ότι υπάρχει απόφαση της Βουλής πρόσφατα, έχει πάρει ο νόμος Φύλλο Εφημερίδας της Κυβερνήσεως και δεν ξέρω αν αυτό συνιστά επίκαιρη ερώτηση. Είναι το πρώτο ζήτημα το οποίο ήθελα να θέσω. 

Το δεύτερο θέμα έχει να κάνει με την ουσία του πράγματος. Με την ουσία βέβαια έχει αποφασίσει το Κοινοβούλιο, αφού έχει λάβει υπόψη όλες τις απόψεις και μάλιστα πολύ πρόσφατα. Δεν είναι κάτι παλαιό ώστε να πω ότι είναι κάτι που έρχεται από το παρελθόν και δημιουργεί προβλήματα. 'Εχει προείπει, δηλαδή, ότι όταν υπάρχει ο θάνατος ενός εκ των συζύγων και ο χήρος ή η χήρα παίρνει σύνταξη από άλλον φορέα και μάλιστα σύνταξη που έχει ένα ορισμένο όριο ύψους και πάνω, σε αυτήν την περίπτωση δεν μπορεί να παίρνει ολόκληρη τη σύνταξη η οποία προέρχεται από το θάνατο του εταίρου μέρους. Συνυπολογίζεται το ποσό της σύνταξης, ένα ποσό δίνεται, ένα άλλο δεν δίνεται, ανάλογα όμως με το ύψος. 

Σαφώς όταν είναι χήρα η γυναίκα και δεν έχει για παράδειγμα καμία άλλη πηγή, θα πάρει ολόκληρη τη σύνταξη που προβλέπεται από τον άνδρα της ή αντίστροφα ο άνδρας από τη γυναίκα του. Εάν, όμως, έχει για παράδειγμα μια σύνταξη ύψους τετρακοσίων χιλιάδων (400.000) ή πεντακοσίων χιλιάδων (500.000) δραχμών, είναι σαφές ότι ο νομοθέτης λαμβάνει υπόψη του το σχετικό θέμα και λέει ότι "δεν μπορείς να συνταξιοδοτείσαι από δύο πηγές για τον ίδιο λόγο". 

Γι' αυτούς τους λόγους δεν είναι δυνατόν να αλλάξει αυτήν τη στιγμή ο νόμος. Θέλω, όμως, να τονίσω ότι είναι νόμος ο οποίος ψηφίστηκε πάρα πολύ πρόσφατα από τη Βουλή και όλη η σχετική επιχειρηματολογία, κατά τον καλύτερο τρόπο, έχει αναπτυχθεί εκεί. 

ΠΡΟΕΔΡΕΥΩΝ (Παναγιώτης Σγουρίδης): Η κ. Ανουσάκη έχει το λόγο. 

ΕΛΕΝΗ ΑΝΟΥΣΑΚΗ: Αξιότιμε κύριε Πρόεδρε, κυρίες συναδέλφισσες και κύριε συνάδελφε, δεν είναι η πρώτη φορά που ένας νόμος ακυρώνεται στην πράξη. 

Κύριε Πρωτόπαπα, όταν εμείς οι γυναίκες Βουλευτίνες όλων των κομμάτων σε πολλά σημεία είχαμε διαφωνίσει γι' αυτό το θέμα, είπε ο κ.Μιλτιάδης Παπαϊωάννου, με όλη τη χάρη που τον διακρίνει και την κοινοβουλευτική δεινότητα, ότι μπορεί αυτά να τα δούμε στην πράξη. 

Πιστεύω, λοιπόν, εγώ ότι η ερώτηση δεν είναι απλά "επίκαιρη" αλλά "επικαιρότατη". Μάλιστα ο Σύλλογος Συνταξιούχων της Εθνικής Τράπεζας της Ελλάδος μου έστειλε μία επιστολή. Ξέρετε πάρα πολύ καλά τα θέματα. Οκτώ χιλιάδες εργαζόμενες γυναίκες -έτσι μου είπαν στην επιστολή που μου στέλνουν η Πρόεδρος κ. Κυριακή Κυβέλ και ότι είναι πάρα πολύ άδικο, διότι οι ήδη συνταξιούχες γυναίκες εξ ιδίου δικαιώματος θα αντιμετωπίσουν δεινό οικονομικό πρόβλημα γιατί η πολιτεία δίνοντας το δικαίωμα της πρόωρης συνταξιοδότησής τους στη δεκαπενταετία δημιούργησε τις προϋποθέσεις και διευκόλυνε την πρόωρη συνταξιοδότησή τους για να δημιουργήσουν ευνοϊκές προϋποθέσεις για την αύξηση των μελών της οικογένειας με δεδομένη δε την υπογεννητικότητα της χώρας μας. 'Ετσι διευκόλυνε τις μητέρες για την παρακολούθηση της ανατροφής των παιδιών της. 

Πιστεύουμε, λοιπόν- όταν ένας νόμος έχει την αντίθεση της κοινωνίας και όταν οι γυναίκες έχοντας την ανάγκη να βοηθήσουν την οικογένειά τους βεβαίως συνταξιοδοτήθηκαν πρόωρα- το ότι λαμβάνουν μειωμένη σύνταξη τις αδικεί κατάφωρα. 

Γι' αυτό, λοιπόν, πιστεύω ότι η Κυβέρνηση με την ευαισθησία που τη διακρίνει θα διορθώσει αυτήν την αδικία. 

Τώρα, μπορεί ο κ. Πρωτόπαπας να λέει σωστά ότι ο νόμος ψηφίστηκε τελευταία και θα έπρεπε να το πείτε τότε". Το είπαμε και τότε και εγώ θα επανέρχομαι συνέχεια, μέχρι να διορθωθεί. 

Ζητώ, λοιπόν, αυτήν τη στιγμή να το σκεφθεί το Υπουργείο Εργασίας. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πρωτόπαπας έχει το λόγο για δύο λεπτά. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, κάθε νόμος κρίνεται στην πράξη βέβαια. 

ΕΛΕΝΗ ΑΝΟΥΣΑΚΗ:'Ετσι είναι. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πάντως πρέπει να σας πω ότι επειδή είναι πολύ πρόσφατος έκανα το σχόλιο για το θέμα της επίκαιρης ερώτησης, γιατί ουσιαστικά τα θέματα αυτά έχουν ακουστεί στη διάρκεια ψήφισης του νόμου. 

Από εκεί και πέρα όμως πρέπει να σας πω ότι οι γυναίκες οι οποίες -επειδή τυχαίνει να είμαι και τραπεζικός στο επάγγελμα- έχουν φύγει με δεκαπενταετία, διότι περί αυτών προφανώς διαμαρτύρεται ο Σύλλογος, δεν παίρνουν υψηλή συνταξη. 'Αρα, γι' αυτές δεν ισχύουν τα σχετικά προβλήματα που δημιουργούνται από τις περικοπές των τυχών συντάξεων. Δηλαδή οι κοπέλλες αυτές έχουν φύγει προφανώς σε ηλικία περίπου τριάντα πέντε με τριάντα επτά ετών μέχρι σαράντα, συνήθως έχουν πάρει μία πολύ χαμηλού ύψους σύνταξη, που την εποχή τη δική μου ήταν γύρω στις εβδομήντα χιλιάδες με εκατό χιλιάδες (70.000-100.000) δραχμές και δεν πρόκειται να πάθουν τίποτα από τη σχετική εφαρμογή του νόμου. 

Η λογική του νόμου είναι να μην είναι ένας συνταξιούχος ο οποίος παίρνει ένα ποσό σύνταξης περίπου τετρακόσιες χιλιάδες -υπάρχουν τέτοιες συντάξεις στη κοινή ωφέλεια για παράδειγμα- και ο οποίος θα μπορεί να παίρνει από δύο πηγές και από το δικό του ειδόσημα και από το εισόδημα της γυναίκας του. Διότι ό,τι ισχύει για τις γυναίκες ισχύει και για τους άνδρες όπως ξέρετε. 

ΕΛΕΝΗ ΑΝΟΥΣΑΚΗ: Σωστό. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Φαντασθείτε, λοιπόν, ένα συνταξιούχο ο οποίος έχει μια ηλικία άλφα, πέθανε η γυναίκα του, ο ίδιος παίρνει μια πολύ καλή σύνταξη διότι ήταν διευθυντής τραπέζης επί παραδείγματι, της ΔΕΗ, η γυναίκα του επίσης ήταν στη ΔΕΗ και παίρνει και από εκεί ένα συμληρωματικό ποσό σύνταξης. Αυτό νομίζω ότι... 

ΕΛΕΝΗ ΑΝΟΥΣΑΚΗ: 'Εγινε αυτό από γυναίκες προς γυναίκα πολιτικό. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ναί, αλλά πρέπει να ξέρετε τον όρο περί ισότητας και όσα ισχύουν στο Σύνταγμά μας και στην ελληνική νομοθεσία, αλλά και τις οδηγίες της Ευρωπαϊκής 'Ενωσης.'Ο,τι ισχύει για τον άνδρα πλέον, ισχύει και για τη γυναίκα. Δεν μπορεί να υπάρχουν διαφορές. 

ΕΛΕΝΗ ΑΝΟΥΣΑΚΗ: Και ό,τι ισχύει για τη γυναίκα ισχύει και για τον άνδρα. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Η ισότητα έχει δύο όψεις όπως ξέρετε. Εγώ, είμαι υπερ της ισότητας. 

ΕΛΕΝΗ ΑΝΟΥΣΑΚΗ: Το ξέρουμε ότι είστε υπέρ της ισότητας. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Εχει και την όψη που είναι φιλική προς τη γυναίκα αλλά και την όψη που δίνει τη δυνατότητα στον άνδρα να διεκδικήσει πράγματα που μέχρι τώρα είχε η γυναίκα. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά παραμένει η αρχή ότι ως ισχυρό φύλο δεν απολαμβάνει πλήρως της ισότητας. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Γιατί ισχυρό, κύριε Πρόεδρε; Οι γυναίκες έχουν πολύ δυναμική παρουσία μέσα στη Βουλή και τις χαιρόμαστε για αυτό. 

Γι' αυτούς τους λόγους, νομίζω ότι πρέπει να προσέξουμε τη συνολική εφαρμογή του νόμου. Εγώ προσωπικά σας υπόσχομαι να το κάνω. Και αν δούμε, απο την εφαρμογή του νόμου, ότι υπάρχουν πάρα πολύ μεγάλες αδικίες σε αυτήν την περίπτωση, εδώ είμαστε, για να κουβεντιάσουμε και με τον κ.Παπαϊωάννου και με τον κ.Ιωαννίδη και να τις διορθώσουμε. 

ΕΛΕΝΗ ΑΝΟΥΣΑΚΗ: Δεν έχω αντίρρηση. 

ΠΡΟΕΔΡΕΥΩΝ (Παναγιώτης Σγουρίδης): Δεύτερη επίκαιρη ερώτηση είναι η με αριθμό 911/21.4.99 της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με τη λήψη μέτρων διάθεσης της παραγωγής σπαραγγιού κλπ. 

Η επίκαιρη ερώτηση της κ. Φουντουκίδου σε περίληψη έχει ως εξής: 

"Σε δεινή θέση περιέρχονται πλέον οι σπαραγγοπαραγωγοί αφού σοβεί κρίση στη διάθεση της παραγωγής τους. 

Είναι χαρακτηριστικό ότι, στο πρώτο δεκαπενθήμερο Απριλίου 1999, εξήχθη μόλις το 12% της παραγωγής, ενώ κατά την ίδια περίοδο του 1998, το αντίστοιχο ποσοστό ήταν 45%. Επίσης, η τιμή διάθεσης πολλές φορές δεν ξεπερνά τις διακόσιες πενήντα δραχμές, τη στιγμή που η προσδοκώμενη τιμή ανέρχεται στις οκτακόσιες πενήντα δραχμές. 'Ετσι, η τιμή διάθεσης μόλις που καλύπτει το κόστος παραγωγής. 

Ως εκ τούτου, είναι επιβεβλημένη η άμεση λήψη μέτρων, πριν είναι πολύ αργά για μια παραγωγή η οποία μέχρι τώρα ήταν από τις πλέον δυναμικές, όπως ένταξη του σπαραγγιού στα προϊόντα της Κ.Ο.Α., ενημέρωση του Υπουργείου σχετικά με την κίνηση αγοράς σπαραγγιού στις άλλες παραγωγούς χώρες, ενίσχυση της διάθεσης σπαραγγιού στην εσωτερική αγορά, κάλυψη του προϊόντος αυτού από τον ΕΛΓΑ κλπ. 

Γι'αυτό, σας ερωτώ, κύριε Υπουργέ: 

Ποια συγκεκριμένα μέτρα θα λάβετε για τη συνολική αντιμετώπιση των προβλημάτων που ανακύπτουν σχετικά με τη διάθεση σπαραγγιού;". 

Ο Υφυπουργός Γεωργίας κ.Κωνσταντίνος Βρεττός έχει το λόγο για τρία λεπτά, για να πρωτολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Πράγματι, υπάρχει ένα συγκυριακό πρόβλημα κατά την άποψη μου στο θέμα του σπαραγγιού, στις εξαγωγές ειδικότερα. Ιδιαίτερα, επειδή το μήνα Μάρτιο είχαμε χιονοπτώσεις και βροχοπτώσεις και επειδή συνέπεσε και το Πάσχα των Καθολικών, δημιουργήθηκε συσσώρευση σπαραγγιών και έτσι, δεν επετεύχθησαν οι αντίστοιχες με τον προηγούμενο χρόνο εξαγωγές. 

'Ομως υφίσταται και ένα αρκετά σημαντικό διαρθρωτικό πρόβλημα σε σχέση με το σπαράγγι. 'Οτι δηλαδή οι παραγωγοί δεν έχουν ανταποκριθεί στις συνθήκες της διεθνούς αγοράς και ιδιαίτερα της ευρωπαϊκής, ώστε να καλύπτουν τις αλυσίδες καταστημάτων στα χρονικά διαστήματα που πρέπει. Να είναι, δηλαδή, μόνιμοι και έγκυροι προμηθευτές της ευρωπαϊκής αγοράς. Υπάρχει, λοιπόν, ένα προβλημα εκεί, το οποίο κατά την άποψή μας οφείλεται στο γεγονός ότι οι ομάδες παραγωγών σπαραγγιών είναι πολλές, είναι ολιγομελείς και έτσι, δεν αντιμετωπίζουν θέματα όπως εκείνα της εμπορίας, της διαφήμισης και της τυποποίησης με πιο συγκροτημένο τρόπο. 

Το Υπουργείο Γεωργίας κάνει προσπάθειες, ώστε αυτές οι ομάδες παραγωγών να γίνουν μεγαλύτερες, αποτελεσματικότερες και να ενταχθούν σε πλαίσια τέτοια που να έχουν απόδοση. Γιατί πραγματικά, είναι ένα προϊόν το οποίο κάποτε είχε ένα μεγάλο ποσοστό της ευρωπαϊκής αγοράς -ιδιαίτερα στη Γερμανία έφθανε το 45% -ενώ σήμερα δεν είναι έτσι τα πράγματα. 

Ελπίζουμε, ότι, με μία αντεπίθεση στο χώρο αυτόν, ιδιαίτερα σε ό,τι αφορά την εμπορία και την τυποποίηση, θα επανακατακτήσουμε το χαμένο έδαφος. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Η κ. Παρθένα Φουντουκίδου έχει το λόγο για δύο λεπτά, για να πρωτολογήσει. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, οι αγρότες της Πέλλας είναι εκ παραδόσεως εργατικοί. Συνεισφέρουν στον κρατικό προϋπολογισμό. Συνεισφέρουν στην αγροτική οικονομία και στην ανάπτυξη της περιοχής και της χώρας μας. 'Εχουν μάθει να βρίσκουν μόνοι τους διεξόδους στις κρίσεις και να αναζητούν μόνοι τους νέες αγορές. 

'Οταν καλλιέργησαν σπαράγγια, κύριε Υπουργέ σας υπενθυμίζω ότι υπήρξαν πρωτοπόροι. Είναι ένα προϊόν καθαρά εξαγώγιμο, που απέφερε καθαρό συνάλλαγμα και συνεισέφερε στην εθνική οικονομία. 'Εμειναν όμως οι σπαραγγοπαραγωγοί, ίσως από αίσθημα ασφάλειας της πολιτείας, τελείως αβοήθητοι, μόνοι τους στο διεθνή ανταγωνισμό, χωρίς καμία προστατευτική παρέμβαση της πολιτείας, χωρίς κανένα συντονισμό ή ανησυχία για την πορεία του προϊόντος. 

Σήμερα όμως, η κατάσταση είναι εξαιρετικά σοβαρή. 'Εχουμε φθάσει να παράγουμε στο Νομό Πέλλας είκοσι χιλιάδες τόνους σπαράγγια και να έχουμε διαθέσει μέχρι στιγμής, μόνο τους τεσσερισήμισι χιλιάδες τόνους, κύριε Υπουργέ. Δεκαπεντέμισι χιλιάδες τόνοι είναι αδιάθετοι. 

Αντιλαμβάνεστε ότι επιβάλλεται η λύση άμεσων και επιτακτικών μέτρων, για να βοηθήσουμε και στη στήριξη του εισοδήματος των σπαραγγοπαραγωγών, αλλά και στη διατήρηση, στη συνέχιση καλλιέργειας του προϊόντος μια και η πολιτεία δεν έχει εναλλακτικές διεξόδους και εναλλακτικές προτάσεις για καλλιέργεια άλλων παραγωγών και άλλων προϊόντων. 

Ξέρετε βέβαια -και αποφύγατε να απαντήσετε παρ' ότι στην ερώτηση τίθεται το θέμα- ότι παρ' ότι πληρώνουν ΕΛΓΑ οι σπαραγγοπαραγωγοί, παρά τις επανειλημμένες υποσχέσεις σας σε παρεμβάσεις που έχουμε κάνει, ουδέποτε αποζημιώθηκαν από τον ΕΛΓΑ. 

Είναι μία καλή ευκαιρία, βλέποντας την κρίση που αντιμετωπίζει το προϊόν να κάνετε μία αρχή, κύριε Υπουργέ. Και περιμένω τη σοβαρή και υπεύθυνη δήλωση και την αποτελεσματική παρέμβασή σας για το συγκεκριμένο θέμα. Επιτέλους, πληρώνουν και πρέπει να εισπράττουν από τον ΕΛΓΑ αποζημιώσεις. 

Πρέπει να ξεκινήσετε τη διαδικασία να ενταχθεί το προϊόν στην κοινή οργάνωση αγοράς, ώστε σε παρόμοιες περιπτώσεις όπως η φετινή, να μπορεί να επιτραπεί η απόσυρση του προϊόντος. Και ασφαλώς, θα πρέπει να συντονίσετε μία προσπάθεια ενημέρωσης του ελληνικού καταναλωτικού κοινού για τη διατροφική αξία του σπαραγγιού. Είναι ένα προϊόν με σπάνια διατροφική αξία που λείπει τελείως από την ελληνική αγορά. Ενώ κατακλυζόμεθα από εισαγόμενα αμφιβόλου αξίας. 

Είναι μία σειρά μέτρων άμεσων. Νομίζω ότι επιβάλλεται ένα συντονιστικό όργανο στο Υπουργείο, ένας διάλογος αν θέλετε. 'Εχουμε προτάσεις για τα μέτρα που πρέπει να πάρουμε. Γιατί, κύριε Υπουργέ, το χρωστάμε στους σπαραγγοπαραγωγούς, οι οποίοι επί χρόνια μόνο συνεισφέρουν. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας έχει το λόγο για δύο λεπτά για να δευτερολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Καταλαβαίνω ότι υπάρχει ένα πρόβλημα στην Πέλλα. Και καταλαβαίνω τη θέση της κυρίας συναδέλφου, που επιδιώκει την επίλυσή του. Βέβαια, επειδή γνωρίζει από θέματα που αφορούν τον αγροτικό τομέα, θα της θυμίσω ότι ο ΕΛΓΑ δεν μπορεί να αποζημιώσει ζημιές από επιπτώσεις εμπορίας, αλλά μόνο ζημιές που προέρχονται από δυσμενείς καιρικές συνθήκες. 

ΠΑΡΘΕΝΑ ΦΟΥΝΤΟΥΚΙΔΟΥ: Το ξέρω κύριε Υπουργέ, αλλά ούτε για αυτό αποζημιώνονται. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αυτά αποζημιώνονται. 

ΠΑΡΘΕΝΑ ΦΟΥΝΤΟΥΚΙΔΟΥ: Οχι, επιμένω ότι δεν έχουν αποζημιωθεί ούτε για αυτά, κύριε Υπουργέ. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Γι' αυτές τις περιπτώσεις ο ΕΛΓΑ αποζημιώνει και εκεί συμπεριλαμβάνονται και τα σπαράγγια. 

ΠΑΡΘΕΝΑ ΦΟΥΝΤΟΥΚΙΔΟΥ: Για τα σπαράγγια ουδέποτε υπήρξε... 

ΠΡΟΕΔΡΕΥΩΝ (Παναγιώτης Σγουρίδης): Κυρία Φουντουκίδου σας παρακαλώ. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αν αναφέρεστε στις αποζημιώσεις της Πέλλας, οι αποζημιώσεις της προηγούμενης χρονιάς προχωρούν κανονικά. Για τα σπαράγγια, εφόσον πάθουν ζημιά, αποζημιώνονται. Είναι μέσα στον κανονισμό του ΕΛΓΑ αυτό. 

ΠΑΡΘΕΝΑ ΦΟΥΝΤΟΥΚΙΔΟΥ: Κάνετε λάθος. Δεν είναι στον κανονισμό και επιμένω. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Είναι. Η απάντηση είναι σαφής. Επαναλαμβάνω ότι είναι στον κανονισμό του ΕΛΓΑ και αφορά και τα σπαράγγια. 

ΠΡΟΕΔΡΕΥΩΝ (Παναγιώτης Σγουρίδης): Διευκρινίστε, κύριε Υπουργέ, ότι αποζημιώνονται, όταν έχουν καταστροφή στη ρίζα. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Το σπαράγγι είναι ρίζα, κύριε Πρόεδρε. 'Οταν υποστεί καταστροφή από ο,τιδήποτε, τότε αποζημιώνεται. 

ΠΡΟΕΔΡΕΥΩΝ (Παναγιώτης Σγουρίδης): Από συνήθεις θεομηνίες που το ΕΛΓΑ καθορίζει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ακριβώς. 

ΠΑΡΘΕΝΑ ΦΟΥΝΤΟΥΚΙΔΟΥ: 'Οχι, κύριε Προέδρε. Και επιμένω. Δεν έχει εφαρμοστεί στην πράξη τουλάχιστον. 

ΠΡΟΕΔΡΕΥΩΝ (Παναγιώτης Σγουρίδης): Αφού το λέει ο κύριος Υπουργός, δεν μπορούμε να το αμφισβητήσουμε. 

ΠΑΡΘΕΝΑ ΦΟΥΝΤΟΥΚΙΔΟΥ: Να στείλει μία εγκύκλιο στις υπηρεσίες του. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Επειδή υπάρχει μία συγκυρία και ζητάει η κυρία συνάδελφος να υπάρξει μία κρατική ενίσχυση, θα ήθελα να της πω ότι αυτό δεν μπορεί να γίνει. Δεν μπορεί να γίνει για κανένα προϊόν και επομένως, ούτε για το σπαράγγι. 

Η πόρτα του Υπουργείου είναι ανοιχτή για διάλογο και θα παρακαλούσα να πείτε στους παραγωγούς ότι είμαστε στη διάθεσή τους να συζητήσουμε διάφορες λύσεις και προτάσεις. 

Και η κοινοτική παρέμβαση την οποία ζητάτε δεν είναι επίσης δυνατή διότι πρέπει να προβλέπεται από συγκεκριμένο κανονισμό. Συνεπώς, θα πρέπει να συζητούμε πράγματα, τα οποία είναι εφικτά. Και βέβαια, θα πρέπει όλοι μας να κατανοήσουμε ότι οι παραγωγοί έχουν τη δική τους "ευθύνη" να δημιουργήσουν συνθήκες εμπορίας τέτοιες ώστε να έχουν μόνιμη εξαγωγή και μόνιμη ανταπόκριση στην παραγωγή τους. Εκεί πάνω να συνεργαστούμε να δούμε τι μπορούμε να κάνουμε, ώστε στο μέλλον να επανακτήσουμε όπως είπα και πάλι, την αγορά των σπαραγγιών, η οποία υπήρχε πριν από μερικά χρόνια. 

Θεωρώ ότι καθήσαμε λίγο ήσυχοι όλοι μας, ότι πάει καλά το σπαράγγι και τελικά, βρεθήκαμε προ εκπλήξεων, αλλά όπως είπα και προηγουμένως με κοινή προσπάθεια το σπαράγγι θα επανακάμψει στις διεθνείς αγορές. 

ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", ενενήντα δύο μαθητές και πέντε συνοδοί- καθηγητές από το 2ο Λύκειο Πτολεμαϊδας Κοζάνης. 

Η Βουλή τους καλωσορίζει! 

(Χειροκροτήματα από όλες τις πτέρυγες) 

Θέλω να πω στους μαθητές ότι η Βουλή έχει Κοινοβουλευτικό 'Ελεγχο και βρίσκονται στην Αίθουσα οι Βουλευτές που ερωτούν και οι Υπουργοί, οι οποίοι απαντούν. 

Τρίτη είναι η με αριθμό 910/ 21.4.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου, προς τον Υπουργό Γεωργίας σχετικά με τη διαδικασία επιλογής φορέα παρέμβασης για τις αδιάθετες ποσότητες ρυζιού εσοδείας 1998 κλπ. 

Η επίκαιρη ερώτηση του κ. Παναγιώτου είναι η ακόλουθη: 

"Για τρίτη συνεχή χρονιά η Κυβέρνηση δεν έχει ξεκινήσει ακόμη τη διαδικασία επιλογής φορέα παρέμβασης για τις αδιάθετες ποσότητες ρυζιού εσοδείας 1998. Η διαδικασία επιλογής φορέα έπρεπε να είχε ολοκληρωθεί ως τα τέλη του Μάρτη και από τις αρχές του Απρίλη να αρχίσει η παρέμβαση. 

Παρ'όλο που η περσινή παραγωγή και η τιμή είναι μειωμένη, πάνω από 85.000 τόνοι ρυζιού παραμένουν αδιάθετοι (72.000 στο Νομό Θεσσαλονίκης, 16.000 τόνοι στο Νομό Σερρών κλπ.) εξαιτίας των αθρόων εξαγωγών που κάνουν ορισμένες χώρες της Ευρωπαϊκής 'Ενωσης από τρίτες χώρες με ελάχιστους δασμούς (π.χ. Ολλανδία από Αντίλλες). 

Η καθυστέρηση επιλογής φορέα έχει συνέπεια οι παραγωγοί να αναγκάζονται στην πώληση του προϊόντος τους σε τιμές σημαντικά χαμηλότερες απ' αυτήν της παρέμβασης και ο κίνδυνος αλλοίωσης του προϊόντος τους να είναι άμεσος γιατί οι αδιάθετες ποσότητες είναι αποθηκευμένες σε χωρικές αποθήκες που δεν προσφέρονται για τη συντήρησή τους για μεγάλο χρονικό διάστημα. 

Ερωτάται ο κύριος Υπουργός: 

1. Τι μέτρα προτίθεται να πάρει η Κυβέρνηση ώστε να προχωρήσει η διαδικασία παρέμβασης και να μην επαναληφθεί το φαινόμενο της αδικαιολόγητης καθυστέρησης στο μέλλον; 

2. Τι ενέργειες θα κάνει για να περιοριστούν οι εισαγωγές και να ισχύσει στην πράξη η κοινοτική προτίμηση;" 

O Yφυπουργός Γεωργίας κ. Βρεττός έχει το λόγο για τρία λεπτά να πρωτολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): 'Ηδη η διαδικασία παρέμβασης έχει ξεκινήσει. 'Εχουν εξεταστεί οι προσφορές, έχει συνεδριάσει δύο φορές η αρμόδια επιτροπή και γρήγορα θα επιλεγεί και ο φορέας ο οποίος θα κάνει τη διαδικασία αυτή της παρέμβασης. 

Γενικότερα, κύριε συνάδελφε, υπάρχει ένα πρόβλημα με το ρύζι. 'Οπως γνωρίζετε περίπου διακόσιοι με διακόσιοι πενήντα χιλιάδες τόνοι εισάγονται από τρίτες χώρες στην Ευρωπαϊκή 'Ενωση και αυτό αποτελεί ένα ανταγωνιστικό προϊόν του ελληνικού ρυζιού. 

Θα πρέπει να δεχτούμε ότι το ελληνικό ρύζι έχει δύο δυσκολίες σε σχέση με την αγορά της Ευρωπαϊκής Ενώσεως. Η πρώτη είναι ότι η πλειοψηφία του είναι αναποφλοίωτο ρύζι και η δεύτερη είναι ότι έχει μεγάλες αποστάσεις οι οποίες επιβαρύνουν το κόστος όταν πρόκειται να διατεθεί σε χώρες της Ευρωπαϊκής 'Ενωσης. 

Το λέω αυτό διότι τα ρύζια τα οποία εισάγονται με ειδικό καθεστώς δασμών ή και με καθόλου δασμούς στην Ευρωπαϊκή 'Ενωση, έρχονται με φθηνό κόστος σε ευρωπαϊκά λιμάνια. Για παράδειγμα το ρύζι που φθάνει στην Αμβέρσα που είναι κοντά σε μεγάλες πόλεις της Ευρώπης, είναι δυστυχώς πολύ φθηνότερο και έχει φθηνότερα μεταφορικά από την Αμβέρσα προς τις χώρες αυτές, σε σχέση με το ελληνικό ρύζι. 

Συνεπώς, έχουμε ένα πρόβλημα γι' αυτό επιχειρούμε το ρύζι να το δίνουμε σε βοήθεια προς τρίτους, αυτό το οποίο βρίσκεται στις αποθήκες, να κάνουμε, δηλαδή, κάποια πολιτική κατανάλωσης. 'Αλλοτε πετυχαίνουμε πολλά πράγματα, άλλοτε λιγότερα. 

Τώρα σε σχέση με την ερώτησή σας και με το τι πρόκειται να κάνουμε, θεωρώ ότι ξεκινούμε ένα καινούριο πακέτο το οποίο αφορά το τρίτο Κοινοτικό Πλαίσιο Στήριξης. Εκεί στα πλαίσια του νόμου 866 ή οποιουδήποτε άλλου νόμου ψηφιστεί, θεωρώ ότι θα πρέπει να ληφθεί πρόνοια ώστε ειδικά να τονώνονται οι επιχειρήσεις οι οποίες παράγουν ρύζι που είναι αποφλοιωμένο με χαμηλό κόστος, δηλαδή να έχουμε αυτήν την προοπτική. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιώτου έχει το λόγο για δύο λεπτά να αναπτύξει την ερώτησή του. 

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, απορώ πώς ισχυρίζεσθε ότι έχετε αρχίσει τη διαδικασία παρέμβασης. 

'Εχω εδώ την εγκύκλιο η οποία λέει 12.3.99 και στη Διεύθυνση Γεωργίας των Σερρών έφθασε στις 15.4.99. Την παραδίδω για τα Πρακτικά. 

(Στο σημείο αυτό ο Βουλευτής κ. Σταύρου Παναγιώτου καταθέτει για τα Πρακτικά την προαναφερθείσα εγκύκλιο η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Η καθυστέρηση με την οποία αρχίζει η διαδικασία για την ανάδειξη του φορέα, βαρύνει αποκλειστικά και μόνο εσάς, γιατί δεν είναι η πρώτη χρονιά. Είναι η τρίτη συνεχή χρονιά που παρατηρείται αυτή η αδικαιολόγητη καθυστέρηση. Και θέλω να πιστεύω ότι είναι συνειδητή η ενέργειά σας γιατί θέλετε να αποφύγετε την παρέμβαση γιατί αυτή δεν συμφέρει την Ευρωπαϊκή 'Ενωση, η οποία βαθμιαία έχει προχωρήσει στην κατάργηση μιας σειράς αγροτικών προϊόντων. Επίσης, δεν συμφέρει και στην Κυβέρνηση γιατί είναι υποχρεωμένη να προπληρώνει τα ποσά για την παρέμβαση, τα οποία στη συνέχεια παίρνει από το ταμείο της Αγροτικής Πολιτικής της Ευρωπαϊκής 'Ενωσης. 

Επίσης, όσον αφορά τις εισαγωγές κάτω από ορισμένες πιέσεις υποχρεωθήκατε να ενδιαφερθείτε και να επιβληθούν κάποιοι περιορισμοί σ' αυτές, τις οποίες στη συνέχεια τις παρατήσατε. Σήμερα ελέγχονται; Είναι απεριόριστες οι ποσότητες ρυζιού που εισάγονται στη χώρα μας; 

Τέλος, θέλω να σημειώσω ότι υπάρχει συνολικά πρόβλημα με το ρύζι, με το εισόδημα των παραγωγών γιατί λόγω της Κοινής Αγροτικής Πολιτικής η οποία εφαρμόζεται τα τελευταία πέντε χρόνια -άρχισε από το 1996 και τελειώνει τον επόμενο χρόνο- προχωρήσατε στη βαθμιαία μείωση της τιμής του ρυζιού και στην επιδότησή του. Αυτό είχε σαν αποτέλεσμα να μειωθεί το εισόδημα των παραγωγών, να μειωθεί στη συνέχεια η παραγωγή, η οποία όμως δεν απέδωσε. 

Πού θα πάει αυτή κατάσταση; Εάν συνεχιστεί, να ισχύουν όλα αυτά προβλέπεται δυσοίωνο το πρόβλημα της παραγωγής ρυζιού και των ρυζοπαραγωγών της χώρας μας. 

Φαίνεται δεν ενδιαφέρεσθε γι' αυτό το βασικό αγροτικό προϊόν της χώρας μας. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά να δευτερολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε συνάδελφε, το ρύζι είναι ένα προϊόν το οποίο έχει απόδοση. Μάλιστα επειδή έχει απόδοση υπάρχει ο κίνδυνος να γίνει υπερκαλλιέργεια και να δημιουργηθούν προβλήματα σε σχέση με τον ισχύοντα κανονισμό και να μην υπάρξουν οι ενισχύσεις οι οποίες προβλέπονται από τον κανονισμό αυτό. 

'Εχουμε δύο μεγάλες περιοχές της χώρας οι οποίες καλλιεργούν ρύζι. Είναι η περιοχή Α' και η περιοχή Β'. Στην περιοχή Α' είναι η Θεσσαλονίκη και οι γύρω από τη Θεσσαλονίκη περιοχές και η Β' είναι η υπόλοιπη Ελλάδα. 

Κανονικά πρέπει να καλλιεργούμε σε περιοχές οι οποίες είτε είναι παραδοσιακές περιοχές που καλλιεργούν ρύζι είτε είναι προβληματικές. Σας λέω και πάλι ότι πέρσι περάσαμε το πλαφόν στη Β' περιοχή γιατί έγινε υπερκαλλιέργεια, που σημαίνει ότι υπάρχει πράγματι κέρδος με το ρύζι. 

Εάν θέλουμε να κάνουμε σοβαρές συζητήσεις εδώ και βλέπω ότι θέλετε να κάνουμε σοβαρές συζητήσεις- αλίμονο- θα πρέπει να συζητούμε θέματα πολιτικής, πώς δηλαδή θα πρέπει να αντιμετωπίσουμε την καλλιέργεια του ρυζιού στο σύνολό της. 

Το Υπουργείο έχει κάνει πολλή δουλειά πάνω στο θέμα αυτό, έχει συζητήσει με φορείς, έχει κάνει προβλέψεις, έχει ζητήσει αναδιάρθρωση του κανονισμού, έτσι ώστε να ευνοεί τους παραγωγούς ριζιού. 'Εχει προχωρήσει σε τομές, τις οποίες ίσως δεν γνωρίζετε, αλλά καλό θα είναι κάποτε να συζητήσουμε. 

Το θέμα της παρέμβασης, σας λέω και πάλι, έχει ξεκινήσει. Η επιτροπή συνεδρίασε ήδη για δύο φορές, έχει γίνει κατάλογος εκείνων που πρόσφεραν τις τιμές. Πρέπει τώρα να γίνει μια τελική συνεδρίαση της επιτροπής, για να γίνει η επιλογή του φορέα. 

ΣΤΑΥΡΟΣ ΠΑΝΑΓΙΩΤΟΥ: Πότε θα δεχθεί ο φορέας; Πότε θα αρχίσει... 

ΚΩΣΝΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν ανταποκρίνεται στην πραγματικότητα αυτό που λέτε, ότι δηλαδή δεν ξεκίνησε. Ξεκίνησε και σας το επιβεβαιώνω για άλλη μία φορά. 

ΣΤΑΥΡΟΣ ΠΑΝΑΓΙΩΤΟΥ: 'Επρεπε να αρχίσει η παρέμβαση; 

ΠΡΟΕΔΡΕΥΩΝ (Παναγιώτης Σγουρίδης): Μόνο να ξηλωθεί λίγο η γραφειοκρατία. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Αν ξηλώσετε τη γραφειοκρατία, θα διαλυθεί το ελληνικό δημόσιο! Μην μου κάνετε τέτοιες προτάσεις. Παντού υπάρχει και στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Κύριε, Υπουργέ όταν πιέζουμε από πάνω για κάποια πράγματα, η γραφειοκρατία απαλύνεται. 

Η τέταρτη με αριθμό 908/21.4.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Περιβάλλοντος, Χωροταξίας και Δημοσίων 'Εργων, Υγείας και Πρόνοιας, σχετικά με τις περιβαλλοντικές επιπτώσεις από τις πολεμικές επιχειρήσεις στη Γιουγκοσλαβία κλπ. διαγράφεται λόγω κωλύματος της Βουλευτού. 

Η πέμπτη με αριθμό 903/21.4.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την ένταξη κατασκευής της Γέφυρας Τζαρή του Νομού 'Αρτας στο τρίτο Κοινοτικό Πλαίσιο Στήριξης διαγράφεται λόγω κωλύματος και του Υπουργού και του Βουλευτή. 

Εξαντλήθηκε το δελτίο επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των 

ΕΠΕΡΩΤΗΣEΩΝ

Θα συζητηθεί η υπ' αριθμόν 29/8-2-99 επερώτηση των Βουλευτών της Νέας Δημοκρατίας κ. Φ. Πάλλη- Πετραλιά και των κυρίων Γ. Καλού, Β. Πάππα, Π. Σκανδαλάκη, Π. Φουντουκίδου, Α. Ψαρούδα -Μπενάκη, Δ. Σιούφα και Σ. Δήμα προς τον Υπουργό Εθνικής Παιδείας και Θρησκευμάτων, με αντικείμενο την εκπαιδευτική πολιτική της Κυβέρνησης για τον Απόδημο Ελληνισμό. 

Από τη Νέα Δημοκρατία ορίζεται Κοινοβουλευτική Εκπρόσωπος για τη συζήτηση της επερώτησης η κ. 'Αννα Ψαρούδα-Μπενάκη. 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας με επιστολή του στο Προεδρείο ορίζει ως Κοινοβουλευτικό Εκπρόσωπο του κόμματός του την κ. Βασιλική Αράπη-Καραγιάννη. 

Από το Κομμουνιστικό Κόμμα Ελλάδας ορίζεται Κοινοβουλευτικός Εκπρόσωπος ο κ. Σταύρος Παναγιώτου. 

Η κ. Πετραλιά έχει το λόγο. 

ΦΑΝΗ ΠΕΤΡΑΛΙΑ- ΠΑΛΛΗ: Κύριε Πρόεδρε, κύριε Υπουργέ, κύριοι συνάδελφοι, θα κάνω τις προσφωνήσεις σε προσωπικό επίπεδο, γιατί έτσι κι αλλιώς είμαστε εν στενοτάτω οικογενειακό κύκλο. 

Η επερώτησή μας αυτή, που κατατέθηκε τον περασμένο Φεβρουάριο, συζητείται σε μία πάρα πολύ κρίσιμη για την Ελλάδα και τον Ελληνισμό στιγμή. Για κάποιους, μάλιστα, 'Ελληνες εκτός Ελλάδας, όπως είναι η μειονότητά μας στη Βόρειο 'Ηπειρο, θα προσέθετα και αποφασιστική στιγμή, αφού διατρέχει άμεσο κίνδυνο αφανισμού από όσα έχουν ακολουθήσει αυτόν τον τρελό, πραγματικά, πόλεμο που γίνεται και από τα μεγάλα κύματα των προσφύγων που συνεχώς διογκώνονται. 

Είχα την ευκαιρία, κύριοι συνάδελφοι, να επισκεφθώ μαζί με τον Υπουργό κ. Νιώτη μόλις, πριν από λίγες μέρες, τη Βόρειο Αλβανία και τα Τίρανα -όπου είχαμε επαφές, με τον Πρόεδρο της Δημοκρατίας, με τον Πρωθυπουργό και τους Υπουργούς -και βεβαίως, τη Βόρειο 'Ηπειρο, τη νότιο Αλβανία που είχαμε την ευκαιρία να επισκευθούμε τους Βορειοηπειρώτες αδελφούς μας, τη μειονότητά μας στη Βόρειο 'Ηπειρο. 

Πρέπει να πω ότι με ιδιαίτερη ανησυχία βλέπουμε τα όσα εκεί γίνονται. Οι πολεμικές συγκυρίες που ζούμε καθιστούν την επερώτησή μας τελικά επίκαιρη, αφού σηματοδοτούν το ιστορικό χρέος όλων των Ελλήνων και υποδεικνύουν και αναδεικνύουν γενικότερα το ρόλο του απόδημου Ελληνισμού, που και μπορεί και πρέπει να παίξει. Κακά τα ψέματα. Πρέπει να έχουμε το θάρρος να πούμε ότι όλες οι μεταπολεμικές κυβερνήσεις μέχρι σήμερα αντιμετώπιζαν με έναν τελείως διαφορετικό τρόπο τους απόδημους 'Ελληνες. Αυτούς τους 'Ελληνες που ήταν στις τότε κομμουνιστικές χώρες, θα έλεγα ότι μάλλον τους αντιμετώπιζαν σαν πονοκέφαλο, ενώ όλους τους άλλους απόδημους 'Ελληνες που βρίσκονταν στις δυτικές χώρες και ιδιαίτερα στις Ηνωμένες Πολιτείες, τους αντιμετώπιζαν οι Κυβερνήσεις ως συνάλλαγμα, θα έλεγα, όπως αναφερόταν τότε στον προϋπολογισμό, ως άδηλους πόρους. 

Κανένας δεν τους είδε όπως πραγματικά ήταν, δηλαδή τα κλαδιά, τα φύλλα, οι καρποί αυτού του πολύ μεγάλου δέντρου που είναι ο Ελληνισμός. Κανείς μέχρι πριν από λίγα χρόνια δεν τους είδε όπως πραγματικά ήταν, δηλαδή σαν το δέντρο που είχε τις ρίζες του σε αυτήν τη γωνιά της Ευρώπης που ζει και θάλλει πάνω από δέκα χιλιάδες χρόνια τώρα. 

Τι μπορεί να γίνει; Θα έλεγα ότι αν κάποτε αυτό το κοινόν των πανελλήνων ήταν μία ουτοπία, μία πολυτέλεια ή μία συναισθηματική πρόταση, σήμερα το βλέπουμε όλοι και αντιλαμβανόμαστε, ότι είναι μία απόλυτα ρεαλιστική σκέψη, για να μην πω μία ιστορική αναγκαιότητα, αυτές τις δύσκολες ώρες που περνά η χώρα μας. 

Πιστεύω απόλυτα ότι ο συντονισμός, ο συναγερμός, η εγρήγορση, η κινητοποίηση, η αξιοποίηση του οικουμενικού Ελληνισμού είναι η μόνη ασπίδα για τα δεινά που έρχονται. Η ανάπτυξη των επικοινωνιών και γενικότερα η τεχνολογική πρόοδος μας επιτρέπει να δημιουργήσουμε πάρα πολύ γρήγορα αυτή την αμφίδρομη επαφή με όλους τους απόδημους 'Ελληνες όπου γης, να τους ακούμε και να μας ακούν καθημερινά. Αυτή την αμφίδρομη πληροφόρηση αυτή την ώρα είναι απαραίτητη, που είναι καθήκον της Κυβέρνησης, της πολιτείας και κάτι που όλοι επιδιώκουμε. 

Ο πρώτος, ο κυρίαρχος δεσμός που ενώνει τους 'Ελληνες, είναι φυσικά η κοινή πολιτισμική παράδοση, η ιστορία, η θρησκεία, η γλώσσα. 'Ολα αυτά μεταδίδονται σε πρώτο στάδιο μέσα στην οικογένεια και σε δεύτερο στάδιο με την εκπαίδευση, την ειδικότερη και τη γενικότερη εκπαίδευση, την τυπική εκπαίδευση μέσω των σχολείων, αλλά και την ειδική εκπαίδευση μέσω των εντύπων και σήμερα μέσα από το διαδίκτυο, την ηλεκτρονική πληροφόρηση. 

Η ελληνική παιδεία, όμως, δεν μπορεί να μεταφυτευθεί. Για να είναι αποτελεσματική θα πρέπει πριν φτάσει στις χώρες της υποδοχής να έχει υποστεί κάποια επεξεργασία. Θα πρέπει να έχει προσαρμοστεί στις συνθήκες της κάθε χώρας, τις γλωσσικές, τις πολιτιστικές, στις συνθήκες των Ελλήνων που ζουν εκεί. 

Πρέπει, κύριε Υπουργέ, να συνειδητοποιήσουμε και βεβαίως, να υλοποιήσουμε αυτή την δικανική μας πεποίθηση, ότι είναι τελείως διαφορετική η ανάγκη που έχουν τα παιδιά της Γερμανίας ως προς την εκπαίδευση, είναι τελείως διαφορετική η ανάγκη που έχουν τα παιδιά των ΗΠΑ, τα Ελληνόπουλα που είναι τρίτης και τέταρτης γενιάς και δεν έχουν, βέβαια, στόχο την παλιννόστιση και είναι τελείως διαφορετική η προσέγγιση που πρέπει να γίνει για τα Ελληνόπουλα που βρίσκονται στις πρώην Σοβιετικές Δημοκρατίες. 

Πριν όμως σας παραθέσω κάποιους συγκεκριμένους προβληματισμούς και βεβαίως αυτήν τη στιγμή αναφέρομαι κυρίως στη Γερμανία -και εδώ επικεντρώνομαι μια και την εκπαίδευση των Ελληνοπαίδων στη Γερμανία πραγματεύεται η συγκεκριμένη μας επερώτηση- θα ήθελα να καταθέσω δύο περιστατικά που αφορούν τη Βόρειο 'Ηπειρο, μια και τα έχω πάρα πολύ πρόσφατα. Κύριε Υπουργέ, θα ήθελα πάρα πολύ να έχω μια απάντηση πάνω σ'αυτά. 

Μας κατηγγέλθη στη Βόρειο 'Ηπειρο ότι επί δύο ολόκληρα χρόνια δεν έχουν πληρωθεί τα επιδόματα, τα επιμίσθια, τα οποία είναι και πολύ μικρο ποσό, τα οποία βάσει της διακρατικής δίδονται στους 'Ελληνες δασκάλους από το Υπουργείο Παιδείας. Επί δύο χρόνια δεν έχουν πληρωθεί οι δάσκαλοι της μειονότητας με αυτά τα επιδόματα, την ώρα βέβαια που αγωνιζόμαστε να διατηρήσουμε την ελληνική ψυχή και την ελληνική γλώσσα και την ελληνική παιδεία στη Βόρειο 'Ηπειρο. 

Να πω ένα άλλο περιστατικό, το οποίο μου φάνηκε εξωφρενικό και θα χαρώ πάρα πολύ αν εσείς πείτε, ότι δεν είναι έτσι τα πράγματα. Στην ελληνική έδρα του Αργυροκάστρου υπάρχουν δυο καθηγητές που διδάσκουν. Ο ένας από πέρυσι πήγαινε δωρεάν γιατί δεν υπήρχε το κονδύλι και φέτος του απαγορεύτηκε ακόμη και δωρεάν να διδάσκει! 

'Ερχομαι, λοιπόν, στη Γερμανία. Για την εκπαίδευση των Ελληνοπαίδων της Γερμανίας δεν μπορεί κανείς βεβαίως να δηλώσει ευτυχής ακόμη και σεις ο ίδιος κύριε Υπουργέ. (άλλωστε φαίνεται και από κάποια έγγραφα που έχουν διακινηθεί ανάμεσα σε σας και τους απόδημους στη Γερμανία). 

Είχαμε και έχουμε τέτοια αναταραχή μεταξύ των Ελλήνων της Γερμανίας ώστε έφθασαν σε κατάληψη των προξενείων μας και πολλών ελληνόγλωσσων λυκείων από τους συλλόγους των γονέων και κηδεμόνων. 'Εχουμε κατάληψη των προξενείων μας στο Μόναχο, στη Στουτγκάρδη, στα ελληνόφωνα λύκεια του Ντίσελντορφ και του Ντόρτμουντ. Φυσικά και η αναταραχή στους 'Ελληνες της Γερμανίας πέρασε τελείως απαρατήρητη όταν είχαμε τέτοιες καταλήψεις εδώ. Και μέσα σε όλον αυτόν τον ορυμαγδό των καταλήψεων κανείς δεν πήρε είδηση το τι έγινε στη Γερμανία. Είχα την ευκαιρία να επισκεφθώ με τον Πρόεδρο του κόμματός μου τον κ. Καραμανλή τη Γερμανία, όπου οργανώθηκε μία συνδιάσκεψη ακριβώς για τα θέματα της παιδείας και είδαμε τα προβλήματα από κοντά, είχαμε την επιτόπου πληροφόρηση. Προκειμένου όμως να κατανοήσουμε αυτόν τον ξεσηκωμό που έχει συμβεί στη Γερμανία θα πρέπει να δούμε πώς είναι, κύριοι συνάδελφοι, το σύστημα. 

'Εχουμε, λοιπόν, τα λεγόμενα αμιγώς ελληνικά σχολεία, που είναι μία ελληνική διακρατική κατάκτηση, ύστερα από αγώνες των μεταναστών τη δεκαετία του '60. Εδώ τα παιδιά διδάσκονται όλα τα μαθήματα στην ελληνική με δύο ώρες γερμανικά και δύο ώρες αγγλικά. Η ελληνική πολιτεία τώρα τι έκανε; Αντί να βοηθήσει αυτά τα σχολεία να ανανεωθούν, να αναβαθμιστούν και να προσαρμοσθούν στις συνθήκες του 2000, αποφάσισε να τα χαρακτηρίσει ως γκέτο και προσπάθησε να τα καταργήσει. Αυτό ήταν η πρώτη αφορμή του πρώτου ξεσηκωμού των Ελλήνων στη Γερμανία. 

Τι χρειαζόταν, λοιπόν, για να αναβαθμιστούν αυτά τα σχολεία και βεβαίως για να βοηθήσουν τα παιδιά να αφομοιωθούν στην τοπική κοινωνία; Χρειαζόταν αύξηση της διδασκαλίας της γερμανικής σε οκτώ ώρες, να συμπεριληφθεί στο πρόγραμμά τους η σύγχρονη τεχνολογία και η πληροφορική και βεβαίως, η σοβαρή διδασκαλία της δεύτερης γλώσσας. Αντ'αυτού τι έκανε η Ελλάδα; Προσπάθησε να τα κλείσει, αντικαθιστώντάς τα με τα λεγόμενα δίγλωσσα σχολεία, όπου υποτίθεται ότι θα φοιτούσαν ίσος αριθμός Ελλήνων και Γερμανών μαθητών και όπου υποτίθεται πάλι ότι οι δύο γλώσσες θα ήταν ισότιμες. 'Ηταν ουσιαστικά μία προσπάθεια σταδιακής αποψίλωσης, απορρόφησης, θα έλεγα, των Ελλήνων. Αλλά αυτή η προσπάθεια δεν ευδοκίμησε. Το δίγλωσσα σύστημα δεν λειτούργησε. 'Ενα-δύο σχολεία λειτούργησαν πειραματικά στις πρώτες τάξεις με πάρα πολύ λίγα παιδιά. 

Το δεύτερο πλήγμα ήρθε περυσι με την κατάργηση πολλών ελληνικών σχολείων, με τη μέθοδο των συγχωνεύσεων. Μπερδέψατε μου φαίνεται, κύριε Υπουργέ, τα σχολεία αυτά της ελληνόγλωσσης εκπαίδευσης με τις τράπεζες και προσπαθήσατε να κάνετε μία συγχώνευση, αποτιμώντας μόνο το όποιο οικονομικό όφελος θα είχατε. Πρέπει, όμως, να καταλάβετε ότι η παιδεία δεν αντιμετωπίζεται λογιστικά και ιδιαίτερα η παιδεία των αποδήμων αδελφών μας. Δεν είναι δυνατόν να υποχρεώνει κανείς έναν γονέα να στέλνει τα παιδιά του δεκατεσσάρων και δεκαπέντε ετών σε απόσταση είκοσι και τριάντα χιλιομέτρων, για να διδαχθούν τη μητρική τους γλώσσα. Και αυτή η συγκεκριμένη προσπάθεια την οποία κάνατε έφερε το δεύτερο ξεσηκωμό των Ελλήνων της Γερμανίας και έφερε τις καταλήψεις. 

Ο δεύτερος τύπος του σχολείου όπου διδάσκεται η ελληνική, είναι τα σχολεία εκείνα όπου λειτουργούν το απόγευμα ύστερα από τα μαθήματα του γερμανικού σχολείου. Αυτός ο τύπος είναι ιδιαίτερα κουραστικός για τα παιδιά. Πώς ειναι δυνατόν αυτά τα παιδιά, τα οποία όλη την ημέρα παρακολουθούν ένα άλλο σχολείο, να πάνε το απόγευμα σε ένα πολύ μακρινό σχολείο και ιδιαίτερα παιδιά που είναι στην εφηβεία, παιδιά που έχουν και άλλα ενδιαφέροντα. 

Αυτή η διευθέτηση, κύριε Υπουργέ, απωθεί τους μαθητές, με αποτέλεσμα όσο μεγαλώνουν τα παιδιά τόσο να μικραίνει ο αριθμός τους που παρακολουθεί αυτά τα μαθήματα. 

Ο τρίτος τύπος του σχολείου που είναι και ο δημοφιλέστερος, είναι η ένταξη διδασκαλίας τριών ως πέντε ωρών εβδομαδιαίως της ελληνικής γλώσσας και του πολιτισμού στα γερμανικά σχολεία. Εδώ, όμως, υπάρχει ένα άλλο πρόβλημα. Εδώ οι δάσκαλοι είναι υπάλληλοι Γερμανοί και όταν μία θέση αδειάζει δύσκολα αναπληρώνεται με 'Ελληνα. 'Ετσι, λοιπόν, σταδιακά χάνεται η διδασκαλία της ελληνικής. 

'Εχουμε έλλειψη ενός κεντρικού συντονιστικού οργάνου, όπως και το πρόβλημα της κομματικοποίησης των εκπαιδευτικών συμβούλων. 'Εχω να σας καταθέσω πραγματικά ανατριχιαστικές αναφορές οι οποίες έχουν γίνει και γίνονται από τους συλλόγους γονέων και κηδεμόνων, ακόμη και από την τοπική οργάνωση του ΠΑΣΟΚ του Αννόβερου, ακόμη και από τις νομαρχιακές επιτροπές του ΠΑΣΟΚ. Διότι τα προβλήματα εκεί είναι κοινά. Εκεί δεν υπάρχουν χρώματα, εκεί τα προβλήματα για όλη την ομογένεια είναι κοινά. Και εκεί βλέπουμε, από τις αναφορές που έχω, για τις οποίες θα αναφερθώ και στη δευτερολογία μου και τις οποίες θα καταθέσω στα Πρακτικά, ότι όλα τα κόμματα εκεί έχουν μία θέση κοινή, πραγματικά, για τον αφανισμό της ελληνικής γλώσσας και για το γεγονός ότι τα παιδιά τους δεν μπορούν να μάθουν ελληνικά και ούτε στα γερμανικά σχολεία μπορούν να μπουν, αλλά ούτε και τα ελληνικά μπορούν να τελειώσουν. 

Η έλλειψη, λοιπόν, αυτού του κεντρικού συντονιστικού οργάνου είναι πάρα πολύ μεγάλη. 'Εχουμε λοιπόν την κομματικοποίηση των εκπαιδευτικών συμβούλων, την έλλειψη της υποδομής, απόπειρες να καταργηθούν τα αμιγώς ελληνικά σχολεία, την προσπάθεια να συγχωνευθούν, σε συνδυασμό με την εξαγωγή στη Γερμανία της λεγόμενης μεταρρύθμισης. 'Ολα αυτά δημιούργησαν ένα εκρηκτικό μείγμα, στην εκπαίδευση των αποδήμων μας, που εκφράστηκε με διαμαρτυρίες που έφθασαν ως τις καταλήψεις. Ποια είναι η συνέπεια σήμερα. Μόλις το 36% των Ελληνοπαίδων της Γερμανίας να παρακολουθεί κάποιου είδους ελληνόγλωσση εκπαίδευση. Ο κύριος κορμός των Ελλήνων, το 64% περιοριζει τη γνώση του στα ελληνικά της οικογένειας αν και εφόσον μιλιούνται μέσα στο σπίτι. Και μην ξεχνάμε, κύριε Υπουργέ, ότι αυτή τη στιγμή ακόμη μέσα στο σπίτι των Ελλήνων της Γερμανίας υπάρχει η γιαγιά και ο παππούς. Αλλά αυτή η γενιά τελειώνει και πάμε στην τρίτη γενιά, όπου πλέον δεν θα υπάρχει ο παππούς και η γιαγιά από το χωριό που μιλάει ελληνικά. 

Μια άλλη όψη, λοιπόν, της απαράδεκτης πολιτικής του ελληνικού κράτους όσον αφορά την εκπαίδευση των αποδήμων, είναι η μείωση του προσωπικού και η ανεπαρκέστατη, για να μην πω η άθλια υλικοτεχνική υποδομή. Από έτος σε έτος έχουμε μείωση των διδασκόντων. Από χιλίους τετρακοσίους δεκατρείς εκπαιδευτικούς που είχαμε στη Γερμανία το σχολικό έτος 1995-96, το επόμενο έτος έχουμε μόλις χίλιοι τριακόσιοι εξήντα επτά. Ακόμα χειρότερα. 'Εχω γι'αυτά επίσημες καταγγελίες. 

Στους διορισμούς υπεισέρχεται ο κομματισμός και του ρουσφέτι με αποτέλεσμα να έχουμε συνταξιούχους δασκάλους ή να έχουμε χημικούς να διδάσκουν ελληνικά, επειδή είναι φίλα προσκείμενοι στο κυβερνών κόμμα. Και μάλιστα οι καταγγελίες αυτές προέρχονται και πάλι από επίσημα υπομνήματα και χαρτιά του κ. Λένη του υπεύθυνου του ΠΑΣΟΚ στη Γερμανία. Αναφέρει ότι φιλόλογος καθηγητής στην περιοχή του Αννόβερου έχει πάρα πολλά χρόνια να διδάξει. Επίσης ότι τα παιδιά όταν διδάσκονται, διδάσκονται από χημικούς. Και βεβαίως τι ελληνικά να διδάξει ένας δάσκαλος σε ογδόντα τέσσερις μαθητές στο Βιλεντέν; Είναι ένας δάσκαλος για ογδόντα τέσσερις μαθητές. 

Και πραγματικά θα ήθελα, κύριε Υπουργέ, να ξέρω αυτό το απόρρητο υπόμνημα το οποίο έχει σταλεί από τις κομματικές οργανώσεις του ΠΑ.ΣΟ.Κ. της Γερμανίας στον κύριο Πρωθυπουργό και κάνατε εσείς και κάποιες επαφές εκ των υστέρων, αυτό το επτασέλιδο υπόμνημο, το έλαβε κανείς υπόψη του; Κάνατε κάτι πάνω σε αυτό; Γιατί πολλά υποσχεθήκατε, ακόμα και το γραφείο του Πρωθυπουργού τηλεφώνησε στους ανθρώπους αυτούς και είπε "ναι, το κοιτάζουμε", αλλά έχει περάσει πολύς χρόνος. 

'Οσον αφορά την υλικοτεχνική υποδομή έχω να αναφέρω,ότι εκεί τα σχολεία -τα είδαμε στο ταξίδι που κάναμε με τον κ. Καραμανλή- όχι μόνο στερούνται παντελώς εποπτικών οργάνων και σύγχρονης τεχνολογίας, όπως υπολογιστές, όχι μόνο τα περισσότερα κτίρια όπου στεγάζονται είναι ακατάλληλα, αλλά ακόμα και τα βιβλία τα οποία καλούνται να χρησιμοποιήσουν είναι αυτά που χρησιμοποιούν οι 'Ελληνες μαθητές εδώ, χωρίς καμία προσπάθεια μίας στοιχειώδους προσαρμογής με τη χώρα της υποδοχής. 'Αλλωστε αυτή είναι και η νέα αίσθηση. Και εσείς στα χαρτιά που έχετε στείλει και στις συναντήσεις που έχετε κάνει αυτά έχετε πει, αλλά τίποτα από αυτά δεν έχουν υλοποιηθεί. Καμία μέριμνα δεν υπάρχει, ούτε για το βαθμό γλωσσομάθειας που έχουν αυτά τα παιδιά. Πώς αυτά θα ανταποκριθούν στα βιβλία που είναι στα ελληνικά, σε γυμνάσια και λύκεια; Δεν υπάρχει, λοιπόν, καμία μέριμνα για το βαθμό της γλωσσομάθειας, ούτε για το διαφορετικό γλωσσικό και πολιτιστικό περιβάλλον στο οποίο ζουν αυτά τα παιδιά και μεγαλώνουν. 

Το αποτέλεσμα όλων αυτών είναι η ελληνόγλωσση εκπαίδευση να υποβαθμίζεται συστηματικά, οι τίτλοι των ελληνόγλωσσων σχολείων να μην αναγνωρίζονται ως ισότιμοι των αντίστοιχων γερμανικών σχολείων και μόνο ένα ποσοστό 12% έως 16% των Ελλήνων μαθητών να εισάγονται στα Α.Ε.Ι. Και το χειρότερο απ'όλα είναι, ότι είναι πολύ μικρό το ποσοστό των παιδιών που μπορούν να μπουν στα γερμανικά πανεπιστήμια, αλλά και με τις ευεργετικές διατάξεις και στα ελληνικά πανεπιστήμια, εξ ού και είναι ελάχιστα τα παιδιά τα οποία τελικά πηγαίνουν στην ανώτατη εκπαίδευση, εν αντιθέσει με όλα τα άλλα που αισθάνονται σαν χαμένα σε μία χώρα, η οποία δεν είναι και δική τους χώρα. 

Εγώ θα ήθελα πάρα πολύ, κυρίες και κύριοι συνάδελφοι, να ακούσω τον κύριο Υπουργό, για να μας απαντήσει σε κάποια πράγματα. Αλλά κύριε Υπουργέ, παράκληση, δώστε μας συγκεκριμένες απαντήσεις στα συγκεκριμένα ερωτήματα. Κάθε φορά που συζητούμε εδώ στη Βουλή, τελικά, συζητούμε, συζητούμε και δεν ξέρουμε τι υλοποιείται. Πέστε μου τι υλοποιείται; Μπορείτε να μας δώσετε ένα χρονοδιάγραμμα; Μπορούμε να ξέρουμε και να έχουμε μία δέσμευση από σας ότι "ναι, σε αυτό το χρονικό διάστημα θα γίνουν κάποια βήματα". Δεν πιέζετε καν τις τοπικές κυβερνήσεις, μέσα από τις διμερείς και διακρατικές συμφωνίες που έχουμε υπογράψει, για τις υποχρεώσεις που έχουν. Γιατί εμείς στην Ελλάδα τηρούμε την υπογραφή μας, όσον αφορά τα σχολεία όπου διδάσκεται η γερμανική γλώσσα; 

'Εχω πάρα πολλά χαρτιά και θα μου δοθεί η ευκαιρία στη δευτερολογία να συγκεκριμενοποιήσουμε ορισμένα πράγματα. Θα κάνω τώρα μόνο ορισμένες ερωτήσεις. Απαντήστε μου, κύριε Υπουργέ: 

Πώς θα εφαρμοστεί η μεταρρύθμιση στα ελληνόγλωσσα σχολεία για τη Γερμανία; 

Πώς θα καλυφθούν οι ελλείψεις σε προσωπικό και υποδομή; 

Αν και πότε σχεδιάζει το Υπουργείο να χρησιμοποιήσει τις σύγχρονες τεχνολογίες; 

Αν και πότε σχεδιάζει να εκδώσει βιβλία ειδικά για τις ανάγκες των αποδήμων; 

Πότε και πώς θα συντονίσει επιτέλους αυτό το θέμα; 

Μέχρι σήμερα έχετε αποδείξει ότι όλο το ενδιαφέρον σας για τους απόδημους, περιορίζεται σε μηνύματα, σε λόγια. Οι βόμβες που σκάνε στη γειτονιά μας είναι αφυπνιστικές για πάρα πολλά. Ελπίζω να αφυπνισθείτε. 

Κύριε Υπουργέ, αυτό που θα πω δεν είναι της αρμοδιότητάς σας, αλλά το τελευταίο ταξίδι που μου δόθηκε η ευκαιρία να κάνω μαζί με τον κ. Νιώτη στην Αλβανία, μου έδωσε την εξής διάσταση: 

'Οχι Υπουργείο Απόδημου Ελληνισμού. Γιατί δεν είναι αρμοδιότητα του κ. Νιώτη η μειονότητα της Βορείου Ηπείρου και δεν υπάρχει ένα όργανο που να συντονίζει ό,τι γίνεται στη Βόρειο 'Ηπειρο. Τίποτα δεν γίνεται. Δεν ξέρω πού πήγαν τα λεφτά που έχουμε ψηφίσει εδώ για τη Βόρειο 'Ηπειρο. Εγώ ένα πράγμα αναστηλωμένο δεν είδα. Τίποτα δεν είδα. 'Οχι Υφυπουργείο Απόδημου Ελληνισμού. Υφυπουργείο εκτός των συνόρων Ελλήνων. Δεν είναι όλοι απόδημοι. 'Εχουμε μειονότητες, έχουμε ανθρώπους στη Γεωργία, στην Αρμενία, στο Καζακστάν. 'Οχι Υπουργείο Απόδημου Ελληνισμού. Υπουργείο εκτός των συνόρων Ελλήνων. Περιμένω τις απαντήσεις σας. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Πάππας έχει το λόγο. 

ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, πριν από μερικούς μήνες ζήσαμε στη χώρα μας το χάος και την αγωνία που επικρατούσε σε μαθητές, γονείς και δασκάλους για την πορεία της παιδείας. Καθώς, το Υπουργείο Παιδείας, από τη μια αδύναμο να συλλάβει την ελληνική εκπαιδευτική πραγματικότητα και από την άλλη έχοντας ακατάσχετη ορμή για επίδειξη μεταρρυθμιστικού έργου, βύθισε την εκπαίδευση στην αρρυθμία και τη σύγχυση. Την ίδια ακριβώς εσφαλμένη πολιτική ακολούθησε το Υπουργείο και στα θέματα εκπαίδευσης των Ελληνοπαίδων του εξωτερικού. 

Οι παλινωδίες, η ανυπαρξία πολιτικής, ο κομματισμός στις τοποθετήσεις των εκπαιδευτικών, είχαν οδηγήσει σε απόγνωση της γονείς, ιδίως στη Γερμανία, που έφθασαν μέχρι και σε καταλήψεις προξενείων. 'Ολα τα παραπάνω μάλιστα αποτέλεσαν αντικείμενο επερώτησής μας, που συζητήθηκε εκείνο τον καιρό στη Βουλή. 

Λίγες ημέρες αργότερα, είχαν την ευκαιρία, ως μέλος του Προεδρείου της διακομματικής επιτροπής της Βουλής για τον Απόδημο Ελληνισμό να επισκεφθώ με τα άλλα μέλη του Προεδρείου το Μόναχο, τη Στουτγάρδη και τη Φρανκφούρτη της Γερμανίας κα να γευθώ από κοντά τις άθλιες συνθήκες, αλλά και τις αντιδράσεις των γονέων των ελληνοπαίδων της Γερμανίας. 

Φθάσαμε μάλιστα στο σημείο να παίξουμε διαμεσολαβητικό ρόλο, προκειμένου να σταματήσουν οι καταλήψεις των προξενείων μας που -πέραν των άλλων- μας εξέθεταν διεθνώς και να συμβάλουμε στην εξεύρεση λύσεων. 

Ωστόσο ήταν καταφανή τα σημάδια από τις καταστρεπτικές συνέπειες της πολιτικής του Υπουργείου Παιδείας στην παιδεία των Ελληνοπαίδων του εξωτερικού, η αποδιοργάνωση και η σύγχυση που δημιούργησε στον εκπαιδευτικό κόσμο. 

Εκείνο που με ευχέρεια διαπιστώνει κανείς σήμερα στο χώρο της παιδείας των Ελληνοπαίδων του εξωτερικού είναι η έλλειψη εθνικής στρατηγικής και σχεδιασμού. 

Αρχικά οι απόδημοι 'Ελληνες ξεκίνησαν μία πορεία προς το άγνωστο, με το όραμα της επιστροφής στην Ελλάδα, στην πατρίδα. 'Ομως οι οικονομοπολιτικές και κοινωνικές συνθήκες άλλαξαν ραγδαία. Η διαμονή των μεταναστών έχασε τον προσωρινό χαρακτήρα και μετατράπηκε σε παραμονή. Και εύλογα, αμείλικτα είναι τα ερωτήματα που έχει ο απόδημος 'Ελληνας. Τί θα γίνει με τα σχολεία μας, τι παιδεία θα προσφέρουμε στα παιδιά μας; Πώς θα κρατήσουμε τη γλώσσα και την πολιτισμική κληρονομιά μας; 

'Ολα όμως αυτά τα χρόνια η Κυβέρνηση καμία προσπάθεια δεν έκανε, κατά κοινή ομολογία, για να διατηρηθεί η ελληνική ταυτότητα και κουλτούρα των ομογενών μας, γλώσσα, θρησκεία, ιστορία, εθνολογική κληρονομιά. Καμία ρεαλιστική αντιμετώπιση του εκπαιδευτικού προβλήματος. Καμία ενημέρωση του απόδημου 'Ελληνα για τις επιχειρούμενες μεταρρυθμίσεις. Καμία ποιοτική αναθεώρηση των διδακτικών βιβλίων και των αναλυτικών προγραμμάτων. 

Mέχρι πριν από λίγους μήνες υπήρχε ένα μέγα χάος από την έλλειψη -επί τριετία- συντονιστών εκπαιδευτικών συμβούλων, κάτι που και οι ίδιοι, κατά την επίσκεψή μας, μας εξομολογήθηκαν. Και μία και αναφερόμαστε για το εκπαιδευτικό προσωπικό, το αίτημα για το διορισμό ομογενών καθηγητών είναι από τα κύρια αιτήματα των Ελλήνων του εξωτερικού, ιδίως της Γερμανίας. 

Είναι -υποστηρίζουν- τα άτομα που μεγάλωσαν στο εξωτερικό και σπούδασαν στην Ελλαδα, τα πλέον κατάλληλα για τα δίγλωσσα και αμιγή σχολεία του εξωτερικού. Είναι αυτά που γνωρίζουν άριστα τη γλώσσα της χώρας, τις ιδιαιτερότητές της και μπορούν να βοηθήσουν τους 'Ελληνες νέους να επιλέξουν τον τόπο σπουδών τους,εφόσον μπορούν να τους βοηθήσουν στην εισαγωγή τους στα τοπικά πανεπιστήμια ή να μεταδώσουν τις προσωπικές εμπειρίες τους από τα ελληνικά πανεπιστήμια. 

Εκείνο, όμως, που αποτελεί καθολικό αίτημα των αποδήμων Ελλήνων της Γερμανίας είναι ότι τα εκεί ελληνικά σχολεία πρέπει να συνεχίσουν τη λειτουργία τους με φορέα το ελληνικό κράτος και κάτω από τις εκεί θεσμικά ευνοϊκότερες συνθήκες επιχορηγήσεων και νομικές συνθήκες λειτουργίας τους. 

Προϋπόθεση όμως για τη σωστή λειτουργία των σχολείων αυτών, συμπεριλαμβανομένου ασφαλώς και του ελληνικού λυκείου, είναι η ουσιαστική ποιοτική αναβάθμισή τους. Προσδιορίζεται δε αυτή η ποιοτική αναβάθμιση με την τοποθέτηση συμβούλων, νέων διδακτικών βιβλίων που θα ανταποκρίνονται σε προσαρμοσμένα αναλυτικά προγράμματα για όλες τις τάξεις, με την εισαγωγή και εφαρμογή αυστηρών κριτηρίων επιλογής ελληνικού και γερμανικού διδακτικού προσωπικού. 

Ακόμη, με την αναγνώριση των τίτλων σπουδών από τη γερμανική εκπαιδευτική νομοθεσία, την καλιέργεια της γνώσης της γερμανικής γλώσσας, με την διδασκαλία γερμανικής ορολογίας και κύκλου μαθημάτων στα γερμανικά, πάντα κατά την κρίση των ειδικών εκπαιδευτικών, ώστε να συμβάλουν θετικά στην αναγνώριση των τίτλων σπουδών. Θα έλεγε κανείς ότι ο σωστός προγραμματισμός λειτουργίας των σχολείων έχει απόλυτη σχέση και με το κτιριακό θέμα. Η δημιουργία αυτόνομων κτιριακών μονάδων με άρτιες εγκαταστάσεις και εξοπλισμό εποπτικού υλικού αποτελεί πλέον επιτακτική ανάγκη. 

Γίνεται πολύς λόγος για το πρόγραμμα Δαμανάκη, ένα εκπαιδευτικό πρόγραμμα μακροχρόνιο του οποίου τις καλές προθέσεις δεν αμφισβητούμε. Ωστόσο, υπάρχουν πολλά ερωτηματικά και απορίες που συχνά τουλάχιστον στη Διακομματική Επιτροπή Απόδημου Ελληνισμού διατυπώνονται και επισημαίνονται. Και οι απαντήσεις που δίνονται κρίνονται μη επαρκείς. Το μεγάλο πρόβλημα όμως είναι ότι το πρόγραμμα αυτό αργεί και οι νέοι άνθρωποι θέλουν άμεσες λύσεις, γιατί πολύ γρήγορα αφομοιώνονται από τις τοπικές κοινωνίες τους. 

Πρόβλημα θα υπάρξει αν μεσολαβήσει κάποιο κενό στα χρόνια εφαρμογής αυτού του προγράμματος. Αν κοπεί ο κρίκος που συνδέει τους 'Ελληνες με την ελληνική παιδεία, τα πράγματα θα είναι μη αναστρέψιμα. Η ίδια τύχη θα υπάρξει από τη συγχώνευση των ελληνικών λυκείων που συζητούνται στη Γερμανία. Το πρόβλημα διαρροής μαθητών θα αμβλυνθεί. 

Υπάρχουν πάμπολλα όπως ανέφερα και στην αρχή προβλήματα χωρίς να θέλω να παραλείψω και αυτά των ελληνοπαίδων του εξωτερικού με ειδικές ανάγκες και αυτά της προσχολικής αγωγής. Εκείνο που εν κατακλείδι θέλω να τονίσω ιδιαίτερα είναι ότι η Νέα Δημοκρατία πέραν του γεγονότος ότι ανησυχεί και παρακολουθεί από κοντά με αγωνία τα όσα συμβαίνουν στο χώρο της παιδείας των ελληνοπαίδων του εξωτερικού δηλώνει ότι έχει χαράξει μια κατάλληλη μεταρρυθμιστική πολιτική βραχύχρονη και μακρόχρονη έτσι ώστε να παρασχεθεί η παιδεία που ενδείκνυται όταν σύντομα θα κληθεί στην εξουσία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σκανδαλάκης έχει το λόγο. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κυρίες και κύριοι συνάδελφοι, γνωρίζω πολύ καλά πόσο άρρηκτοι είναι οι δεσμοί του απανταχού Ελληνισμού με την πατρίδα του. Γνωρίζω πολύ καλά την αγάπη τους για την πατρίδα αλλά και την επιθυμία τους να δουν τη χώρα τους να προκόβει και να αναπτύσσεται. Με συνδέουν μεγάλοι δεσμοί φιλίας και αγάπης με την ομογένεια. Ως εκ τούτου είμαι πρόθυμος να χειροκροτήσω και να επαινέσω κάθε μέτρο που έχει σαν στόχο την επίλυση των προβλημάτων που αντιμετωπίζουν ή τη σύσφιγξη των σχέσεών τους με τη μητέρα πατρίδα, απ' όπου και αν προέρχεται. 

Δυστυχώς όμως και αυτό το λέω χωρίς καμία αντιπολιτευτική διάθεση τα πεπραγμένα σας στο θέμα της ελληνόφωνης εκπαίδευσης στο εξωτερικό είναι τραγικά. 'Οσο και αν προσπάθησα να βρω κάτι θετικό δεν τα κατάφερα. Κάνατε ό,τι μπορούσατε -δεν εννοώ εσάς, κύριε Υφυπουργέ- ως Κυβέρνηση για να παγώσετε στις καρδιές των παιδιών των αποδήμων Ελλήνων όποιο όμορφο συναίσθημα είχαν για την πατρίδα τους. Εξαντλήσατε τις ενέργειές σας ώστε να κάνετε αυτά τα παιδιά να εγκαταλείψουν για να μην πω, να μισήσουν την ελληνική γλώσσα και την ελληνόφωνη εκπαίδευση. 

Αυτά δεν τα λέω έτσι. Πρόσφατα, είχαμε μια σύσκεψη στο προξενείο της Βοστώνης με το συνάδελφο του ΠΑ.ΣΟ.Κ., τον κ. Βλαχόπουλο, για τα θέματα της παιδείας. Αυτά που σας λέω ακούσθηκαν. Και άλλες φορές μου δόθηκε η ευκαιρία να ακούσω από κοντά τους φορείς των αποδήμων, για τα προβλήματα που αντιμετωπίζουν στην ελληνόφωνη εκπαίδευση. Τα προβλήματα αυτά πολλές φορές έχουν οδηγήσει σε ακραίες καταστάσεις όπως παραδείγματος χάρη στη Γερμανία. Τα ακούσατε από τους προλαλήσαντες. 

Βέβαια, αυτά είναι η κορυφή του παγόβουνου. Η σημερινή απαράδεκτη κατάσταση που επικρατεί στο χώρο της ελληνόφωνης εκπαίδευσης στο εξωτερικό οφείλεται κατά κύριο λόγο στο ότι για μία ακόμη φορά όπως σε όλα τα μεγάλα εθνικά θέματα εκτιμήσατε λάθος. Υποβαθμίσατε τη σημασία και τις δυνατότητες του απόδημου Ελληνισμού, του οικουμενικού Ελληνισμού. Με προχειρότητα και άνευ λόγου σαν μία πρώτη γεύση των προθέσεων και αντιλήψεών σας υποβαθμίσατε το Υπουργείο του Απόδημου Ελληνισμού σε Γενική Γραμματεία. Το γιατί δεν έχει αιτιολογηθεί. 

Με την ίδια προχειρότητα αλλά και με μοναδική ανικανότητα υποβαθμίσατε την παρεχόμενη παιδεία στα παιδιά των αποδήμων. Πέρα απ'αυτό πιστεύω ότι τρεις είναι οι κυριότεροι λόγοι που η ελληνόφωνη παιδεία στο εξωτερικό παρουσιάζει τη σημερινή απαράδεκτη εικόνα. 

Πρώτα είναι η ανυπαρξία εκπαιδευτικής πολιτικής για την ελληνόφωνη παιδεία στο εξωτερικό. Δεν καθίσαμε ποτέ όλοι μαζί να βγάλουμε ένα μπούσουλα και να προχωρήσουμε την ελληνική γλώσσα στο εξωτερικό. Από πού να αρχίσει κανείς και που να τελειώσει; Αρχικά καταργήσατε τα αμιγώς ελληνικά σχολεία και μετά από ένα χρόνο υπαναχωρείτε σε αυτήν την απόφαση. Ελαττώνετε το εκπαιδευτικό προσωπικό. Το από το νόμο προβλεπόμενο συντονιστικό όργανο για την εκπαίδευση των Ελλήνων του εξωτερικού δεν έχει λειτουργήσει ακόμα. Το Ινστιτούτο Παιδείας Ομογενών και Διαπολιτισμικής Εκπαίδευσης παραμένει στα αζήτητα. Το αίτημα για την εισαγωγή ενός ορισμένου ποσοστού ομογενών στα ΑΕΙ παραμένει κενό γράμμα παρά τις επανειλημμένες εξαγγελίες. Η πρόθεση και προώθηση προγραμμάτων που έχετε για την ανάπτυξη δίγλωσσων σχολείων παραπέμπεται στις καλένδες. Καμία προσπάθεια δεν γίνεται για τη διάδοση των νεοελληνικών σπουδών στο εξωτερικό. Να κοιτάξετε τι κάνουν οι Τούρκοι. 'Εδρες τη μία μετά την άλλη. Εμείς τίποτα. 

Δεύτερον, έχουμε μείωση των διατεθειμένων πόρων. Μειώσατε τους πόρους χωρίς να αναζητήσετε άλλους τρόπους εξασφάλισης χρημάτων. Ο τριμερής πόρος θα μπορούσε να είναι μία λύση και να λειτουργήσει τόσο στις ευρωπαϊκές χώρες με τη συμμετοχή της Ευρωπαϊκής 'Ενωσης, της Ελλάδος και της χώρας υποδοχής όσο και στον υπόλοιπο κόσμο. 

Τέλος, επιβάλατε ένα καθεστώς αναξιοκρατίας και άκρατου κομματισμού όπως δείχνουν οι ενέργειές σας στην επιλογή των συντονιστών της εκπαίδευσης. Με όλες τις παραπάνω ενέργειες αποκόπτετε σιγά-σιγά τον ουσιαστικότερο συνδετικό κρίκο των αποδήμων με την πατρίδα που είναι η ελληνόφωνη παιδεία στο εξωτερικό. 

Αν αναλογισθεί κανείς ότι η ομογένεια συμβάλλει στη διατήρηση και στη διάδοση της ελληνικής γλώσσας, της Ορθοδοξίας, της ελληνικής Ιστορίας και του ελληνικού πολιτισμού και ότι αποτελεί αιχμή του δόρατος του Ελληνισμού αλλά και τη γέφυρα φιλίας της Ελλάδος με τους άλλους λαούς, εύκολα αντιλαμβάνεσθε ότι η ολιγωρία και η αδιαφορία που δείχνετε στο θέμα της ελληνόφωνης παιδείας στο εξωτερικό ισοδυναμεί με έγκλημα σε βάρος της πατρίδας και του έθνους. 

Κυρίες και κύριοι συνάδελφοι, πιστεύω ότι θα πρέπει να δούμε το θέμα πολύ σοβαρά γιατί έχουμε ευθύνη να διατηρήσουμε τη γλώσσα μας, τον πολιτισμό μας και τη διάδοσή του. Εάν δεν το κάνουμε αυτό, θα ονομαστούμε νεκροθάφτες της ελληνικής γλώσσας στο εξωτερικό. Αυτό δεν θα είναι τιμητικό και την ευθύνη θα την έχετε εσείς σαν Κυβέρνηση. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα τέσσερις μαθητές και έξι συνοδοί -καθηγητές από το 13ο Γυμνάσιο Θεσσαλονίκης. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Θα ήθελα να πληροφορήσω τους μαθητές ότι σήμερα έχουμε Κοινοβουλευτικό 'Ελεγχο και γι'αυτό στην Αίθουσα βρίσκονται μόνο οι Βουλευτές που ερωτούν και ο Υπουργός που απαντά στην επερώτησή τους. 

Με επιστολή του ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος, ορίζει ως Κοινοβουλευτικό Εκπρόσωπο του κόμματός του για τη συζήτηση της σημερινής επερώτησης το Βουλευτή κ. Πέτρο Κουναλάκη. 

Η κ. Φουντουκίδου έχει το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, είμαστε ένας λαός που στη διαχρονική του πορεία επέδειξε αξιοθαύμαστη δυνατότητα αφομοίωσης και δημιουργικής αξιοποίησης στοιχείων άλλων πολιτισμών. 'Εχοντας εύκολη επικοινωνία και σεβασμό στις πολιτισμικές αντιλήψεις άλλων εθνών είχαμε παράλληλα και την ικανότητα όχι μόνο διατήρησης αλλά και διάδοσης της γλώσσας, των ελληνικών παραδόσεων και του ελληνικού πολιτισμού. 

Και ήταν αυτή η αρχέγονη δύναμη του Ελληνισμού που επέτρεψε μέχρι σήμερα τη διατήρηση της ελληνικής κουλτούρας των παραδόσεων, της ελληνικής συνείδησης, της γλώσσας στα Ελληνόπουλα των επερχόμενων γενεών σε όλον τον κόσμο όπου υπάρχει απόδημος Ελληνισμός. Σ'αυτά τα στοιχεία των Ελλήνων και στις ίδιες προσπάθειες οφείλονται τα επιτεύγματα των Ελλήνων της διασποράς παρά στο σχεδιασμό και στην παρέμβαση του κέντρου. 

Σήμερα όμως αυτό δεν αρκεί. Είναι αναγκαία η εθνική στρατηγική για τον απόδημο Ελληνισμό προς όφελος και των ιδίων και της Ελλάδας με κύριο μοχλό την εκπαίδευση. Οι πολιτισμοί πέρασαν τα εθνικά τους όρια, οι πολυπολιτισμικές κοινωνίες είναι μια πραγματικότητα. Επιβάλλεται έστω και τώρα μια καλά σχεδιασμένη παρέμβαση για την παιδεία των Ελληνοπαίδων με στόχο την αναβάθμισή της. Δικαιούνται τα Ελληνόπουλα να αποκτήσουν όλα εκείνα τα εφόδια που θα τους επιτρέψουν να συμμετέχουν στην κοινωνική, οικονομική, πολιτιστική ζωή της χώρας που ζουν αλλά και της χώρας προέλευσης. 

Ασφαλώς, κανείς δεν μπορεί να ισχυρισθεί ότι η κατάσταση της ελληνικής εκπαίδευσης στο εξωτερικό είναι καλή. 

(Στο σημείο αυτό την Προεδρική 'Εδρα καταλαμβάνει ο Ε'Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Πέρα από την έλλειψη κάθε συντονισμού, κάθε σχεδιασμού και προσαρμογής στις ιδιαιτερότητες κάθε χώρας όπου φιλοξενεί 'Ελληνες, έχει όλα τα μειονεκτήματα δυστυχώς του ελληνικού συστήματος συγκεντρωτισμός, γραφειοκρατία, αναξιοκρατία, έλλειψη υλικοτεχνικής υποδομής και σύγχρονων μεθόδων διδασκαλίας, ακόμα και έλλειψης βιβλίων. 

'Ισως οι ανάγκες οι αυξημένες ομολογουμένως της ελληνικής πολιτείας λόγω αυτής της ιδιαιτερότητας να έχουμε σε διάφορα, σχεδόν σε όλα τα μέρη του κόσμου ελληνισμό θα επέβαλε την αυξημένη διάθεση πόρων προκειμένου ικανοποιητικά να τις καλύψει. Αντ' αυτού είμαστε συγκριτικά από τις τελευταίες χώρες της Ευρωπαϊκής 'Ενωσης σε ποσά δαπάνης για τη παιδεία. 

Πώς μπορούμε να διαφυλάξουμε την πνευματική και την πολιτιστική εθνική μας υπόσταση αναρωτιέμαι. Το γεγονός ότι το ποσοστό των ελληνοπαίδων του εξωτερικού που διδάσκεται ελληνικά ειναι μόλις κάτι περισσότερο από 20%, είναι άδιαμφισβήτητο στοιχείο ανάγκης αλλαγής του τρόπου προσέγγισης. 

Η γλώσσα δεν είναι μόνο μέσο επικοινωνίας, αλλά είναι φορέας αξιών και πολιτισμού. Θεωρώ ότι το έθνος συρρικνούται. Και βέβαια δεν μπορούμε να έχουμε ούτε πολίτες γκετοποιημένους ούτε 'Ελληνες που νιώθουν ξένοι με ό,τι οι γονείς τους θέλουν στα πλαίσια της εκπαίδευσης να τους δώσουν, όταν ζουν και συμμετέχουν και κατανοούν έναν άλλο πολιτισμό, όταν η ανάγκη για βιοπορισμό τους εντάσσει στο σύστημα που ζούνε. 

Η διαπολιτισμική εκπαίδευση είναι επιβεβλημένη και οι πυλώνες που στηρίζεται είναι το κατάλληλο περιεχόμενο σπουδών για τις διάφορες περιοχές που φιλοξενούν 'Ελληνες με αναφορά στο χρόνο, τα μέσα που χρησιμοποιούμε και οι εκπαιδευτικοί οι κατάλληλα επιμορφωμένοι που αρμονικά θα λειτουργούν κάτω από ένα θεσμικό πλαίσιο λειτουργίας και μια σοβαρή μακροπρόθεσμη πολιτική και στρατηγική για τη παιδεία. 

Πώς όμως, όταν από το νόμο του '98 δεν έχουν ακόμα εκδοθεί τα αναγκαία π.δ. και οι υπουργικές αποφάσεις απο τις σαράντα πέντε περίπου μόνο δεκαπέντε; Πώς, όταν η αναξιοκρατία και ανεπάρκεια θριαμβεύουν στις επιλογές των εκπαιδευτικών; 

Οργίστηκα από τις δηλώσεις εκπαιδευτικού στη Γερμανία, ότι νιώθει ντροπή που είναι 'Ελληνας και μας κατηγόρησε για εθνικισμό, από την ηθική υπόσταση του άλλου που έκανε παραχάραξη. Τι κάνατε; Σας απασχόλησε; Στο Ούντεροτ οι δάσκαλοι τοποθετήθηκαν τα Χριστούγεννα αντί τον Σεπτέμβριο. Σαράντα παιδιά στο Εφέπισχαν του Ούντεροτ θέλουν ακόμα δάσκαλο. Ο Δήμαρχος δίνει αίθουσα και το σχολείο δεν λειτουργεί. Στο Τορόντο περιμένουν δύο χρόνια την τυπική έγκριση από το Υπουργείο ενός σχολείου. 

Η ελληνική κοινότητα καταγγέλλει έλλειψη βιβλίων και τρομερές καθυστερήσεις. Και βέβαια δεν ερευνήσαμε ποτέ το ενδεχόμενο λειτουργίας προτύπων και ποιοτικά αναβαθμισμένων ελληνικών-γερμανικών, ελληνικών-αμερικάνικων κλπ. σχολείων που θα παρέχουν υψηλής ποιότητας εκπαίδευση, ώστε να φοιτούν σ' αυτά και άλλοι πλην των ελληνικής καταγωγής. Οι πρωτοβουλίες σε πανεπιστημιακό επίπεδο για την ίδρυση εδρών ελληνικών σπουδών είναι αφημένες στο φιλότιμο των Ελλήνων ή των κοινοτήτων τους. 

Δεν φτάνει στο σημερινό κόσμο του μετανάστη που πράγματι έκανε άθλους στο συγκεκριμένο τομέα. Απαιτείται υπεύθυνη, σχεδιασμένη πολυεπίπεδη παρέμβαση της πολιτείας. 

Χρειάζεται πρόγραμμα. Χρειάζεται όραμα και συστράτευση όλων των δυνάμεων, ώστε να επιταχύνουμε τους ρυθμούς. Χρειάζεται διάλογος και συναίνεση με τους φορείς όχι πρόκληση, όπως συνέβη με τους φορείς της Γερμανίας, όπου είχαμε τα γνωστά επεισόδια. Αλλιώς, κύριε Υπουργέ, θα ξεπεραστούμε από τις εξελίξεις. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, πιστεύω ακράδαντα ότι οι επερωτήσεις συμβάλλουν στην ανάδειξη κρίσιμων θεμάτων και δίνουν στη Κυβέρνηση την ευκαιρία στα πλαίσια του κοινοβουλευτικού ελέγχου να κάνει και έναν απολογισμό έργου. Μέσα από αυτό το πρίσμα, πραγματικά, θα ακούσετε και τη δική μου αγόρευση ως κυρίως αγόρευση απολογισμού έργου και αντιμετώπισης ειδικών θεμάτων. 

Δεν θα γενικολογήσω. Το θέμα είναι μεγάλης ευαισθησίας, όπως και όλα τα θέματα της εκπαιδευτικής πολιτικής. Θα ήθελα όμως να κάνω μια μικρή ιστορική αναφορά του μεγάλου αυτού εθνικού θέματος που λέγεται εκπαίδευση ελλήνων της διασποράς, εκπαίδευση ομογενών και συνδέεται άμεσα με την παγκόσμια θα έλεγα νοοτροπία για τη διαπολιτισμική εκπαίδευση νέου τύπου. 

Στους "Παράλληλους βίους" του Πλουτάρχου, στο κεφάλαιο Μέγας Αλέξανδρος, υπάρχει ο όρκος του Μεγάλου Αλεξάνδρου στην 'Ωρη που πραγματικά δίνει τα βασικά στοιχεία της πολυπολιτισμικής συνύπαρξης στα πλαίσια της δικής του κοινοπολιτείας. 

Δεν θα ήθελα για λόγους χρόνου να τον διαβάσω ολόκληρο, αλλά πράγματι αυτός ο όρκος της πολυπολιτισμικής συνύπαρξης των λαών της μεγάλης αλεξανδρινής κοινοπολιτείας πρέπει να μας οδηγεί στη διαπολιτισμική εκπαίδευση όλων των χωρών του κόσμου που φιλοξενούν μειονότητες άλλων λαών και κάθε είδους. 

Απ' αυτό το κείμενο βγαίνουν οι εξής βασικές αρχές που πιστεύω ότι κανείς δεν θα διαφωνήσει, οι οποίες πρέπει να αποτελέσουν και βασικούς άξονες του εκπαιδευτικού γίγνεσθαι στα σχολεία είτε μέσα στην Ελλάδα είτε έξω από αυτήν. Πρώτα από όλα είναι η μη εθνοκεντρική θεώρηση των διαφόρων πολιτισμών. Δεύτερον είναι η αναγνώριση της σπουδαιότητας των άλλων πολιτισμών μέσα απο την ισότιμη αντιμετώπισή τους. Τρίτον είναι η εξαφάνιση των στερεοτύπων κάθε μορφής και ο σεβασμός της διαφορετικότητας. Η καλλιέργεια της ανεκτικότητας που αποτελεί θεμελιώδη κανόνα της κοινωνικής συμβίωσης και ταυτόχρονα σημαντική ηθική αρετή, ενίσχυση της διαπολιτισμικής επικοινωνίας. 

Η αποδοχή λοιπόν και η υιοθέτηση της διαπολιτισμικής συνεργασίας μεταξύ των κοινωνικών ομάδων, ανεξάρτητα από τις ιδιαιτερότητές τους, στο εσωτερικό μιας χώρας είτε μεταξύ των χωρών, επιτρέπει την αξιοποίηση όλου του ανθρώπινου δυναμικού, αφού περιορίζει τις συγκρουσιακές καταστάσεις, την περιθωριοποίηση και τον κοινωνικό αποκλεισμό. Συμβάλλει δηλαδή καθοριστικά στην επένδυση, στο ανθρώπινο κεφάλαιο και κατ' επέκταση στην οικονομική ανάπτυξη. 

Αν αυτές οι αρχές εφαρμόζονται πραγματικά από όλα τα κράτη, δεν θα είχαμε αυτήν τη στιγμή αυτό που έχουμε στη γειτονιά μας, τον πόλεμο. 

Με βάση, λοιπόν, αυτές τις αρχές προσφέρουμε παιδεία ελληνόγλωσση στους 'Ελληνες απανταχού της οικουμένης, αλλά και απαιτούμε πολιτική αντίστοιχης παιδείας από τις χώρες υποδοχής, διότι και εμείς ως χώρα υποδοχής προσφέρουμε τέτοια παιδεία σε αυτούς που φιλοξενούμε στον τόπο μας. Θέλουμε δηλαδή μια ανάλογη πολιτική εκπαιδευτική μεταχείριση των μειονοτήτων, των μεταναστευτικών μικροομάδων ή μεγάλων ομάδων. 'Οπως εμείς το κάνουμε, ακριβώς το ίδιο να προσφέρουν και σε εμάς. Και αυτό γιατί πιστεύουμε ότι θα πρέπει σιγά-σιγά με την εκπαιδευτική πολιτική σε κάθε χώρα να αναπτύσσεται μια πολυδιάστατη συνείδηση στους τωρινούς μαθητές και αυριανούς πολίτες. 

Για εμάς τους 'Ελληνες βασική μας επιδίωξη θα είναι είτε για τα παιδιά μας που είναι εδώ είτε για τα παιδιά που είναι έξω να καλλιεργούμε μια τρισδιάστατη συνείδηση. Η μια της διάσταση θα πρέπει να είναι η εθνική. Να νιώθουν έλληνες, να ξέρουν από πού έρχονται και που πάνε. Να ξέρουν γιατί υπάρχουν και γιατί πρέπει να δρουν έτσι. Η δεύτερη διάσταση να είναι περιφερειακού χαρακτήρα. Είμαστε 'Ελληνες, ανήκουμε στην Ευρωπαϊκή 'Ενωση, είμαστε στο χώρο της Μεσογείου. Και η τρίτη διάσταση πρέπει να είναι η παγκόσμια συνείδηση του πολίτη της γης. Να διαμορφώσουμε δηλαδή μια τέτοια ευαισθησία στον αυριανό πολίτη που να νιώθει το πρόβλημα του συνανθρώπου του σε οποιοδήποτε σημείο της οικουμένης και αν βρίσκεται αυτός. 

Το ΠΑ.ΣΟ.Κ. στα πλαίσια της κυβερνητικής πολιτικής του, είχε διαφοροποιήσει εκάστοτε τις πολιτικές του, με βάση τις ισχύουσες καταστάσεις, νοοτροπίες και πολιτικές των άλλων χωρών υποδοχής Ελλήνων μεταναστών. 

'Ετσι στην περίοδο για παράδειγμα του 1981-1989, αναγκάστηκε να υιοθετήσει αμιγή ελληνικά σχολεία, με βάση τις απαιτήσεις των Ελλήνων μεταναστών, κυρίως της Γερμανίας. Διαμόρφωσε το νομοθετικό πλαίσιο και προχώρησε στην εφαμογή εκείνης της συγκεκριμένης εκπαιδευτικής πολιτικής. 

Δεν ήταν αγαθά τα αποτελέσματα σε μεγάλο ποσοστό από εκείνη την πολιτική. Με ποια έννοια: 'Οτι η πολιτική της ελληνόγλωσσης εκπαίδευσης που θέλαμε να διαμορφώσει μία εθνική συνείδηση στα παιδιά μας για να έχουν πάντοτε αναμμένη τη φλόγα της ελληνικότητας, οδήγησε σε μία εκπαιδευτική και κοινωνική περιθωριοποίηση των παιδιών των μεταναστών. Και βέβαια, αν θα διαβάσετε στατιστικά στοιχεία εκείνης της δεκαετίας, που έχουν μια επιστημονική επαλήθευση στη συνέχεια, από διάφορες έρευνες που έγιναν από ντόπιους, αλλά και από εκεί 'Ελληνες επιστήμονες, θα δείτε ότι μιλούν για "μοντέρνους αγραμμάτους", εννοώντας τα παιδιά που αποφοίτησαν από τα ελληνικά αμιγή σχολεία. Και αυτό γιατί; Γιατί τελικά το ποσοστό εισόδου στα ΑΕΙ και ΤΕΙ της χώρας μας εδώ, ήταν εκείνο που αποτέλεσε το μοναδικό ελκυστικό σημείο για την ελληνόγλωσση εκπαίδευση Ελληνοπαίδων εξωτερικού στα ελληνικά αμιγή σχολεία. Παίρνανε τα παιδιά μία πρόχειρη μόρφωση, κάνανε -και γίνονται ακόμη- κάποιες εξετάσεις που δεν έχουν ούτε τη βαρύτητα ούτε τη σοβαρότητα που έχουν οι άλλες εξετάσεις -εννοώ τις γενικές- για την είσοδο στην τριτοβάθμια εκπαίδευση και με βάση αυτά τα ποσοστά τα οποία η ελληνική πολιτεία κατά καιρούς αναπροσδιόριζε με βάση τις απαιτήσεις των Ελλήνων μεταναστών, εισέρχονταν σχεδόν όλα στα ελληνικά πανεπιστήμια και τα Τ.Ε.Ι. Αλλά γιατί; Γιατί δεν μπορούσαν, με τον τίτλο που είχαν, να μπουν στα γερμανικά πανεπιστήμια και κάνανε την εξής διαδικαστική παλινδρόμηση. Δηλαδή, ερχόντουσαν με τις εξετάσεις αυτές -που αναγνώριζαν έμμεσα και εξ αντικειμένου το εκπαιδευτικό πρόβλημα αυτών των παιδιών, γι' αυτό ήταν και διαφοροποιημένες- έμπαιναν στα ελληνικά πανεπιστήμια για να μεταγραφούν εν συνεχεία στα γερμανικά πανεπιστήμια. 

Εάν αυτό το λέμε σοβαρή ποιοτική εκπαίδευση, νομίζω ότι αδικούμε και τους στόχους μας -και λέω στόχους μας διότι απ' ό,τι άκουσα με την ίδια ευαισθησία όλοι οι ομιλητές προσέγγισαν το θέμα- αλλά από την άλλη δεν εξυπηρετούμε ούτε το συμφέρον των ελληνικών οικογενειών και των παιδιών τους, ούτε την ποιοτική εκπαίδευση ούτε την επαγγελματική τους ένταξη. 

Γι' αυτό, λοιπόν, η πολιτική αυτή αναδιαμορφώθηκε και πάλι από τις κυβερνήσεις του ΠΑ.ΣΟ.Κ. από το 1993 έως το 1996, με έρευνα και διάλογο που ξεκίνησε από το 1986, τουλάχιστον στα πλαίσια του δικού μας κόμματος. Και καταλήξαμε σε μία πολυμορφική σήμερα εκπαιδευτική πολιτική των Ελλήνων ομογενών του εξωτερικού, έτσι ώστε με μία χρονική μεταβατικότητα να περάσουμε σε ένα ποιοτικό επίπεδο ελληνόγλωσσης εκπαίδευσης εξωτερικού, που τι θα εξασφαλίζει; Βασικά πρέπει να εξασφαλίζει δύο πράγματα: Αφ' ενός τη διατήρηση, τη συντήρηση της ελληνικής συνείδησης σε αυτά τα παιδιά για να νιώθουν στο βάθος της ψυχής τους την ελληνική τους καταγωγή, δεύτερον να έχουν την ίδια ευχέρεια προσαρμογής τόσο στο εκπαιδευτικό σύστημα της ξένης χώρας, όσο και στο εκπαιδευτικό σύστημα της Ελλάδας, τόσο στο κοινωνικό επαγγελματικό σύστημα της χώρας υποδοχής, όσο και στο κοινωνικό επαγγελματικό σύστημα της χώρας μας. Αυτός νομίζω πρέπει να είναι ο στόχος μας, για να μην έχουμε παιδιά ενός κατώτερου εκπαιδευτικού Θεού με μειωμένες, λόγω της εκπαιδευτικής περιθωριοποίησης, πιθανότητες ενσωμάτωσής τους, είτε στο ένα εκπαιδευτικό σύστημα είτε στο άλλο είτε στο ένα κοινωνικό σύστημα είτε στο άλλο. 

'Αρα, με βάση αυτήν τη νέα φιλοσοφία και τη νέα στόχευση, εμείς προχωρήσαμε στη διαμόρφωση μιας νέας πολιτικής, η οποία θεσμοθετήθηκε με το ν. 2413/96. 

Πράγματι, όπως πολύ σωστά το γράφετε στην επερώτησή σας, τότε άρχισε μία μεταρρύθμιση στο χώρο αυτό της εκπαίδευσης των Ελλήνων ομογενών. Βεβαίως είμαστε στην πορεία. Δεν μπορούμε να αναμένουμε τα αποτελέσματα της συνολικής αυτής πολιτικής, ούτε σε ένα ούτε σε δύο ούτε σε τρία χρόνια. Κάθε εκπαιδευτική μεταρρύθμιση, γνωρίζετε πολύ καλά, απαιτεί ένα βάθος χρόνου, που δεν μπορεί να είναι λιγότερο από πέντε έως δέκα έτη και πολύ περισσότερο, όταν υλοποιείται έξω από τα όρια της χώρας μας και εξαρτάται από πάρα πολλούς συντελεστές λόγω των ιδιαιτεροτήτων κάθε χώρας υποδοχής. 

Εγώ θα ήθελα συνοπτικά να αναφέρω με βάση το ν. 2413/96 ποια ειδικότερα μέτρα πολιτικής πήραμε στα πλαίσια του στρατηγικού στόχου που σας ανέπτυξα. 

Για την υλοποίηση, λοιπόν, των στόχων που σας ανέπτυξα, έχουμε πάρει τα εξής μέτρα, για να απαντήσω στο σκέλος του ερωτήματος, αν υπάρχει ή όχι συγκροτημένη εκπαιδευτική πολιτική για τα Ελληνόπουλα του εξωτερικού. 

Πρώτα απ' όλα, όπως σας είπα, δημιουργήσαμε το αναγκαίο θεσμικό πλαίσιο με το ν. 2413/96. Δεύτερον, συστήσαμε ένα διαρθρωτικό εργαλείο μέσα στο Υπουργείο Παιδείας, που είναι η Ειδική Γραμματεία Παιδείας Ομογενών και Διαπολιτισμικής Εκπαίδευσης. Υπάρχει ο ειδικός γραμματέας, ο οποίος είναι και παρών. 

Δημιουργήσαμε ένα επιστημονικό ερευνητικό, επιτελικό όργανο που καλύπτει το κενό μιας συστηματικής συνεχούς και εμπεριστατωμένης αντιμετώπισης αυτών των θεμάτων, που, όπως σας είπα προηγουμένως, διαφοροποιούνται ανάλογα με τη χώρα υποδοχής. 

Το ΙΠΟΔΕ, το Ινστιτούτο Παιδείας Ομογενών και Διαπολιτισμικής Εκπαίδευσης, βρίσκεται στο στάδιο της ολοκληρωμένης υλοποίησής του, έχει την ευθύνη για την κατάρτιση και την προετοιμασία των εκπαιδευτικών που αποσπώνται μέσα από συστηματική επιμόρφωση για τη συγγραφή μετά εγχειριδίων διδασκαλίας Νέων Ελληνικών, ως δεύτερης ξένης γλώσσας και υπενθυμίζω ότι πρόσφατα περάσαμε από την αρμόδια Επιτροπή Μορφωτικών Υποθέσεων και τον νέο πρόεδρο, τον κ. Μάρκου, ο οποίος συνεχίζει τη διαδικασία της υλοποίησης αυτού του θεσμού. 

Τέταρτον, αναλάβαμε αλλά και ενισχύσαμε πρωτοβουλίες και προσπάθειες προς εναλλακτικές μορφές ελληνόγλωσσης εκπαίδευσης στο εξωτερικό με σκοπό, όπου αυτό είναι δυνατόν, το σταδιακό απεγκλωβισμό από ξεπερασμένες ή περιθωριοποιημένες μορφές, όπως τα τμήματα μητρικής γλώσσας ή τα αμιγή ελληνικά σχολεία. 

Εδώ να κάνω μία διευκρίνιση με μία μικρή παρένθεση. 'Οταν μιλάτε για ποσοστό 36% συμμετοχής των Ελληνόπουλων του εξωτερικού στα προγράμματα ελληνόγλωσσης και όχι ελληνόφωνης -παρακαλώ, μην κάνετε αυτό το λάθος, ελληνόφωνη παιδεία δεν έχουμε, έχουμε ελληνόφωνες περιοχές, όπως είναι η κάτω Ιταλία, έχουμε ελληνόγλωσση παιδεία και εκπαίδευση- όταν μιλούμε, λοιπόν, για ένα ποσοστό 36%, εδώ πρέπει να κάνετε μία διαφοροποίηση. Υπολογίζετε το ποσοστό των Ελληνοπαίδων που πηγαίνουν στα αμιγή ελληνικά σχολεία μητρικής γλώσσας, ενώ τα Ελληνόπουλα που συμμετέχουν στην ελληνόγλωσση εκπαίδευση και των άλλων τύπων ανέρχονται στο 50% σήμερα. Και βέβαια αυτό δεν είναι ένα ποσοστό, το οποίο πρέπει να μας ικανοποιεί, αλλά ωστόσο με βάση την πολιτική που ξεκινήσαμε από το 1996 έχουμε μία διαρκώς αυξανόμενη συμμετοχή των Ελληνοπαίδων εξωτερικού στην ελληνόγλωσση εκπαίδευση. Και πιστεύουμε ότι με το ολοκληρωμένο πρόγραμμα που θα ολοκληρωθεί στα επόμενα χρόνια, θα φθάσουμε σε ένα πολύ μεγαλύτερο ικανοποιητικό ποσοστό συμμετοχής. 

Θα χρησιμοποιήσουμε οπωσδήποτε τις νέες τεχνολογίες με παραγωγή βιντεοταινιών, εκπαιδευτικών CD ROM, διαδικτύωση σχολείων απόδημου ελληνισμού και δορυφορική τηλεόραση. 'Ηδη έχει ξεκινήσει. Και θα ήθελα, για την πλέον λεπτομερειακή ενημέρωσή σας να σας παραπέμψω σε δύο εγχειρίδια ή βιβλιάρια, τα οποία καταθέτω και στα Πρακτικά. Το ένα αποκαλείται "Παιδεία Ομογενών" και είναι από το Πανεπιστήμιο Κρήτης, από το Παιδαγωγικό Τμήμα του Πανεπιστημίου και το άλλο είναι "Η πορεία του έργου, παιδεία ομογενών, ενδιάμεση έκθεση". 

Και το ένα και το άλλο τα καταθέτω στα Πρακτικά. Είναι προσφάτων εκδόσεων, 1998 και 1997. 

(Στο σημείο αυτό ο Υφυπουργός Εθνικής Παιδείας και Θρησκευμάτων κ. Ι. Ανθόπουλος καταθέτει για τα Πρακτικά τα προαναφερθέντα έντυπα, τα οποία βρίσκονται στο αρχείο του Τμήματος Γραματείας της Διεύθυνσης Στενογραφίας και Πρακτικών της Βουλής) 

Θα ήθελα τώρα να περάσω, όπως ακριβώς ζήτησε η κ. Πετραλιά, σε μία εξειδικευμένη απάντηση όλων των πτυχών της επερώτησης. Συντρέχουν οι δύο μεταρρυθμίσεις, ή υπάρχει κενό και χάσμα ανάμεσα στη μεταρρύθμιση της ελληνόγλωσσης εκπαίδευσης των Ελλήνων ομογενών, που άρχισε το 1996 και στην εκπαιδευτική μεταρρύθμιση του εκπαιδευτικού μας συστήματος, που άρχισε το 1997; 'Εχει ξεκινήσει η σταδιακή προσαρμογή και της εκεί ελληνόγλωσσης εκπαίδευσης στα δεδομένα του ν. 2525/97. Συγκεκριμένα εφαρμόζεται σε όλα τα λύκεια του εξωτερικού η μεταρρύθμιση και γι' αυτό το λόγο έγιναν σε συνεργασία με το Παιδαγωγικό Ινστιτούτο και το Κέντρο Εκπαιδευτικής 'Ερευνας, ειδικά σεμινάρια επιμόρφωσης στο διδακτικό προσωπικό όλων των λυκείων, συγκεντρώνοντάς τους σε τέσσερις πόλεις σε όλον τον κόσμο. Τα σεμινάρια αυτά θα συνεχιστούν και το Παιδαγωγικό Ινστιτούτο και το Κέντρο Εκπαιδευτικής 'Ερευνας είναι σε συνεχή επαφή με τους εκπαιδευτικούς και τους συντονιστές εκπαίδευσης εξωτερικού και τη διεύθυνσή μας, καθοδηγώντας τους στα πλαίσια της μεταρρύθμισης. 

Τώρα, για την αρτιότερη προετοιμασία των εξετάσεων της Β' λυκείου στο εξωτερικό, με τις ειδικές συνθήκες που υπάρχουν εκεί, αποφασίσαμε γι' αυτήν τη σχολική χρονιά -τώρα δηλαδή για τον Ιούνιο- οι εξετάσεις της Β' λυκείου να γίνουν στα σχολεία εκεί, χωρίς να ληφθεί υπόψη η βαθμολογία της Β' λυκείου κατά την εισαγωγή τους στην τριτοβάθμια εκπαίδευση. Ούτως ή άλλως, μετά την τροποποίηση του π.δ. 246/97 η συμμετοχή της βαθμολογίας της Β' λυκείου στη διαμόρφωση του βαθμού του απολυτηρίου γίνεται μόνο όταν συμφέρει το μαθητή, όταν δηλαδή ο βαθμός αυτός είναι μεγαλύτερος από το βαθμό της Γ' λυκείου. Εδώ έγινε μία ελαφρότερη παραλλαγή, έτσι ώστε να διευκολυνθούν τα παιδιά, να δώσουν με το παλιό σύστημα τις εξετάσεις, γιατί δεν μπορέσαμε να προετοιμάσουμε λόγω των αποστάσεων και λόγω της ιδιομορφίας των λυκείων εξωτερικού τις εξετάσεις με τον τύπο και τη διαδικασία που θα γίνουν μέσα στο εσωτερικό. 

Επειδή η προσπάθειά μας δεν περιορίζεται μόνο στο θέμα των αμιγών ελληνικών σχολείων, αλλά και στα σχολεία μητρικής γλώσσας, τα δίγλωσσα σχολεία και σε άλλες μορφές παροχής ελληνικής γλώσσας διοργανώνουμε διαρκώς σεμινάρια ενημέρωσης-επιμόρφωσης μέσα από το πρόγραμμα "Παιδεία Ομογενών", έτσι ώστε από τα σεμινάρια αυτά να προκύψει και το άλλο αιτούμενο της επερώτησής σας, το νέο ειδικό βιβλίο. Μέχρι στιγμής παράγουμε και αναπαράγουμε τα σχολικά βιβλία, τα οποία βεβαίως δεν μπορεί να πει κανείς ότι δεν σημείωσαν επιτυχία στο παρελθόν. Αλλά είναι γεγονός ότι χρειάζονται ριζική αναμόρφωση πλέον σήμερα. Μέσα απ' αυτές τις διεργασίες ενημερωτικού και επιμορφωτικού χαρακτήρα, που το Πανεπιστήμιο της Κρήτης στα πλαίσια του προγράμματος "εκπαίδευση ομογενών" διενεργεί, πιστεύουμε ότι θα βγει το καλύτερο υλικό, εκείνο που θα οδηγήσει στη σύνταξη και συγγραφή των νέων ειδικών βιβλίων για την εκπαίδευση Ελληνοπαίδων εξωτερικού που ήδη έχει αρχίσει. Μέχρι σήμερα, ενημερωτικά σας το λέω, έχουν γίνει είκοσι σεμινάρια σε όλον τον κόσμο και είναι προγραμματισμένα άλλα τριάντα πέντε μέσα στο 1999 για την επιμόρφωση των εκπαιδευτικών, όπως σας προανέφερα. 

'Ακουσα με ιδιαίτερη προσοχή το ενδιαφέρον από κάποιον ομιλητή για την εφαρμογή μιας πτυχής του ν. 2413/96 που αποβλέπει στην αξιοποίηση του επιτόπιου εκπαιδευτικού προσωπικού από 'Ελληνες που κατοικούν στις χώρες υποδοχής. Πράγματι, είναι ένα θέμα που μας απασχόλησε πάρα πολύ, είχε τα ειδικά και ιδιαίτερα προβλήματά του. Σας ενημερώνω ότι βρισκόμαστε πλέον στην ευχάριστη θέση, την επόμενη ή μεθεπόμενη εβδομάδα να στείλουμε το περίπου έτοιμο προεδρικό διάταγμα για την εφαρμογή από το νέο σχολικό έτος αυτής της ειδικής ρύθμισης, που προβλέπεται στο ν. 2413. 

Σχετικά με το θέμα του εκπαιδευτικού προσωπικού, που απασχολείται στο εξωτερικό και ιδιαίτερα στη Γερμανία, δεν υπάρχουν ελλείψεις, αγαπητοί συνάδελφοι. Υπάρχει απλούστατα μία συγκάλυψη και παραπληροφόρηση και το λέω με πλήρη επίγνωση της σημασίας αυτών των δύο λέξεων. Θα σας δώσω και ορισμένα στοιχεία, για να κατανοήσετε το πρόβλημα. Δεν υπάρχει διάθεση από την πολιτική ηγεσία του Υπουργείου Παιδείας, δεν υπάρχει βούληση αρνητική από την Κυβέρνηση για περικοπές εκπαιδευτικού προσωπικού και για δημιουργία προβλήματος στο όλο πρόγραμμα της ελληνόγλωσσης εκπαίδευσης. Προς Θεού, κάθε άλλο! Θέλουμε να υπάρχει το αναγκαίο -επιμένω όμως, το αναγκαίο- εκπαιδευτικό προσωπικό. Δεν χρειάζεται να κάνεις ούτε τσιγγουνιά αλλά ούτε και κατασπατάληση. Συνολικά, δεν διαθέτουμε λίγα ποσά για την ελληνόγλωσση εκπαίδευση εξωτερικού. Τα κονδύλια τα οποία διαθέτει το ελληνικό κράτος είναι είκοσι δισεκατομμύρια ετησίως περίπου. Και σκεφθείτε βέβαια ότι σε κάποιες χώρες δεν στέλνουμε με απόσπαση εκπαιδευτικούς και δεν επιβαρυνόμεθα εμείς ως χώρα με τα έξοδα της ελληνόγλωσσης εκπαίδευσης. Κυρίως έχουμε το πρόβλημα στη Γερμανία, στη Σουηδία, στο Βέλγιο και σε κάποιες άλλες χώρες της Ευρώπης. Τι γίνεται; Λέτε κάπου ότι σε σχολείο με εκατόν είκοσι μαθητές υπάρχουν δύο μόνο δάσκαλοι. Και δημιουργείται η εντύπωση ότι έχουμε ένα δάσκαλο για εξήντα μαθητές. Δεν είναι έτσι. Η πραγματικότητα είναι διαφορετική. Γιατί στα εν λόγω σχολεία μητρικής γλώσσας τα Ελληνόπουλα, πέρα από το γερμανικό σχολείο που παρακολουθούν, διδάσκονται και οκτώ ώρες την εβδομάδα ελληνική γλώσσα και πολιτισμό. 'Ετσι, ο κάθε δάσκαλος είναι υποχρεωμένος, για να καλύψει το εικοσιτετράωρο διδακτικό του ωράριο -επισήμως είναι είκοσι επτά, είκοσι οκτώ ώρες με βάση τα γερμανικά πρότυπα, αλλά εμείς ανεχόμαστε κατ' αναλογίαν προς τα ελληνικά πρότυπα το εικοσιτετράωρο-πρέπει να έχει τρία τμήματα των οκτώ ωρών. Με αυτόν τον τρόπο δύο δάσκαλοι καλύπτουν έξι τμήματα. 'Αρα, οι εκατόν είκοσι μαθητές που αναφέρετε στην επερώτησή σας χωρίζονται σε έξι τμήματα των είκοσι μαθητών και καλύπτονται από δύο δασκάλους, έκαστος των οποίων καλύπτει τρία τμήματα με είκοσι τέσσερις ώρες εβδομαδιαίως. Δεν είναι εκατόν είκοσι παιδιά με δύο δασκάλους. Αμέσως ο νους σας πάει, μα, πώς είναι δυνατόν να είναι διθέσιο ένα σχολείο με εκατόν είκοσι παιδιά; Θα ήταν πρόβλημα. Δεν είναι έτσι. Είναι το συμπληρωματικό σχολείο της ελληνικής μητρικής γλώσσας, μετά το γερμανικό, στο οποίο έχουμε απογευματινή διδασκαλία. Να σας το πω πιο απλά, εν είδη φροντιστηρίου. 'Ετσι λοιπόν δεν υπάρχει μειωμένο εκπαιδευτικό προσωπικό. 'Ισα ίσα το προσωπικό αυτό, ξέρετε πολύ καλά ότι επαρκεί. Και υπάρχουν περιπτώσεις, όπου ένας δάσκαλος είναι με δύο, είναι με τρία παιδιά. Αντίθετα, θα έλεγα ότι υπάρχει κατάχρηση στη σχέση εκπαιδευομένων και εκπαιδευτικού. Αυτό δε, θα ήθελα να το δείτε και συγκριτικά. 

'Οταν για παράδειγμα στη Βάδη Βιρτεμβέργη, όπου έγιναν και αυτές οι διαμαρτυρίες και οι προσπάθειες κατάληψης κλπ. του Προξενείου, υπηρετούσαν εκατόν εξήντα οκτώ εκπαιδευτικοί στην πρωτοβάθμια εκπαίδευση, οι εκατόν εξήντα δύο από αυτούς ήταν σε σχολεία μητρικής γλώσσας. Αυτοί οι εκπαιδευτικοί για να διδάξουν είκοσι τέσσερις (24) ώρες την εβδομάδα, που είναι το ωράριο, έπρεπε να διδάξουν σε τρία (3) τμήματα ο καθένας, δηλαδή εκατόν εξήντα δύο (162) δάσκαλοι επί τρία (3) τμήματα, τετρακόσια ογδόντα έξι (486) τμήματα. Το σύνολο των μαθητών που παρακολουθούσαν τμήματα μητρικής γλώσσας ήταν τέσσερις χιλιάδες διακόσιοι ογδόντα επτά (4.287) μαθητές. Αν διαιρέσουμε τους μαθητές με τα τμήματα, θα φθάσουμε στο εξής πηλίκον: 8,8 μαθητές ανά δάσκαλο! 

Αν θέλετε τώρα να συνεχίσουμε, σας δίνουμε και τα εξής στοιχεία: Στα τέσσερις χιλιάδες διακόσια ογδόντα επτά (4.287) Ελληνόπουλα, στα οποία αντιστοιχούν εκατόν εξήντα οκτώ (168) 'Ελληνες δάσκαλοι, συγκριτικά με άλλες ομάδες μεταναστών έρχονται πρώτα σε αριθμό, πρώτα σε αναλογία, σε ιδανική σχέση διδάσκοντος και διδασκομένου. 

Ακούστε: Στους έντεκα χιλιάδες εννιακόσιους δεκαπέντε (11.915) Ιταλούς μαθητές στην ίδια περιοχή, υπάρχουν μόνο εκατόν τριάντα δύο (132) δάσκαλοι. Στους τέσσερις χιλιάδες (4.000) 'Ελληνες μαθητές, εκατόν εξήντα οκτώ (168) δάσκαλοι. Στους δύο χιλιάδες εκατόν τριάντα τρεις (2.133) Πορτογάλους μαθητές διδάσκουν μόνο τριάντα ένα (31) δάσκαλοι. Και στους χίλιους διακόσιους ογδόντα οκτώ (1.288) Ισπανούς μαθητές, μόνο δεκαπέντε (15) δάσκαλοι. 

Δείτε λιγάκι τις αντιστοιχίες και περιορίστε τα πυρά σας, διότι είναι τελείως διαφορετική η κατάσταση. 

Εκεί τώρα που έγινε και το επεισόδιο, θελήσαμε, μετά από μία διπλή επιτόπια επιθεώρηση που έκαναν οι επιθεωρητές του Υπουργείου Παιδείας, να εκλογικεύσουμε τον αριθμό των εκπαιδευτικών που υπηρετούσαν. Θα έπρεπε δηλαδή να είναι εκατό εκπαιδευτικοί και ήταν εκατόν εξήντα οκτώ. Και εμείς είπαμε "δεν πειράζει, στο πρώτο μεταβατικό έτος ας μείνουν εκατόν τριάντα έξι αντί των εκατό" και παρά ταύτα κάποιοι γονείς κατέλαβαν το Προξενείο της Στουτγκάρδης ζητώντας πλέον των εκατόν τριάντα έξι άλλους είκοσι πέντε δασκάλους. Φθάνουμε δηλαδή σε σημεία αλόγιστης υπερβολής. Και έκαναν αυτήν την κατάληψη προκειμένου να δημιουργήσουν πολιτικό πρόβλημα. Διότι δεν ήταν λογικό το αίτημά τους. Δεν είναι δυνατόν ένας δάσκαλος να διδάσκει δύο παιδιά. 

Εξάλλου, δεν θα πρέπει να ξεχνάμε και το εξής: Για να λειτουργήσει σωστά μία σχολική μονάδα πρέπει να έχει και τον ελάχιστο αναγκαίο μαθητικό πληθυσμό. Πρέπει να αναπτύσσεται η συλλογικότητα, η εκπαιδευτική αλληλοδράση και όλες εκείνες οι συνεσταμένες που οδηγούν σε ένα ποιοτικό εκπαιδευτικό αποτέλεσμα. Δεν μπορείς να πεις ότι όσο ελαχιστοποιείς τον αριθμό των μαθητών τόσο και εξασφαλίζεις καλύτερη εκπαίδευση στα παιδιά. Κάθε άλλο. Υπάρχει πάντοτε κατώφλι. 

'Ετσι, λοιπόν, περιορίσαμε με την κατάργηση και τη συγχώνευση κάποιων λυκείων, τον αριθμό των λυκείων για να πετύχουμε το καλύτερο Λύκειο. Πώς είναι δυνατόν ένα λύκειο με τριάντα παιδιά να λειτουργήσει ως Ενιαίο με κατευθύνσεις και με κύκλους; Είναι αδύνατον. 

Γι'αυτό, λοιπόν, καλύπτοντας τα έξοδα μεταφοράς ζητήσαμε την κατάργηση και συγχώνευση κάποιων λυκείων, ώστε χωρίς να δημιουργούν και πρόβλημα λόγω αποστάσεως στους γονείς, τις ελληνικές οικογένειες και στα παιδιά, να λειτουργήσουν όσο το δυνατόν αποδοτικότερα προς χάριν καλύτερου ποιοτικού εκπαιδευτικού αποτελέσματος. 

(Στο σημείο αυτό κτυπάει του κουδούνι λήξεως του χρόνου ομιλίας του κυρίου Υφυπουργού) 

Θα ήθελα να πω -και θα το πω στη δευτερολογία μου, δεν θα κάνω κατάχρηση του χρόνου- για τις επιλογές συντονιστών εκπαίδευσης εξωτερικού, που κάθε άλλο παρά έγινε με κομματικά κριτήρια. Με κομματικά κριτήρια γινόντουσαν στο παρελθόν οι διορισμοί από τον Υπουργό αυτών των συντονιστών εκπαίδευσης εξωτερικού. Δεν θέλω να σας πω δείτε καλύτερα ποιες είναι οι αναλογίες αυτών που δηλώνουν ΠΑ.ΣΟ.Κ. και εκείνων που δηλώνουν Νέα Δημοκρατία. Και βέβαια σήμερα δεν χρειάζεται να ασκήσει κανείς κομματική κατασκοπεία για να δει ποια είναι αυτά τα μέλη, διότι σε δημοκρατία ζούμε και επικαλούνται ως τίτλο τιμής όλοι -και καλά κάνουν-σε ποιο κόμμα ανήκουν. Από εκεί και πέρα, όμως, σας παρακαλώ, αγαπητοί συνάδελφοι, να ξέρετε ένα πράγμα: Οι "αναλογίες" βλάπτουν τις παρατηρήσεις τις οποίες κάνατε. 

Υπάρχουν συντονιστές που ανήκουν σε όλο το κομματικό φάσμα της χώρας και είμαστε πάρα πολύ ικανοποιημένοι, γιατί από τις είκοσι έξι τελικά επιλογές που έχουν γίνει, μόνο τρεις (3) προσφυγές αό τους τριακόσιους υποψηφίους εκκρεμούν αυτήν τη στιγμή στα διοικητικά δικαστήρια λόγω μη εφαρμογής, κατά την άποψη των προσφευγόντων, των αντικειμενικών ουσιαστικών κριτηρίων, τα οποία καθορίζει ο νόμος αυτής της διαδικασίας. 

Σχετικά με το ερώτημα εάν και γιατί επί δύο χρόνια δεν καταβάλλονται τα επιδόματα σε εκπαιδευτικούς στην Αλβανία που κάνουν ελληνόγλωσση εκπαίδευση, θα ήθελα να διευκρινίσω ότι δεν πρόκειται για 'Ελληνες εκπαιδευτικούς αποσπασμένους που παίρνουν επιμίσθιο και το μισθό τους, αλλά πρόκειται για Αλβανούς υπηκόους ελληνικής καταγωγής, οι οποίοι ανέλαβαν αυτό το έργο με ένα πρόγραμμα του Υπουργείου Εξωτερικών. Και δεν είμαι αυτήν τη στιγμή αντικειμενικά στη θέση να δώσω μία απάντηση εάν υπάρχει αυτή η καθυστέρηση μέχρι σήμερα και εάν θα καλυφθεί το πρόβλημα. 

Ευχαριστώ, κύριε Πρόεδρε. 

ΠΕΤΡΟΣ ΚΟΥΝΑΛΑΚΗΣ: Δεν μπορούν να πληρώσουν αυτούς τους ανθρώπους, γιατί έκοψαν τα χρήματα από το ... 

ΠΡΟΕΔΡΕΥΩΝ (Δημήτριος Β. Κωστόπουλος): Κυρίες και κύριοι Βουλευτές, έχω την τιμή να ανακοινώσω στο Σώμα ότι τη συνεδρίαση παρακολουθούν από τα θεωρεία δημοσίων υπαλλήλων, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα επτά μαθητές και πέντε συνοδοί-δάσκαλοι από το 2ο Δημοτικό Σχολείο Εύβοιας. 

(Χειροκροτήματα από όλες τις πτέρυγες) 

Επίσης, τη συνεδρίαση μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι τέσσερις μαθητές και επτά συνοδοί-καθηγητές από το Γυμνάσιο Πλατανιάς Κιλκίς. Τους καλωσορίζουμε. 

(Χειροκροτήματα από όλες τις πτέρυγες) 

Η Κοινοβουλευτική Εκπρόσωπος της Νέας Δημοκρατίας κ. 'Αννα Ψαρούδα-Μπενάκη έχει το λόγο για είκοσι λεπτά. 

ΑΝΝΑ ΜΠΕΝΑΚΗ-ΨΑΡΟΥΔΑ: Κυρίες και κύριοι συνάδελφοι, σε αυτήν την Αίθουσα σήμερα συμφωνούμε όλοι ότι η παιδεία δεν είναι αντικείμενο κομματικής αντιδικίας και ότι αν συνολικά η παιδεία είναι ένα θέμα τόσο μεγάλης εθνικής σημασίας που απαιτεί την ομοψυχία μας, ακόμα περισσότερο στο πνεύμα αυτό εντάσσεται το πρόβλημα της παιδείας των Ελληνοπαίδων του εξωτερικού, το πρόβλημα της ποιότητας και του τρόπου παροχής ελληνικής εκπαίδευσης στα παιδιά μας, που ζουν και μεγαλώνουν και θα ζήσουν κατά πάσα πιθανότητα εκτός των συνόρων της Ελλάδος. 

Ακόμη, είναι θετικό το γεγονός ότι σε γενικές γραμμές συμφωνούμε και με τις αρχές τις οποίες έθεσε ο κύριος Υπουργός ακολουθώντας μάλιστα ρήσεις και υποδείγματα της ελληνικής κλασικής παιδείας. 

Επίσης, θετικό είναι και το γεγονός ότι συμφωνούμε και στη βασική κατεύθυνση που πρέπει να ακολουθεί η παρεχόμενη παιδεία στα Ελληνόπουλα του εξωτερικού, ότι πρέπει βασικά να έχει δύο στόχους: Ο ένας στόχος είναι η ενίσχυση και η προαγωγή της ελληνικής συνείδησης μέσω της ελληνικής γλώσσας, της ιστορίας και της παροχής καθαρά ελληνικής εκπαίδευσης, και ο άλλος στόχος πρέπει να είναι η ενσωμάτωση των νέων στο κοινωνικό, επαγγελματικό, πολιτικό και γενικά στο ανθρώπινο περιβάλλον στο οποίο έχουν γεννηθεί και εκεί κατά πάσα δυνατότητα θα συνεχίσουν τη ζωή τους. 

Από εκεί και πέρα, όμως, υπάρχουν ορισμένα ερωτηματικά. Και ναι μεν το Υπουργείο ξεκίνησε μία εκπαιδευτική μεταρρύθμιση από το 1996, αλλά εγώ δεν πείστηκα καθόλου, κύριοι συνάδελφοι, ότι αυτήν τη διπλή κατεύθυνση, που σωστά ανέπτυξε ο κύριος Υφυπουργός ότι πρέπει να ακολουθεί η εκπαίδευση στο εξωτερικό, την έχει ακολουθήσει και με πρακτικά μέτρα. 

Γιατί, τελικά, δεν κατάλαβα ποιο πρότυπο εκπαίδευσης υιοθετεί η Κυβέρνηση ειδικά για τη Γερμανία που έχει και το μεγαλύτερο πρόβλημα. 

Κατήργησε τα αμιγή σχολεία το 1996 για τους λόγους που αναπτύχθηκαν. Και τα κατήργησε πρόωρα και χωρίς προετοιμασία του εκπαιδευτικού κόσμου, των γονέων και των παιδιών. Λόγω της μαζικής αντίδρασης τα επανέφερε πρόσφατα. 'Ηδη μια παλινωδία. Ας πούμε, όμως, ότι έγινε κάτι πρόωρα και απροετοίμαστα. 

Από εκεί και πέρα, σήμερα ποιο μοντέλο εκπαίδευσης στηρίζει η Κυβέρνηση στη Γερμανία; Ακόμη δεν έχει καταλήξει προς τα πού θα δώσει το βάρος της υποστήριξης, προς ποιο μοντέλο σχολείου και εκπαίδευσης θα πορευθεί, ώστε να προετοιμάσει τους γονείς και τα παιδιά; Τι περιμένει; Πού θα καταλήξει το Πανεπιστήμιο της Κρήτης; 

Το Πανεπιστήμιο της Κρήτης κάντε μια επαινετή προσπάθεια και προφανώς, με χρηματοδότηση της Ευρωπαϊκής 'Ενωσης. Και καλό είναι που βρίσκεται και ένα πανεπιστήμιο, το οποίο απορροφά χρήματα της Ευρωπαϊκής 'Ενωσης. Κάνει ορισμένες μελέτες, στατιστικές και κάνει ορισμένες προτάσεις. 

'Ομως, από εκεί κρέμεται το Υπουργείο Παιδείας; Τι κάνουν οι άλλες εκπαιδευτικές ενότητες τις οποίες διαθέτει; 

Μας είπε ο κύριος Υπουργός ότι είναι θετικό το γεγονός ότι υπάρχει Ειδική Γραμματεία Ομογενών που ασχολείται. Πάντα υπήρχε στο Υπουργείο Παιδείας μία ειδική υπηρεσία, η οποία ησχολείτο με την εκπαίδευση εξωτερικού. 'Ομως δεν είμαι καθόλου βέβαιη ότι η Ειδική Γραμματεία, που έχει νομίζω και πρόσφατη στελέχωση, αρκεί για να αντιμετωπίσει αυτά τα προβλήματα. 

Μας είπε ο κύριος Υπουργός ότι έχει συσταθεί το Ινστιτούτο Διαπολιτισμικής Εκπαίδευσης. Και βέβαια έχει συσταθεί. Με τους νόμους μπορεί να συνιστούμε πάρα πολλά όργανα και να τους δίνουμε και ωραίες αρμοδιότητες και σκοπούς. 'Ομως, ποια πρόοδος υπάρχει; Μας είπε ότι βρίσκεται στο στάδιο της ολοκλήρωσης. Τον πρόεδρο, που είναι το σημαντικό πρόσωπο το οποίο θα πρέπει να θέσει τις βάσεις λειτουργίας αυτού του οργάνου, τον επιλέξαμε μόλις προ ολίγων μηνών από τη μορφωτική επιτροπή. 

Συνεπώς εκείνο το οποίο καταλογίζουμε στο Υπουργεί είναι μία ασυγχώρητη καθυστέρηση και μία δυστοκία όσον αφορά την προώθηση των θεμάτων της εκπαίδευσης του εξωτερικού. 

Φυσικά αυτό μεταφράζεται και σε έλλειψη πολιτικής γραμμής. 

Γιατί εάν ακόμη δεν ξέρει ποιον τύπο σχολείου θέλει να προωθήσει στη Γερμανία, τότε πραγματικά αυτό δημιουργεί ένα βασικό πρόβλημα. 

Πέρα από αυτό, κύριοι συνάδελφοι, βασική προϋπόθεση για να προχωρήσει η οποιαδήποτε πολιτική επιλεγεί, είναι η συνεργασία με τις αλλοδαπές αρχές, που είναι υπεύθυνες για την εκπαιδευτική πολιτική της συγκεκριμένης χώρας. Με άλλα λόγια, στη Γερμανία ειδικά, που έχουμε τα προβλήματα, πρέπει να υπάρξει μια άμεση συνεργασία, όχι με τη Γερμανία γενικά όπως λένε, αλλά με το κάθε κράτος της Γερμανίας. Γιατί η πολιτική στη Γερμανία για την παιδεία δεν είναι ομοσπονδιακή. Είναι υπόθεση του κάθε επί μέρους κράτους. 

Και πρέπει να σας πω ότι, κύριοι συνάδελφοι, επειδή έχω άμεση γνώση της Γερμανίας, ότι είναι τεράστια η διαφορά στις εκπαιδευτικές αντιλήψεις και στην εκπαιδευτική πολιτική μεταξύ της Βαυαρίας, ας πούμε, ή της Ρηνανίας και του Αμβούργου. Και άλλη είναι και η τοποθέτηση των αρχών απέναντι στις τοπικές μειονότητες. 

Εδώ, πρέπει να πω ότι τα στοιχεία και οι διαμαρτυρίες που μας έρχονται δείχνουν ότι δεν υπάρχει αυτή η απαραίτητη προσέγγιση και συνεργασία με τις γερμανικές αρχές, για να τύχουν τα ελληνικά σχολεία της απαραίτητης υποστήριξης. 

Εάν το προσφορότερο μοντέλο είναι αυτό που εντάσσει τη διδασκαλία της ελληνικής μέσα στα γερμανικά σχολεία και την καθιστά ένα μέρος της συνολικής εκπαίδευσης, κάτι που με μακροχρόνιες βλέψεις είναι προφανώς το καλύτερο, πώς θα ευδοκιμήσουν αυτά τα τμήματα ελληνικής εκπαίδευσης στα γερμανικά σχολεία εάν δεν στηρίζονται αμέριστα από τις γερμανικές αρχές; 

Στο σημείο αυτό έχω πάρα πολλές αμφιβολίες. Δεν υπάρχουν καν τα κατάλληλα στελέχη επικοινωνίας και εκπαιδευτικοί κατάλληλα εκπαιδευμένοι και καταρτισμένοι, ώστε να δημιουργούν αυτήν τη μόνιμη σχέση συνεργασίας. Υπάρχουν, μάλιστα, και δείγματα άρνησης συνεργασίας, τα οποία βέβαια έχει πληρώσει το ίδιο το ελληνικό σχολείο. 

Το αποτέλεσμα όλης αυτής της κακοδαιμονίας, κύριοι συνάδελφοι, το δίνει πραγματικά η έκθεση, την οποία συνέταξε ο συντονιστής της Γερμανίας που ονομάζεται κ. Καρπενησιώτης για την περίοδο 1997-1998, που την υπέβαλε στο Υπουργείο. Και τα στοιχεία, που το ίδιο Υπουργείο δίνει, είναι πάρα πολύ ανησυχητικά. Στις ελληνικές εφημερίδες βγήκαν με τον τίτλο "Ελληνόπουλα που δεν μιλούν ελληνικά". Προκύπτει από αυτά ότι μόνον το 50% των Ελληνοπαίδων πηγαίνουν στα πάσης φύσεως ελληνικά σχολεία, το οποίο είπε και ο κύριος Υπουργός. Αυτό είναι συντριπτικό, θα έλεγα. Ακόμη πιο κακό είναι το ότι δεν έχουμε άνοδο στην προτίμηση των παιδιών να ακολουθήσουν και ελληνική εκπαίδευση, αλλά αντίθετα, έχουμε πτώση. Η έκθεση αυτή λέει ότι την περίοδο 1997-1998, σε σύγκριση με την προηγούμενη, έχουμε 10% μείωση της προσέλευσης Ελληνοπαίδων στα ελληνικά σχολεία. Και 10%, δόξα τω Θεώ, δεν είναι η μείωση της υπογεννητικότητας. Είναι πολύ μικρότερη. Συνεπώς τι σημαίνει αυτό; 'Οτι τα ελληνικά σχολεία είναι πολύ λίγο ελκυστικά για τα παιδιά μας και τους γονείς στο εξωτερικό. Και κάτι πρέπει να γίνει γι' αυτό. Σημαίνει ότι δεν υπάρχουν κίνητρα. Σημαίνει ότι δεν υπάρχουν διέξοδοι. Αυτό πρέπει να προσέξουμε και όχι να δώσουμε τόσο μεγάλη έμφαση -εγώ, όμως, θα έλθω και σε αυτές, γιατί είναι χαρακτηριστικές- στις τοπικές ενδεχομένως διενέξεις και στο πόσο δυναμικά αντιδρά η μία κοινότητα και η άλλη. Είδα ότι στην Βάδη - Βιρτεμβέργη, που είναι πιο δυναμικοί και οι εκπαιδευτικοί και οι σύλλογοι γονέων, το Υπουργείο πήγε, έκανε, έδειξε, συνεννοήθηκε. Οι άλλες κοινότητες, που δεν υπήρξαν τόσο δυναμικές για να καταλάβουν προξενεία, δεν αξίζουν τη συμπαράσταση του Υπουργείου; 

'Ερχομαι τώρα σε πιο συγκεκριμένα θέματα. Τι γίνεται, ας πούμε, με τη μεταρρύθμιση του λυκείου; Είπε ο κύριος Υπουργός ότι γίνονται σεμινάρια. Αυτό είναι σωστό. Καλό είναι να γίνονται σεμινάρια. 'Ομως, δεν φθάνουν τα σεμινάρια. Πρέπει να γίνουν και άλλα. 

Ξέρετα πολύ καλά ότι σας ρωτάει ο Σύλλογος Γονέων και Κηδεμόνων του Ντύσελντοφ, τι γίνεται με την ενισχυτική διδασκαλία. Ο Ειδικός Γραμματέας απήντησε στο Σύλλογο με ημερομηνία 21-1-1999: "Αναφορικά με την παροχή ενισχυτικής διδασκαλίας, το θέμα εξετάζεται και θα αντιμετωπισθεί σύντομα". Δεν είπατε τίποτε για την ενισχυτική διδασκαλία. Το θέτω και περιμένω το "σύντομα". 

Σας ρώτησαν για τις ειδικές ρυθμίσεις στην εισαγωγή των αποφοίτων λυκείου. Και άκουσα τώρτα ότι κάποια μερική ρύθμιση έγινε. Δηλαδή, τι ρύθμιση; 'Οτι ο βαθμός της Β' λυκείου δεν θα συνυπολογισθεί στο βαθμό εισαγωγής στα πανεπιστήμια, που στο μεγαλύτερο ποσοστό γίνεται και στην Ελλάδα, όπου μόνον ο καλός βαθμός συνυπολογίζεται. Από εκεί και πέρα, φθάνει αυτό; Πώς θα προσαρμοσθούν τα λύκεια στο νέο εκπαιδευτικό σύστημα; 

Επίσης, έρχομαι στα θέματα των εκπαιδευτικών και στις τοποθετήσεις. 

Κατ' αρχήν, πρέπει να αξιοποιούνται οι παροχές οι οποίες προσφέρονται από τις γερμανικές αρχές. Είπατε προηγουμένως ότι υπάρχουν ιδιομορφίες στις χώρες και ότι υπάρχουν και διάφορα επιμίσθια, τα οποία χορηγούνται από τις τοπικές αρχές. Απ' ό,τι ξέρω, στη Βαυαρία για παράδειγμα, που είναι μια χώρα η οποία στηρίζει πολύ την ελληνική εκπαίδευση, δίνεται και ένα επιμίσθιο στους 'Ελληνες εκπαιδευτικούς. 

Ε, λοιπόν, αυτό το επιμίσθιο έχει διπλή φορολογία. Φορολογείται στη Γερμανία, φορολογείται και στην Ελλάδα, με αποτέλεσμα οι 'Ελληνες να παίρνουν αρκετά μάρκα λιγότερα, απ' όσα παίρνουν οι Γερμανοί συνάδελφοί τους. 

Είναι δικό σας θέμα, αλλά η τελική απόφαση λαμβάνεται από το Υπουργείο Οικονομικών και πρέπει ... 

ΦΑΝΗ ΠΕΤΡΑΛΙΑ-ΠΑΛΛΗ: Ενώ συμφώνησε ο κ. Ανθόπουλος ως προς το θέμα του αντιμισθίου, έρχεται τώρα ο κ. Χριστοδουλάκης και αρνείται να το δώσει μέχρι τέλους του 1999 με επίσημο έγγραφο. 

ΑΝΝΑ ΜΠΕΝΑΚΗ-ΨΑΡΟΥΔΑ: Το λέω σαν μια εικόνα αυτού του θέματος. 

Επίσης, ένα θέμα που έχει συγκινήσει πολύ τους εκπαιδευτικούς, που τοποθετούνται εκεί είναι ο τρόπος με τον οποίο τοποθετούνται. 

Συμφωνώ μαζί σας ότι τα χρώματα, τα κόμματα κλπ., δεν έχουν σημασία. Δεν πρέπει να έχουν σημασία όχι μόνο γι' αυτούς που υπηρετούν εκεί, αλλά δεν πρέπει να έχουν σημασία και για σας. Και νομίζω ότι αυτές οι τοποθετήσεις των τελευταίων συντονιστών που έγιναν, δεν έγιναν με απολύτως αδιάβλητα κριτήρια. 

Ασφαλώς, έγινε μια κατάταξη με μόρια και έγινε από υπηρεσιακό συμβούλιο. Εκεί τα μόρια είναι μετρήσιμα και η κατάταξη φαίνεται, τέλος πάντων, με τους αριθμούς. Αλλά μετά η συγκεκριμένη τοποθέτηση στο συγκεκριμένο πόστο δεν γίνεται με τα μόρια προφανώς. Δεν ακολουθείται η σειρά και οι προτιμήσεις των ενδιαφερομένων. Και οι προτιμήσεις τι είναι; Τους αρέσει η πόλη και τα μνημεία; 'Οχι. Είναι οι οικογενειακοί λόγοι, τους οποίους έχουν. Αυτοί δεν ακολουθήθηκαν και έγιναν ορισμένες ανατροπές, οι οποίες μας έχουν προβληματίσει. 

Αλλά και στον υπολογισμό των μορίων, κύριοι συνάδελφοι, παρεισέφρησε κάτι απαράδεκτο. Πήραν μόρια και οι αναπληρωτές των συντονιστών οι οποίοι τοποθετήθηκαν μετά την αυτοδίκαιη κατάργηση των προηγουμένων συντονιστών, που έγινε διά νόμου μόλις ήρθε το ΠΑΣΟΚ. 

Τι έκανε δηλαδή; Κατήργησε τους υπάρχοντες, έβαλε τους δικούς του με διορισμό και με κομματικά κριτήρια και όταν έγινε τώρα η μοριοδότηση, όλοι πήραν τα ίδια μόρια, δηλαδή, και οι αναπληρωτές πήραν μόρια από τις θέσεις στις οποίες τοποθετήθηκαν με κομματικά κριτήρια. Αυτό δεν είναι μία διαφοροποίηση; 

(Στο σημείο αυτό την προεδρική έδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Να μην αναφέρω ονόματα. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα σας τα πω. 

ΑΝΝΑ ΜΠΕΝΑΚΗ-ΨΑΡΟΥΔΑ: Τα έχουμε και εμείς, οπότε θα τα συγκρίνουμε, κύριε Υφυπουργέ, στη δευτερολογία. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αν θέλετε, να τα αναφέρω. Τα έχουμε. Αλλά για λόγους κομψότητας, είπα δεν θέλω να κάνω κομματική κατασκοπεία και δεν τα ανέφερα. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, ούτε κι εγώ θέλω να κάνω κομματική κατασκοπεία και δεν θέλω να πω ονόματα. Αυτό έλεγα προηγουμένως. Αλλά για παράδειγμα, δεν μπορώ να μην αναφέρω ένα και μόνο όνομα, σχετικά με τον τρόπο με τον οποίο μεταχειριστήκατε ως υπηρεσία γενικά μία εκλεκτή εκπαιδευτικό με μεταπτυχιακούς τίτλους και με άριστη προσφορά, που συμβαίνει να έχει και εννέα παιδιά, κύριοι συνάδελφοι. 

Εδώ θα πω και όνομα γιατί είναι προς τιμήν της. Πρόκειται για την κ. Παναγιωτοπούλου-Κασιώτου στην οποία κάνατε πειθαρχική δίωξη, διότι κάνατε μία παράνομη παράλειψή της με την οποία δεν συμμορφώθηκε. Τώρα τελευταία ζήτησε και γονική άδεια γιατί γέννησε το ένατο μωρό και δεν της την δώσατε, διότι εκκρεμούσε πειθαρχική δίωξη. 

Να σας πω λοιπόν ποια μεταχείριση είχε η κ. Κασιώτου. Θέλετε να πάρω τη Γερμανία, που την ενδιαφέρει ή κάποια άλλη χώρα; Στο Σικάγο, παραδείγματος χάρη, επελέγη ο δωδέκατος -δεν λέω όνομα- ενώ αυτή ήταν στη σειρά με τα μόρια έκτη. Από τον πίνακα επιλογής για το Λονδίνο επελέγη ο ένατος με 56,58 ενώ εκείνη ήταν έκτη με 60,50. Στον πίνακα επιλογής για την Στοκχόλμη επελέγη ο δέκατος τρίτος -τα ονόματα υπάρχουν- ενώ εκείνη ήταν τρίτη. Για το Κάιρο το ίδιο. Να έρθουμε όμως και στη Γερμανία που ενδιαφέρει περισσότερο. Για το Γενικό Προξενείο του Μονάχου επελέγη ο τέταρτος με 57 μόρια και όχι η δεύτερη που είχε 60,50. Το ίδιο συνέβη στο Ντίσελντορφ που επελέγη ο τρίτος και όχι η δεύτερη όπως και στο Βερολίνο. 

Θα πρέπει να σας πω ότι η κ. Παναγωτοπούλου-Κασιώτου έχει μία επιλεκτικά και εντυπωσιακά μεροληπτική μεταχείριση προς το αντίθετο, προς το αρνητικό από το Υπουργείο, παρ' όλο ότι όπως σας είπα διαθέτει όλα αυτά τα προσόντα και συγχρόνως είναι πολύτεκνη. Να το αντιπαραθέσω με τι; Με τον κ. Καρπενησιώτη; 

Εδώ θα πω επίσης ένα μοναδικό όνομα, διότι και αυτό είναι χαρακτηριστικό, για το οποίο σας έχω υποβάλει και ερώτηση με την οποία ερωτώ με ποια τυπικά προσόντα ο κ. Καρπενησιώτης έγινε συντονιστής. Θέλω δηλαδή να μου πείτε το διδακτορικό του, το μεταπτυχιακό εάν υπάρχει, τις σπουδές που έχει κάνει. Βέβαια απάντηση δεν πήρα, με μια υπεκφυγή πολύ αστεία που μου λέτε στην ερώτηση. Δεν είναι λέει γενικός συντονιστής, αλλά είναι συντονιστής της πρωτοβάθμιας. Καταλάβατε; Και επειδή εγώ τον είπα γενικό συντονιστή με το όνομά του και είναι άλλου είδους συντονιστής, δεν μου απαντούν ποια είναι τα προσόντα του. 

Ο κ. Καρπενησιώτης μπήκε γενικός συντονιστής στη Βόνη το 1994 ως αναπληρωτής με μόνο πτυχίο από το Ιεροδιδασκαλείο της Μονής Βελάς. 

ΠΕΤΡΟΣ ΚΟΥΝΑΛΑΚΗΣ: Φοβερές σπουδές! 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι. Εγώ φαντάστηκα ότι μετά από αυτό θα έχει κάνει και κάποιες σπουδές που θα τον έχουν καταστήσει κατάλληλο για τη θέση αυτή και δεν μου απήντησαν, γιατί έκανα λάθος στο χαρακτηρισμό του τίτλου του. Και τώρα πήγε στη θέση που επιθυμούσε, στο Ντίσελντορφ δηλαδή, εκεί όπου ο πρώτος στη σειρά των μοριοδοτηθέντων ήθελε να πάει. Ο κ. Καρπενησιώτης έκανε αυτήν την έκθεση, η οποία βέβαια είναι μία έκθεση που προκύπτει από τα καθήκοντά του. Εάν δεν μπορούσε να κρατήσει και στατιστικά στοιχεία για την πορεία της εκπαίδευσης στο εξωτερικό και να μας πει τις μειώσεις και την εικόνα που παρουσιάζεται, τελικά τι θα έκανε. 

Εν πάση περιπτώσει, κύριοι συνάδελφοι, έχω πολλά άλλα τέτοια στοιχεία, τα οποία δεν αξίζει τον κόπο να μας απασχολούν, δηλαδή δεν αξίζει τον κόπο να προτάσσονται σε θέματα εκπαιδευτικής πολιτικής που είναι και το κύριο για τα παιδιά μας. 

Τελειώνοντας θα ήθελα να πω ότι δεν κάνουμε αντιπολίτευση για την αντιπολίτευση, ούτε καν σκληρή αντιπολίτευση στο θέμα αυτό, κύριε Υφυπουργέ, διότι ενδιαφερόμαστε όλοι το ίδιο για την εκπαίδευση των Ελληνοπαίδων του εξωτερικού. Είμαστε πρόθυμοι να βοηθήσουμε με όλες τις δυνάμεις. Είδατε ότι έγινε και ειδικό ταξίδι στη Γερμανία του προέδρου με συνοδεία καταλλήλων στελεχών και είχαν από κοντά συνεννόηση με τους συλλόγους γονέων και κηδεμόνων, που βεβαίως μπορεί να μεροληπτούν και να θέλουν ένα δάσκαλο στο σπίτι τους ή στην πόρτα τους -ευνόητο είναι- αλλά δεν είναι δυνατόν να τους διαγράφετε μονοκονδυλιά και να τους απαντάτε με νούμερα. 

Κάνατε κάποιους υπολογισμούς και κάποιες αναλογίες. Τα νούμερα άμα τα διαιρέσετε, αυτό το αποτέλεσμα βγάζετε. Αλλά είδατε και τις συνθήκες; Πόσα χιλιόμετρα απέχει η μία πόλη από την άλλη και πώς θα πηγαίνουν αυτά τα παιδιά σε συγκεντρωμένα σχολεία όπως τα συγκεντρώσατε; 

Υπάρχουν στοιχεία τα οποία δεν μπορώ αυτήν τη στιγμή να αναφέρω. Για ένα μόνο θέλω να παρακαλέσω: Να δείξετε μεγαλύτερο ενδιαφέρον και περισσότερη θα έλεγα εξειδίκευση για αντιμετώπιση των προβλημάτων με επιστημονικά και εκπαιδευτικά κριτήρια, χωρίς κομματικές παρεμβολές. Είναι ένας τομέας που αξίζει να ασχοληθούμε όλοι και βεβαίως από τη δική μας πλευρά θα έχετε οπωσδήποτε αμέριστη συμπαράσταση. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κύριε Υφυπουργέ, κυρίες και κύριοι συνάδελφοι, η σημαντική αύξηση της δύναμης των Ελλήνων μεταναστών στο τέλος της δεκαετίας του '50 και στις αρχές της δεκαετίας του 60 στη Γερμανία και η μόνιμη παραμονή της συντριπτικής τους πλειοψηφίας, που στην αρχή είχε προσωρινό χαρακτήρα είχε ως συνέπεια την εμφάνιση μιας σειράς προβλημάτων τα οποία ζητούσαν τη λύση τους, μεταξύ των οποίων ήταν και το πρόβλημα της μόρφωσης των παιδιών τους. 

Στις συνθήκες εκείνες το κόμμα μας επεξεργάστηκε και πρόβαλε τη θέση του η οποία παραμένει σταθερή. 'Ενταξη των Ελληνόπουλων του εξωτερικού στο εκπαιδευτικό σύστημα της χώρας υποδοχής και παράλληλα εξασφάλιση μέσα από διακρατικές συμφωνίες της διδασκαλίας της ελληνικής γλώσσας, της ελληνικής ιστορίας και του πολιτισμού από 'Ελληνες εκπαιδευτικούς μέσα στο ωρολόγιο πρόγραμμα αυτών των σχολείων για τα Ελληνόπουλα. 

Η καθαρή αυτή θέση του κόμματός μας θεωρήθηκε από τις άλλες πολιτικές δυνάμεις, τόσο από σας που φέρνετε την επερώτηση προς συζήτηση όσο και από σας που είσαστε Κυβέρνηση, ως προδοτική, διότι δήθεν θα οδηγούσε την ελληνική νεολαία σε αφελληνισμό και ότι δήθεν θα δημιουργούσε νέους γενίτσαρους. 

Η ορθότητα όμως της πολιτικής ενός κόμματος δοκιμάζεται στο χρόνο. Στη δοκιμασία του δεν αντέχει τίποτε. Ξεκαθαρίζουν πολλά πράγματα. 'Ετσι την τελευταία δεκαετία όλες οι πολιτικές δυνάμεις η μία μετά την άλλη σιγά σιγά άρχισαν να παραιτούνται από τις θέσεις τους και να αναγνωρίζουν ότι η θέση μας ήταν βαθιά πατριωτική. Σήμερα μάλιστα, ύστερα από τρεις δεκαετίες συζητήσεων και πειραμάτων αναγνωρίζεται και προβάλλεται ως η μόνη ρεαλιστική πρόταση που μπορεί να αποτρέψει όλα τα αδιέξοδα που έχει σωρεύσει η πολιτική που εφάρμοσαν ως τώρα οι ελληνικές κυβερνήσεις στο κρίσιμο ζήτημα της εκπαίδευσης των Ελληνοπαίδων του εξωτερικού. 

Η επιμονή στη λειτουργία αμιγών ελληνικών σχολείων στη Γερμανία γκετοποίησε τη νεολαία μας και μετέτρεψε το μεγαλύτερο μέρος της σε μία αμόρφωτη μάζα. Οι μαθητές που τελείωσαν αυτά τα σχολεία εκτός από ένα περιορισμένο αριθμό που αποτελεί εξαίρεση, δεν κατάφεραν να σπουδάσουν ούτε στην Ελλάδα ούτε στη Γερμανία ούτε μπόρεσαν να αποκτήσουν επαγγελματική κατάρτιση και εξειδίκευση για την επαγγελματική τους αποκατάσταση. Το μεγαλύτερο μέρος τους σήμερα είναι ανειδίκευτοι εργάτες ή άνεργοι. Με άλλα λόγια βρίσκονται στην ίδια και χειρότερη ακόμη μοίρα ως άνεργοι από τους γονείς τους. 

Αντίθετα τα Ελληνόπουλα, που έζησαν στις χώρες της κοινότητας των σοσιαλιστικών χωρών της Ανατολικής Ευρώπης και που εντάχθηκαν στο εκπαιδευτικό σύστημα των χωρών υποδοχής, κατάφεραν στην πλειοψηφία τους να σπουδάσουν. 'Οσα δεν σπούδασαν, απέκτησαν υψηλή εξειδίκευση, ώστε να μπορούν με καλές προϋποθέσεις να μπουν στην παραγωγική διαδικασία ως ειδικευμένοι τεχνίτες. 'Ολα αυτά χωρίς να χάσουν στο ελάχιστο την ελληνικότητά τους και τη γλώσσα τους. 

Δεν πρέπει να ξεχνάμε ότι οι συμπατριώτες μας μετανάστες φορολογούνται στη Γερμανία και ως φορολογούμενοι πολίτες δικαιούνται την εκπαίδευση παιδιών τους από το γερμανικό εκπαιδευτικό σύστημα, μέσα στο οποίο πρέπει να ενταχθεί η διδασκαλία της μητρικής τους γλώσσας, της ιστορίας και του πολιτισμού τους. Την εκπαίδευση αυτή υποχρεούται να τη δώσει το γερμανικό κράτος. Πρέπει επιτέλους να σταματήσει αυτή η άσκοπη και πολλαπλά επιζήμια αιμορραγία της οικονομίας μας. 

Θα ήθελα πολύ σύντομα να αναφερθώ στις σημαντικότερες κατά την άποψή μας αιτίες της αποτυχίας των αμιγών σχολείων. Πρώτον, η αναπόφευκτη γκετοποίηση ξεκόβει τα Ελληνόπουλα από τα εκπαιδευτικά και πολιτιστικά δρώμενα στη Γερμανία και τα εμποδίζει στη σωστή εκμάθηση της γερμανικής γλώσσας. Πώς είναι δυνατόν να γεννιέσαι, να μεγαλώνεις στη Γερμανία και να μην είσαι σε θέση να μιλάς σωστά τη γερμανική γλώσσα; 

Δεύτερον, η μηχανιστική κακέκτυπη και ανιστόρητη μεταφορά του ανάπηρου και αναχρονιστικού εκπαιδευτικού μας συστήματος στα σχολεία αυτά με τα ίδια βιβλία και προγράμματα των ελληνικών σχολείων δημιούργησε σχιζοφρενικές καταστάσεις. Στα μαθήματα, όπως βιολογία, χημεία, φυσική κλπ. οι άγνωστες λέξεις στα βιβλία είναι περισσότερες από τις γνωστές στους μαθητές. 

Τρίτον, τόσο το ΠΑΣΟΚ όσο και η Νέα Δημοκρατία έβλεπαν και εξακολουθούν να βλέπουν όλα αυτά τα χρόνια τα σχολεία αυτά ως προνομιακό χώρο εξυπηρέτησης των πελατειακών τους σχέσεων. 

Τέταρτον, η πλήρης εγκατάλειψη των σχολείων αυτών και των εκπαιδευτικών τους κυριολεκτικά στην τύχη τους και η αναξιοκρατική και ρουσφετολογική δόμηση της διοίκησής τους τα έχουν υποβαθμίσει τόσο πολύ, ώστε κάθε αντίδραση των μεταναστών και της εκπαιδευτικής κοινότητας είναι περισσότερο από δικαιολογημένη. 

Το 1996 ψηφίστηκε ο ν. 2413, ένας αντιφατικός νόμος, που κατά 95% δεν εφαρμόστηκε. 'Ενα πλήθος τροπολογιών που ακολούθησαν στη συνέχεια ήταν σε αντιδραστική κατεύθυνση. 'Ο,τι θετικό έχει μείνει σ' αυτόν, δεν έχει υλοποιηθεί, ούτε πρόκειται να υλοποιηθεί. Για παράδειγμα το 'Ιδρυμα Παιδείας Ομογενών και Διαπολιτισμικής Εκπαίδευσης το γνωστό Ι.Π.Ο.Δ.Ε., που μπορούσε να μελετήσει και να προγραμματίσει αλλαγές, προγράμματα, βιβλία, στόχους κλπ. δεν έχει ιδρυθεί, ούτε πρόκειται να ιδρυθεί -εκφράζουμε μία επιφύλαξη- παρά τα όσα μας είπε προηγουμένως ο κύριος Υφυπουργός. Από το 1996 μέχρι σήμερα δεν προχώρησε η υλοποίηση αυτής της απόφασης. 

Κατά το σχολικό έτος που διανύουμε έχουμε νέες περιπέτειες. Η πρόταση της Κυβέρνησης να μεταφυτέψει τη δήθεν μεταρρύθμισή της στα ελληνικά σχολεία της Γερμανίας έχει εξελιχθεί σε τραγέλαφο. Από τον περασμένο Σεπτέμβρη αναβάλλεται μήνα με το μήνα η απαραίτητη εγκύκλιος του Υπουργείου. Στις 28 Φεβρουαρίου τα σχολεία της Γερμανίας λαμβάνουν έγγραφο του Ι.Π.Ο.Δ.Ε. που λέει οι εξετάσεις της Β' λυκείου θα γίνουν όπως και στην Ελλάδα. Πριν από ένα μήνα όμως ο Ειδικός Γραμματέας του Υπουργείου σε περιοδεία του στη βόρεια Γερμανία απέκλεισε το ενδεχόμενο εξετάσεων στη Β' λυκείου. Σήμερα, τρεις μήνες πριν από το τέλος της σχολικής χρονιάς, κανένα μέλος της εκπαιδευτικής κοινότητας δεν γνωρίζει τι πρόκειται να γίνει. 

Αξίζει να σημειώσουμε ότι τα τελευταία χρόνια ο κλάδος των εκπαιδευτικών έχει μπει στο στόχαστρο της Κυβέρνησης. Οι εκπαιδευτικοί συνεχώς υποβαθμίζονται ως πολίτες και λειτουργοί. Τα κίνητρα για να ζητήσουν απόσπαση έχουν εκμηδενιστεί. Το επιμίσθιό τους παραμένει στα επίπεδα του 1993. Στη Βαυαρία ετοιμάζονται αγώνες με κύριο αίτημα την εφαρμογή του νόμου. Σας καταθέτω σχετικά ψηφίσματα. 

(Στο σημείο αυτό ο Βουλευτής κ. Σταύρος Παναγιώτου καταθέτει τα προαναφερθέντα ψηφίσματα για τα Πρακτικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

'Ολα αυτά δημιουργούν έντονες ανησυχίες και οδηγούν στην υποψία ότι η Κυβέρνηση επιδιώκει το κλείσιμο των αμιγών ελληνικών σχολείων της Γερμανίας χωρίς προηγουμένως να έχει εξασφαλίσει την ομαλή ένταξη των Ελληνόπουλων στο γερμανικό εκπαιδευτικό σύστημα και χωρίς να έχει προχωρήσει σε διαπραγματεύσεις με τις κυβερνήσεις των ομόσπονδων κρατιδίων για τους όρους και τις προϋποθέσεις αυτής της ένταξης. Αναφέρω ως χαρακτηριστικό παράδειγμα την περίπτωση του Σβάϊκορφ. 

Σας προειδοποιούμε ότι τα αποτελέσματα αυτής της απαράδεκτης τακτικής θα είναι ολέθρια. Εμείς για άλλη μια φορά επαναφέρουμε την πρότασή μας και ζητάμε την προγραμματισμένη σταδιακή υλοποίησή της χωρίς ανθρωποθυσίες και βαρβαρότητες. 

Ζητάμε άμεσα να ιδρυθεί το Ι.Π.Ο.Δ.Ε. και να στελεχωθεί αξιοκρατικά. 

Ζητάμε την οικονομική και κοινωνική αναβάθμιση των εκπαιδευτικών. 

Για τη μεταβατική περίοδο προτείνουμε, πρώτον, οι εξετάσεις στη Β' λυκείου να γίνονται στα σχολεία φοίτησης των μαθητών από τους καθηγητές τους και οι βαθμοί να μη συνυπολογίζονται στο απολυτήριο. 

Δεύτερον, οι απολυτήριες εξετάσεις στη Γ' λυκείου να γίνονται κάθε χρόνο το Σεπτέμβρη στην Αθήνα και στη Θεσσαλονίκη σε όλη τη διδακτέα ύλη και σε όλα τα μαθήματα, ώστε να εξασφαλιστεί η ισοτιμία των τίτλων των λυκείων ημεδαπής και αλλοδαπής. 

Τρίτον, τα θέματα των εξετάσεων να εξάγονται από ειδική τράπεζα θεμάτων, ώστε να ανταποκρίνονται στο επίπεδο των δυνατοτήτων αυτών των μαθητών. 

Τέταρτον, να εξακολουθήσουν να ισχύουν οι προϋποθέσεις και τα ποσοστά εισαγωγής στην τριτοβάθμια εκπαίδευση και στο μέλλον όπως μέχρι σήμερα. 

Θέλουμε να πιστεύουμε ότι δεν θα χρειαστεί να περάσουν άλλα τριάντα χρόνια για να διαπιστώσετε, τόσο το ΠΑ.ΣΟ.Κ. όσο και η Νέα Δημοκρατία, την ορθότητα των θέσεων και προτάσεών μας. Μια τέτοια εξέλιξη θα ήταν τραγική. Οι μετανάστες μας στη Γερμανία και τα παιδιά τους αξίζουν καλύτερης μετεχείρισης. Εμείς θα αγωνιστούμε μαζί τους για να την πετύχουμε. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, όλοι λέμε καθώς τελειώνει ο 20ος αιώνας ότι η γνώση είναι το μεγάλο εφόδιο για τη νέα γενιά, προκειμένου να αντιμετωπίσει τα μεγάλα προβλήματα της παγκοσμιοποίησης, της ανεργίας και της κρίσης. 

'Οσον αφορά τα παιδιά των Ελλήνων που ζουν στο εξωτερικό, μαζί με αυτό που είπα πρέπει να φροντίσουμε και ορισμένα άλλα πράγματα να υλοποιηθούν. 

Το πρώτο είναι να εξασφαλιστεί η δημιουργική ενσωμάτωσή τους στις κοινωνίες που ζουν σήμερα. Το δεύτερον είναι να διατηρηθεί η ελληνικότητά τους. Το θέλουν και τα παιδιά και οι γονείς τους. Και το τελευταίο είναι να έχουν τη δυνατότητα να επιλέξουν σε ποια χώρα θα ζήσουν, στην Ελλάδα ή εκεί που ζουν σήμερα. Αυτές νομίζω είναι οι προϋποθέσεις και σ' αυτές τις προϋποθέσεις έπρεπε να στηρίζεται το εκπαιδευτικό σύστημα. Βέβαια εδώ θέλω να κάνω μία παρέμβαση. 

Υπάρχει δυστυχώς ένα αρνητικό, ότι και η Ευρωπαϊκή 'Ενωση και άλλες χώρες με ευαισθησίες όπως ο Καναδάς και η Σουηδία, στα πλαίσια της κρίσης των περιοριστικών μέτρων κλπ. έχουν υποβαθμίσει σημαντικά τα κονδύλια που διέθεταν για μια πολυπολιτισμική εκπαίδευση στα πλαίσια των χωρών τους. Και αυτό είναι αρνητικό και κάνει πιο δυσχερές το δικός μας έργο για να κινηθούμε προς την κατεύθυνση που είπα. 

Από την πλευρά του ελληνικού κράτους, κατ' αρχήν ουδέποτε οποιαδήποτε ελληνική κυβέρνηση ασχολήθηκε με το να επιλέξει ένα μοντέλο, το οποίο θα ικανοποιούσε αυτές τις προϋποθέσεις, τις οποίες δεν εφηύρα εγώ, νομίζω ότι όλοι περίπου συμφωνούμε. Αυτό είχε σαν αποτέλεσμα σε όλες τις χώρες του κόσμου, που ζουν σήμερα Ελληνόπουλα, να υπάρχουν τουλάχιστον δέκα έως δεκαπέντε διαφορετικά εκπαιδευτικά μοντέλα. 

Δεν υπήρξε, λοιπόν, μια προσπάθεια από την πλευρά των ελληνικών κυβερνήσεων να επιλέξουν με επιστημονικούς όρους και κριτήρια ένα κατεξοχήν πρότυπο και να πάνε να δώσουν τη μάχη. 'Εχω πει στον κ. Χαλκιώτη κατ' επανάληψη, να πάει να δώσει τη μάχη για να πείσει τους γονείς ότι αυτό είναι το καλύτερο γι' αυτούς και τα παιδιά τους. Αυτό έχει σαν αποτέλεσμα να υπάρχει το σημερινό χάος. 

Θέλω να πω δύο λόγια για τα αμιγή σχολεία, διότι έζησα δεκαπέντε χρόνια στη Γερμανία και πολλοί συνάδελφοι δεν ξέρουν την ιστορία τους. Πρέπει να ξέρετε ότι τα ελληνικά αμιγή σχολεία ξεκίνησαν από τη Βαυαρία. Εδώ συναντήθηκαν δύο αντιλήψεις: Από τη μια μεριά η αντίληψη των Ελλήνων μεταναστών της περιόδου εκείνης που έλεγαν, είμαστε προσωρινοί, άρα τα παιδιά μας θέλουμε να πάνε στα ελληνικά σχολειά και να πάνε πίσω μαζί τους και από την άλλη μεριά η αντίληψη του μακαρίτη πλέον Στράους, του ακροδεξιού, ο οποίος δεν ήθελε με κανέναν τρόπο να ενσωματωθούν οι μετανάστες στη γερμανική κοινωνία. Αυτές λοιπόν οι δύο αντιλήψεις συναντήθηκαν και έτσι δημιουργήθηκαν τα ελληνικά σχολεία, τα οποία ενίσχυε ο κ. Στράους αφειδώς, διότι συνέφερε την πολιτική του. Να μείνουν δηλαδή οι μετανάστες στο περιθώριο για ορισμένα χρόνια και να επιστρέψουν. Δυστυχώς, αυτό το μοντέλο γενικεύτηκε στην πορεία, ενώ ξεκίνησε από τη Βαυαρία. Γιατί; Διότι δεν υπήρχε μία ελληνική στρατηγική ξεκαθαρισμένη. Εν τω μεταξύ μπήκαν αυτά τα 2% και 3% για τα ελληνικά πανεπιστήμια και πολλοί γονείς θεώρησαν ως σωτηρία να πάνε τα παιδιά τους στα ελληνικά σχολειά για να σπουδάσουν κατόπιν με ευκολία στα ελληνικά πανεπιστήμια και να ξαναγυρίσουν στη Γερμανία ως επιστήμονες. Αλλά εδώ είναι το λάθος. Διότι τι συνέβη; Πρώτον, όσοι τελειώνουν τα αμιγή ελληνικά σχολειά στη Γερμανία είναι πολίτες δεύτερης κατηγορίας. Λίγοι από αυτούς πάνε στα ελληνικά πανεπιστήμια, ελάχιστοι τελειώνουν και ελαχιστότατοι είναι αυτοί που μπορούν να αφομοιωθούν στη γερμανική κοινωνία έχοντας τελειώσει ένα ελληνικό πανεπιστήμιο. 

Κυρία Πετραλιά, εγώ δεν πήγα μόνο δύο μέρες ταξίδι, αλλά πάω συχνά και κάθομαι πάρα πολύ καιρό. Αν πάτε εκεί, ξέρετε τι θα βρείτε; Γκαρσόνια στις ελληνικές ταβέρνες της Γερμανίας τα οποία έχουν ελληνικό πανεπιστημιακό πτυχίο, το οποίο δεν μπορούν αλλιώς να αξιοποιήσουν. Επιστρέφουν στη Γερμανία και γίνονται γκαρσόνια. 'Αρα, λοιπόν, κάτι πρέπει να κάνουμε. Δεν είναι δυνατόν να ανεχθούμε να συνεχίζεται αυτή η κατάσταση. 

ΦΑΝΗ ΠΕΤΡΑΛΙΑ-ΠΑΛΛΗ: Είναι η πολιτική της Κυβέρνησης τέτοια. 

ΠΕΤΡΟΣ ΚΟΥΝΑΛΑΚΗΣ: Μα, δεν είπα εγώ ότι δεν είναι η πολιτική της Κυβέρνησης. 

ΦΑΝΗ ΠΕΤΡΑΛΙΑ-ΠΑΛΛΗ: Και εδώ βρίσκεις το ίδιο πράγμα. 

ΠΕΤΡΟΣ ΚΟΥΝΑΛΑΚΗΣ: Θα ήθελα να πω δύο λόγια στον κ. Ανθόπουλο. Είπατε ότι το ΠΑ.ΣΟ.Κ. μία ολόκληρη δεκαετία κλπ. Ακούσατε τον κ. Παναγιώτου που είπε πολύ σωστά πράγματα. Το ίδιο αφορά και εμένα. Η Αριστερά με όλες της τις εκδοχές στη Γερμανία από την πρώτη στιγμή είπε ότι είναι καταστροφή τα αμιγή ελληνικά σχολεία και πρέπει να δοθεί μάχη για να ενσωματωθούν δημιουργικά στη γερμανική κοινωνία τα παιδιά των μεταναστών. Το κόμμα σας παρέπαιε, διότι δεν ήθελε να αναλάβει το πολιτικό κόστος. 'Ηθελε να πάει αγκαλιά με τους γονείς. Και γι' αυτό ακριβώς υπέκυψε σε αυτό το αίτημα και όχι μόνο υπέκυψε, αλλά έγινε σημαιοφόρος του αιτήματος. Ουαί και αλίμονο αν τολμούσες πριν δεκαπέντε είκοσι χρόνια να πεις σε ένα στέλεχος του ΠΑ.ΣΟ.Κ. ότι έχεις αντιρρήσεις για το ελληνικό μοντέλο. 'Ησουν προδότης, ανθέλληνας κ.ο.κ. 

Πρωταγωνιστήσατε, λοιπόν, σε αυτήν την ιστορία. Και σήμερα, κύριε Υπουργέ, ακόμη πολλά στελέχη του ΠΑ.ΣΟ.Κ. στη νότια Γερμανία είναι αυτά που σηκώνουν τη σημαία των αμιγών ελληνικών σχολείων. Και σας καταγγέλλουν τώρα διότι αρχίσατε έστω και αργά, να σκέφτεσθε σοβαρά τι θα γίνει με αυτήν την ιστορία. Βέβαια υπάρχει ένα πρόβλημα με την κυβερνητική πολιτική πολύ σοβαρό, το οποίο επιδεινώνει την κατάσταση. Ποιο είναι αυτό; 'Οτι έμπλεξαν όλα μαζί, δηλαδή, η μεταρρύθμιση εδώ, η μεταρρύθμιση εκεί. Υπάρχει μία αγωνία και ένα χάος και μία φοβερή αμφισβήτηση των πάντων εκεί και κανείς δεν ξέρει από τους γονείς τι θα γίνει με τα παιδιά τους. 

'Οταν, λοιπόν, έρχεσθε εσείς σ'αυτές τις συνθήκες να αλλάξετε τη στρατηγική σας, πολλοί δεν πιστεύουν στην αγνότητα των προθέσεών σας, αλλά λέμε ότι εδώ είναι ένα τρικ, ένα κόλπο κυβερνητικό για να καταργηθεί η ελληνική εκπαίδευση στη Γερμανία και για να εξοικονομηθούν μερικά δισεκατομμύρια δραχμές. Αυτό είναι το δράμα της ιστορίας τώρα. 

Πρέπει να πούμε ότι σε αυτό συμβάλλουν αδικαιολόγητα και πολλοί 'Ελληνες εκπαιδευτικοί της Γερμανίας. Εγώ τους τα έχω πει αυτά και έχω συγκρουστεί μαζί τους. 

Οι άνθρωποι αυτοί έχουν σε ορισμένα θέματα δίκιο και σε άλλα άδικο. Παραδείγματος χάριν είναι δίκαιο το αίτημά τους ότι πρέπει επιτέλους το επιμίσθιο να αυξηθεί, διότι παίρνουν τώρα λιγότερα απ' ό,τι έπαιρναν πριν έξι χρόνια. Αυτό είναι απολύτως δίκαιο. 'Ομως, οι εκπαιδευτικοί πρέπει να συζητήσουν και με την Κυβέρνηση και με το Υπουργείο Παιδείας και με τα κόμματα του Κοινοβουλίου ήρεμα, για να δούμε ποιο είναι το καλύτερο για το μέλλον των παιδιών. Αυτό πρέπει να μας απασχολεί και τίποτε άλλο. Και εδώ κατά τη γνώμη μου έχουν άδικο σε ορισμένες περιπτώσεις, όχι πάντοτε. Σε ορισμένες περιοχές πρωταγωνιστούν σε τέτοιες ακραίες εκδηλώσεις. 

Θα ήθελα, κύριε Υπουργέ, δυο τρία πράγματα από εσάς. Πρώτον, όσον αφορά το πρόγραμμα Δαμανάκη. Ξοδεύονται γι' αυτό το πρόγραμμα δύο δισεκατομμύρια (2.000.000.000) δραχμές. Βέβαια, δείξατε δύο βιβλία. Αλλά το πρόγραμμα αυτό έχει προχωρήσει. Μπορούμε να ελπίζουμε ουσιαστικά ότι θα έχει μία αποφασιστική συμβολή όταν ολοκληρωθεί σε μία διαφορετική παιδεία των Ελλήνων του εξωτερικού; 

Δεύτερον, υπήρξαν αλληλοκαταγγελίες περί κομματισμών κλπ. Εγώ θα ήθελα να πω το εξής: Υπάρχουν προβλήματα κομματισμού. Θα έλεγα ότι δεν είναι αυτά τα σημαντικότερα. Υπάρχουν όμως προβλήματα. Για μένα το μεγάλο πρόβλημα είναι ότι ήταν κενές οι θέσεις συντονιστών για αρκετά χρόνια με αποτέλεσμα να υπάρχει ένα χάος και μία έλλειψη συντονισμού. 

'Εχει δίκιο η κ. Ψαρούδα-Μπενάκη σ' αυτά που διάβασε ότι έγιναν επιλεκτικές προσλήψεις ότι άλλαξαν οι προτεραιότητες σε σχέση με τα αποτελέσματα των διαγωνισμών που είχαν γίνει κλπ. για να προωθηθούν οι ημέτεροι οι συμπαθείς. Δεν ξέρω τι απ'όλα συνέβη. Υπάρχουν τέτοια αλλά δεν είναι το μεγάλο πρόβλημα κατά τη γνώμη μου. 

Θέλω επίσης να μου πείτε τι γίνεται με το δίπλωμα ελληνομάθειας. Θα προχωρήσει αυτό το πράγμα; Διότι είναι πολύ σημαντικό. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τώρα θα σας πω. 

ΠΕΤΡΟΣ ΚΟΥΝΑΛΑΚΗΣ: Είπατε "δεν ξέρω τι έγινε με τους δασκάλους στην Αλβανία κλπ.". Θα σας πω εγώ τι έγινε. Το ΙΑΠΟΕ, που είναι ένα ίδρυμα στα πλαίσια του Υπουργείου Εξωτερικών μέχρι ενός ορισμένου διαστήματος είχε πολύ υψηλή χρηματοδότηση για να κάνει διάφορα προγράμματα. Μεταξύ αυτών νομίζω ότι πλήρωνε ενίσχυση χίλιους πεντακόσιους εκπαιδευτικούς στη νότιο Αλβανία ή Βόρειο 'Ηπειρο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τριακόσιους. 

ΠΕΤΡΟΣ ΚΟΥΝΑΛΑΚΗΣ: Μάλιστα. 'Οταν τα κονδύλια αυτά περιορίστηκαν αφόρητα και τώρα δεν μπορεί να εκπληρώσει καμία από τις υποχρεώσεις του, έπαψε να τους χρηματοδοτεί. Αυτή είναι η εικόνα. Και νομίζω ότι κακώς το ΙΑΠΟΕ έχει αυτήν τη δουλειά. Θα έπρεπε αυτή η αρμοδιότητα να περάσει στο Υπουργείο Παιδείας. Τι σχέση έχει το ΙΑΠΟΕ με τη χρηματοδότηση δασκάλων στη Βόρειο 'Ηπειρο, στη νότιο Αλβανία. 

Κάνω μία πρόταση: Η Κυβέρνηση να συγκαλέσει την Επιτροπή Μορφωτικών Υποθέσεων μία φορά και να κάνουμε μία σε βάθος συζήτηση για τη στρατηγική που πρέπει να ακολουθήσει το ελληνικό κράτος προκειμένου να ανταποκριθεί στο αίτημα εκατομμυρίων Ελλήνων. Γιατί δεν είναι μόνο στη Γερμανία, αλλά σε Καναδά, Αυστραλία, ΗΠΑ. 'Ολοι έχουν προβλήματα και όλοι έχουν στην προτεραιότητά τους το θέμα του πολιτισμού και της παιδείας, για να δούμε ποια μπορεί να είναι η συμβολή του ελληνικού κράτους, έστω με τις περιορισμένες δυνατότητες που διαθέτει, πώς μπορούμε να ανταποκριθούμε στα αιτήματά τους, που θέλει να διατηρηθεί η ελληνικότητα, η ελληνική συνείδηση και να διαδοθεί η ελληνική γλώσσα ανάμεσα στους 'Ελληνες του εξωτερικού. Ευχαριστώ. 

ΠΡΟΕΔΡΕΥΩΝ (Λουκάς Απστολίδης): Η κ. Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, ο απόδημος ελληνισμός ή ο ελληνισμός της διασποράς αποτελεί μία από τις σημαντικότερες εκφράσεις του Ελληνισμού στη διαχρονική του πορεία. Το φαινόμενο της αποδημίας των Ελλήνων ανάγεται στα βάθη των αιώνων και έχει τις ρίζες του στην αρχαία μυθολογία, θα έλεγα στον Ιάσωνα και στον Οδυσσέα. Είναι ένα στοιχείο έκφρασης της ιδιοσυγκρασίας των Ελλήνων. Πέντε εκατομμύρια 'Ελληνες ζουν ανά τον κόσμο. Ο όρος διασπορά συμπεριλαμβάνει όλες τις πληθυσμιακές ομάδες εξωτερικού που έχουν προέλθει από βίαιη εκδίωξη και γενοκτονία, 'Ελληνες της Ιωνίας, Ανατολικής Θράκης και του Πόντου. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι επτά εκατομμύρια. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Αν, κύριε Υπουργέ, θεωρείτε καλύτερο οι 'Ελληνες να μεταναστεύουν στο εξωτερικό, εγώ το θεωρώ χειρότερο διότι εκεί δίνουν τη ζωή τους, προσφέρουν οικονομικά και έτσι αναπτύσσονται οι άλλες χώρες. 

Εκείνες που έχουν δημιουργηθεί σε παλαιότερες εποχές -Κορσική- καθώς και σε νεότερες γενεές των μεταναστών -Ελληνοαμερικάνοι τρίτης και τέταρτης γενιάς- είναι αυτήν τη στιγμή στο εξωτερικό. 

Η νοητή αυτή προέκταση του Ελληνισμού κατόρθωσε να επιβιώσει και να αναπτύξει σημαντικές δραστηριότητες και πρωτοβουλίες με ωστόσο τη διατήρηση της ελληνικής ταυτότητας. Γι'αυτό η υποστήριξή της θα πρέπει να αποτελέσει υψηλής προτεραιότητας στόχο. Η διασπορά αποκτά αυξανόμενη σημασία στον κόσμο που διαμορφώνεται μετά την κατάρρευση του διπολισμού. 

Η αναγκαιότητα συνύπαρξης των λαών σε ένα παγκόσμιο χωριό οδηγεί στις γέφυρες συνεννόησης και επικοινωνίας. Η ελληνική διασπορά είναι αυτή που θα συνδέσει τον Ελληνισμό με κάθε γωνιά του πλανήτη αυξάνοντας τις πολιτικές, τις πολιτιστικές και οικονομικές δυνατότητες. 

Στο κατώφλι του 21ου αιώνα η εκπαίδευση στο εξωτερικό χαρακτηρίζεται κατά την άποψή μου απαράδεκτη. Είδα τα βιβλία που βγήκαν και ποια χρονολογία βγήκαν. Βγήκαν τώρα τελευταία 1997-1998. 

Η ελληνική γλώσσα συρρικνώνεται σε βάρος της πολιτισμικής μας ταυτότητας, ο αριθμός των εκπαιδευτικών μειώνεται. Συμπτύσσονται τα σχολεία, φέρατε κάποια παραδείγματα. Τα βιβλία διδασκαλίας της γλώσσας άρχισαν μόνο τώρα με μεγάλη καθυστέρηση να γράφονται. Φυσικά τα είδα και αυτά τα τελευταία που εκδόθηκαν είναι καλύτερα από τα προηγούμενα. Δεν είναι ακριβώς αυτά που χρειάζονται για τις ιδιαιτερότητες, αλλά είναι καλά. 

Οι συντονιστές της εκπαίδευσης επιλέγονται από συμβούλιο κυβερνητικών στελεχών, όπως όλα. Και έχω το νόμο που λέει ποιοι εκλέγουν τους συντονιστές. Τα κονδύλια περικόπτονται. Οι καθηγητές δεν επιμορφώνονται. Δεν διαθέτουν πτυχία ξένης γλώσσας. 

Το επίπεδο σπουδών των ελληνικών σχολείων είναι χαμηλό. Οι μαθητές αναγκάζονται να παρακολουθήσουν ξενόγλωσσα σχολεία ή δίγλωσσα και αυτό είναι απαράδεκτο για περιοχές όπου υπάρχουν συμπαγείς ελληνικοί πληθυσμοί. 

Τι προτείνουμε ως ΔΗΚΚΙ; Το κίνημά μας πιστεύει ότι με την πολιτική της λιτότητας που υλοποιείται, η φιλοσοφία του ν. 2413 που ψήφισε η Κυβέρνηση αντιτίθεται με την πολιτική του στα πλαίσια του στόχου της για τη δημιουργία ενιαίας συμπεριφοράς για την κατασκευή του νέου τύπου ανθρώπου, ανθρώπου-καταναλωτή, ψυχρού, τεχνοκράτη, χωρίς συναισθηματική υποδομή και ξεκομμένου από τις ρίζες του. Αυτόν τον άνθρωπο τον αδιάφορο, τον αμέτοχο στα θλιβερά συμβαίνοντα γύρω από την Ευρώπη. Βιώνουμε τον πόλεμο στη Σερβία. 

Σε μία εποχή πολιτιστικής επέλασης πρέπει εμείς ως έθνος που διαθέτουμε μία άλλη Ελλάδα διάχυτη, να χαράξουμε εκπαιδευτική πολιτική με στόχο τη διαφύλαξη της εθνικής μας συνείδησης. Διότι μόνο με αυτήν την προϋπόθεση ο παγκόσμιος Ελληνισμός μπορεί να στρατεύεται κάθε φορά στους εθνικούς μας στόχους και στα εθνικά μας οράματα. Και φυσικά εδώ ο ρόλος της παιδείας είναι να κάνει το όραμα κοινό κτήμα όλου του κόσμου. 

Γι' αυτό πρέπει να διατηρηθούν τα ελληνικά σχολεία όπου υπάρχουν συμπαγείς ελληνικοί πληθυσμοί. 

Δεύτερον, δεχόμαστε την ένταξη στα ξένα σχολεία, όπου δεν υπάρχουν συμπαγείς ελληνικοί πληθυσμοί με τις εξής προϋποθέσεις: Διδασκαλία της ελληνικής γλώσσας τουλάχιστον τρεις ώρες εβδομαδιαίως, μία ιστορία -για να τη μάθουν- και μία γεωγραφία. 'Οχι μόνο γλώσσα. 

Τρίτον, οι συντονιστές να επιλέγονται από διακομματικό συμβούλιο βάσει τυπικών και ουσιαστικών προσόντων και δεν επιθυμούμε κομισάριους του κόμματος στην παιδεία με όλες τις συνέπειες που έχει. 

Τέταρτον, συστηματική διδασκαλία της ελληνικής γλώσσας με σύγχρονα βιβλία και μεθόδους. 

Πέμπτον, πολιτιστικές εκδηλώσεις στα ελληνικά σχολεία και συλλόγους οργανωμένους από την Ελλάδα. Οργανωμένους από την Ελλάδα, κύριε Υπουργέ. Θέατρο, μουσικές εκδηλώσεις ποιοτικές και όχι βιομηχανοποιημένες, σαν αυτές, που όταν επισκέφθηκαν την Αμερική είδα όπως τα greek festivals που ήταν διοργανωμένα ή στην Αφρική που πήγα, που ήταν μία παρωδία τέτοιων εκδηλώσεων χωρίς ουσιαστική παρέμβαση της Ελλάδας για μία ποιοτική πολιτιστική εκδήλωση. Αξιοποίηση των φοιτητικών επιστημονικών και εθνικοτοπικών συλλόγων που έχουν άμεση επικοινωνία με την Ελλάδα στους χώρους που γίνονται οι εκδηλώσεις. Φυσικά αυτό θα γίνει για την ενίσχυση και την ανάδειξη της πολιτισμικής μας ταυτότητας. 

Κύριε Υπουργέ, θέλω να σας πω μερικά πράγματα. Ζήτησα από το Υπουργείο ορισμένα στοιχεία. Και ενώ τηλεφώνησα στον προϊστάμενο της Παιδείας Ομογενών και Διαπολιτισμικού στον κ. Πιστικίδη, μετά από αίτησή μου, δεν μου έδωσε τα έγγραφα των καθηγητών, γιατί ήταν πολλές οι καταστάσεις. Και μου τα έστειλε πριν από λίγο. Και αναγκαζόμουν τώρα να μαζέψω κάποια στοιχεία για να τα πω. 

Κύριε Υπουργέ, είδα -από τον πρόχειρο έλεγχο- ότι σε πολλά σχολεία σταμάτησε η αναγνώριση. Στη Νέα Υόρκη ήταν πενήντα πέντε σχολεία αναγνωρισμένα, σταμάτησε η ανάγνωριση σε επτά, στο Σικάγο σε έντεκα, στην Ουάσιγκτον σε επτά, στο Μόντρεαλ τρία. Δεν πρόλαβα να τα δω καλά, γιατί πριν ένα τέταρτο μου τα έδωσαν. Εκείνο όμως που διαπίστωσα ήταν ότι ενώ στην Αυστραλία υπάρχουν πολλοί 'Ελληνες -το γνωρίζετε καλά- υπάρχουν μόνο πεντακόσιοι μαθητές ελληνικής εκπαίδευσης και ένα μόνο σχολείο. Σε όλο τον κόσμο οι μαθητές λιγοστεύουν συνεχώς. Τώρα είναι εκατό χιλιάδες μόνο. Κερδίζουν έδαφος τα δίγλωσσα σχολεία και ειδικά στη Γερμανία. Είδα όλα τα σχολεία, που έχουμε. Στη Σταυρούπολη, στη Ρωσία από τρεις χιλιάδες Ελληνόπουλα φοιτούν μόνο εκατό σαράντα σε τμήματα ελληνικής γλώσσας. 

Στο Πιατιγκόρσκι η ελληνική γλώσσα διδάσκεται μόνο σε ένα ρωσικό σχολείο σε όλες τις τάξεις. Σε κάποια άλλα διδάσκονται σε κάποιες τάξεις τρεις ώρες την εβδομάδα. Στο Γκρασνοντάρ η ελληνική γλώσσα διδάσκεται μόνο σε φροντιστηριακά τμήματα σε τρία σχολεία. Η επέκταση της διδασκαλίας της ελληνικής γλώσσας σε όλα τα σχολεία όπου φοιτούν μαθητές ελληνικής καταγωγής, είναι θέμα ζωτικής σημασίας για τη διατήρηση του Ελληνισμού. Ξέρετε πολύ καλά το ρόλο που έχει παίξει ο ποντιακός ελληνισμός στην ελληνική ιστορία. Η ελληνομάθειά τους είναι απαραίτητη για την απρόσκοπτη προσαρμογή τους στα ελληνικά σχολεία σε περίπτωση επαναπατρισμού τους. Αυτά τα στοιχεία τα έχω πάρει από το Παιδαγωγικό Ινστιτούτο. 

Τέλος, κύριε Υπουργέ, θα ήθελα να σας πω, εφόσον έχουμε τώρα τον πόλεμο στη Σερβία, ότι έχουμε πολλούς φοιτητές εκεί. Πρέπει να δούμε όλοι μαζί τι θα γίνει με αυτά τα παιδιά. Το πρόβλημα είναι μεγάλο. Είπε ο κύριος Ρέππας ότι ήταν δική τους επιλογή. 'Ομως δεν ήταν δική τους επιλογή ο πόλεμος. Σε αυτήν την περίπτωση πρέπει να βρούμε έναν τρόπο για να ολοκληρώσουν τις σπουδές τους. Από ό,τι γνωρίζω οι γονείς τους σήμερα είδαν τον Υπουργό. Γνωρίζουμε από τα ανακοινωθέντα των γιατρών ότι στη Γιουγκοσλαβία υπάρχει ραδιενέργεια. Ακούσατε για τους εβδομήντα πέντε νεκρούς σήμερα. Δεν είναι δυνατόν να αφήσει ο γονιός το παιδί του εκεί για να συνεχίσει τις σπουδές του. Και υπήρχε εγκύκλιος από το Υπουργείο Παιδείας παλαιότερα, η οποία έλεγε ότι στη Γιουγκοσλαβία μπορούν να πάνε φοιτητές ιατρικής σε αγγλόφωνα τμήματα. 'Εχουμε, λοιπόν, την ειδική υποχρέωση να προστατεύσουμε τα παιδιά μας και τις σπουδές τους. 

ΠΡΟΕΔΡΕΥΩΝ (Λουκάς Αποστολίδης): Η κ. Πετραλιά έχει το λόγο για να δευτερολογήσει. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, άκουσα με ιδιαίτερη προσοχή την προωτολογία σας. Δεν διαφωνώ στη φιλοσοφία των όσων είπατε. Είναι σωστή η σύλληψη του τι πρέπει να γίνει. 'Ομως στην πράξη αυτά τα πράγματα δεν τα βλέπουμε. Μιλήσατε αρκετή ώρα αλλά είναι ζήτημα αν είπατε μία ή δύο φορές ότι αυτό έχει γίνει. 'Ολα τα άλλα είτε μελετώνται είτε ετοιμάζονται είτε πρόκειται να γίνουν. 

Δεν σκόπευα να κάνω καμία κομματική αντιπαράθεση στη συζήτηση αυτής της επερώτησης. Διότι όπως όλοι συμφωνήσαμε ο στόχος μας είναι ένας. Σε αυτές τις περιπτώσεις δεν υπάρχουν κομματικές θέσεις. 'Ολοι ξέρουμε τι πρέπει να γίνει. Είναι μονόδρομος. 'Αλλωστε η Νέα Δημοκρατία σε αυτό το πλαίσιο έχει κάνει προτάσεις και πιστεύει ότι πρέπει να υπάρχει ένας μόνιμος Υφυπουργός Παιδείας ακριβώς γιατί η εκπαίδευση δεν μπορεί να αλλάζει από κυβέρνηση σε κυβέρνηση αλλά ούτε από Υπουργό σε Υπουργό. 

Παρ' όλα αυτά επειδή δεν άκουσα ότι κάτι γίνεται ή ότι κάτι θα γίνει με καταληκτική ημερομηνία είμαι υποχρεωμένη να χρησιμοποιήσω κάποια ντοκουμέντα. Πριν από αυτό θα ήθελα να σας ρωτήσω τι ακριβώς σχολεία θέλετε στη Γερμανία; Καταργείτε τα αμιγώς ελληνικά σχολεία; Θα γίνουν τα δίγλωσσα σχολεία; Θα καταργηθεί η ελληνόγλωσση εκπαίδευση στη Γερμανία; Θα γίνουν σχολεία τα οποία θα έχουν ως δεύτερη γλώσσα τα ελληνικά; Προς ποια ακριβώς κατεύθυνση κινείστε; 

Θα σας μεταφέρω την αγωνία των ανθρώπων που μένουν εκεί. Κανείς δεν έχει κομματικές ταυτότητες. Σε αυτό το ντοσιέ έχω υπομνήματα και εισηγήσεις, αλλά και αλληλογραφία με εσάς με απαντήσεις που δεν θα ήθελα να τις χαρακτηρίσω ανατριχιαστικές. Βλέπει όμως κανείς, μέσα από αυτήν την αλληλογραφία ότι εγκαλούν συνεχώς το Υπουργείο Παιδείας. 

'Αρα κάτι πρέπει να συμβαίνει. Δεν είμαστε εκτός πραγματικότητος με όσα λέμε. 

'Οσον αφορά τα υπομνήματα έχω εδώ ένα υπόμνημα και την καταγγελία δεκατεσσάρων ελληνικών οργανώσεων της Κάτω Σαξωνίας με ημερομηνία 10.1.99 για τη διδασκαλία της ελληνικής γλώσσας. 'Εχω ακόμη μία ερώτηση της Βουλευτού και Αντιπροέδρου του κόμματος CDU της κ. Παβλέφσκι προς την γερμανική Βουλή της Κάτω Σαξωνίας, του Ιανουαρίου του 1999. Καταγγέλλουν τα όσα συμβαίνουν στην εκπαίδευση των Ελληνοπαίδων και διαβιβάζονται οι διαμαρτυρίες των ελληνικών σωματείων ζητώντας συγκεκριμένες εξηγήσεις. 

'Ολα αυτά συμβαίνουν, διότι στη Γερμανία είναι τελείως διαφορετικό το σύστημα κάθε κρατιδίου. Εξηγείστε μας ποιοι είναι εκείνοι οι άνθρωποι που έρχονται σε επαφή με τα συγκεκριμένα όργανα του κάθε κρατιδίου, ώστε ανάλογα με όσα ισχύουν σε κάθε κρατίδιο να προσπαθούν να περάσουν τη δική μας πολιτική και την εφαρμογή των διμερών συμφωνιών που έχετε κάνει. 

Στις καταγγελίες που έχουμε εδώ αναφέρεται ότι από τα τέσσερις χιλιάδες Ελληνόπουλα που παρακολουθούν μαθήματα μητρικής γλώσσας στην περιοχή μόνο ποσοστό 5% καταφέρνει να αποκτήσει απολυτήριο γερμανικού ή ελληνικού σχολείου. Ακόμη καταγγέλλεται το κλείσιμο του ελληνικού γραφείου εκπαίδευσης στο Αννόβερο που υποχρεώνει όλους τους 'Ελληνες να πηγαίνουν στο Βερολίνο για να εξυπηρετηθούν. Ακόμη καταγγέλλεται ότι το Υπουργείο όσο και οι απεσταλμένοι του Υφυπουργού κ. Ανθόπουλου απλώς έδωσαν υποκριτική υπόσχεση δίχως να την κρατήσουν. Καταγγέλλεται ότι διορίστηκαν ρουσφετολογικά συνταξιούχοι εκπαιδευτικοί και ότι το Υπουργείο Παιδείας δεν στέλνει φιλόλογους. 

Το υπόμνημα υπογράφεται από το δόκτορα Λένη ένα πολύ σοβαρό πρόσωπο που είναι ο εκπρόσωπος του ΠΑ.ΣΟ.Κ. και Πρόεδρος... 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το ότι είναι μέλος του ΠΑ.ΣΟ.Κ. δεν σημαίνει ότι είναι σοβαρό πρόσωπο. 

ΦΑΝΗ ΠΕΤΡΑΛΙΑ-ΠΑΛΛΗ: Είναι ο εκπρόσωπος σας εκεί. Θεωρείται σοβαρό πρόσωπο. Αν εσείς δεν το θεωρείτε σοβαρό πρόσωπο εμένα δεν με αφορά αυτό. Πάντως οι κομματικές σας οργανώσεις τον κ. Λένη έχουν εκλέξει. 

Παρουσιάζεται το φαινόμενο δάσκαλοι να διδάσκουν σε γυμνασιακές τάξεις και καθηγητές φυσικής και χημείας να διδάσκουν ελληνικά. Ο αριθμός των ωρών διδασκαλίας μειώνεται συνεχώς. Αυτό το περίφημο υπόμνημα των δεκατεσσάρων οργανώσεων αναφέρει σημεία και τέρατα. 

Λέει επίσης ότι έχει σταλεί στον κ. Σημίτη, στον κ. Αρσένη, στον κ. Ανθόπουλο, στον κ. Σκανδαλίδη, στην κομματική οργάνωση του ΠΑ.ΣΟ.Κ. η επιστολή του κ. Λένη, που είναι ο γραμματέας σας εκεί και διαβάζω κάποια σημεία, που λέει για φαινόμενα διάλυσης, αποσύνθεσης και σήψης της εφαρμοζόμενης κυβερνητικής πολιτικής. Αναφέρεται και λέει ότι η αλαζονεία και η αυθαίρετη στάση κυβερνητικών παραγόντων και Υπουργών που δυναμιτίζει τις σχέσεις των ομογενειακών οργανώσεων και ειδικά του Ελληνισμού της βόρειας Βαυαρίας. Μιλά για καταργήσεις θέσεων. Μιλά για το ότι οι συντονιστές ακόμη δεν έχουν διοριστεί. Και βεβαίως όπως σας ανέφερε η κ. Μπενάκη, κάνει αρκετές ερωτήσεις ως προς τα θέματα αυτά και απαντήσεις δεν έχουμε λάβει. 

Θα ήθελα να αναφερθώ κι εγώ στα επιδόματα. Εδώ έχω ένα έγγραφο, το οποίο προέρχεται από το Σύλλογο των Ελλήνων εκπαιδευτικών Ρηνανίας - Βεστφαλίας, όπου αναφέρεται, ως προς τα οικονομικά ότι ο κ. Ανθόπουλος μας ανέφερε και μας ανακοίνωσε ότι το Υπουργείο συμφωνεί στην αύξηση επιμισθίου και μας γνωστοποίησε ότι σε κοινή σύσκεψη του Υφυπουργού Οικονομικών κ. Χριστοδουλάκη και του κ. Ανθόπουλου με τον κύριο Πρωθυπουργό συμφωνήθηκε αύξηση στο επιμίσθιο. 

Συνεχίζει η επιστολή, αναφέροντας ότι σήμερα ο Υφυπουργός των Οικονομικών αρνείται οποιαδήποτε αύξηση του επιμισθίου κατηγορηματικά μέχρι τέλους του 1999. Είναι ένα μείζον θέμα, στο οποίο θα πρέπει να πάρουμε μία απάντηση. 

Επίσης ο Υφυπουργός Οικονομικών κ. Δρυς δεν δέχθηκε να κάνει κάποια ευνοϊκή ρύθμιση στα θέματα των φοροαπαλλαγών, που βεβαίως δεν είναι θέμα που μας απασχολεί. 

'Οσον αφορά την εισήγηση της κ. Αράπη, άκουσα με πολύ ενδιαφέρον αυτά τα νέα στοιχεία, που πριν από λίγο ανέφερε. Είχα την εμπειρία της Μαριούπολης στην Ουκρανία που ήταν εντυπωσιακή. Αφ' ενός μεν όλα αυτά τα μικρά τα παιδιά -διδάσκεται η ελληνική γλώσσα στην περιοχή εκεί- μιλούσαν ελληνικά και αφ' ετέρου υπήρχε μεγάλος ενθουσιασμός. Είχα πάει την 25η Μαρτίου και με ενθουσίασε κυρίως η ελληνική ψυχή και η ελληνική συνείδηση. 

Το λέω αυτό, γιατί δεν είχατε στείλει εγκαίρως, την εποχή τουλάχιστον εκείνη, τους δασκάλους και δεν είχαν ούτε χαρτιά ούτε μολύβια ούτε χαρτί για το fax. Είναι απλά πράγματα, τα οποία θα πρέπει να γίνουν. 

Τελειώνω, κύριε Πρόεδρε, με ένα πολύ μεγάλο ερωτηματικό για το πρόγραμμα του Πανεπιστημίου Κρήτης. Ακούγεται εξαιρετικά ενδιαφέρον, αλλά κύριε Υπουργέ, οι καταγγελίες για το θέμα του εκπαιδευτικού προγράμματος του Πανεπιστημίου Κρήτης έχουν φθάσει και σε σας και στη Βουλή και πιθανότατα το επόμενο βήμα να είναι ο εισαγγελέας. Διότι δεν είναι δυνατόν να μιλάμε για δύο δισεκατομμύρια (2.000.000.000), για ένα πρόγραμμα το οποίο μέχρι τώρα δεν έχει προχωρήσει πέρα από τα σεμινάρια. 

ΠΡΟΕΔΡΕΥΩΝ (Λουκάς Αποστολίδης): Ο κ. Πάππας έχει το λόγο. 

ΒΑΣΙΛΕΙΟΣ ΠΑΠΠΑΣ: Θα ήθελα να αναφερθώ δι' ολίγων και πάλι στα προβλήματα και να πω ότι οι νέοι άνθρωποι θέλουν άμεσες λύσεις, ενώ το πρόγραμμα Δαμανάκη βλέπουμε να χρονίζει και δεν ξέρουμε πόσα ακόμα χρόνια θα έχουμε στη συνέχεια. 

Επίσης, υπάρχουν προβλήματα στα ελληνόπαιδα του εξωτερικού με ειδικές ανάγκες, αλλά και σ' αυτά της προσχολικής αγωγής και νομίζω ότι θα πρέπει να επιδειχθεί μια ιδιαίτερη ευαισθησία. 

Τέλος θα ήθελα επίσης να επισημάνω από τις επισκέψεις μου στο εξωτερικό ότι δεν υπάρχει επικοινωνία μεταξύ του Υπουργείου και των συλλόγων γονέων και κηδεμόνων. 'Ενα χαρακτηριστικό παράδειγμα όταν επισκεφθήκαμε το Μόναχο, τότε που είχε καταληφθεί το προξενείο, είναι ότι με μια απόφαση ο κύριος Υπουργός είχε καταργήσει την Α' τάξη λυκείου της πόλεως Σβάινφουρτ, μιας πόλης που έχει εκατόν σαράντα 'Ελληνες μαθητές και συγχρόνως, εκτός από το λύκειο καταργούνταν το γυμνάσιο και το δημοτικό σχολείο. 'Εκαναν τα σχετικά υπομνήματα, πήραν την απάντηση ότι θα παραμείνουν ως έχουν, διότι δεν υπάρχει άλλη λύση, αλλά δυστυχώς όπως λένε μέσα στο μνημόνιό τους "το Υπουργείο μας άφησε επί ξύλω κρεμάμενους", χωρίς την εξεύρεση μιας λύσης. Στη συνέχεια οι άνθρωποι αναγκάστηκαν να καταλάβουν το προξενείο και τότε μόνο αναγκάστηκε να πάρει μέτρα, όταν πήγαμε εμείς ως διακομματική επιτροπή, υπό τον κ. Νιώτη τότε και κάναμε ένα τηλεγράφημα στο Υπουργείο, για να εκθέσουμε πώς έχουν τα πράγματα. Και αυτό σημαίνει ότι πραγματικά οι άνθρωποι δεν εισακούονται και είναι ένα μεγάλο παράπονό τους. 

ΠΡΟΕΔΡΕΥΩΝ (Λουκάς Αποστολίδης): Ο κ. Σκανδαλάκης έχει το λόγο. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, πορευόμαστε στο μονοπάτι της παγκοσμιοποίησης. Κανείς δεν μπορεί να αρνηθεί ότι η συμμετοχή της Ελλάδας στην πολυεθνική Ευρώπη εγκυμονεί μεγάλους κινδύνους αφομίωσης. Αν δεν διαφυλάξουμε, λοιπόν, τις ρίζες μας και δεν κρατήσουμε ζωντανή στην καρδιά και στη μνήμη των παιδιών μας τόσο στο εσωτερικό όσο και στο εξωτερικό, την πολιτιστική μας κληρονομιά, νομίζω ότι δεν θα είμαστε σωστοί σαν 'Ελληνες πολιτικοί. 

Είναι, λοιπόν, χρέος μας να κοιτάξουμε το θέμα των παιδιών, όπου και αν διαμένουν, τις αξίες του ελληνικού πολιτισμού και της Ορθοδοξίας. Είναι χρέος μας να εξασφαλίσουμε με κάθε τρόπο την επαφή με τα ελληνικά γράμματα και την ελληνική γλώσσα. 

Στον τομέα αυτόν νομίζω ότι η Κυβέρνηση απέτυχε τραγικά. Θα πρέπει να γίνει συνείδηση σε όλους μας ότι ο ελληνισμός του εξωτερικού είναι ένα ζωντανό κύτταρο, του οποίου απαιτείται η εσωτερική ενεργοποίηση. Η συνεργασία και η ομόνοια μεταξύ μας πιστεύω ότι θα επιτρέψουν να ανταποκριθούμε στις προκλήσεις των καιρών και να αποδείξουμε στον κόσμο ότι η Ελλάδα δεν έχει μόνο παρελθόν, αλλά και μέλλον. 

Κύριε Υπουργέ, νομίζω ότι θα πρέπει να εφαρμοστεί άμεσα μεταρρύθμιση στα εναπομείναντα ελληνόγλωσσα σχολεία. Να γίνει προσπάθεια αυξήσεως των ελληνογλώσσων σχολείων. Να ληφθούν υπόψη οι ειδικές συνθήκες και η εκπαιδευτική πολιτική της χώρας που υποδέχονται τα ελληνόγλωσσα σχολεία. Να ιδρυθεί και να λειτουργήσει από το νόμο το προβλεπόμενο συντονιστικό όργανο για την εκπαίδευση Ελλήνων του εξωτερικού. Να χρησιμοποιηθούν οι νέες τεχνολογίες, δορυφορικές μεταδόσεις, Internet κλπ., για τη διάδοση του Ελληνισμού. Να καλυφθούν τα κοινά στην υλικοτεχνική υποδομή και στα βιβλία. 

Πιστεύω ότι θα πρέπει να δούμε, αν δεν γνωρίζουμε, τι κάνουν τα άλλα κράτη στη χώρα μας, όπως τι κάνει η Γερμανία, οι ΗΠΑ κλπ. Να δούμε πώς διατηρούν τη γλώσσα τους. Ας πράξουμε κι εμείς το ίδιο. 

Εάν, λοιπόν, δεν διατηρήσουμε τη γλώσσα και τον πολιτισμό μας, πιστεύω ότι σαν έθνος δεν θα έχουμε μέλλον. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα απαντήσω αρχικά σε ένα ερώτημα που διατυπώθηκε στην Αίθουσα, αν υπάρχει αυτήν τη στιγμή συγκεκριμένη και συγκροτημένη εκπαιδευτική πολιτική για το θέμα των ομογενών Ελλήνων εξωτερικού. Υπάρχει. Υπάρχει το νομοθετικό πλαίσιο και έχει ξεκινήσει και η σταδιακή εφαρμογή του. Και όπως σας είπα, αυτά δεν γίνονται από τη μια μέρα στην άλλη. Πρέπει να απορροφηθούν και οι εύλογες αντιδράσεις -απ' όσους είτε το θέλουν είτε όχι- έτσι ώστε η εμπέδωσή του να περάσει και μέσα στη συνείδηση των Ελλήνων μεταναστών, είτε μονίμων κατοίκων εξωτερικού. 

Είναι βέβαια αξιοσημείωτο ότι αν μέχρι τώρα η πολιτική στο παρελθόν ήταν εν μέρει διαφοροποιημένη, αλλά κυρίως στραμμένη προς το αμιγές ελληνικό σχολείο, ήταν γιατί, όπως πολύ σωστά είπε ο κ. Κουναλάκης υπήρχαν διαφορετικές πολιτικές και κοινωνικές συνθήκες τότε που οδήγησαν στην αποδοχή αυτής της λύσης, διότι το ίδιο το γερμανικό κράτος δεν ήθελε την ένταξη των ελληνοπαίδων στο γερμανικό σύστημα με παράλληλη ενισχυτική ελληνόγλωσση παιδεία. Θέλανε την περιθωριοποίηση, θέλανε την γκετοποίηση. Και εισπράξαμε πραγματικά αυτά τα αποτελέσματα. 

Επειδή μιλήσατε για πολιτικές άλλων χωρών, θα ήθελα να σας υπενθυμίσω ότι η Ιταλία το 1986 κατάργησε τα αμιγή ιταλικά σχολεία, αλλά ξεσηκώθηκε μεγάλη κρίση, κάψανε τότε σχολεία και πέρασε από μια πολύ δύσκολη περίοδο η ιταλική κυβέρνηση της εποχής αλλά και ο ιταλικός λαός. 

Εμείς πολύ σωστά -πιστεύω- δεν προχωρήσαμε σε τέτοιες ακραίες λύσεις με επιβολή αποφάσεων ασύμβατες με τη βούληση των Ελλήνων μεταναστών, διότι ήταν διαφορετική και η διαχρονική νοοτροπία που αναπτύχθηκε ανάλογα με τη φύση αλλά και τις ανάγκες των μεταναστών. Στην αρχή είχαμε μετανάστη που ήθελε να πάει και να φύγει, στη συνέχεια όμως είχαμε μετανάστη που ρίζωσε και ήθελε να μείνει και αυτός και τα παιδιά του στην ξένη χώρα. 'Αρα εδώ θα ακολουθήσεις μια διαφοροποιημένη πολιτική. Δεν μπορούμε αυτήν τη στιγμή πραγματικά, όπως επιχείρησε να το κάνει ο ν. 2413, να καταργήσουμε άπαξ διά παντός και αιφνιδιαστικά τα αμιγή ελληνικά σχολεία. Πρέπει να το κάνουμε σταδιακά και κυρίως, όπως πολύ σωστά είπατε στις παρατηρήσεις σας, πρέπει να πείσουμε τους εκεί 'Ελληνες ποιο είναι το καλό, το σωστό, το ωφέλιμο και το συμφερότερο σχολείο για τα παιδιά τους. Αλλά αυτό δεν γίνεται από τη μια μέρα στην άλλη. Γι' αυτό χρειάζεται λίγη υπομονή και πιστεύω ότι με την, θα έλεγα, αποδεκτή φιλοσοφία από όλες τις πλευρές, ότι οι πολυπολιτισμικές σύγχρονες κοινωνίες απαιτούν σύγχρονη διαπολιτισμική εκπαίδευση, αυτό δηλαδή που κάνει η χώρα μας τώρα εδώ. Εάν το έκαναν και όλα τα γερμανικά κρατίδια δεν θα είχαμε πρόβλημα εκεί. Μόνο τρία το δέχονται. Και εμείς προσπαθούμε να περάσουμε αυτήν τη πολιτική και στα υπόλοιπα. Αλλά, κύριε Κουναλάκη, θα συνεχίσουμε τις προσπάθειές μας προς αυτήν την κατεύθυνση. Ξέρετε ότι σ' αυτά τα κρατίδια υπάρχει διαφοροποιημένη γερμανική εκπαιδευτική πολιτική και πολύ περισσότερο διαφοροποιημένη αντιμετώπιση της ελληνικής πολιτικής για τους 'Ελληνες ομογενείς στη Γερμανία. 

Εκείνο όμως που πρέπει να μας απασχολήσει επίσης δεν είναι η μόνοπλευρη θεώρηση της εκπαιδευτικής πολιτικής ως της μοναδικής που οδηγεί στη διαμόρφωση της ελληνικής ψυχής και διατηρεί την ελληνική συνείδηση. Πρέπει να συνδυασθεί και με τη συμπεριφορά της ελληνικής οικογένειας και με εξωσχολικές πολιτιστικές δραστηριότητες. Πρέπει να γίνει ένας συνδυασμός εκπαίδευσης, οικογενειακής αγωγής, αλλά και πολιτισμικής δραστηριοποίησης, έτσι ώστε τα Ελληνόπουλα πραγματικά να καταλαβαίνουν σε βάθος και με την πολιτιστική δράση τι σημαίνει να νιώθεις 'Ελληνας. 

Τώρα θα ήθελα να αναφέρω συγκεκριμένα πράγματα μετά τη θέσπιση του ν. 2413, για να απαντήσω και πάλι στα ειδικά ερωτήματα που επαναθέσατε. Τι έγινε από τότε μέχρι σήμερα; Είπα. Μετά από αρκετά παρατεταμένο διάλογο με επιστήμονες, με εκπαιδευτικούς, με ενημερωμένους γονείς προχώρησε ήδη η επιτροπή Δαμανάκη και έχει βγάλει τα διδακτικά βιβλία νηπιαγωγείου και δημοτικού τα οποία θα διανεμηθούν από τη νέα σχολική χρονιά, από τον ερχόμενο Σεπτέμβρη σε αυτά τα σχολεία. Τα βιβλία της δευτεροβάθμιας εκπαίδευσης του ενιαίου λυκείου και της τεχνικής επαγγελματικής εκπαίδευσης ήδη πηγαίνουν. Τα προγράμματα υλοποιούνται, οι εκπαιδευτικοί επιμορφώνονται. Βέβαια είναι διαφοροποιημένη η πολιτική μας ανάλογα και με το είδος του σχολείου που λειτουργεί εκεί. Ο στόχος βέβαια, όπως σας είπα, είναι ένας. Να φθάσουμε στην ένταξη των Ελληνοπαίδων στο εκπαιδευτικό σύστημα της χώρας υποδοχής με την παράλληλη ελληνόγλωση εκπαίδευση που θα ενισχύσει ή θα διατηρήσει την ελληνική του συνείδηση. 

Για πρώτη φορά διορίστηκαν συντονιστές με διαδικασία επιλογής και όχι με διαδικασία διορισμού όπως στο παρελθόν. Ακούστηκαν διάφορες παρατηρήσεις. Απαντώ. Τριακόσιοι ήταν οι υποψήφιοι. Επελέγησαν τελικά είκοσι έξι. Από αυτούς μόνον τρεις προσέφυγαν με παράπονο στη δικαιοσύνη. Δηλαδή 1% ήταν η διαμαρτυρία σε σχέση με τη διαδικασία που υιοθετήθηκε. 

Τώρα θέλετε να σας δώσω και τα αποτελέσματα. Στους είκοσι έξι συνολικά για όλον τον κόσμο συντονιστές, δέκα, ποσοστό 40%, ανήκουν δεδηλωμένα στη Νέα Δημοκρατία. Με γεια τους με χαρά τους. Από τους εννέα της Γερμανίας, οι πέντε, το 55%, είναι της Νέας Δημοκρατίας. 

ΦΑΝΗ ΠΕΤΡΑΛΙΑ-ΠΑΛΛΗ: Αντί να μας λέτε ποσοστά πραγματικής δουλειάς, μας λέτε πού ανήκει ο καθένας. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μας προκαλέσατε. Διότι εγώ με περισσή κοινοβουλευτική ευγένεια είπα ότι δεν θέλω να κάνω κομματική κατασκοπεία, αν και σήμερα αποτελεί τίτλο τιμής να δηλώνει κάποιος ότι ανήκει σε κάποιο κόμμα, δημοκρατία έχουμε, αλλά εσείς επαναλάβατε τους ίδιους ψόγους και με περισσότερη δριμύτητα. Και αναγκάζομαι να σας δώσω αριθμούς και ποσοστά. Αν θέλετε να σας δώσω και ονόματα, στη διάθεσή σας. Αλλά μην κατηγορείτε το ΥΠΕΠΘ για στυγνό κομματισμό στη διαδικασία επιλογής των στελεχών. Και ειδικότερα τώρα στην παρατήρηση της κ. Μπενάκη, για ένα πρόσωπο, την κ. Παναγιώτα Χασιώτου. 

Η κ. Χασιώτου, μπορεί πράγματι να βγήκε πρώτη στον κατάλογο, να επελέγη πρώτη με βάση τα κριτήρια από την επιτροπή. Αλλά δυστυχώς δεν μπορούμε να την τοποθετήσουμε, να τη διορίσουμε, διότι εκκρεμεί σε βάρος της και πειθαρχική και διοικητική δίωξη. Εάν δεν υπήρχε αυτό, η κ. Χασιώτη θα ήταν τώρα συντονίστρια. Εμείς επιθυμούμε τους αξιότερους που επέλεξε η επιτροπή να ασκήσουν τα καθήκοντά τους. Αν υπάρχει όμως νομικό και τυπικό κώλυμα, ξέρετε ότι το Υπουργείο Παιδείας δεν μπορεί να το παρακάμψει μη νομίμως. 

ΦΑΝΗ ΠΕΤΡΑΛΙΑ-ΠΑΛΛΗ:'Αλλα όμως μου λέτε στην απάντηση που μου στείλατε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εγώ απαντώ στην κ. Μπενάκη. 

Ο κ. Καρπενισιώτης, για τον οποίο είπαν ότι έχει μονό πτυχίο ιεροδιδασκάλου έχει και δεύτερο πτυχίο από το Πάντειο Πανεπιστήμιο, έχει τίτλο μεταπτυχιακών σπουδών από το Πανεπιστήμιο Ιωαννίνων, είναι από τους λίγους που ξέρουν άριστα τη Γερμανική γλώσσα είναι αυτός που κάνει και όλες τις διακρατικές συνεννοήσεις και τελικά τελικά έχει μια πολύχρονη εμπειρία, διότι ήταν αποσπασμένος στο εξωτερικό χρόνια και εκτελούσε και χρέη συντονιστή επί πολλά χρόνια επίσης. Τι άλλο κάναμε; Σήμερα δεν αποσπώνται εκπαιδευτικοί στα σχολεία Ελλήνων ομογενών στο εξωτερικό, χωρίς να δίνουν εξετάσεις σε γλώσσα. Ενώ στο παρελθόν ξέρατε πως ετοποθετούντο. Ετοποθετούντο με καθαρά κομματικά κριτήρια. Τώρα μόνο αν έχουν αριστεύσει ή έχουν πετύχει ικανοποιητικώς στη γλώσσα της χώρας υποδοχής. 

Το πιστοποιητικό ελληνομάθειας έχει ήδη καθιερωθεί από το Κέντρο Ελληνικής Γλώσσας και στις 25 και 26 Μαϊου θα διεξαχθούν εξετάσεις σε δεκαέξι εξεταστικά κέντρα εκτός Ελλάδας, δύο εντός Ελλάδας και από του χρόνου και στην Αμερική και στην Αυστραλία. Καταγράψτε το. 

Το επιτόπιο προσωπικό θα προσληφθεί από το νέο σχολικό έτος σύμφωνα με το προεδρικό διάταγμα που έχει ήδη ετοιμασθεί και πρόκειται σύντομα να τεθεί σε εφαρμογή. 

Προχωρώ. Τι κάνουμε σχετικά με την ελληνόγλωσση εκπαίδευση στις βαλκανικές χώρες και στις χώρες της τέως Σοβιετικής 'Ενωσης. 

Πρώτα από όλα θα ήθελα να σας ενημερώσω ότι εδώ ακολουθούμε διαφορετική πολιτική. Εδώ παράγουμε πολλαπλασιαστές ελληνικής γλώσσας μέσα στα πανεπιστήμια αυτών των χωρών, αποστέλλοντας εκπαιδευτικούς, οι οποίοι διδάσκουν την ελληνική γλώσσα σε πανεπιστημιακές έδρες και σε 'Ελληνες γονείς αλλά και σε κατοίκους του κράτους το οποίο φιλοξενεί τους 'Ελληνες ομογενείς. 

Αυτό μας δίνει ένα πολλαπλασιαστικό αποτέλεσμα, με την έννοια ότι σε μερικά χρόνια αυτοί οι οποίοι θα βγουν ως κάτοχοι της ελληνικής γλώσσας θα διδάξουν μέσα στα σχολεία αυτής της χώρας είτε της Ρωσίας είτε της Ουκρανίας είτε της Γεωργίας, τα ελληνικά. Δεν υπάρχει δυνατότητα απόσπασης εκπαιδευτικών Ελλήνων σε αυτές τις χώρες, γι' αυτό προχωρήσαμε στο σύστημα της παραγωγής πολλαπλασιαστών ελληνικής γλώσσας. Είναι και τεχνικά και οικονομικά και άλλα τα προβλήματα. 'Οπως ακριβώς ήταν και το πρόβλημα με τους Αλβανούς υπηκόους ελληνικής καταγωγής, αλλά υπαλλήλους άλλου κράτους και σταμάτησε αυτή η επιδότησή τους, όχι γιατί δεν υπάρχουν λεφτά, αλλά για κάποιους λόγους που εσείς αντιλαμβάνεστε. Δεν μπορεί το ελληνικό δημόσιο επισήμως να πληρώνει υπηκόους άλλης χώρας. 

Στη Γερμανία, οι εκπαιδευτικοί οι οποίοι απασχολούνται στα ενταγμένα σχολεία πληρώνονται από το γερμανικό κράτος. Στα άλλα σχολεία έχουμε αποσπασμένους 'Ελληνες εκπαιδευτικούς, όπου ως 'Ελληνες υπάλληλοι εισπράττουν το μισθό και το επιμίσθιο. Το επιμίσθιο, μια και το έφερε η κουβέντα, σας λέω ότι πράγματι πρόκειται να αυξηθεί. Εντός των ημερών ο κ. Χριστοδουλάκης θα υπογράψει τη σχετική απόφαση. 'Εχουμε τη διαβεβαίωση γι' αυτό και την κοινοποιήσαμε στους άμεσα ενδιαφερομένους. Αλλά να ξέρετε ότι δεν φορολογείται δύο φορές το επιμίσθιό τους. Εάν γίνεται παρακράτηση από το γερμανικό κράτος γίνεται για κοινωνική ασφάλιση και όχι για λόγους φορολογίας. Αλλά εν πάση περιπτώσει για άλλους λόγους, διότι έχει περάσει πολύς καιρός, έχει γίνει το ένα, έχει γίνει το άλλο, χρειάζεται αυτή η αύξηση του επιμισθίου για να μπορούν να ανταπεξέρχονται στα έξοδα διαβίωσής τους εκεί. Πράγματι η ελληνική Κυβέρνηση με συνέπεια και ευαισθησία ικανοποιεί το αίτημά τους. 

Συνεχίζω, κλείνοντας αυτήν την παρένθεση, ότι για τους 'Ελληνες ομογενείς αυτών των χωρών που θέλουν να παραμείνουν σε αυτές τις χώρες, -στις τέως σοβιετικές δημοκρατίες, στις βαλκανικές χώρες και όχι να επιστρέψουν ως μετανάστες στην Ελλάδα, διότι χρειαζόμαστε προωθημένες κοινωνικές μονάδες, ενταγμένες μέσα στην οικονομία και την κοινωνία αυτών των χωρών- έχουμε επιδοθεί σε ένα φιλόδοξο πραγματικά εκπαιδευτικό πρόγραμμα, σε συνεργασία με τα πανεπιστήμια Αθηνών, Πατρών, Ιωαννίνων, Μακεδονίας και Κρήτης και κάθε χρόνο εξακόσιοι φοιτητές έρχονται από εκεί ως οικότροφοι ή ενταγμένοι σε προγράμματα ελληνόγλωσσης εκπαίδευσης εδώ. Αυτή η παραγωγή συνεχίζεται. 'Εχουμε φθάσει περίπου τώρα στους πέντε ή έξι χιλιάδες, παράλληλα με την επιμόρφωση και δύο χιλιάδων καθηγητών είτε αποσπασμένων είτε ντόπιων. Στην Ουκρανία, για πρώτη φορά στο Κίεβο, ανοίξαμε και γραφείο εκπαίδευσης που καλύπτει τα εκπαιδευτικά προγράμματα Ουκρανίας, Γεωργίας και Ρωσίας. Επίσης στη Μαριούπολη, ξέρετε ότι υπάρχουν πάρα πολλές χιλιάδες Ελληνοπαίδων που γνωρίζουν την ελληνική. Υπάρχει πρόγραμμα και υλικοτεχνικής ενίσχυσης των σχολείων τους. 'Εχουμε ιδρύσει ινστιτούτο Ελληνικών Σπουδών στη Μαριούπολη και τώρα επεκτείνουμε αυτό το Ινστιτούτο και στα τέλη του Μαϊου θα μεταβεί ο Υπουργός Παιδείας για να εγκαινιάσει αυτό το γραφείο εκπαίδευσης και ό,τι άλλο βρίσκεται στον προγραμματισμό με τους καταπληκτικούς πραγματικά πρυτάνεις των εκεί πανεπιστημίων που επιθυμούν διακαώς την ανάπτυξη της ελληνόγλωσσης εκπαίδευσης και σκέπτονται πραγματικά -θα τους βοηθήσουμε προς αυτήν την κατεύθυνση- να καθιερώσουν ως δεύτερη γλώσσα στα εκπαιδευτικά τους προγράμματα την ελληνική γλώσσα. 

Στην Αυστραλία δεν είναι δύο χιλιάδες οι μαθητές που λαμβάνουν ελληνόγλωσση εκπαίδευση. Είναι είκοσι δύο χιλιάδες ενταγμένοι σε δίγλωσσα σχολεία, όπου επτά χιλιάδες είναι μη ελληνικής καταγωγής Αυστραλοί πολίτες. Αυτά τα σχολεία, που καλύπτουν σε 70% τις ανάγκες ελληνόγλωσσης εκπαίδευσης των Ελληνοπαίδων υπηκόων της Αυστραλίας, ανήκουν είτε στην Εκκλησία είτε είναι ιδιωτικά. Αλλά μη λέτε ότι καταργούνται σχολεία. Είναι σχολεία τα οποία ανήκουν σε αυτές τις αρχές είτε στον ιδιωτικό φορέα είτε στην Εκκλησία, αλλά από την άλλη αποφέρουν ένα άριστο εκπαιδευτικό αποτέλεσμα. Και αυτό το βλέπουμε στην ελληνική ψυχή που πάλλεται στην Αυστραλία και ιδιαίτερα στη Μελβούρνη με τους τριακόσιους χιλιάδες 'Ελληνες που υπάρχουν εκεί. 

Θα ήθελα, τέλος, να πω ότι υπάρχουν και διαμαρτυρίες... 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ο πίνακας, όμως, έχει ένα σχολείο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρία Αράπη, δεν σας διέκοψα. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κυρία Αράπη! 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Υπάρχουν και διαμαρτυρίες, θα υπάρχουν και αντιδράσεις, αλλά αυτή η πολιτική χωρίς να χρειαστεί να καεί κάποιο σχολείο, όπως έγινε το 1986 με το ιταλικό εγχείρημα, θα εμπεδοθεί και στη συνείδηση των Ελλήνων, θα ολοκληρωθεί και θα αποδώσει τα αναμενόμενα αποτελέσματα, όπως προβλέπω, με τη βοήθεια όλων των πτερύγων της Βουλής, όλων των πολιτικών κομμάτων της χώρας. Αυτό είναι πραγματικά ένα ευχάριστο και ιδιαίτερα αποδεκτό μήνυμα για την ελληνική κοινωνία τόσο της Ελλάδος όσο και του εξωτερικού. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, πρέπει να ολοκληρώσετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τελειώνω, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): 'Εχετε επτά λεπτά ακριβώς που μου λέτε ότι τελειώνετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τελειώνω, τώρα σε δευτερόλεπτα, κύριε Πρόεδρε, και με συγχωρείτε. 

Ευχαριστώ και για την ανοχή σας, την υπερβολική. 

Θα ήθελα να πω ότι πέρα από τις διαμαρτυρίες, κάπου υπάρχουν και οι έπαινοι. Και θα ήθελα να καταθέσω στα Πρακτικά να το δείτε όλοι οι συνάδελφοι έγγραφο από την 'Ενωση Συλλόγων Γονέων και Κηδεμόνων Σουηδίας. Δεν υπάρχει άλλη πολιτική στη Σουηδία, άλλη πολιτική στη Γερμανία, άλλη πολιτική στις Βρυξέλλες. Μπορεί επιμέρους να υπάρχουν κάποιες ελαφρές διαφοροποιήσεις, αλλά η πολιτική στοχεύει σε ένα πράγμα, όπως είπαμε: Στη σωστή ελληνόγλωσση εκπαίδευση των Ελληνοπαίδων των Ελλήνων ομογενών εκεί. Αναγνώστε σας παρακαλώ από τα Πρακτικά το περιεχόμενο αυτών των επιστολών να δείτε πως ανταποκρίνεται η ελληνική κοινότητα γονέων και κηδεμόνων και οι εκπαιδευτικοί. Σας ευχαριστώ. 

(Στο σημείο αυτό ο Υφυπουργός Εθνικής Παιδείας και Θρησκευμάτων κ. Ανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι τέσσερις μαθητές και δύο συνοδοί-καθηγητές από το 2ο Ενιαίο Λύκειο Σητείας και πενήντα ένας μαθητές και δύο συνοδοί - καθηγητές από το 8ο Γυμνάσιο Χανίων. Καλωσορίζουμε τη νεολαία της Κρήτης. 

(Χειροκροτήματα από όλες τις πτέρυγες) 

Η κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Δύο λόγια μόνο, κύριε Πρόεδρε. 'Οπως είπα και στην αρχή, έφθασε το Υπουργείο Παιδείας στη σωστή τοποθέτηση και στη σωστή κατεύθυνση για την αντιμετώπιση των Ελληνοπαίδων του εξωτερικού. Μόνο που άργησε πολύ. 'Εκανε και πειράματα. Ευτυχώς τα πειράματα δεν είχαν τέτοια αποτελέσματα όπως αυτά της Ιταλίας που μας ανέφερε. Αλλά πάντως η αμελέτητη και ανώριμη επέμβαση έφερε μεγάλη αναστάτωση σε όλους τους ομογενείς. Εν πάση περιπτώσει, μια και έφθασε σε κάποια σωστά αποτελέσματα, από άποψη αρχών και πεποιθήσεων, καλό είναι να προχωρήσει η Κυβέρνηση και σε πρακτικά μέτρα γρήγορα και με ρυθμούς πολύ πιο συντονισμένους. 

Θα ήθελα μόνο δύο πράγματα να κρίνω και να κατακρίνω. Εγώ δεν χαρακτήρισα ανθρώπους ως ΠΑ.ΣΟ.Κ. και της Νέας Δημοκρατίας. Και παρ' όλο που οι άνθρωποι καλά κάνουν και έχουν το θάρρος και τη διάθεση να διατυπώνουν την κομματική τους ένταξη, καλό είναι εμείς οι πολιτικοί να μην την εκμεταλλευόμαστε. Εγώ διατύπωσα κάποιες απορίες για ανατροπές που έγιναν στον πίνακα της μοριοδότησης. Και σας ανέφερα τα μόρια ανθρώπων της δέκατης τρίτης ή της δέκατης τέταρτης θέσης που πήραν τα πόστα αυτά έναντι άλλων που παραλήφθηκαν και ήσαν πολύ πιο ψηλά. Και εκεί δεν πήρα απάντηση και εύλογα έθεσα την υπόθεση ότι μπορεί να υπάρχει κάποιος κομματικός επηρεασμός. 

Ειδικά για την κ. Παναγιωτοπούλου, μου απαντήσατε ότι υπάρχει πειθαρχική δίωξη, όπως το είπα και εγώ. Αλλά που οφείλεται αυτή η πειθαρχική δίωξη. Είναι πραγματική αυτή η δίωξη ή κατά προσωποληψία, ας πω, για να μη βάλω πάλι κομματικό θέμα. Διότι, γιατί έγινε η πειθαρχική δίωξη; Διότι ώφειλε να είχε επιστρέψει στην οργανική της θέση, επειδή δεν ανανεώθηκε η τοποθέτησή της. 

Κατά ποίου κινείται πειθαρχική δίωξη; Κατά ανθρώπου που είναι χρόνια εγκατεστημένος εκεί και έχει εννέα παιδιά; (Τότε, όταν ασκήθηκε η πειθαρχική δίωξη, είχε οκτώ). Δεν μπορώ, λοιπόν, ευλόγως να διερωτώμαι, να λέω και να ισχυρίζομαι ότι είχε άλλα κίνητρα αυτή η πειθαρχική δίωξη που οδήγησε πράγματι στο αποτέλεσμα να μην τοποθετηθεί εκεί που πρέπει να τοποθετηθεί, παρά τα μόρια τα οποία συγκέντρωσε και τη θέση την οποία είχε στην κατάταξη, και να δοθεί έτσι και μία τυπική κάλυψη στην παράλειψή της; 

Επομένως είναι ένας φαύλος κύκλος, κύριε Υπουργέ, που καλό είναι κάπως να τον τερματίσετε, διότι δημιουργούνται και εις βάρος σας εντυπώσεις που προσωπικά μπορεί να μην τις αξίζετε. 

Τέλος, θα ήθελα να πω ότι καλό είναι να δημιουργηθεί μία καλή σχέση με τους συλλόγους γονέων και κηδεμόνων. Δεν αμφιβάλλω ότι και από τη Γερμανία μπορεί να υπάρχουν έπαινοι, όπως αυτούς που καταθέσατε από τη Σουηδία. Η πλειοψηφία που έρχεται σε εμάς, ίσως επειδή είμαστε Aντιπολίτευση, είναι οι διαμαρτυρίες, μία πολεμική διάθεση κατά του Υπουργείου, που εμείς δεν την εκμεταλλευόμαστε πολιτικά και δεν θα θέλαμε να υπάρχει. 

Καλό είναι, λοιπόν, και εκεί να δημιουργήσετε ένα κλίμα συνεργασίας -εμείς να συμβάλουμε όσο θέλετε- γιατί το καλό όλων το θέλουμε όλοι μας. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, μία κουβέντα μπορώ να πω; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υφυπουργέ, έχετε το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα ήθελα πραγματικά να διαβεβαιώσω την κ. Μπενάκη ότι την κ. Παναγιωτοπούλου την θέλουμε, διότι επελέγη πρώτη. Δεν έγινε ανατροπή του πίνακα, αλλά λόγω του κωλύματος που υπάρχει από μία πειθαρχική δίωξη λόγω παραπτώματός της, όπως εσείς αναφέρατε -δεν εμφανίστηκε στη θέση της μετά την πάροδο της πενταετίας και δεν επέστρεψε στην Ελλάδα- υπάρχει πρόβλημα για το Υπουργείο Παιδείας να ικανοποιήσει ακριβώς το αίτημά της. Μόλις τακτοποιηθεί αυτό το θέμα -και ελπίζω να έχει και ευτυχή κατάληξη- θα δικαιωθεί. 

Για την ενισχυτική διδασκαλία στην οποία αναφερθήκατε, κυρία Πετραλιά, πραγματικά με απόφασή του το Υπουργείο Παιδείας δίνει την ευχέρεια να διεξάγεται και στα σχολεία της Γερμανίας σε δύο μαθήματα: στα αρχαία ελληνικά και τα μαθηματικά. 

Τέλος, καταλήγω λέγοντας ότι η θεσμοθέτηση του απολυτηρίου του ενιαίου λυκείου θα δώσει πραγματικά έναν τίτλο στα Ελληνόπουλα της Γερμανίας με τον οποίο θα μπορούν να μπαίνουν και στα πανεπιστήμια της Γερμανίας και δεν θα χρειάζεται να καταφεύγουν σε αυτήν τη μεθόδευση που γινόταν μέχρι τώρα, να μπαίνουν με ποσοστό εδώ, να εγγράφονται και να μετεγγράφονται σε γερμανικά πανεπιστήμια. Καθιερώνεται δηλαδή επιτέλους η αξιοπρέπεια μαζί με την αναβάθμιση των Ελληνοπαίδων του εξωτερικού. 

Σας ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα τα εξής: 

α. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την 'Εκθεσή της στο σχέδιο νόμου του Υπουργείου Δικαιοσύνης "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση των διατάξεων των νόμων 1756/1988 (ΦΕΚ 35Α'), 1729/1987 (ΦΕΚ 144Α') του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις". 

β. Η Διαρκής Επιτροπή Μορφωτικών Υποθέσεων καταθέτει την 'Εκθεσή της στο σχέδιο νόμου του Υπουργείου Πολιτισμού "Για τον ερασιτεχνικό και επαγγελματικό αθλητισμό". 

Κύριοι συνάδελφοι, κηρύσσεται περαιωμένη η συζήτηση της υπ' αριθμόν 29/8.2.99 επερώτησης των Βουλευτών της Νέας Δημοκρατίας προς τον Υπουργό Εθνικής Παιδείας και Θρησκευμάτων, σχετικά με την εκπαιδευτική πολιτική της Κυβέρνησης για τον Απόδημο Ελληνισμό. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 13.59' λύεται η συνεδρίαση για τη Δευτέρα 26 Απριλίου 1999 και ώρα 18.00' με αντικείμενο εργασιών του Σώματος κοινοβουλευτικό έλεγχο: α)συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                              ΟΙ ΓΡΑΜΜΑΤΕΙΣ


































 



 











