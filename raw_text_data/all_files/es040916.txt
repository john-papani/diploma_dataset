      
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΚΖ΄
      Πέμπτη 16 Σεπτεμβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι τη συνεδρίαση παρακολουθεί η κ. Μ. Τ. Περάλες Βουλευτής του Ισπανικού Κοινοβουλίου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων
      Προς τον Υπουργό Εθνικής ΄Αμυνας σχετικά με την πρόσφατα αεροπορική τραγωδία από την πτώση του Σινούκ, τον καταλογισμό ευθυνών κ.λπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί των άρθρων και των τροπολογιών του σχεδίου νόμου του Υπουργείου Περιβάλλοντος Χωροταξίας και Δημοσίων Έργων: «Μειοδοτικό σύστημα ανάθεσης των δημοσίων έργων και συναφείς διατάξεις», σελ.
      ΟΜΙΛΗΤΕΣ
      Επί των επικαίρων ερωτήσεων:
      ΔΙΑΜΑΝΤΟΠΟΥΛΟΥ Α., σελ.
      ΣΠΗΛΙΩΤΟΠΟΥΛΟΣ Σ., σελ.
      Επί του σχεδίου νόμου του Υπουργείου Περιβάλλοντος Χωροταξίας και Δημοσίων Έργων:
      ΑΛΕΥΡΑΣ Α., σελ.
      ΓΕΙΤΟΝΑΣ Κ., σελ.
      ΓΚΑΤΖΗΣ Ν., σελ.
      ΚΑΚΛΑΜΑΝΗΣ Α., σελ.
      ΚΑΝΕΛΛΗ Γ., σελ.
      ΛΕΓΚΑΣ Ν., σελ.
      ΛΕΟΝΤΑΡΙΔΗΣ Θ., σελ.
      ΜΑΝΟΣ Σ., σελ.
      ΜΗΤΣΟΤΑΚΗΣ Κ., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ -ΑΙΚΑΤΕΡΙΝΑΡΗ Α., σελ.
      ΠΑΠΑΚΩΣΤΑ -ΣΙΔΗΡΟΠΟΥΛΟΥ Α., σελ.
      ΠΟΛΥΔΩΡΑΣ Β., σελ.
      ΡΗΓΑΣ Π., σελ.
      ΣΙΟΥΦΑΣ Δ., σελ.
      ΣΟΥΦΛΙΑΣ Γ., σελ.
      ΦΟΥΣΑΣ Α., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Α΄
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2004 
     ΣΥΝΕΔΡΙΑΣΗ  ΚΖ΄
     Πέμπτη 16 Σεπτεμβρίου 2004  
     
     Αθήνα, σήμερα στις 16 Σεπτεμβρίου 2004, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Τμήμα:
     (Ανακοινώνονται προς το Τμήμα από τον κ. Νικόλαο Γκατζή, Βουλευτή Μαγνησίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ

      1) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία ο Σύλλογος «Υψηλάντης» και η Συντονιστική Επιτροπή Αποφοίτων Ιατρικών Σχολών Πανεπιστημίου Εξωτερικού πλην Ε.Ε. ζητεί σχετική  ρύθμιση ώστε να αρθεί η αδικία  εις βάρος των συμμετασχόντων αποφοίτων ιατρικών σχολών Πανεπιστημίου χωρών εκτός Ε.Ε. στις εξετάσεις του ΔΙΚΑΤΣΑ στις 22-23/11/2003.
      2) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία το Κέντρο Υποστήριξης για Άτομα με Αναπηρίες του ΠΕΣΥΠ Θεσσαλίας ζητεί τη χορήγηση αυτοκινήτου μετά το τέλος της Παραολυμπιάδας, από τα αυτοκίνητα  που θα χρησιμοποιηθούν για τη μετακίνηση αθλητών με αναπηρίες.
      3) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Ελεύθερος Αγροτικός Δασικός Συνεταιρισμός Εργασίας Μηλέας Μετσόβου ζητεί την επίλυση ασφαλιστικού προβλήματος των μελών του.
      4) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία οι πατατοπαραγωγοί του Βορείου Έβρου ζητούν τη λήψη μέτρων για την απορρόφηση της πατάτας με ικανοποιητική τιμή.
      5) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο κ. Δημήτριος Ζεμπέκης κάτοικος Μικροθηβών Ν. Αγχιάλου Μαγνησίας ζητεί την αξιοποίηση άδειας περιπτέρου που του έχει παραχωρήσει ο Δήμος του.
      6) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Πρόεδρος του Επιμελητηρίου Αχαΐας ζητεί τροποποίηση, όσον αφορά στα εξεταστικά κέντρα των ειδικών μαθημάτων για την εισαγωγή των υποψηφίων στα ΑΕΙ και ΤΕΙ.
      7) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Αμφιλοχίας Αιτωλ/νίας ζητεί τη συνέχιση λειτουργίας του παραρτήματος ΙΚΑ στην Αμφιλοχία και την ενίσχυσή του με προσωπικό και μέσα.
      8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Συνδικάτο Οικοδόμων και Συναφών Επαγγελμάτων Νομού Λάρισας ζητεί τη δημοπράτηση έργου κατασκευής νέου οικισμού εργατικών κατοικιών στη Γιάννουλη Λάρισας.
      9) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Επιτροπή Αγώνα για την αυτονομία της Τσαριτσάνης ζητεί την αναβάθμιση σε Δήμο της Τσαριτσάνης και την ανάδειξη Δημοτικής Αρχής.
      10) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης διαμαρτύρεται για την απόλυση συμβασιούχου πυροσβέστη μετά από εργατικό ατύχημα.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα εφημερίδας σχετικά με τον αποκλεισμό εφημερίδων από τις κρατικές διαφημίσεις.
      12) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την υπόθεση της υπεξαίρεσης σημαντικών ποσών από την Τράπεζα Ελλάδος.
      13) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η κυρία Παναγιώτα Ατάλια διαμαρτύρεται για την ανακήρυξη ιδιωτικής έκτασης σαν αναδασωτέας.
      14) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο στεγαστικό πρόβλημα που αντιμετωπίζει το εργαστήρι ειδικής επαγγελματικής εκπαίδευσης.
      15) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την υπόθεση της χρηματιστηριακής εταιρείας Π & Α ΒΟΙΛΗΣ.
      16) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη εκμετάλλευσης του συγκροτήματος Λαδόπουλος ενόψει της πολιτιστικής πρωτεύουσας 2006 της πόλης των Πατρών.
      17) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ιερά Μητρόπολη Καλαβρύτων  και Αιγιαλείας ζητεί τη μη αλλαγή της χάραξης της νέας σιδηροδρομικής γραμμής ώστε να μη χωριστεί στα δύο το Δημοτικό Διαμέρισμα Ελαιώνα Αχαΐας.
      18) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τα κυκλοφοριακά προβλήματα που έχουν προκύψει στην περιοχή του Αντιρρίου μετά τη λειτουργία της γέφυρας.
      19) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις αλλαγές των διαδικασιών για τη χρηματοδότηση των αντιπλημμυρικών έργων στο Νομό Αχαΐας.
      20) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την καταβολή υψηλών αμοιβών σε συγκεκριμένα πρόσωπα από την ΕΡΤ.
      21) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη συμπεριφορά του διευθυντού του ΕΠΥΕΘΑ προς εργαζόμενους του Υπουργείου.
      22) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το κόστος ανακατασκευής του ΟΑΚΑ.
      23) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη διεκδίκηση του Αστικού ΚΤΕΛ Πατρών για τη μεταφορά των φοιτητών του Πανεπιστημίου.
      24) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με συμπλοκές εφήβων στο χώρο της Λιμενικής Ζώνης κοντά στη Μαρίνα της Πάτρας.
      25) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την επανεγκατάσταση των τσιγγάνων στην Ακτή Δυμαίων στην Πάτρα μετά  τους Ολυμπιακούς Αγώνες.
      26) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με προβλήματα που υπάρχουν στα μηχανήματα χορήγησης αναισθησίας στο Νοσοκομείο Άγιος Ανδρέας Πατρών.
      27) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην παραμονή των ασφαλιστικών μέτρων στη Λιμενική Ζώνη της Πάτρας και μετά τους Ολυμπιακούς Αγώνες.
      28) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά επίλυση προβλημάτων που αντιμετωπίζουν οι Δήμοι Ρίου, Ερινεού και Συμπολιτείας Νομού Αχαΐας.
      29) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις έρευνες για τον πιθανό εντοπισμό πετρελαίου στη Δυτική Ελλάδα.
      30) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά δηλώσεις του πρώην προέδρου του ΣΕΓΑΣ σχετικά με το Σωματείο ΑΙΑΣ.
      31) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με  τη μη τήρηση των μέτρων ασφαλείας κατά τη διάρκεια της δεξίωσης της Προέδρου Αθήνα 2004, όταν προκλήθηκε ακούσιος εμπρησμός σε κοντινό αλσύλλιο.
      32) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με δέσμευση της κυβέρνησης να γίνει απολογισμός για το κόστος των Ολυμπιακών Αγώνων μετά τη λήξη τους.
      33) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επικινδυνότητα της  σιδηροδρομικής διάβασης στην οδό Ανθείας στην Πάτρα.
      34) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ΕΔΕ που διατάχθηκε για το θέμα Κεντέρη – Θάνου.
      35) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στον πεζόδρομο της πλατείας Τριών Ναυάρχων στην Πάτρα ο οποίος έχει μετατραπεί σε χώρο πάρκινγκ.
      36) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τον τρόπο αξιολόγησης και αξιοποίησης των υπαλλήλων του ΟΤΕ.
      37) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη διενέργεια διαγωνισμού για την προμήθεια του υπερυπολογιστικού συστήματος ανάλυσης μετεωρολογικής πληροφορίας.
      38) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ακαταλληλότητα κτιρίου που στεγάζει υπηρεσίες του ΙΚΑ της Άνω Πόλης της Πάτρας.
      39) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά σε πυρκαγιές που εκδηλώνονται σε υπόγεια εγκαταλελειμμένων κτιρίων στην οδό Ευμήλου στην Πάτρα.
       40) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά αντιδράσεις για την παρέμβαση και τη στήριξη του Γραμματέα της Νομαρχιακής Επιτροπής για την Πολιτιστική.
      41) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στην κατάσταση που επικρατεί στη Φοιτητική Εστία του Πανεπιστημίου Πατρών.
      42) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη λειτουργία πάρκινγκ στην προστατευόμενη περιοχή Στροφυλιάς – Καλόγριας χωρίς την απαιτούμενη άδεια.
      43) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την καταλληλότητα του νερού στο Νοσοκομείο Άγιος Ανδρέας της Πάτρας.
      44) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη τοποθέτησης φωτεινού σηματοδότη σε διασταύρωση μπροστά από σχολείο στην περιοχή Πλατάνι Αχαΐας.
      45) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη λειτουργίας του ΠΕΑΚ και ως εκθεσιακού κέντρου.
      46) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά ελλείψεις και ατέλειες στην Πλατεία της Αγίας Σοφίας στην Πάτρα.
      47) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη σφράγιση των οίκων ανοχής στην Πάτρα.
      48) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη συμμετοχή της Περιφέρειας σε εκδήλωση που διοργανώνει το Υπουργείο Τουρισμού στο Πεδίο του Άρεως.
      49) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις ελλείψεις που υπάρχουν στους χώρους υποδοχής της γέφυρας Ρίου – Αντιρρίου με αποτέλεσμα να δημιουργείται μποτιλιάρισμα.
      50) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την εγκατάλειψη της περιοχής του Ριγανόκαμπου από τους τσιγγάνους και τον καθαρισμό της από το Δήμο.
      51) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση της εκτέλεσης έργων που διεκδικεί ο Δήμος Πατρών για την Πολιτιστική.
      52) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αναγκαιότητα ανεύρεσης νέων λατομικών ζωνών καθότι η χρήση των λατομικών ζωνών στην περιοχή του Αράξου δημιουργεί περιβαλλοντικές επιπτώσεις.
      53) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την υποβάθμιση των αθλητικών εγκαταστάσεων της Πάτρας μετά τη λήξη των Ολυμπιακών Αγώνων.
      54) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επίλυση του προβλήματος της εκπαίδευσης των τσιγγανοπαίδων του Δήμου Μόβρης.
      55) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατάσταση που επικρατεί εντός και εκτός σχολικού συγκροτήματος στην Πάτρα.
      56) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επιβολή ποινής από το πειθαρχικό συμβούλιο σε υπάλληλο της ΔΕΥΑΠ.
      57) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη καθαρισμού των χειμάρρων στο Δήμο Παραλίας Αχαΐας.
      58) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την ποινή φυλάκισης που επιβλήθηκε στον υποδιευθυντή του Τμήματος Διαχείρισης Περιουσίας της Εθνικής Τράπεζας.
      59) O Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το πρόστιμο που επιβλήθηκε για την παράνομη ανέγερση κτιρίων στην περιοχή «Πελεκάνου» στην Πάτρα.
      60) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Νομάρχης Ηρακλείου ζητεί χρηματοδότηση για την συνέχιση της εκτέλεσης έργων αποπεράτωσης σχολικών κτιρίων στο Νομό Ηρακλείου.
      61) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Περάματος Αττικής ζητεί την ηλεκτροδότηση και συντήρηση της λεωφόρου Σχιστού από την είσοδο στην προέκτασή της στην είσοδο της πόλης του Περάματος.
      62) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία το Κέντρο Υποστήριξης για Άτομα με Αναπηρίες ζητεί τη χορήγηση αυτοκινήτου μετά το τέλος της Ολυμπιάδας από τα αυτοκίνητα που θα χρησιμοποιηθούν στην Παραολυμπιάδα για τη μετακίνηση των αθλητών με αναπηρίες.
      63) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Νομάρχης Σάμου ζητεί τη χορήγηση πίστωσης για την κατασκευή κλειστού γυμναστηρίου στο Δήμο Πυθαγορείου.
      64) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί την ανανέωση και μετατροπή των συμβάσεων εργασίας τους σε αορίστου χρόνου.
      65) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο κ. Κων/νος Βίτσας κάτοικος Παλαιοπύργου Ναυπακτίας ζητεί την επίλυση του υδρευτικού προβλήματος της περιοχής του.
      66) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Φερών Μαγνησίας  ζητεί την ίδρυση Μουσείου του Ρήγα Φεραίου στο Βελιγράδι.
      67) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Φερών Μαγνησίας την άμεση κατασκευή του ανισόπεδου κόμβου  Βελεστίνου.
      68) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Χίου ζητεί να ενισχυθεί με μόνιμο προσωπικό το Σώμα Επιθεώρησης Εργασίας στη Χίο.
      69) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Χίου ζητεί την επίλυση προβλημάτων που αντιμετωπίζει το Υγειονομικό Τμήμα του ΙΚΑ Χίου.
      70) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Χίου ζητεί τη χορήγηση στα μέλη του κατοικιών από το συγκρότημα Λαϊκών Πολυκατοικιών Χρήστου Βαρβασίου.
      71) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Ζαγοράς Μαγνησίας ζητεί την επίλυση προβλημάτων που έχουν προκύψει από τη λειτουργία της Δημόσιας Βιβλιοθήκης Ζαγοράς.
      72) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία Συμβασιούχοι ορισμένου χρόνου του ΤΕΙ Λάρισας ζητούν να πληροφορηθούν για τη σύσταση καινούργιων υπηρεσιακών συμβουλίων και τη μετατροπή των συμβάσεών τους σε αορίστου χρόνου.
      73) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Σύλλογος Εμποροϋπαλλήλων Αθήνας διαμαρτύρεται για την καταπάτηση εργατικών δικαιωμάτων από τις Επιθεωρήσεις Εργασίας.
      74) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Ζακύνθου διαμαρτύρεται για το κλίμα εθνικισμού που καλλιεργείται στη χώρα μας.
      75) Ο Γ΄ Αντιπρόεδρος της Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ με την οποία ο Εκπολιτιστικός Σύλλογος Αιαντείου Σαλαμίνας ο «ΙΣΤΡΑΤΙ» ζητεί το κλείσιμο σπηλαιωμάτων που έχουν δημιουργηθεί σε παραλία της Σαλαμίνας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 332/28-4-04 ερώτηση του Βουλευτή κ. Αντώνιου Φούσα δόθηκε με το υπ’ αριθμ. 82/20-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Α. Φούσας, σας πληροφορούμε τα εξής:
     Τα υπόγεια αρδευτικά δίκτυα του αρδευτικού έργου Κρύας Λαψίστας Ν. Ιωαννίνων, έχουν υποστεί διαβρώσεις λόγω επηρεασμού τους από τα όξινα εδάφη της περιοχής και την επιβάρυνση του νερού άρδευσης από τα λύματα των πολλών και ποικίλων γεωργικών και εξωγεωργικών δραστηριοτήτων, που έχουν αναπτυχθεί στην ευρύτερη περιοχή του λεκανοπεδίου Ιωαννίνων.
     Για το λόγο αυτό, αλλά και λόγω της παλαιότητάς του, στα πλαίσια του έργου «Ανακαίνιση και Εκσυγχρονισμός τμ. Αρδευτικών Δικτύων Ζώνης Α & Β Λεκάνης Ιωαννίνων» για μεν το τμήμα του επιφανειακού δικτύου του υπόψη έργου, μελετήθηκε με μέριμνα της αρμόδιας Υπηρεσίας του Υπουργείου μας, η αντικατάσταση των ανοικτών διωρύγων με αντίστοιχο υπόγειο σωληνωτό αρδευτικό δίκτυο, για δε το λειτουργούν υπόγειο δίκτυο η οποιαδήποτε επέμβαση (αντικατάσταση τμημάτων σωλήνων - οργάνων συσκευών - βαλβίδων) θα γίνει εφόσον το επιτρέψουν οι σχετικές πιστώσεις στα πλαίσια του Γ΄ ΚΠΣ του Υπ. Αγροτικής Ανάπτυξης και Τροφίμων.
     Ειδικότερα, με βάση την υφιστάμενη νομοθεσία, άρθρο 1 του Ν.414/76 «Περί έργων Εγγείων Βελτιώσεων», οι δαπάνες διοίκησης, λειτουργίας και συντήρησης των Εγγειοβελτιωτικών έργων, βαρύνουν τους ωφελούμενους από το έργο παραγωγούς, καταβάλλονται δε από αυτούς με τη μορφή στρεμματικών εισφορών ή αρδευτικών τελών ή αντιτίμου χρήσεως ύδατος.
     Το Ελληνικό Δημόσιο, συμμετέχει στις ανωτέρω δαπάνες, κατά την περίοδο ανάπτυξης της περιοχής των έργων Α και Β τάξης, όπως αυτή καθορίζεται από το άρθρο 11 του Ν.Δ. 3881/58 «Περί έργων Εγγείων Βελτιώσεων», γεγονός που δεν ισχύει στην περίπτωση του αρδευτικού έργου, Κρύας Λαψίστας, διότι έχει λήξει η περίοδος ανάπτυξης του έργου και επίσης στις δαπάνες αποκατάστασης ζημιών ή πρόληψης από πλημμύρες σε λειτουργούντα έργα Α΄ και Β΄ τάξης.
     Για το σκοπό αυτό το έτος 2003 στα πλαίσια του έργου «Έργα Αντιμετώπισης Εκτάκτων Αναγκών» του προγράμματος Δημοσίων Επενδύσεων του Υπουργείου μας, ΣΑΕ (081), διατέθηκε στη Ν. Α. Ιωαννίνων πίστωση 60000 € η οποία και απορροφήθηκε.
     Για το τρέχον έτος, έχει υποβληθεί σχετικό αίτημα από τη Νομαρχιακή Αυτοδιοίκηση Ιωαννίνων, το οποίο η αρμόδια υπηρεσία του Υπουργείου μας εξετάζει, συνεκτιμώντας και τα υπόλοιπα αιτήματα που έχουν υποβληθεί στα πλαίσια του πρoϋπoλογισμού των παραπάνω έργων.
     Ο Υπουργός
     Σ. ΤΣΙΤΟΥΡΙΔΗΣ»
    2. Στην με αριθμό 337/28-4-04 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. 18928/Β699/20-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση της παραπάνω ερώτησης που κατέθεσε στη Βουλή των Ελλήνων ο Βουλευτής κ. Μ. Σκουλάκης σύμφωνα με τα στοιχεία της Αγροτικής Τράπεζας, σας γνωρίζουμε τα ακόλουθα:
     Για την περίοδο 1999, 2000 και 2001 η Α.Τ.Ε. δεν προέβη σε πλειστηριασμούς, με επίσπευσή της, σε βάρος περιουσιακών στοιχείων αγροτών για τους κατωτέρω ειδικότερους λόγους:
     - Το έτος 1999 έγινε αναστολή των αναγκαστικών μέτρων στο πλαίσιο της ρύθμισης των γεωργικών χρεών Ε.Ο 55/99.
     - Τα έτη 2000 και 2001 δεν έγιναν πλειστηριασμοί στο πλαίσιο του Ν. 2789/2000, όπως τροποποιήθηκε και συμπληρώθηκε από το Ν. 2912/2001 (πανωτόκια), με βάση τους οποίους προβλεπόταν αναστολή, μέχρι 31-12-2001, των πλειστηριασμών από τις Τράπεζες.
     Για την περίοδο των ετών 2002, 2003, οι πλειστηριασμοί που έγιναν με επίσπευση της Α.Τ.Ε. σε βάρος αγροτών, οι οποίοι τελεσιδίκησαν με την κατακύρωση των περιουσιακών τους στοιχείων στην ΑΤΕ ανέρχονται συνολικά σε 2 για το 2002 και 28 για το 2003. Η κατανομή των πλειστηριασμών αυτών κατά Νομό παρουσιάζεται στον πίνακα 1.
     Στον πίνακα 2 αναφέρονται κατ' έτος και νομό το σύνολο των πλειστηριασμών που αφορούν στους δανειολήπτες χωρίς διάκριση σε αγρότες ή μη κατά την πενταετία 1999-2003 στους οποίους συμμετείχε η ΑΤΕ και έγιναν τόσο με επίσπευση της ΑΤΕ όσο και με επίσπευση άλλων πιστωτικών ιδρυμάτων ή τρίτων.
     Ο Υπουργός
     Γ. ΑΛΟΓΟΣΚΟΥΦΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    3. Στην με αριθμό 313/28-4-04 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 18922/343/21-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σχετικά με την παραπάνω ερώτηση, που κατατέθηκε στη Βουλή από το Βουλευτή Επικρατείας κ. Ανδρέα Ανδριανόπουλο, σας γνωρίζουμε τα ακόλουθα:
     Η κυβέρνηση υλοποιεί το πρόγραμμά της με βασικό γνώμονα το τρίπτυχο: ανάπτυξη - ανταγωνιστικότητα - κοινωνική συνοχή. Οι λεπτομέρειες του κυβερνητικού μας προγράμματος παρουσιάστηκαν και αναλύθηκαν διεξοδικά από τον ίδιο τον Πρωθυπουργό κατά την ομιλία του στις προγραμματικές δηλώσεις στη Βουλή στις 20 Μαρτίου 2004.
     Ο Υπουργός
     Γ. ΑΛΟΓΟΣΚΟΥΦΗΣ»
     4. Στην με αριθμό 363/29-4-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. 26073/18-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω σχετικής ερώτησης που αφορά στην αντικατάσταση παλαιού δικτύου ύδρευσης στο Δ. Δ. Τσαριτσάνης του Δήμου Ελασσόνας του Νομού Λάρισας, σας πληροφορούμε τα εξής:
     Από το πρόγραμμα ΕΠΤΑ χρηματοδοτήθηκαν για τον Δήμο Ελασσόνας δύο έργα αντικατάστασης δικτύων ύδρευσης συνολικού εγκεκριμένου ποσού 237.710,93 € και μία μελέτη ύδρευσης με εγκεκριμένο ποσό 145.443,87 €.
     Η δυνατότητα υλοποίησης άλλων έργων, πέρα από τα εγκεκριμένα, θα εξετασθεί από την Περιφέρεια σε συνεργασία με το Δήμο.
     Ο Υφυπουργός
     Α. ΝΑΚΟΣ»
     5. Στην με αριθμό 362/29-4-04 ερώτηση των Βουλευτών κυρίων Τάκη Τσιόγκα, Νίκου Γκατζή και Αντώνη Σκυλλάκου δόθηκε με το υπ’ αριθμ. 88/20-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
     Για τις καλυπτόμενες από τον ΕΛ.Γ.Α. ζημιές, που προκλήθηκαν από τη χαλαζόπτωση της 10ης Αυγούστου 2003 στις καλλιέργειες βάμβακος του Δήμου Κοιλάδας Ν. Λάρισας, η διαδικασία ολοκληρώθηκε και οι αποζημιώσεις θα καταβληθούν στους δικαιούχους παραγωγούς μέχρι τέλος Μαΐου τρέχοντος έτους.
     Ο Υπουργός
     Σ. ΤΣΙΤΟΥΡΙΔΗΣ»
     6. Στην με αριθμό 386/30-4-04 ερώτηση των Βουλευτών κυρίων Σταύρου Σκοπελίτη και Γιάννη Πατσιλινάκου δόθηκε με το υπ’ αριθμ. 26646/20-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης και κατόπιν σχετικού εγγράφου της Περιφέρειας Βορ. Αιγαίου, σας πληροφορούμε τα εξής:
     1. Η αρμόδια για την έκδοση αδειών χρήσης νερού για ύδρευση ΤΥΔΚ Ν. Χίου, δεν έχει εκδόσει άδεια για άντληση νερού από τα παρόχθια πηγάδια του χειμάρρου Παρθένη «Καραμανή» και «Καστρομηνά», ούτε της έχει ζητηθεί τέτοια άδεια.
     Με το 2259/28-4-04 έγγραφο της προς την ΔΕΥΑ Χίου, η παραπάνω Υπηρεσία ζήτησε την άμεση διακοπή της άντλησης νερού.
     2. Ο Γενικός Γραμματέας Περιφ. Βορείου Αιγαίου με το 612/3-5-04 έγγραφό του ζήτησε από την ΔΕΥΑ Χίου την άμεση διακοπή της άντλησης και διάθεσης νερού για υδρευτική χρήση από τα πηγάδια του χειμάρρου Παρθένη και από την Δ/νση Υγείας και Δημόσιας Υγιεινής Ν.Α. Χίου να προχωρήσει στις απαιτούμενες ενέργειες για την διασφάλιση της δημόσιας υγείας.
     Για τα λοιπά θιγόμενα στην ερώτηση θέματα αρμόδιο να σας απαντήσει είναι το συνερωτώμενο Υπουργείο Υγείας και Κοινωνικής Αλληλεγγύης.
     Ο Υφυπουργός
     ΑΘ. ΝΑΚΟΣ»
    7. Στην με αριθμό 379/30-4-04 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 50/21-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κύριο Βουλευτή για το θέμα που θίγεται στην ερώτηση σχετικά με τη χωροθέτηση και τη δημιουργία λιμανιού στον κόλπο της Μεσσαράς, πρόθεσή μας είναι να μεριμνήσουμε για την ιεράρχηση της κατασκευής των δύο λιμένων της νότιας Κρήτης (Τυμπακίου και Ιεράπετρας) με βάση το σχεδιασμό του ΠΧΣΑΑ της Κρήτης προωθώντας τις μελέτες των φάσεων κατασκευής που θα προβλεφθούν, για το Δ' ΚΠΣ ανάλογα με τις δυνατότητες και το αντίστοιχο ύψος χρηματοδότησης αυτού.
     Όσον αφορά τη δημιουργία Αερολιμένα στο νότο της Κρήτης, σύμφωνα με την ισχύουσα Νομοθεσία που διέπει τον αναπτυξιακό σχεδιασμό και υλοποίηση της αεροπορικής δομής της χώρας, η αρμοδιότητα ανήκει αποκλειστικά στην Υπηρεσία Πολιτικής Αεροπορίας (Υπουργείο Μεταφορών και Επικοινωνιών.
     Ο Υπουργός
     Γ. ΣΟΥΦΛΙΑΣ»
    8. Στην με αριθμό 292/27-4-04 ερώτηση των Βουλευτών κυρίων Άγγελου Τζέκη, Τάκη Τσιόγκα, και Γιώργου Χουρμουζιάδη δόθηκε με το υπ’ αριθμ. Α.Π.Δ.9/Φ5.4/ΓΔΦΠ 2756/οικ.8975/97 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης υπ’ αρ. 292/27.04.2004 που κατατέθηκε στη Βουλή των Ελλήνων από τους Βουλευτές κυρίους Α. Τζέκη, Τ. Τσιόγκα και Γ. Χουρμουζιάδη, αναφορικά με επιπτώσεις από τη χρήση επικίνδυνης ουσίας για τις συγκολλήσεις ταινιών στα λιγνιτωρυχεία της ΔΕΗ στους νομούς Φλώρινας και Κοζάνης, όπως μας γνώρισε η ΔΕΗ με το έγγραφό της υπ’ αριθ. πρωτ. 1421/20.05.2004:
      (α) η τολουόλη (C7H8) δεν κατατάσσεται από το International Agency for Cancer Research στις ουσίες που προκαλούν καρκινογένεση. Επίσης η χρήση της δεν απαγορεύεται από την Ευρωπαϊκή Ένωση, αρκεί να τηρούνται οι οδηγίες που αναγράφονται στο Δελτίο Δεδομένων Ασφαλείας του προϊόντος (MSDS). Η τολουόλη αντικατέστησε το χρησιμοποιούμενο από μέχρι το 1995 τριχλωροαιθάνιο 1-1-1.
      (β) Για την εκτέλεση συγκολλήσεων το προσωπικό χρησιμοποιεί τα προβλεπόμενα μέσα προστασίας (μάσκες, προστασία αναπνοής, γάντια και πινέλα).
      Προς την αρμόδια Επιθεώρηση Μεταλλείων Βορείου Ελλάδας θα δοθούν οι δέουσες εντολές για τον έλεγχο του θέματος.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    9. Στις με αριθμό 287/27-4-2004, 303/27-4-04 και 471/4-5-2004 ερωτήσεις των Βουλευτών κυρίων Βασίλη Κεγκέρογλου, Μάνου Φραγκιαδουλάκη και Ευαγγελία Σχοιναράκη –Ηλιάκη δόθηκε με το υπ’ αριθμ. 43/44/63/21-5-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κυρίους Βουλευτές ότι το θέμα που θίγεται στη σχετική ερώτηση εμπίπτει στις αρμοδιότητες του Υπουργείου Εσωτερικών, Δημόσιας Διοίκησης & Αποκέντρωσης, προς το οποίο αποστέλλονται οι υπόψη ερωτήσεις.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
    10. Στην με αριθμό 370/29-4-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 11088/18-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 370/29-4-04, που κατέθεσε στη Βουλή ο βουλευτής κ. Ανδρέας Μακρυπίδης, σας γνωρίζουμε τα εξής:
      Το Υπουργείο Εσωτερικών, Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης Ιουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
    11. Στις με αριθμό 321/28-4-04,339/28-4-2004, 368/29-4-2004,380/30-4-2004 και 558/6-5-2004 ερωτήσεις των Βουλευτών κυρίων Βασιλείου Κεγκέρογλου, Μάνου Φραγκιαδουλάκη, Δημήτρη Πιπεργιά, Μιχάλη Καρχιμάκη και Μανώλη Στρατάκη, δόθηκε με το υπ’ αριθμ. 7796/21-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν οι με αριθμό 321/2004, 339/2004, 368/2004, 380/2004, 558/2004 ερωτήσεις και η με αριθμό 73/5-5-2004 Αναφορά της Δημοτικής Επιχείρησης Πολιτιστικής-Τουριστικής Ανάπτυξης Σητείας, που κατατέθηκαν στη Βουλή από τους Βουλευτές κ.κ. Β. Kεγκέρογλoυ, Μ. Φραγκιαδουλάκη, Δημ. Πιπεργιά, Μ. Καρχιμάκη και Μ. Στρατάκη, για τα θιγόμενα σ’ αυτά θέματα, σας πληροφορούμε τα εξής:
      Στο πλαίσιο του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων, που χρήζουν βοήθειας, ήδη υφισταμένων από το Β΄ Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης, που είναι οι Δημοτικές Επιχειρήσεις των Δήμων, έχουν την υποχρέωση της συνέχισης της λειτουργίας των δομών αυτών για μία τουλάχιστον διετία, σύμφωνα με τις αριθμ. 4036/27-7-2001 και 4035/27-7-2001 Κοινές Υπουργικές Αποφάσεις (Κ.Υ.Α.), όπως τροποποιήθηκαν και ισχύουν.
      Παρόλα αυτά, το Υπουργείο Απασχόλησης και Κοινωνικής Προστασίας, εκτιμώντας τη σπουδαιότητα των έργων αυτών για την τοπική κοινωνία και στο πλαίσιο της αναθεώρησης του προαναφερόμενου Ε.Π., μελετά τη δυνατότητα περαιτέρω χρηματοδότησής τους, για δύο επιπλέον χρόνια.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
    12. Στις με αριθμό 321/28-4-2004, 339/28-4-20042004, 368/29-4-2004, 380/30-4-2004 και 558/6-5-2004 ερωτήσεις των Βουλευτών κ. Βασιλείου Κεγκέρογλου, Μάνου Φραγκιαδουλάκη, Δημήτρη Πιπεργιά, Μιχάλη Καρχιμάκη και Μανώλη Στρατάκη, δόθηκε με το υπ’ αριθμ. 7796/21-5-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν οι με αριθμό 321/2004, 339/2004, 368/2004, 380/2004, 558/2004 ερωτήσεις και η με αριθμό 73/5-5-2004 Αναφορά της Δημοτικής Επιχείρησης Πολιτιστικής-Τουριστικής Ανάπτυξης Σητείας, που κατατέθηκαν στη Βουλή από τους Βουλευτές κυρίους Β. Kεγκέρογλου, Φραγκιαδουλάκη, Δημ. Πιπεργιά, Μ. Καρχιμάκη και Μ. Στρατάκη, για τα θιγόμενα σ’ αυτά θέματα, σας πληροφορούμε τα εξής:
      Στο πλαίσιο του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων, που χρήζουν βοήθειας, ήδη υφισταμένων από το Β΄ Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης, που είναι οι Δημοτικές Επιχειρήσεις των Δήμων, έχουν την υποχρέωση της συνέχισης της λειτουργίας των δομών αυτών για μία τουλάχιστον διετία, σύμφωνα με τις αριθμ. 4036/27-7-2001 και 4035/27-7-2001 Κοινές Υπουργικές Αποφάσεις (Κ.Υ.Α.), όπως τροποποιήθηκαν και ισχύουν.
      Παρόλα αυτά, το Υπουργείο Απασχόλησης και Κοινωνικής Προστασίας, εκτιμώντας τη σπουδαιότητα των έργων αυτών για την τοπική κοινωνία και στο πλαίσιο της αναθεώρησης του προαναφερόμενου Ε.Π., μελετά τη δυνατότητα περαιτέρω χρηματοδότησής τους, για δύο επιπλέον χρόνια.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
    13. Στις με αριθμό 321/28-4-2004, 339/28-4-2004,368/29-4-2004, 380/30-4-2004 και 558/6-5-2004 ερωτήσεις των Βουλευτή κυρίων Μάνου Φραγκιαδουλάκη, Δημήτρη Πιπεργιά, Μιχάλη Καρχιμάκη δόθηκε με το υπ’ αριθμ. 7796/21-5-2004 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στα ανωτέρω σχετικά με τα οποία μας διαβιβάστηκαν οι με αριθμό 321/2004, 339/2004, 368/2004, 380/2004, 558/2004 ερωτήσεις και η με αριθμό 73/5-5-2004 Αναφορά της Δημοτικής Επιχείρησης Πολιτιστικής-Τουριστικής Ανάπτυξης Σητείας, που κατατέθηκαν στη Βουλή από τους Βουλευτές κυρίους Β. Κεγκέρογλου, Μ. Φραγκιαδουλάκη, Δημ. Πιπεργιά, Μ. Καρχιμάκη και Μ. Στρατάκη, για τα θιγόμενα σ’ αυτά θέματα, σας πληροφορούμε τα εξής:
      Στο πλαίσιο του Επιχειρησιακού Προγράμματος (Ε.Π.) «Απασχόληση και Επαγγελματική Κατάρτιση» του Γ΄ Κοινοτικού Πλαισίου Στήριξης (Κ.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων, που χρήζουν βοήθειας, ήδη υφισταμένων από το Β΄ Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης, που είναι οι Δημοτικές Επιχειρήσεις των Δήμων, έχουν την υποχρέωση της συνέχισης της λειτουργίας των δομών αυτών για μία τουλάχιστον διετία, σύμφωνα με τις αριθμ. 4036/27-7-2001 και 4035/27-7-2001 Κοινές Υπουργικές Αποφάσεις (Κ.Υ.Α.), όπως τροποποιήθηκαν και ισχύουν.
      Παρόλα αυτά, το Υπουργείο Απασχόλησης και Κοινωνικής Προστασίας, εκτιμώντας τη σπουδαιότητα των έργων αυτών για την τοπική κοινωνία και στο πλαίσιο της αναθεώρησης του προαναφερόμενου Ε.Π., μελετά τη δυνατότητα περαιτέρω xρηματoδότησής τους, δύο επιπλέον χρόνια.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
    14. Στην με αριθμό 288/27-4-04 ερώτηση του Βουλευτή κ. Γιάννη Κουτσούκο δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./16/21-5-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την με αριθμό 288/27.04.2004 ερώτηση του Βουλευτή κ. Γιάννη Κουτσούκο αναφορικά με τη συνέχιση του ανασκαφικού έργου στην Αρχαία Ήλιδα σας γνωστοποιούμε τα ακόλουθα:
      Για εφέτος το πρόγραμμα για τις αρχαιολογικές ανασκαφές και την ανάδειξη του Αρχαιολογικού Χώρου της Ήλιδας θα διαρκέσει έως τις 30.06.2004, οπότε θα λήξει για την επεξεργασία και τη συντήρηση των αποκαλυφθέντων από τις ανασκαφές αρχαίων.
      Η συστηματική αρχαιολογική έρευνα στην Αρχαία Ήλιδα θα συνεχισθεί και τα επόμενα έτη σύμφωνα με τα προβλεπόμενα από την αρχαιολογική νομοθεσία και για χρονικό διάστημα πέντε εβδομάδων το χρόνο. Ευνόητο είναι ότι για την εν λόγω ετήσια αρχαιολογική έρευνα το Υπουργείο Πολιτισμού θα φροντίσει και για την ανάλογη χρηματοδότηση.
      Βούληση του Υπουργείου Πολιτισμού είναι ο Αρχαιολογικός Χώρος της Ήλιδας να αποτελεί πολιτιστικό πόλο και να είναι επισκέψιμος και άμεσα προσβάσιμος στο ευρύτερο κοινό.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
    15. Στην με αριθμό 388/30-4-04 ερώτηση των Βουλευτών κυρίων Σταύρου Σκοπελίτη και Ελπίδας Παντελάκη δόθηκε με το υπ’ αριθμ. 7017/4/4258/21-5-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Σ. Σκοπελίτης και Ε. Παντελάκη, σας γνωρίζουμε ότι η ίδρυση, κατάργηση και προαγωγή των Πυροσβεστικών Υπηρεσιών γίνεται σύμφωνα με τον επιχειρησιακό σχεδιασμό του Σώματος, κατόπιν ενδελεχούς μελέτης όλων των παραμέτρων που αφορούν τις ανάγκες και την επικινδυνότητα κάθε περιoχής από τις οποίες καταδεικνύεται η αναγκαιότητα για μόνιμη παρουσία πυροσβεστικών δυνάμεων, καθώς και τις υπηρεσιακές και δημοσιονομικές δυνατότητες, με στόχο βεβαίως την καλύτερη δυνατή πυροπροστασία όλων των περιοχών της χώρας.
      Σύμφωνα με τα ανωτέρω και δεδομένου ότι άμεση προτεραιότητα για το Αρχηγείο Πυροσβεστικού Σώματος αποτελεί η ίδρυση και λειτουργία νέων Υπηρεσιών σε περιοχές που παρουσιάζουν αυξημένη επικινδυνότητα και δεν καλύπτονται ικανοποιητικά, στην παρούσα χρονική περίοδο, δεν είναι δυνατή η ίδρυση Πυροσβεστικής Υπηρεσίας στο Δήμο Αμανής. Η δυνατότητα αυτή θα εξετασθεί μελλοντικά μετά την αύξηση της υπηρετούσας δύναμης του Σώματος και την εξασφάλιση της αναγκαίας υλικοτεχνικής υποδομής.
      Σε ό,τι αφορά την πυροπροστασία της περιοχής του Δήμου Αμανής, σας πληροφορούμε ότι αυτή καλύπτεται σήμερα από τον Πυροσβεστικό Σταθμό Χίου και το Πυροσβεστικό Κλιμάκιο Καρδαμύλων, που έχουν στελεχωθεί με το αναγκαίο για την επιτέλεση της αποστολής τους πυροσβεστικό προσωπικό και κατά την αντιπυρική περίοδο ενισχύονται και με προσωπικό εποχικής απασχόλησης, ενώ διαθέτουν τον απαραίτητο υλικοτεχνικό εξοπλισμό, προκειμένου να ανταποκρίνονται αποτελεσματικά στις ανάγκες πυροπροστασίας της περιοχής τους. Σύμφωνα δε με τον επιχειρησιακό σχεδιασμό που θα εφαρμοσθεί από το Πυροσβεστικό σώμα, κατά τη φετινή αντιπυρική περίοδο, πυροσβεστικό περιπολικό όχημα του αναφερόμενου Πυροσβεστικού Κλιμακίου θα σταθμεύει εντός των ορίων του εν λόγω Δήμου, θα καταβληθεί δε προσπάθεια για περαιτέρω αύξηση της παρεχόμενης πυροπροστασίας της περιοχής του.
      Επισημαίνεται ότι, πέραν των αρμοδίων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς και στην αναφερόμενη περιοχή.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      16. Στην με αριθμό 580/7-5-04 ερώτηση των Βουλευτών κυρίων Αντώνη Σκυλλάκου και Λιάνας Κανέλλη δόθηκε με το υπ’ αριθμ. 8/17-5-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό 580/7/5/2004 ερώτησης των Βουλευτών κυρίων Αντώνη Σκυλλάκου και Λιάνας Κανέλλη, σας ενημερώνoυμε ότι η παρατηρούμεvη καθυστέρηση στην εξόφληση των αμοιβών των εργαζομένων στο ΣΕΦ και στο ΟΑΚΑ δεν οφείλεται σε έλλειψη χρηματοδότησης των Σ.Ε.Φ. και Ο.Α.Κ.Α., αλλά πρoέκυψε από τη διαπίστωση ότι η υπoγραφείσα συλλογική σύμβαση εργασίας μεταξύ Διοικήσεως των ως άνω Νομικών Προσώπων και των εργαζομένων, δεν ήταν στο πλαίσιο της δοθείσας από τη Γ.Γ.Α. έγκρισης, η οποία όπως είναι φυσικό παρέχεται πάντα στα πλαίσια της εκάστοτε οικονομικής κυβερνητικής πολιτικής. Το ίδιο ισχύει και για την καταβολή των εργοδοτικών εισφορών, το ύφος των οποίων εξαρτάται άμεσα από το ύφος των χορηγούμενων αμοιβών.
      Ζητήθηκαν στoιχεία, τα οποία είναι υπό επεξεργασία, ενώ παράλληλα χορηγήθηκαν ήδη δύο προκαταβολές για την καταβολή έναντι μισθοδοσίας στους εργαζόμενους, έτσι ώστε ο διενεργούμενος έλεγχος να μην αποβαίνει εις βάρος της τρέχουσας οικονομικής τους κατάστασης.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      17. Στις με αριθμό 506/5-5-04 και 537/6-5-04 ερωτήσεις των Βουλευτών κυρίων Θάνου Μωραίτη και Χρήστου Αηδόνη δόθηκε με το υπ’ αριθμ. 2/24884/0022/18-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση των αρ. 506/5.5.04 και 537/6.5.04 ερωτήσεων, που κατατέθηκαν στη Βουλή των Ελλήνων από τους βουλευτές κ.κ. Θ. Μωραίτη και Χ. Αηδόνη αντίστοιχα, σας πληροφορούμε τα εξής:
      Για λόγους σεβασμού της ανεξαρτησίας της Εκκλησίας της Ελλάδος, κάθε φορά που επέρχονται αλλαγές στο θεσμικό πλαίσιο που διέπει τις αποδοχές των δημοσίων υπαλλήλων, ακολουθεί Κοινή Υπουργική Απόφαση των Υπουργών Οικονομίας και Οικονομικών, Εσωτερικών Δημόσιας Διοίκησης και Αποκέντρωσης και Εθνικής Παιδείας και Θρησκευμάτων, με την οποία επεκτείνονται οι ισχύουσες διατάξεις για τους δημοσίους υπαλλήλους και στους διαβαθμισμένους κληρικούς (Ν. 1505/84 και Ν. 2470/97).
      Έτσι, κατ΄ εξουσιοδότηση του άρθρου 21 του Ν.3205/2003 «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α, μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού. και Λιμενικού Σώματος και άλλες συναφείς διατάξεις» (ΦΕΚ 297/Α/23.12.2003), εξεδόθη η αριθμ. 2/3045/0022/2.1.2004 κ.υ.α. για την επέκταση των διατάξεων του ν.3205/2003 σε διαβαθμισμένους κληρικούς.
      Η διαβάθμιση των κληρικών, δηλαδή η αντιστοίχηση των κατηγοριών των κληρικών (Δ΄, Γ΄ κ.λ.π) με τις κατηγορίες των δημοσίων υπαλλήλων (ΥΕ, ΔΕ κ.λ.π) πραγματοποιείται από τη Δ/νση Εκκλησιαστικής Διοίκησης του Υπουργείου Εθνικής Παιδείας & Θρησκ/των κατόπιν σχετικής συνεννόησης με τα γνωμοδοτικά όργανα της Εκκλησίας της Ελλάδος. Το Υπουργείο μας ακολούθως προχωρεί στην έκδοση της Κ.Υ.Α. και δεν επεμβαίνει, φυσικά, στα ζητήματα διαβάθμισης παρά μόνο στα ζητήματα κατάταξης των κληρικών στο νέο μισθολόγιο.
      Επιπλέον, με την ανωτέρω απόφαση που επέκτεινε την εφαρμογή του νέου μισθολογίου στους ανωτέρω, αυξήθηκε το επίδομα ειδικού λειτουργήματος στους κληρικούς κατά 74 €, όπως και στους εκπαιδευτικούς της Α/θμιας και Β/θμιας εκπαίδευσης.
      Τέλος, σας πληροφορούμε ότι, η τυχόν ένταξη των κληρικών απευθείας στο Μισθολόγιο των Δημοσίων Υπαλλήλων ή η επέκταση των διατάξεων του μισθολογίου με κοινή υπουργική απόφαση, όπως γίνεται μέχρι σήμερα, δεν διαφοροποιούν την διαβάθμιση των κληρικών. 
      Ο Υφυπουργός
      ΠΕΤΡΟΣ ΔΟΥΚΑΣ»
      18. Στην με αριθμό 897/20-5-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4310/10-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι, στα πλαίσια της νέας πολιτικής δημόσιας τάξης που εφαρμόζουμε, λαμβάνοντας υπόψη και τα νέα δεδομένα της σημερινής κοινωνίας, προγραμματίζουμε τη λειτουργική και οργανωτική μετεξέλιξη των Σωμάτων Ασφαλείας σε ικανούς θεσμικούς οργανισμούς, ώστε αφοσιωμένοι στην υπηρεσία των πολιτών να είναι σε θέση να εκτελούν τα καθήκοντά τους.
      Συγκεκριμένα, μεταξύ άλλων, θεωρούμε πάρα πολύ σημαντική την ορθολογική κατανομή του έμψυχου δυναμικού της Ελληνικής Αστυνομίας στις διάφορες περιφέρειες της ελληνικής επικράτειας με γνώμονα τις πραγματικές ανάγκες και τις ιδιαιτερότητες της κάθε περιοχής, τον περιορισμό των αστυνομικών σε συναφείς με την ασφάλεια υπηρεσίες και την προσήλωσή τους στα, αστυνομικά τους καθήκοντα, την αναδιάρθρωση-αναδιοργάνωση των περιφερειακών αστυνομικών Υπηρεσιών, την περαιτέρω βελτίωση της υλικοτεχνικής υποδομής, τη θεωρητική και πρακτική εκπαίδευση του αστυνομικού προσωπικού και την περαιτέρω ενίσχυση του θεσμού των πεζών περιπολιών.
      Οι επιδιώξεις μας αυτές θα ενισχυθούν παράλληλα με συμπληρωματικές δράσεις και παράπλευρες ενέργειες όπως είναι η εξάλειψη των δυσλειτουργιών που σημειώθηκαν από την τριχοτόμηση του προσωπικού της Ελληνικής Αστυνομίας εξαιτίας της θεσμοθέτησης των ειδικών κατηγοριών προσωπικού, των συνοριακών φυλάκων και ειδικών φρουρών.
      Τέλος, πρέπει να επισημάνουμε ότι, για την επίτευξη των στόχων αυτών, αλλά και γενικότερα, για την επίλυση των προβλημάτων που αντιμετωπίζουν οι Υπηρεσίες και το προσωπικό της Αστυνομίας, στενή θα είναι η συνεργασία μας με τις συνδικαλιστικές ενώσεις του προσωπικού.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      19. Στην με αριθμό 926/20-5-04 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. 7017/4/4311/10-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Σχοιναράκη-Ηλιάκη, σας γνωρίζουμε ότι η αναφερόμενη περιοχή καλύπτεται από αυτοφυή άγρια χλωρίδα και στο σύνολό της χαρακτηρίζεται ως δασική έκταση, εμπίπτουσα στις προστατευτικές διατάξεις της δασικής νομοθεσίας και επομένως η προστασία της ανάγεται, κατά Kανόνα, στην αρμοδιότητα της Δασικής Υπηρεσίας Ηρακλείου.
      Πάντως, για τον περιορισμό των ζημιών που προκαλούνται σε αγροτικές καλλιέργειες της περιοχής Μοιρών, από την ανεξέλεγκτη βόσκηση, οι αρμόδιες Υπηρεσίες της Αστυνομικής Διεύθυνσης Ηρακλείου, μέσα στα πλαίσια των καθηκόντων τους, διενεργούν συνεχείς ελέγχους σε κτηνοτρόφους, για τη βεβαίωση αδικημάτων μη επιτήρησης των ποιμνίων τους κ.λ.π., εφαρμόζοντας σε κάθε περίπτωση την ισχύουσα νομοθεσία.
      Πέραν αυτών σας πληροφορούμε ότι, για την προστασία της υπαίθρου και του περιβάλλοντος, στο πρόγραμμα της Κυβέρνησης, όπως αυτό εκτέθηκε από τον Πρωθυπουργό στις προγραμματικές δηλώσεις, είναι η σύσταση Υπηρεσίας αγροτικής ασφάλειας στη θέση της παλιάς Αγροφυλακής.
      Τέλος στο Υπουργείο Αγροτικής Ανάπτυξης και Τροφίμων διαβιβάζουμε φωτοαντίγραφο της ερώτησης, προκειμένου να σας ενημερώσει για τα θέματα της αρμοδιότητάς του.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      20. Στην με αριθμό 1551/18-6-04 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου και Κων/νου Σπηλιόπουλου δόθηκε με το υπ’ αριθμ. Φ900α/4111/7283/30-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 1551/17-06-04 ερώτησης, που κατέθεσαν οι Βουλευτές κ.κ. Μιχάλης Καρχιμάκης, Βασίλης Οικονόμου και Κώστας Σπηλιόπουλος με θέμα την καταβολή πτητικού επιδόματος στο Σμχο (Ι) Σ. Τραχάνη, σας γνωρίζουμε τα ακόλουθα:
      Ο Σμήναρχος (Ι) Σ. Τραχάνης ανήκει στην κατηγορία των μονίμων εξ εφέδρων Αξιωματικών. Τέθηκε σε πτητική ενέργεια συμπληρώνοντας για το πρώτο εξάμηνο του έτους 2004, τριάντα ώρες πτήσεως ως χειριστής αεροσκάφους, σύμφωνα με τα προβλεπόμενα σχέδια του Γενικού Επιτελείου Αεροπορίας, διατηρεί δε την πτητική του ικανότητα σε Α/Φ C-130 της 112ΠΜ/356ΜΤΜ. Επομένως σύμφωνα με το Ν.Δ. 313/74, δικαιούται πτητικού επιδόματος.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      21. Στην με αριθμό 1516/16-6-04 ερώτηση του Βουλευτή κ. Ιωάννη Ιωαννίδη δόθηκε με το υπ’ αριθμ. Φ 900α/4107/7279/25-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 516/16-06-2004 ερώτησης, που κατέθεσε ο Βουλευτής κ. Ιωάννης Ιωαννίδης, με θέμα την εγκατάσταση σύγχρονων πυροσβεστικών (CL-415) και μεταφορικών (C-27J) αεροσκαφών στο Α/Δ «Μακεδονία» στη Θεσσαλονίκη, σας γνωρίζουμε ότι στην παρούσα φάση δεν υπάρχει επιχειρησιακός σχεδιασμός εκ μέρους της ΠΑ, για μόνιμη εγκατάσταση πυροσβεστικών Α/Φ CL-415 ή μεταφορικών Α/Φ C-27J στο Α/Δ «Μακεδονία».
      Ωστόσο, η ΠΑ στα πλαίσια επανεξέτασης του ζητήματος της επιχειρησιακής διαχείρισης των πτητικών της μέσων διερευνά τη δυνατότητα μόνιμης εγκατάστασης των ανωτέρω Α/Φ σε αεροδρόμια της Β. Ελλάδας και σύντομα θα υπάρξει σχετική απόφαση.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      22. Στις με αριθμό 1406/10-6-04, 1407/10-6-04 και 1411/10-6-04 ερωτήσεις των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 34335/30-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, και στα πλαίσια των αρμοδιοτήτων μας, σας πληροφορούμε ότι το ΥΠΕΣΔΔΑ επιχορήγησε το Δήμο Αξιούπολης από την ΣΑΤΑ έτους 2004 με τα ποσά των 60.000 €, για την αντιμετώπιση έκτακτων αναγκών από θεομηνίες και των 6.911 ,65€ για την επισκευή και συντήρηση σχoλικών κτιρίων.
      Ο Υφυπουργός
      Α. ΝΑΚΟΣ»
      23. Στις με αριθμό 1375/9-6-02, 1376/9-6-04, 1448/15-6-04 και 1449/15-6-04 ερωτήσεις του Βουλευτή κ. Απόστολου Φωτιάδη δόθηκε με το υπ’ αριθμ. ΓΠ/63763/1.7.04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 1375/9-6-2004, 1376/9-6-2004, 1448/15-6-2004 και 1449/15-6-2004 ερωτήσεις που κατατέθηκαν στη Βουλή από τον Βουλευτή κ. Α. . Φωτιάδη αναφορικά με την καταβολή των εφημεριών στο Γ.Ν. Αλεξανδρούπολης, σας γνωρίζουμε τα εξής:
      Με πρόσφατη Υπουργική Απόφαση του Υπουργείου Οικονομίας και Οικονομικών εγκρίθηκαν οι πρώτες συμπληρωματικές πιστώσεις ύψους 25.000.000 ευρώ για εφημερίες ιατρικού προσωπικού, καθώς και για υπερωρίες λοιπού προσωπικού (νοσηλευτικού, ειδικού επιστημονικού κ.α.) των Νοσηλευτικών Ιδρυμάτων της χώρας.
      Με την απόφαση με αρ. ΥΙ0α/ΓΠ 40045 του Υπουργείου Υγείας και Κοινωνικής Αλληλεγγύης εγκρίθηκε μεταξύ άλλων συμπληρωματική πίστωση ύψους 250.000 ευρώ για τις εφημερίες του ιατρικού προσωπικού του Γ.Ν. Αλεξανδρούπολης. .
      Ο Υπουργός
      Ν. ΚΑΚΛΑΜΑΝΗΣ»
      
    24. Στην με αριθμό 1694/23-6-04 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. Δ15/Γ/12607/15-7-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω σχετικής που κατέθεσε στη Βουλή ο Βουλευτής κ. Αντώνιος Καρπούζας, σας πληροφορούμε τα εξής, όσον αφορά αρμοδιότητες του Υπουργείου Ανάπτυξης:
     Κατά πάγια διεθνή πρακτική, αλλά και κατά το ισχύον Νομοθετικό και Ρυθμιστικό πλαίσιο, όπως αυτό έχει διαμορφωθεί από τους Νόμους 2773/1999 και 3175/2003 και την Οδηγία της Ευρωπαϊκής Ένωσης 54/2003/ΕΚ,η τιμή πώλησης της κιλοβατώρας πρέπει να αντανακλά το κόστος της.
     Κατά την ισχύουσα νομοθεσία, εξαιρέσεις μπορούν να γίνουν μόνο σε τιμολόγια που σχετίζονται με την παροχή Υπηρεσιών Δημοσίου Συμφέροντος όπως καθορίζονται στο Ν.2773/1999, άρθρο 28. Ενδεικτικά αναφέρεται το γεγονός ότι το τιμολόγιο που ισχύει για την Ηπειρωτική Χώρα εφαρμόζεται και για τα Νησιά, μολονότι το κόστος παραγωγής σε αυτά είναι πολύ υψηλότερο. Επίσης έχουν θεσμοθετηθεί ειδικά τιμολόγια για κατηγορίες πελατών ηλεκτρικής ενέργειας που χρήζουν ιδιαίτερης μεταχείρισης (π.χ. αγρότες, πολύτεκνοι κλπ.)
     Στις πιο πάνω διατάξεις, δεν μπορεί να ενταχθούν τιμολόγια που ηλεκτροδοτούν χώρους αθλητικών δραστηριοτήτων και συνεπώς δεν προβλέπονται ειδικές ευνοϊκές τιμολογιακές ρυθμίσεις για τις εγκαταστάσεις αυτές. Η ηλεκτρική ενέργεια που χορηγείται σε όλα τα Αθλητικά Κέντρα της Χώρας όπως και σε όλες τις συναφείς δραστηριότητες (γυμναστήρια, κολυμβητήρια, στάδια, λοιποί αθλητικοί χώροι), τιμολογείται με τα τιμολόγια Γενικής Χρήσης.
     Σας επισυνάπτουμε το υπ΄ αριθ. Γ.ΔΝΣ/2097/9-7-2004 έγγραφο της ΔΕΗ.
     Τέλος σας γνωρίζουμε ότι για τη μείωση του κόστους του πετρελαίου θέρμανσης αρμόδιο να σας απαντήσει είναι το Υπουργείο Οικονομίας και Οικονομικών ενώ για τη μείωση των λειτουργικών δαπανών των αθλητικών κέντρων το Υπουργείο Πολιτισμού προς τα οποία και αποστέλλεται η εν λόγω ερώτηση.
     Ο Υφυπουργός
     ΓΙΩΡΓΟΣ ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
    25. Στην με αριθμό 1597/21-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 173/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή για το θιγόμενο θέμα στη σχετική ερώτηση τα εξής:
     Για την επίλυση των αντιπλημμυρικών προβλημάτων Ανατολικής Αττικής προκειμένου η περιοχή αυτή καθώς και το θαλάσσιο περιβάλλον να προστατευτούν από τα όμβρια ύδατα, είχε ενταχθεί από την ΕΥΔΑΠ κατά το έτος 1999, η εκπόνηση μελετών για τη διευθέτηση των ρεμάτων Ερασίνου και Ραφήνας, τα οποία προβλέπονται ως βασικοί συλλεκτήρες των ομβρίων της λεκάνης απορροής του Κεντρικού Τμήματος Ανατολικής Αττικής που εκτείνεται νότια του νέου Αεροδρομίου Σπάτων καθώς και του Βορείου τμήματος αυτής αντίστοιχα.
     Η εκπόνηση των παραπάνω μελετών κατά το ίδιο έτος 1999 διακόπηκε λόγω της μεταβίβασης αρμοδιοτήτων της ΕΥΔΑΠ προς το ΥΠΕΧΩΔΕ, το οποίο είναι αρμόδιο για τη συνέχιση των υπόψη μελετών.
     Κατόπιν τούτου δρομολογούμε ήδη τις διαδικασίες για τη συνέχιση της μελέτης διαχείρισης των ομβρίων υδάτων του Αεροδρομίου μέσω του ρέματος Ερασίνου στη θάλασσα, έχει συνταχθεί η Οριστική Μελέτη στα πλαίσια των έργων της Αττικής Οδού» που αφορά το τμήμα ανάντη της Αττικής Οδού και το τμήμα κατάντη μέχρι το νότιο άκρο του Αεροδρομίου των Σπάτων καθώς επίσης έχει προκηρυχθεί η ανάθεση νέας μελέτης για τη διευθέτηση των ομβρίων μέσω του ρέματος της Ραφήνας.
     Στα πλαίσια των μελετών θα γίνει έλεγχος της ποιότητας των ομβρίων τα οποία απορρέουν από τις αντίστοιχες εγκαταστάσεις του αεροδρομίου και εφόσον διαπιστωθεί ότι αυτά είναι ρυπογόνα θα εξεταστεί ο τρόπος επίλυσης του προβλήματος.
     Για τα λοιπά αναφερόμενα θέματα στην υπόψη Ερώτηση αρμόδιο να απαντήσει είναι το συνερωτώμενο Υπουργείο.
     Ο Υπουργός
     Γ. ΣΟΥΦΛΙΑΣ»
    26. Στην με αριθμό 1672/23-6-04 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. 178/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι σύμφωνα με τα στοιχεία της αρμόδιας Υπηρεσίας Προγραμματισμού και Μελέτης της ΕΥΔΕ Αεροδρομίων Νοτίου Ελλάδος τα εξής:
     1. Η Τεχνική Μελέτη του έργου «Νέο κτίριο Αεροσταθμού και διαμόρφωση περιβάλλοντα χώρου στο Αεροδρόμιο Ανδραβίδας» απεστάλη στις 16.6.2004 από την Υπηρεσία Πολιτικής Αεροπορίας στην Ειδική Υπηρεσία Δημοσίων Έργων Αεροδρομίων Νοτίου Ελλάδος (ΕΥΔΕ/ Α/Δ Ν.Ε).
     2. Εκκρεμεί η έκδοση περιβαλλοντικών όρων, λόγω εμπλοκής με το ΓΕΑ στο θέμα οδού προσπέλασης προς το αεροδρόμιο.
     3. Ήδη ελέγχονται τα στοιχεία της μελέτης και συντάσσονται τα τεύχη δημοπράτησης.
     4. Επιπρόσθετα έχει όμως κατατεθεί προσφυγή κατοίκων της περιοχής στο Συμβούλιο Επικρατείας για απαλλοτριωμένο χώρο αεροδρομίου, που έχει διατεθεί από το ΓΕΑ στην ΥΠΑ, η οποία θα εκδικασθεί τον Οκτώβριο του 2004.
     5. Για να καταστεί δυνατή η δημοπράτηση του έργου έχουμε ζητήσει από το Υπουργείο Οικονομίας και Οικονομικών την ένταξη σχετικού ενάριθμου έργου στο Π.Δ.Ε.
     Ο Υπουργός
     Γ. ΣΟΥΦΛΙΑΣ»
     27. Στην με αριθμό 2371/22-7-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 1094/16-8-04 έγγραφο από τον Υφυπουργό Τουρισμού η ακόλουθη απάντηση:
     «Αναφορικά με την παραπάνω ερώτηση του Βουλευτή κ. Στρατάκη σας γνωρίζουμε τα ακόλουθα:
     Το ακίνητο εμβαδού 1000μ2 επί του οποίου βρίσκεται το κτίριο των γραφείων του ΕΟΤ εμβαδού 207μ2 στο Ηράκλειο παρεχωρήθη στον Ε.Ο.Τ. από το ελληνικό Δημόσιο κατά πλήρη κυριότητα (ΦΕΚ 84/Α/5.6.72) με σκοπό την ανέγερση τουριστικού περιπτέρου, δημιουργία parking και λοιπών έργων διαμόρφωσης του χώρου, μετεγράφη δε στο Υποθηκοφυλακείο Ηρακλείου με αύξοντα αριθμό μεταγραφής 146088/ τόμος 1365).
     Με τον Ν.2636/98 (ΦΕΚ 198/Α/27.8.98) συστάθηκε η Ανώνυμη Εταιρία για την διαχείριση της περιουσίας του ΕΟΤ (ΕΤΑ ΑΕ) η οποία έχει σκοπό την διοίκηση, διαχείριση και εκμετάλλευση των ακινήτων που ανήκουν στον ΕΟΤ. Επειδή το ακίνητο που αναφέρεται στην ερώτηση κάλυπτε τις ανάγκες της περιφερειακής Διεύθυνσης Κρήτης του ΕΟΤ , παρέμεινε στην πλήρη κυριότητα του ΕΟΤ. Σύμφωνα όμως με το άρθρο 29 του Ν.2636/98, με προεδρικό διάταγμα που θα εκδιδόταν, θα μεταβιβάζονταν οι αρμοδιότητες των περιφερειακών διευθύνσεων του ΕΟΤ στις Περιφέρειες και οι υπάλληλοι του ΕΟΤ που υπηρετούσαν στις διευθύνσεις αυτές θα θεωρούνταν αποσπασμένοι στην περιφέρεια μέχρις ότου μεταταγούν.
     Με το Π.Δ. 313/2001 (ΦΕΚ 211/Α/25.9.2001) μεταβιβάσθηκαν οι αρμοδιότητες από τον ΕΟΤ στις Περιφέρειες. Επομένως, οι υπάλληλοι του ΕΟΤ που υπηρετούσαν στην περιφερειακή Δ/νση Κρήτης θεωρήθηκαν κατά την έννοια του άρθρου 29 του Ν. 2636/98 αποσπασμένοι υπάλληλοι στην Περιφέρεια Κρήτης και μεταφέρθηκαν σταδιακά από τα γραφεία του ΕΟΤ σε άλλα γραφεία της Περιφέρειας, εκκενώνοντας το συγκεκριμένο ακίνητο.
     Με την επανασύσταση του Υπουργείου Τουρισμού, (Π.Δ. 122/2004, ΦΕΚ 85/Α/17.3.2004) και ενόψει της ανασυγκρότησης του ΕΟΤ και των περιφερειακών του Διευθύνσεων, είναι προφανές ότι το συγκεκριμένο ακίνητο του ΕΟΤ θα επαναχρησιμοποιηθεί άμεσα σαν κτίριο γραφείων για την εξυπηρέτηση των αναγκών της περιφερειακής Διεύθυνσης ΕΟΤ Κρήτης και σαν γραφείο Πληροφοριών του ΕΟΤ, με σκοπό την αποτελεσματική εξυπηρέτηση τόσο των τουριστών, όσο και των πολιτών του νησιού.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»)
      
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
    Πρώτη είναι η με αριθμό 265/13-9-2004 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Άννας Διαμαντοπούλου προς τον Υπουργό Εθνικής Άμυνας, σχετικά με την πρόσφατη αεροπορική τραγωδία από την πτώση του Σινούκ, τον καταλογισμό ευθυνών κλπ.
      Η επίκαιρη ερώτηση της κ. Διαμαντοπούλου έχει ως εξής: «Η Αεροπορική τραγωδία από την πτώση του Σινούκ (που θεωρείται από τα πλέον αξιόπιστα πτητικά μέσα) προκάλεσε οδύνη και σοκ στον απανταχού Ελληνισμό και στις Ορθόδοξες Εκκλησίες. Σε μια στιγμή, χάθηκαν δεκαεπτά άνθρωποι, μεταξύ των οποίων ο Πατριάρχης Αλεξανδρείας και πάσης Αφρικής Πέτρος, Ιεράρχες και στελέχη του Πατριαρχείου που τον συνόδευαν, καθώς και στελέχη των Ενόπλων μας Δυνάμεων, που τελούσαν σε διατεταγμένη υπηρεσία. 
      Η Κυβέρνηση δια στόματος Πρωθυπουργού, ήδη απέκλεισε τις πολιτικές ευθύνες για το συμβάν, και ακαριαία ζητήθηκε η παραίτηση του Αρχηγού του Γενικού Επιτελείου Αεροπορίας, όταν είκοσι τέσσερις και πλέον ώρες μετά την τραγωδία δεν είχε γίνει η παραμικρή δήλωση για τα αίτια ή έστω τις συνθήκες υπό τις οποίες αυτή έλαβε χώρα. 
      Αναμένουμε πόρισμα εμπειρογνωμόνων όπου θα πρέπει να τεκμηριώνονται τα αίτια της πτώσης, αλλά ένα τέτοιας τραγικότητας γεγονός θέτει καίρια ζητήματα συντονισμού της πολιτικής και στρατιωτικής ηγεσίας, των στρατιωτικών και πολιτικών υπηρεσιών (Επιτελεία, ΥΠΑ κλπ.), που τίθενται σε αμφισβήτηση μετά από τις συγκεχυμένες ανακοινώσεις και το κενό πληροφόρησης. 
      Ερωτάται ο κύριος Υπουργός Εθνικής Άμυνας:
      Α. Ποιοι είναι οι λόγοι για την απολύτως ανεξήγητη καθυστέρηση για την επιχείρηση διάσωσης; Πως είναι δυνατόν επί τρεις ώρες να μην γνωρίζει κανείς που βρίσκεται ένα στρατιωτικό αεροσκάφος που πραγματοποιεί διατεταγμένη πτήση; Ποιοί είχαν την ευθύνη του ελέγχου και παρακολούθησης της συγκεκριμένης πτήσης, και ποιές οι συγκεκριμένες ενέργειες τους για την πραγματοποίηση μιας ασφαλούς πτήσης; 
      Β. Ποιος απεφάσισε τη διάθεση και κίνηση του ελικοπτέρου για την συγκεκριμένη πτήση, στην οποία θα επέβαινε ο Πατριάρχης Αλεξανδρείας και η συνοδεία του για προγραμματισμένη επίσκεψη στο Άγιο Όρος; Ήταν ενήμερη η πολιτική ή στρατιωτική ηγεσία για τις συγκεκριμένες κινήσεις του Πατριάρχη; Ακολουθήθηκαν όλοι οι κανόνες για τις αποκαλούμενες VIP πτήσεις;
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υπουργός Εθνικής Άμυνας κ. Σπηλιωτόπουλος.
    ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρίες και κύριοι συνάδελφοι, εκφράζουμε για άλλη μία φορά τη θλίψη μας για το τραγικό αυτό γεγονός που βύθισε σε πένθος τον Ελληνισμό και την Ορθοδοξία. Αυτός ο Ελληνισμός, ο Ελληνικός λαός, η ελληνορθόδοξη κοινότητα αναμένουν από όλους μας να αντιμετωπίσουμε το θέμα αυτό με την προσήκουσα σοβαρότητα και τον προσήκοντα σεβασμό. 
    Τα κρούσματα της πολιτικής τυμβωρυχίας που δυστυχώς ήσαν πολλά, είναι απαράδεκτα. Ο πολιτικός κόσμος της χώρας είναι υψηλού επιπέδου, ξέρει να φέρεται και στην πλειοψηφία του συμπεριφέρεται σοβαρά. Η μόνη παρατήρηση που μπορώ να κάνω τη στιγμή αυτή είναι ότι η αναζήτηση των ευθυνών είναι στόχος όλων μας. Και αυτό γίνεται. Και εμείς ψάχνουμε, ερευνούμε προς πολλές κατευθύνσεις. 
    Δύο είναι οι κύριες κατευθύνσεις προς τις οποίες κινούμεθα. 
    Η μία είναι η διερεύνηση του ατυχήματος για την οποία συνεστήθη ήδη από την πρώτη μέρα επιτροπή διερευνήσεως με εμπειρογνώμονες της Υπηρεσίας Πολιτικής Αεροπορίας, της Διεθνούς Επιτροπής Ασφάλειας Πτήσεων, της Πολεμικής Αεροπορίας και της Αεροπορίας Στρατού. Η επιτροπή συνεστήθη, βάσει πάγιας διαταγής που προβλέπει τη διερεύνηση των ατυχημάτων. 
    Η δεύτερη κατεύθυνση προς την οποία κινούμεθα, είναι ο καταλογισμός των ευθυνών, για τις απαράδεκτες καθυστερήσεις από τη στιγμή κατά την οποία έγινε το ατύχημα μέχρις ότου ενημερωθεί η πολιτική ηγεσία του Υπουργείου Εθνικής Άμυνας, που είχε την άμεση δυνατότητα να αντιδράσει και στη συνέχεια η Κυβέρνηση. 
    Ήδη από τις πρώτες ώρες, με την ανάγνωση των ημερολογίων από όλες τις υπηρεσίες που ενεπλάκησαν, εντοπίστηκαν οι πρώτες ευθύνες και είχαμε τα γνωστά αποτελέσματα όσον αφορά την ηγεσία της Πολεμικής Αεροπορίας. Και για να μην θεωρηθεί ότι συνήθως ένας, δύο ή τρεις είναι αυτοί που πληρώνουν τις ευθύνες των άλλων, έχουμε διατάξει ένορκη διοικητική εξέταση για να εξετάσουμε όλο το φάσμα, όλη την αλυσίδα των εμπλεκομένων στη μοιραία αυτή πτήση και οι ευθύνες θα αποδοθούν σε οποιονδήποτε φέρει τις ευθύνες αυτές και δεν έπραξε τα καθήκοντά του, όπως οι διαταγές και οι κανονισμοί απαιτούν.
    Στο τέλος της άλλης εβδομάδας αυτή η ένορκη διοικητική εξέταση θα είναι έτοιμη και θα ενημερώσουμε το Κοινοβούλιο και τον ελληνικό λαό για την υπόθεση αυτή, όσον αφορά την καθυστέρηση ενημέρωσης της ηγεσίας. Οι άλλες υποθέσεις, οι τεχνικές υποθέσεις του ατυχήματος, τα αίτια, οι συντελέσασες αιτίες, η πρωτεύουσα αιτία, όλα αυτά τα πράγματα είναι υπόθεση της επιτροπής διερευνήσεως που θα εκδώσει το πόρισμα και ουδεμία εικασία επιτρέπεται πριν από την έκδοση του πορίσματος αυτού.
    Ήδη στο ωκεανογραφικό σκάφος του  Εθνικού Κέντρου Θαλασσίων Ερευνών επιβαίνει επιστημονική ομάδα που διερευνά το βυθό και επίσης επιβαίνει ο Γενικός Γραμματέας του Υπουργείου Ανάπτυξης στο οποίο υπάγεται το σκάφος, επιτελείς από το Υπουργείο Εθνικής Άμυνας και ο Στρατιωτικός Εισαγγελέας Θεσσαλονίκης. Το υλικό που ανασύρεται είναι προανακριτικό υλικό, παραδίδεται κατευθείαν στον εισαγγελέα και θα αναμένουμε την έκβαση του πορίσματος για να δούμε τελικά σε τι οφείλεται αυτή η πτώση του ελικοπτέρου.
    Θέλουμε να διαβεβαιώσουμε για πολλοστή φορά ότι τα αίτια του ατυχήματος και οι υπεύθυνοι θα αποκαλυφθούν και θα τηρηθούν οι νόμοι του κράτους και οι διαταγές και οι κανονισμοί της υπηρεσίας. Δεν πρόκειται να απαλλαγεί ή να αποκρυβεί κανένας. Και θα παρακαλούσα πάρα πολύ, ειδικά την Αξιωματική Αντιπολίτευση, σ΄ αυτές τις περιπτώσεις είναι ανάγκη να επιδειχθεί ιδιαίτερη σοβαρότητα και να μην χρησιμοποιείται ένα τέτοιο τραγικό συμβάν για μικροκομματικά οφέλη. 
	Είναι αδιανόητο, είναι απαράδεκτο, προσβάλλει όχι μόνο την ουσία της πολιτικής, αλλά και τον πολιτικό κόσμο της Ελλάδας, ο οποίος είναι σοβαρός, δημοκρατικός και ιδιαίτερα ευαίσθητος σε τέτοιες περιπτώσεις.
	Ευχαριστώ.
	(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ ( Άννα Μπενάκη - Ψαρούδα): Η κ. Διαμαντοπούλου έχει το λόγο.
	ΑΝΝΑ ΔΙΑΜΑΝΤΟΠΟΥΛΟΥ: Συνέβη ένα ιδιαίτερα τραγικό γεγονός για το οποίο όλοι εκφράσαμε την οδύνη μας, αλλά είναι σαφές ότι στη δημοκρατία μετά από ένα τέτοιο γεγονός απαιτείται έλεγχος και κριτική και υποβαθμίζει τη δημοκρατία και τη λειτουργία της δημοκρατίας όποιος δεν το αποδέχεται και το αρνείται.
	Ο κύριος Υπουργός δεν απάντησε σε καμία από τις ερωτήσεις μου. Τον ευχαριστώ πολύ για την ενημέρωση που έκανε στη Βουλή για τη δρομολόγηση των ερευνών, αλλά η ερώτηση δεν είχε κανένα τέτοιο περιεχόμενο.
	Θα ήθελα, λοιπόν, να αναφερθώ σε τρία ζητήματα. Και τα τρία είναι πολιτικού περιεχομένου και αφορούν τη διαχείριση της κρίσης.
	Το πρώτο θέμα είναι το ζήτημα της ευθύνης και της ευαισθησίας. Ο κύριος Υπουργός είπε ότι δεν συμπαθεί τη λέξη «εξουσία». Φαίνεται ότι δεν συμπαθεί και τη λέξη «ευθύνη», γιατί η Κυβέρνηση έχει εξουσία επειδή έχει ευθύνη.
	Πώς αντιμετωπίστηκε το θέμα των ευθυνών: 
	Πρώτον απεδόθησαν ευθύνες στην προηγούμενη κυβέρνηση. 
      Δεύτερον απεδόθησαν ευθύνες στα στελέχη του ΠΑΣΟΚ για το χειρισμό του ελέγχου και της κριτικής. 
      Τρίτον απεδόθησαν επιλεκτικά ευθύνες στη στρατιωτική ηγεσία, χωρίς να αναλυθούν τα αίτια, σε ποιον ανήκαν ποιες ευθύνες. Τα επτά ερωτήματα που έθεσε χθες ο απερχόμενος Αρχηγός της Αεροπορίας δεν είναι εύκολο να απαντηθούν.
      Τέταρτον ευθύνες θα αποδοθούν στις υπηρεσίες και στους υπηρεσιακούς παράγοντες. Η μόνη που δεν είχε ευθύνες ήταν η Κυβέρνηση, η οποία από μόνη της επέλεξε τον τίτλο της ανεύθυνης Κυβέρνησης.
      Το δεύτερο θέμα που θέλω να θέσω είναι το θέμα των Ενόπλων Δυνάμεων.
      Κύριε Υπουργέ, η ανάγκη υπεράσπισης του εαυτού σας αλλά και της Κυβέρνησης αποδείχτηκε ισχυρότερη από την ανάγκη προστασίας των Ενόπλων Δυνάμεων. Σας υπενθυμίζω έκφραση Υπουργού της Κυβέρνησής σας για το χάλι των Ενόπλων Δυνάμεων σε μέσο μαζικής ενημέρωσης. Αυτόν τον Στρατό που δύο μήνες πριν εσείς τον αποκαλούσατε σαν έναν από τους καλύτερους στρατούς της Ευρώπης και του ΝΑΤΟ, δεν διστάσατε δια των περιγραφών σας να τον απαξιώσετε, δεν διστάσατε να τον παρουσιάσετε ως άντρο διαφθοράς και δια των πράξεών σας σε ελάχιστο χρόνο να αποδιοργανώσετε υπηρεσίες του με μετακινήσεις στελεχών χωρίς συγκεκριμένα κριτήρια και αξιοκρατικές διαδικασίες.
      Κύριε Υπουργέ, οι Ένοπλες Δυνάμεις προστατεύουν τη χώρα και η Κυβέρνηση οφείλει να υπερασπίζεται τις Ένοπλες Δυνάμεις της χώρας, ιδιαίτερα ο Υπουργός Εθνικής Άμυνας.
      Το τρίτο θέμα είναι η κρίση. Μια Κυβέρνηση στην πορεία της και κατά τη διάρκεια της θητείας της αντιμετωπίζει πολλές κρίσεις και κρίνεται από το λαό για τον τρόπο με τον οποίο συμπεριφέρεται. Αντιμετώπιση κρίσης σημαίνει σχεδιασμός. Δεν μου απαντήσατε στοιχειωδώς, κύριε Υπουργέ, ποιος σχεδίασε την υποδοχή και τη φιλοξενία ενός Αρχηγού κράτους. Μία κρίση κρίνεται από το συντονισμό. Δεν σας φταίει το ΠΑΣΟΚ, κύριε Υπουργέ, που πέντε Υπουργοί δεν μπορέσατε να συντονιστείτε. 
      Θα ήθελα να σας ρωτήσω, γιατί βγαίνουν οι Υπουργοί, όπως της Εργασίας και της Υγείας, να υπερασπιστούν ή να αιτιολογήσουν την υπόθεση και όχι ο Υπουργός Μεταφορών, ο οποίος είχε την ευθύνη της Πολιτικής Αεροπορίας και ο οποίος δεν έχει πει κουβέντα ή ο Υπουργός Εμπορικής Ναυτιλίας; Ποιος ήταν ο συντονισμός της Κυβέρνησης την ώρα της κρίσης, όταν όλοι οι Υπουργοί ήσασταν μαζεμένοι στη Θεσσαλονίκη; Μια Κυβέρνηση κρίνεται από τη δρομολόγηση με αντικειμενικό τρόπο της ανεύρεσης των ευθυνών. Μας εξηγήσατε και βεβαίως είμαι απολύτως καλόπιστη για να δούμε το τελικό πόρισμα. Τελικά μια Κυβέρνηση κρίνεται από το να προτείνει συγκεκριμένες λύσεις για να μην επαναληφθούν γεγονότα σαν και αυτά. Τίποτα από τα παραπάνω δεν συνέβη, γι’ αυτό, κύριε Υπουργέ, η Κυβέρνησή σας αποδείχτηκε ανίκανη να αντιμετωπίσει την πρώτη κρίση της θητείας της. 
      ΠΡΟΕΔΡΟΣ ( Άννα Μπενάκη - Ψαρούδα): Ο Υπουργός Εθνικής Άμυνας έχει το λόγο.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρίες και κύριοι συνάδελφοι, είναι διαπιστωμένο ότι η Κυβέρνηση από την ώρα της κινητοποίησής της και μετά έδρασε άμεσα και αποτελεσματικά.
      Δεν θέλω να κάνω συγκρίσεις μέσα στο Κοινοβούλιο για το τι γινόταν στο παρελθόν σε παρόμοιες περιπτώσεις, όπου ψάχναμε να βρούμε το C130 στο βουνό ή άλλα ατυχήματα που κάναμε έξι μήνες για να τα βρούμε. Γι’ αυτά, όμως, θα υπάρχει συνέχεια γιατί θα έρθουν στοιχεία στο φως της δημοσιότητας όσον αφορά το με τι συστήματα θα έπρεπε να είχαν ήδη από χρόνια εφοδιαστεί τα ιπτάμενα και πλωτά μέσα των Ενόπλων Δυνάμεων, για να αντιμετωπίζονται τέτοιες περιπτώσεις. Ούτε θέλω να αναλύσω τώρα εδώ τους εκατόν πενήντα νεκρούς της προηγούμενης δεκαετίας.
      Αυτό που θέλω να πω είναι ότι η Κυβέρνηση από την ώρα που ενημερώθηκε κινητοποιήθηκε άμεσα και αποτελεσματικά και όλοι έχουν να το λένε αυτό. Δεν θα το πω εγώ, θα μας το πουν άλλοι. Ας μας το πουν οι συγγενείς των θυμάτων. Αυτό που έχω να επισημάνω είναι ότι βάσει της ερωτήσεώς σας, κυρία συνάδελφε, η διάθεση του ελικοπτέρου VIP έγινε σύμφωνα με μία τυποποιημένη, πάγια διαδικασία του Γενικού Επιτελείου Εθνικής Άμυνας, η οποία περιγράφει με ποιο τρόπο έρχεται το αίτημα, πώς και πού διοχετεύεται , ποιοι ενημερώνονται και πώς υλοποιείται το αίτημα αυτό. Υπάρχουν πάγιες διαταγές, έχουν τηρηθεί κατά γράμμα και αυτό είναι ελέγξιμο από οποιονδήποτε. 
      Όσον αφορά τα εφτά ερωτήματα που έθεσε ο Αρχηγός της Αεροπορίας, θέλω να πω ότι ουδείς τον κατηγόρησε ότι ευθύνεται για την πτώση του ελικοπτέρου. Γιατί σκοπίμως μετατίθενται οι ευθύνες της ηγεσίας από αυτές που της ανήκουν, δηλαδή, από την αδυναμία εφαρμογής των διαταγών και των κανονισμών για την έγκαιρη έναρξη της έρευνας και διάσωσης και την έγκαιρη ενημέρωση της ηγεσίας; Αυτά δεν έχουν σχέση με αυτά που είπε στην ημερήσια διαταγή του. Εάν, λοιπόν, σκοπίμως προσπαθούμε να μεταφέρουμε το πρόβλημα, αντιλαμβάνεστε ότι κάτι υπάρχει πίσω απ’ αυτό.
       Δεν δέχομαι με τίποτα, κυρία συνάδελφε, τον όρο που χρησιμοποιήσατε, ότι οι ‘Ενοπλες Δυνάμεις είναι ανίκανες ή –όπως το είπατε εσείς- είναι άντρο διαφθοράς. Αλλού να αναζητήσετε το άντρο της διαφθοράς, όχι στις ‘Ενοπλες Δυνάμεις. Το άντρο διαφθοράς είναι γνωστό πού υπάρχει. Οι προεκτάσεις του άντρου της διαφθοράς, των διασυνδέσεων και της διαπλοκής,  όλες αυτές τις ημέρες ήταν ορατές.
      Αυτό που θέλουμε εμείς, ως Κυβέρνηση είναι να αντιμετωπίσουμε αποτελεσματικά, μέχρι τέλους την υπόθεση αυτή. Θα τα φέρουμε όλα στο φως. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Όσον αφορά τις πολιτικές ευθύνες μη βιάζεστε, διότι αν δεν δούμε τα πορίσματα και αν δεν εξεταστούν όλα εκείνα τα στοιχεία τα οποία συνετέλεσαν στο ατύχημα δεν μπορούμε να λέμε τίποτα με σιγουριά. Γιατί ξέρετε, ένα αεροπορικό ατύχημα δεν είναι ότι απλά συνέβη κάτι στον αέρα και είχαμε αυτό το ατύχημα. Υπάρχει βέβαια η πρωτεύουσα αιτία, αλλά υπάρχουν και οι συντελέσασες αιτίες του ατυχήματος οι οποίες και αυτές ερευνούνται. Και αυτές οι αιτίες δεν είναι απαραίτητα μέσα στις ‘Ενοπλες Δυνάμεις. Είναι έξω από τις ‘Ενοπλες Δυνάμεις. 
      Θα πρέπει κάποτε να καταλάβουμε ότι όταν προμηθευόμαστε εξοπλιστικό υλικό δεν είναι μόνο το τι θα κοστίσει το υλικό αυτό και πόσο για να το φέρουμε και να το εγκαταστήσουμε στις Ένοπλες Δυνάμεις. Είναι πώς θα υποστηρίξουμε το υλικό αυτό. Και ο εκλιπών συγκυβερνήτης το είχε αναφέρει. Αλλά οι προηγούμενες κυβερνήσεις το μόνο που έκαναν ήταν να εξοπλίζονται συνέχεια, να αγοράζουν δηλαδή το υλικό και να μη διαθέτουν χρήματα για την υποδομή των μονάδων και για την αύξηση του προσωπικού, ούτε να διαθέτουν τον απαραίτητο προγραμματισμό, ώστε να πουν ότι έρχεται ένα υλικό και θα πρέπει έγκαιρα να έχουμε το προσωπικό εδώ για να το υποδεχτεί και να το χρησιμοποιήσει. 
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, σας παρακαλώ ολοκληρώστε.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Τελειώνω, κυρία Πρόεδρε,
      ΠΡΟΕΔΡΟΣ (Άννα Μπενάκη-Ψαρούδα): Έχετε υπερβεί το χρόνο, γι’ αυτό σας το λέω.
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Είναι πολύ σοβαρό το θέμα, κυρία Πρόεδρε. Θα πω δυο λόγια και θα κλείσω. 
      ΠΡΟΕΔΡΟΣ (Άννα Μπενάκη-Ψαρούδα): Συμφωνώ ότι είναι πολύ σοβαρό το θέμα αλλά η διαδικασία δεν προσφέρεται για αντίλογο με την κυρία Διαμαντοπούλου. Σε μία επερώτηση μπορούν όλα αυτά να αναπτυχθούν πάρα πολύ. 
      ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα κλείσω λέγοντας ότι όλα αυτά.
      ΑΝΝΑ ΔΙΑΜΑΝΤΟΠΟΥΛΟΥ: Ο κύριος Υπουργός χρησιμοποίησε τέσσερις φορές χρόνο παραπάνω και εγώ δεν έχω την ευχέρεια αυτή. 
      ΠΡΟΕΔΡΟΣ (Άννα Μπενάκη-Ψαρούδα): Όχι, υπήρξε απόλυτη δικαιοσύνη στη χρήση του χρόνου μέχρις στιγμής κ. Διαμαντοπούλου και στον Υπουργό και σε εσάς. Τώρα, είδατε ότι επενέβην και ο κύριος Υπουργός τελειώνει.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κυρία Πρόεδρε, κυρίες και κύριοι συνάδελφοι, θα μας δοθεί η ευκαιρία, γιατί πραγματικά είναι ανάγκη να έρθουμε εδώ στο Κοινοβούλιο να συζητήσουμε το θέμα των Ενόπλων Δυνάμεων, της ασφάλειας γενικά υπό την οποία εργάζεται το προσωπικό πτήσεως και εδάφους, να δούμε το θέμα των εξοπλισμών …
     ΑΝΝΑ ΔΙΑΜΑΝΤΟΠΟΥΛΟΥ: Το οποίο μειώσατε προφορικά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Συγγνώμη. Ποιο μειώσαμε;
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, παρακαλώ ολοκληρώστε. 
     ΑΝΝΑ ΔΙΑΜΑΝΤΟΠΟΥΛΟΥ: Τις δαπάνες για τους εξοπλισμούς.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Οι δαπάνες των εξοπλισμών, κυρία συνάδελφε, έχουν μειωθεί πραγματικά, διότι υπάρχει το ΕΜΠΑΕ…
      ΑΝΝΑ ΔΙΑΜΑΝΤΟΠΟΥΛΟΥ: Υπάρχει απόφαση του ΚΥΣΕΑ, κύριε Υπουργέ; 
     ΠΡΟΕΔΡΟΣ (Άννα Μπενάκη-Ψαρούδα): Κυρία Διαμαντοπούλου, η διαδικασία δεν προσφέρεται για διάλογο. 
     Παρακαλώ, ολοκληρώστε, κύριε Υπουργέ. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Θα έρθει και η απόφαση του ΚΥΣΕΑ, γιατί τώρα στην πράξη αναθεωρούμε όλα τα προηγούμενα. 
     Τέλος –επιτρέψτε μου, μισό λεπτό ακριβώς, κυρία Πρόεδρε- θα ήθελα να πω…
     ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, είναι μεγάλη η ανοχή. Παρακαλώ όχι παραπάνω από μισό λεπτό. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Αφού δεν έχω την ανοχή σας, ας έχω την αντοχή σας. Παρακαλώ μόνο μισό λεπτό. 
     Θα ήθελα να καταλήξω λέγοντας ότι οι Ένοπλες Δυνάμεις είναι ένας χώρος ιδιαίτερης επικινδυνότητας. Ξέρουμε ότι οι δραστηριότητες είναι τέτοιες. Αυτό που χρειάζονται οι Ένοπλες Δυνάμεις δεν είναι μόνο οι εξοπλισμοί. Χρειάζεται να εφαρμοστούν οι νόμοι και οι κανονισμοί λειτουργίας των Ενόπλων Δυνάμεων. Εκεί είναι η ασφάλεια. Γιατί και με το πιο μοντέρνο σύστημα να εξοπλιστούμε, εάν δεν γίνει σωστή αξιοποίηση και λειτουργία του συστήματος, προβλήματα θα υπάρχουν. 
     Όσον αφορά δε τους νόμους, το άρθρο 45 του Συντάγματος είναι σαφέστατο: Η Κυβέρνηση διοικεί τις Ένοπλες Δυνάμεις, όπως ο νόμος ορίζει. Και οι νόμοι εφαρμόζονται μέχρι κεραίας, πράγμα το οποίο, όπως είπαμε προηγουμένως είναι και ελέγξιμο. Βεβαίως όπου υπάρξει παρανομία ή παραβίαση διαταγών, εδώ είμαστε. Υπάρχει ιεραρχία, ηγεσία. Θα επιβληθούν οι νενομισμένες κυρώσεις. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
     ΑΝΝΑ ΔΙΑΜΑΝΤΟΠΟΥΛΟΥ: Στη δημοκρατία είναι δεδομένο ότι η Κυβέρνηση εφαρμόζει τους νόμους. Για άλλα πράγματα ελέγχεστε. 
     ΠΡΟΕΔΡΟΣ (Άννα Μπενάκη-Ψαρούδα): Κυρία Διαμαντοπούλου και κύριε Υπουργέ, εδώ είναι η Βουλή. Ανά πάσα στιγμή προσφέρεται για ευρύτερη συζήτηση στις κανονικές και προβλεπόμενες από τον Κανονισμό διαδικασίες. 
     ΑΠΟΣΤΟΛΟΣ ΚΑΚΛΑΜΑΝΗΣ: Να μείνει χρόνος και για τα κανάλια. 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, η με αριθμό 263/13-9-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με τη μεταφορά της χαρτοβιομηχανίας «ΧΑΡΤΕΛΛΑΣ» από την Αθήνα στην Πάτρα, τις απολύσεις των εργαζομένων κλπ. διαγράφεται λόγω κωλύματος του Υπουργού. 
     Η με αριθμό 264/13-9-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αξιοποίηση και μεταολυμπιακή χρήση δημοσίων ακινήτων και ολυμπιακών εγκαταστάσεων, επίσης, διαγράφεται λόγω κωλύματος του Υπουργού. 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Μειοδοτικό σύστημα ανάθεσης των δημοσίων έργων και άλλες διατάξεις».
     Στη χθεσινή συνεδρίαση ψηφίστηκε η ενότητα των άρθρων 1-6. Στη σημερινή συνεδρίαση θα συζητηθούν ως μία ενότητα τα άρθρα 7-12 και στη συνέχεια η τροπολογία με γενικό αριθμό 148 και ειδικό αριθμό 3 του κυρίου Υπουργού και οι δύο εμπρόθεσμες τροπολογίες Βουλευτών. 
     Το λόγο έχει ο κ. Λεονταρίδης, εισηγητής της Νέας Δημοκρατίας. 
     ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, συζητούμε σήμερα τη δεύτερη ενότητα των άρθρων του σχεδίου νόμου, από το άρθρο 7 μέχρι και το άρθρο 12 και φυσικά τις τροπολογίες. 
     Για το άρθρο 7 θέλω να πω τα εξής: Αλλάζουμε το σύστημα υπεργολαβιών, αφού ο ανάδοχος θα εκτελεί το 70% τουλάχιστον των εργασιών. Σε περίπτωση σύστασης κατασκευαστικής κοινοπραξίας ο ανάδοχος πρέπει να διατηρεί συνολικό ποσοστό συμμετοχής 70%. Με απόφαση του Υπουργού ΠΕΧΩΔΕ μπορούν να αναπροσαρμόζονται τα όρια του ανεκτελέστου τμήματος συμβάσεων που μπορούν να διατηρούν οι επιχειρήσεις στη χώρα. 
      Στο άρθρο 8, στο οποίο περιγράφουμε την επικαιροποίηση των μελετών πριν τη δημοπράτηση των έργων, θα ήθελα να προτείνω κάτι, κύριε Υπουργέ, εφόσον τον άλλο μήνα, σε σύντομο δηλαδή χρονικό διάστημα, έρχεται το νέο σχέδιο νόμου, που θα αναφέρεται στις μελέτες. Πιστεύω ότι με εκείνο το νόμο θα μπορέσουμε να συζητήσουμε με μεγάλη λεπτομέρεια και επί της αρχής και επί των άρθρων τον τρόπο έκδοσης των μελετών από δω και πέρα.
      Επομένως θεωρώ ότι στο άρθρο 8 μπορούμε να διατηρήσουμε μόνο την παράγραφο 3, που λέει ότι με απόφαση του Υπουργού Περιβάλλοντος, Χωροταξίας και Δημοσίων Έργων καθορίζονται κατηγορίες μεγάλων ή ειδικών έργων στην ομάδα επίβλεψης των οποίων μετέχει απαραίτητα και ο μελετητής του έργου. Με την ίδια απόφαση ρυθμίζεται κάθε σχετική λεπτομέρεια, ιδίως ο τρόπος καθορισμού της τυχόν αμοιβής, και η διαδικασία ανάθεσης των σχετικών υπηρεσιών.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Για το άρθρο 9 που περιγράφονται τα ενιαία τιμολόγια και τα πρότυπα τεύχη διακηρύξεων και εντύπων προσφορών, έχει γίνει πολύς λόγος. Ήδη ο Υπουργός έφερε τα νέα τιμολόγια για την οδοποιία και το πράσινο και δεσμεύτηκε ότι θα φέρει και τα υπόλοιπα τιμολόγια, ώστε να ισχύουν από την εφαρμογή του νόμου και μετά. Πιστεύω ότι μέχρι τώρα ο Υπουργός τήρησε τις δεσμεύσεις του. Έχει γίνει μια πολύ καλή δουλειά στο Υπουργείο και από τον κύριο Υπουργό και από τον κύριο Υφυπουργό, αλλά και απ’ όλους τους παράγοντες εκεί και πιστεύω ότι ήταν επιτακτική ανάγκη, γιατί το ζητούσαν όλοι οι φορείς, οι μηχανικοί, ο τεχνικός κόσμος, αλλά και η Αντιπολίτευση. Οι τιμές των τιμολογίων, φυσικά, αναπροσαρμόζονται σε τακτά χρονικά διαστήματα και λαμβάνονται αυτούσιες ή σε συνδυασμό μεταξύ τους κατά την κατάρτιση των προϋπολογισμών.
      Στο άρθρο 10 που αναφέρεται στις πειθαρχικές ευθύνες των διοικητικών οργάνων, προσδιορίζονται οι πράξεις και παραλείψεις των οργάνων που είναι αρμόδια για τη διεκπεραίωση της φάσης εκτέλεσης των έργων και αποτελούν πειθαρχικά αδικήματα, που επισύρουν ποινές κατά τον Κώδικα Δημοσίων Υπαλλήλων. Πειθαρχικά αδικήματα ή παραπτώματα είναι η παραλείψεις των επιβλεπόντων μηχανικών, ιδίως αυτές που έχουν σχέση με την ποιότητα κατασκευής και την τήρηση του χρονοδιαγράμματος. Επίσης είναι οι παραλείψεις του προϊσταμένου της διευθύνουσας υπηρεσίας, που έχουν σχέση με την κίνηση της διαδικασίας έκπτωσης του αναδόχου και την έγκαιρη ενέργειά της, όταν κατά νόμο απαιτείται, και επιπλέον με τη χορήγηση παράνομων εντολών εκτέλεσης εργασιών, των οποίων η εκτέλεση δεν προβλέπεται από τη σύμβαση. Είναι ακόμη οι παραλείψεις για τον προϊστάμενο και για τα όργανα της προϊσταμένης αρχής, που έχουν σχέση με την έγκαιρη έγκριση των ανακεφαλαιωτικών πινάκων και των πρωτοκόλλων προσωρινής και οριστικής παραλαβής και με τη χορήγηση παράτασης προθεσμίας, χωρίς να υφίστανται οι νόμιμες προϋποθέσεις.
      Σύμφωνα με το άρθρο 11 επιτρέπεται η εκ μέρους του αναδόχου εκχώρηση χρηματικής απαίτησης, για την οποία έχει συνταχθεί και εγκριθεί πιστοποίηση εκ της κατασκευής έργου, σε αναγνωρισμένες τράπεζες ή νομικά πρόσωπα δημοσίου δικαίου ή προμηθευτές υλικών και μηχανημάτων για την εκτέλεση του έργου εκ του οποίου προέρχεται η απαίτηση ή εργάτες και υπαλλήλους που χρησιμοποιήθηκαν ή χρησιμοποιούνται για την κατασκευή του.
      Το άρθρο 12 έχει τις μεταβατικές διατάξεις. Με τις διατάξεις αυτές, εκεί που εφαρμοζόταν ο μαθηματικός τύπος, τώρα ισχύει ο μειοδοτικός διαγωνισμός. Οι νέες ρυθμίσεις έχουν εφαρμογή στους διαγωνισμούς για τους οποίους θα δημοσιευτούν προκηρύξεις μετά την έναρξη της ισχύος του. Κατά την παράγραφο 2, όμως, ανακαλούνται και επαναπροκηρύσσονται υποχρεωτικά όλοι οι διαγωνισμοί για τους οποίους έχει μεν δημοσιευτεί περίληψη, πλην όμως δεν έχουν κατατεθεί μέχρι την έναρξη ισχύος του νόμου τα δικαιολογητικά και οι προσφορές οποιασδήποτε φάσης ή σταδίου.
     Και η προϊσταμένη αρχή ενός διαγωνισμού που βρίσκεται σε εξέλιξη, μπορεί να ανακαλέσει την προκήρυξη αν ο διαγωνισμός διαρκεί ήδη, κατά την έναρξη εφαρμογής του νόμου ή υπερβεί στο μέλλον τα όρια των δώδεκα μηνών και δεκαοκτώ μηνών, κατά τη σχετική διάταξη της παραγράφου 4 του άρθρου 2 του νόμου. 
      Κυρίες και κύριοι συνάδελφοι, στο σύστημα παραγωγής των έργων ένα σπουδαίο αποφασιστικό βήμα είναι ο νέος τρόπος ανάθεσης δημοσίων έργων με το μειοδοτικό σύστημα, που ψηφίζουμε σήμερα και διασφαλίζουμε τον υγιή ανταγωνισμό. Ταυτόχρονα με επίπονη δουλειά που έγινε στο Υπουργείο –και εδώ οφείλουμε να συγχαρούμε και τον Υπουργό και τον Υφυπουργό- κατατίθενται τα νέα σύγχρονα τιμολόγια ανά κατηγορία έργων, που ήταν και κοινή απαίτηση όλου του τεχνικού κλάδου της Αντιπολίτευσης, αλλά και δέσμευση του ίδιου του Υπουργού από την πρώτη στιγμή.
      Με το νέο νομοσχέδιο για τις μελέτες, που θα έλθει σε λίγο χρονικό διάστημα στη Βουλή, πιστεύουμε ότι θα συμπληρώσουμε με γρήγορα βήματα το πλαίσιο παραγωγής έργων. Απομένει η αναβάθμιση των υπηρεσιών και ιδίως των περιφερειακών και η συμπλήρωσή τους -όπου χρειάζεται- με νέο τεχνικό προσωπικό και τεχνολογικό εξοπλισμό για σωστές επιβλέψεις έργων. Πιστεύω ότι η νέα εποχή που ξεκινάει για τα δημόσια έργα θα είναι διαφανής, αποτελεσματική και προς όφελος του δημοσίου συμφέροντος. 
      Κύριε Υπουργέ, σύμφωνα με τις παρατηρήσεις σε αυτά τα άρθρα, πιστεύω ότι πρέπει να γίνει αλλαγή των άρθρων, δηλαδή για το θέμα των μελετών στο άρθρο 8 –που, όπως ανέφερα, θα έλθει ο νέος νόμος εντός του Νοεμβρίου- την παράγραφο 3 να την προσθέσουμε σε κάποιο άλλο άρθρο. 
      Οφείλω να συγχαρώ τον Υπουργό και όλο το επιτελείο για τη μεγάλη προσπάθεια που έκαναν, ώστε να έχουμε ένα νόμο- εργαλείο για τις αναθέσεις των έργων, με το νέο μειοδοτικό διαγωνισμό, που πιστεύω ότι θα συμβάλει στον ανόθευτο και υγιή ανταγωνισμό. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ, κύριε συνάδελφε. 
      Ο κ. Ρήγας έχει το λόγο. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Για ποιο θέμα ζητάτε το λόγο, κύριε Αλευρά;
      ΑΘΑΝΑΣΙΟΣ ΑΛΕΥΡΑΣ: Θα εξηγήσω, κύριε Πρόεδρε. Ζητώ το λόγο ως Κοινοβουλευτικός Εκπρόσωπος κατ΄ αρχάς. Μόλις διανεμήθηκε ….
      ΠΡΟΕΔΡΕΥΩΝ (Ιωάννης Τραγάκης): Θα σας απαντήσω, κύριε Αλευρά, γιατί την είδα και εγώ την τροπολογία. Θα το λύσουμε το θέμα αυτό γιατί και σε μένα δημιουργήθηκε το ίδιο ερώτημα. Πιστεύω ότι ο κύριος Υπουργός θα μας πει ότι είναι προσθήκη. 
      Κύριε Υπουργέ, έχετε να πείτε κάτι γι’ αυτήν την προσθήκη στην τροπολογία που μοιράστηκε; Θα το βάλετε σε άρθρο αυτό; Αναφέρομαι στο ΤΕΟ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχάς δεν γίνεται καμία ουσιαστική αλλαγή. Ο διευθύνων σύμβουλος προσλαμβάνεται κατόπιν προκήρυξης. Αυτό είναι βασικό και δεν αλλάζει. Απλώς ο νόμος λέει ότι οι δύο –ο πρόεδρος και ο διευθύνων σύμβουλος- ορίζονται από τους Υπουργούς Οικονομίας και Οικονομικών και οι τέσσερις είναι εκπρόσωποι του δημοσίου.
      Είναι μπερδεμένο και δημιουργείται πάντα θέμα μεταξύ των δύο Υπουργείων. Ξεκαθαρίζουμε, λοιπόν, ότι αυτοί οι έξι στο σύνολο ορίζονται με κοινές αποφάσεις του Υπουργού Οικονομίας και του Υπουργού ΠΕΧΩΔΕ. Είναι λογικό διότι ο μεν ένας είναι ο εκπρόσωπος του κράτους ως μέτοχος, ο Υπουργός Οικονομικών και ο Υπουργός ΠΕΧΩΔΕ, γιατί αυτός είναι ο εποπτεύων.
      Έτσι όπως είναι τα πράγματα σήμερα μερικές φορές δημιουργούνται προβλήματα και υπάρχει το εξής εις βάρος του ΥΠΕΧΩΔΕ: Ενώ έχει την εποπτεία και την ευθύνη, έτσι όπως είναι ο νόμος, μπορεί να λεχθεί από τον Υπουργό Οικονομίας: «Όχι, θα τους ορίσω εγώ». Δεν είναι δυνατόν να συμβαίνουν αυτά τα πράγματα, δηλαδή να ορίζει ο Υπουργός Οικονομικών και ο Υπουργός ΠΕΧΩΔΕ να έχει την ευθύνη. 
      Βέβαια στην πράξη υπάρχει μία συνεννόηση. Για να μην υπάρχουν όμως αυτές οι ασάφειες, όπως μου είπαν οι υπηρεσίες, είναι καλό να κάνουμε αυτήν την πρόβλεψη. Είναι απλώς άρση ορισμένων αρρυθμιών που πιθανότατα να δημιουργούνται. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Ρήγα. Μας συγχωρείτε. Ζητούμε την ανοχή σας για τη διακοπή, αλλά ήταν επιβεβλημένη. 
      Κύριε Υπουργέ, σε ποιο άρθρο θα το βάλετε αυτό; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σκέπτομαι κάτι για το άρθρο 8. Θα μου επιτρέψετε να σας απαντήσω αφού ακούσω και τους εισηγητές. Διότι έχω στο μυαλό μου κάτι και θέλω, αφού ακούσω τους εισηγητές, να κάνω μια συγκεκριμένη πρόταση στη Βουλή. Εκεί θα πω και σε ποιο άρθρο θα μπει αυτή η τροπολογία.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Γείτονα, δεν έχετε το λόγο.
      Κύριε Αλευρά, θέλετε να μελετήσετε τη διάταξη την οποία προσθέτει ο Υπουργός και να τη συζητήσουμε στη συνέχεια;
      ΑΘΑΝΑΣΙΟΣ ΑΛΕΥΡΑΣ: Θα τη μελετήσουμε ασφαλώς. Επί της ουσίας δεν θέλω να πω κάτι, αλλά για να είμαστε όπως πρέπει να είμαστε, σύμφωνα με τον Κανονισμό και το Σύνταγμα στη νομοθεσία και στην άσκηση της νομοθετικής δραστηριότητας θα παρακαλέσω η τροπολογία να έρθει όπως πρέπει να έρθει, δηλαδή με την τροποποιούμενη ή καταργούμενη διάταξη του ισχύοντος νόμου και με την αιτιολογική της έκθεση ταυτόχρονα, έτσι ώστε να μπορέσουμε κι εμείς να ασκήσουμε καλύτερα τα καθήκοντά μας και να έχουμε και μια πιο καθαρή άποψη.
      ΠΡΟΕΔΡΕΥΩΝ (Ιωάννης Τραγάκης): Σωστό. Θα ήθελα, κύριε Υπουργέ, να σας παρακαλέσω να διανεμηθεί ο ν. 2938/2001, και η καταργούμενη διάταξη που είναι στην παράγραφο 1 του άρθρου 9. Θα το βρουν οι υπηρεσίες και θα το έχετε στα χέρια σας.
      Ορίστε, κύριε Ρήγα, έχετε το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, μπαίνουμε στη συζήτηση των τελευταίων άρθρων του προς συζήτηση και ψήφιση νομοσχεδίου, που αφορά στην αλλαγή του τρόπου ανάθεσης των δημοσίων έργων. Βεβαίως και κατά τη συζήτηση των πρώτων έξι άρθρων στη χθεσινή συνεδρίαση, οι συνάδελφοι  της Νέας Δημοκρατίας δεν τοποθετήθηκαν τόσο επί της ουσίας των προβλεπόμενων διατάξεων του νομοσχεδίου, όσο στο ίδιο κουραστικό μοτίβο επανέλαβαν αυτά που και προεκλογικά η Νέα Δημοκρατία χρησιμοποίησε ως επιχειρήματα, για να απαξιώσει το σοβαρό έργο που παρήχθη την προηγούμενη δεκαετία, δηλαδή τα περί αδιαφάνειας, διαπλοκής και διαφθοράς. 
      Όπως συνάδελφοί μου έπραξαν χθες, πριν μπω στις παρατηρήσεις που αφορούν στα συγκεκριμένα άρθρα θα ήθελα για άλλη μια φορά να παρακαλέσω να υπάρξουν συγκεκριμένα παραδείγματα για να τεκμηριωθεί αυτό το αόριστο και προσβλητικό, θα έλεγα, για τον πολιτικό κόσμο κι όχι μόνο για το ΠΑΣΟΚ επιχείρημα περί της γενικευμένης διαφθοράς και διαπλοκής στα δημόσια έργα. Αν δεν υπάρξουν συγκεκριμένα παραδείγματα που να τεκμηριώνουν αυτόν τον προεκλογικό σας και για ορισμένους μετεκλογικό ισχυρισμό, θα παρακαλούσα να μην συνεχιστεί αυτή η τακτική η οποία πλέον δεν πείθει κανέναν. Αρκετά την αξιοποιήσατε παραπλανώντας προεκλογικά και χωρίς να αποδείξετε –γιατί δεν μπορεί να αποδειχθεί σε καμία περίπτωση- ότι το μαθηματικό μοντέλο οδήγησε στη διαπλοκή, έτσι τουλάχιστον όπως τον ορισμό της διαπλοκής έδωσε χθες ο  Υπουργός κ. Σουφλιάς, ο οποίος είπε ότι κατά τη δράση ή κατά την υλοποίηση κάποιου έργου ο δρόμος του πολιτικού συναντάται με το δρόμο του εργολάβου και εκεί, προς αμοιβαίο όφελος και των δύο, γίνεται η συμφωνία. Θα ήθελα, λοιπόν, να τεκμηριώσετε πώς με το μαθηματικό μοντέλο υπήρξε αυτού του είδους η διαπλοκή. Παραδεχθήκαμε κι εμείς ότι υπήρξε αποκωδικοποίηση κι αποδόμηση, αν θέλετε, του συστήματος το τελευταίο χρονικό διάστημα, ότι οδήγησε σε εμπλοκές και ότι επίσης υπήρξαν φαινόμενα όπου εμφανίστηκε συμπαιγνία των εργολάβων, με αποτέλεσμα πράγματι να οδηγηθούμε σε ορισμένα αρνητικά αποτελέσματα.
      Επαναλαμβάνω και πάλι ότι από την πλευρά μας ουδέποτε υποστηρίξαμε το μαθηματικό τύπο ως το βέλτιστο τύπο και τρόπο ανάθεσης των δημοσίων έργων. Αυτό που υπερασπιστήκαμε, κατά την άποψή μου -και πιστεύω ότι είχαμε ευθύνη να το κάνουμε- ήταν η τιμή και η υπόληψη του πολιτικού κόσμου στο σύνολό του και όχι μόνο των Βουλευτών, των Υπουργών, αλλά και των νομαρχών και των δημάρχων και όλων αυτών που ανέθεσαν δημόσια έργα κατά την περίοδο που πέρασε, καθώς η τιμή και αξιοπιστία και του κατασκευαστικού δυναμικού της χώρας, το οποίο μπροστά στην προεκλογική σας προσπάθεια να ρίξετε ευθύνες προσπαθήσατε να το απαξιώσετε, και εν πάση περιπτώσει, και η τιμή αυτής της Δημόσιας Διοίκησης, που δεν είναι διαβρωμένη στο σύνολό της και που έχει στελέχη ικανά, αξιόλογα, τίμια, τα οποία παρήγαγαν έργο. Γι’ αυτούς, λοιπόν, υπήρξε αυτή η προσπάθεια που έγινε από τη δική μας πλευρά, για να μην υπάρχει μια συνολική απαξίωση όλης της περιόδου η  οποία προηγήθηκε και του έργου το οποίο έγινε.
        Η δική μας άποψη, που κατατέθηκε και στην αρχική εισήγηση και από τους συναδέλφους που τοποθετήθηκαν στη συνέχεια, ήταν ότι δεν δεχόμαστε την παρέμβασή σας ως μια παρέμβαση ολοκληρωμένη μιας θεσμικής αναπροσαρμογής όλου του συστήματος παραγωγής δημοσίων έργων. Την κρίνουμε και εξακολουθούμε να επιμένουμε ότι είναι μια αποσπασματική, πρόχειρη και ατελέσφορη προσπάθεια, η οποία σε τίποτα δεν εξυγιαίνει την αδυναμία, την παθογένεια και δεν βελτιώνει το σύστημα παραγωγής δημοσίων έργων.
        Είπαμε και πάλι ότι δεν έχουμε κάποια συγκεκριμένα δείγματα για τις προθέσεις σας, όσον αφορά το νόμο για τις μελέτες. Έχουμε μόνο ένα δείγμα γραφής της αναστολής ισχύος του συγκεκριμένου νόμου. Μας προσκομίσατε τιμολόγια, των οποίων δεν είχαμε το περιθώριο να δούμε την πληρότητα και την αρτιότητα. Δεν ξέρουμε αν αυτά τα τιμολόγια μπορούν να εφαρμοστούν για όλες τις περιοχές και για όλες τις κατηγορίες έργων. 
        Θα το εξετάσουμε και πιστεύω να έχει ληφθεί μέριμνα γι’ αυτό που ως εκπρόσωποι των νησιωτικών περιοχών εντοπίσαμε, ότι δηλαδή σε περιοχές που υπάρχει προβληματικότητα, σε περιοχές που υπάρχει ιδιαιτερότητα τα τιμολόγια θα πρέπει να είναι προσαρμοσμένα στις ιδιαιτερότητες του συγκεκριμένου χώρου.
        Επίσης όσον αφορά το άρθρο 8, και κατά τη διάρκεια της συζήτησης που έγινε στην επιτροπή επιμείναμε στο ότι είναι καλό να μη γίνει προσπάθεια διόρθωσης-συμπλήρωσης των μελετών κατ’ αυτόν τον τρόπο. Σήμερα ο κανονισμός υλοποίησης του Γ’ Κοινοτικού Πλαισίου Στήριξης επιβάλλει αυστηρότατες διαδικασίες, όσον αφορά την πληρότητα του φακέλου και την αρτιότητα των μελετών. 
        Επομένως δεν βλέπουμε ότι υπάρχει δυνατότητα με αυτόν τον τρόπο που εσείς προτείνετε να υπάρξει βελτίωση-συμπλήρωση της μελέτης. Θα έλεγα κι εγώ ότι καλό είναι να μην επιμείνετε να συμπεριληφθεί η συγκεκριμένη διάταξη, ο συγκεκριμένος τρόπος διόρθωσης και βελτίωσης των μελετών.
        Όσον αφορά το άρθρο 9, επαναλαμβάνω και πάλι ότι θα πρέπει να προσεχθεί, ώστε τα τιμολόγια τα οποία φέρνετε να έχουν καλύψει και τον τύπο και την ουσία της διάταξης που αναφέρεται στις ιδιαιτερότητες των περιοχών με δύσκολη πρόσβαση και να είναι και τα τιμολόγια αυτά προσαρμοσμένα σε αυτές τις περιοχές.
        Σχετικά με το άρθρο 10, και στην επιτροπή, κύριε Υπουργέ, είπαμε ότι, ναι, πρέπει να αποδίδονται ευθύνες. Πρέπει επιτέλους και τα στελέχη της Δημόσιας Διοίκησης, τα οποία έχουν την ευθύνη της επίβλεψης και συγκροτούν τη διευθύνουσα υπηρεσία κατά την υλοποίηση των έργων, να αναλαμβάνουν τις ευθύνες και να υπάρχουν συγκεκριμένες, καθορισμένες εκ των προτέρων πειθαρχικές ποινές αυτών των διοικητικών οργάνων. Σας είπα και πάλι όμως ότι στην περιφέρεια εκεί όπου τουλάχιστον έχουμε –κι εγώ προσωπικά- την εμπειρία, οι τεχνικές υπηρεσίες των φορέων υλοποίησης έργων είναι εντελώς αποψιλωμένες, δεν έχουν τη δυνατότητα να ανταποκριθούν με επάρκεια παρά τη βούλησή τους στο έργο τους. 
        Θα πρέπει, λοιπόν, να φροντίσουμε, όταν ισχυριζόμαστε ότι ένας από τους παράγοντες της σωστής παραγωγής των δημοσίων έργων είναι και η σωστή επίβλεψη, να ενισχύσουμε και να αναβαθμίσουμε πολλαπλώς και σε ποσοτικό και σε ποιοτικό επίπεδο τη λειτουργία αυτών των τεχνικών υπηρεσιών. Για να ζητήσουμε λοιπόν ευθύνες από κάποιους, οι οποίες πράγματι πρέπει να ζητηθούν και οι οποίες πράγματι πρέπει να είναι σαφώς καθορισμένες, θα πρέπει να φροντίσουμε εγκαίρως το Υπουργείο –και δεν αναφέρομαι στο ΥΠΕΧΩΔΕ, αναφέρομαι στο σύνολο της Κυβέρνησης και ειδικότερα στο Υπουργείο Εσωτερικών, Δημόσιας Διοίκησης και Αποκέντρωσης- να ενισχύσει τις τεχνικές υπηρεσίες των φορέων υλοποίησης.
        Βάζω και ένα άλλο ζήτημα το οποίο ετέθη, αλλά δεν υπάρχει απάντηση μέσα στο νομοσχέδιο –δεν ξέρω αν το προβλέψατε κάπου αλλού- για τη δικαστική συνδρομή που πρέπει και οφείλουμε να παρέχουμε προς τα στελέχη της Δημόσιας Διοίκησης, όταν αντιμετωπίζουν διώξεις ή προβλήματα δικαστικών εμπλοκών.
        Κυρίες και κύριοι συνάδελφοι, επαναλαμβάνουμε και πάλι ότι η άποψή μας, όσον αφορά την παραγωγή δημοσίων έργων, ήταν και παραμένει η ψήφιση μιας συνολικής θεσμικής παρέμβασης που θα αφορά στην παραγωγή των δημοσίων έργων. 
        Δεν θεωρούμε ότι η μειοδοσία, όπως θεσπίζεται σε αυτό το νομοσχέδιο, θα διορθώσει τα κακώς κείμενα και καμία από τις διατάξεις δεν μας πείθει –παρά τις καλές προθέσεις που πιστεύουμε ότι έχει ο Υπουργός και το επιτελείο του ΥΠΕΧΩΔΕ- ότι δεν θα επαναληφθούν τα φαινόμενα των μεγάλων εκπτώσεων και βεβαίως τα φαινόμενα εκείνα, τα οποία είχαν ως αποτέλεσμα και την παραγωγή κακότεχνων έργων και την παραγωγή βεβαίως ελάχιστων έργων κατά τη διάρκεια της εφαρμογής του συστήματος της μειοδοσίας.
        Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο κ. Γκατζής έχει το λόγο.
    ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κυρίες και κύριοι Βουλευτές, τα άρθρα τα οποία συζητάμε έχουν και αυτά τη σημασία τους και μάλιστα ορισμένα απ’ αυτά έχουν καθοριστικό ρόλο στην παραγωγή των έργων.
    Θα ήθελα να κάνω ορισμένες παρατηρήσεις, διότι τη θέση μας για τη φιλοσοφία, τον προσανατολισμό που έχει το νομοσχέδιο αυτό την έχουμε πει κατά τη συζήτηση επί της αρχής. Θα επαναλάβω ότι είναι ένα νομοσχέδιο το οποίο ενισχύει ακόμα περισσότερο από τα ισχύοντα, τις μεγάλες εταιρείες εις βάρος των μικρών, αλλά και εις βάρος του δημοσίου οφέλους.
    Θα έλθω τώρα στις συγκεκριμένες παρατηρήσεις. 
    Η πρώτη παρατήρηση είναι επί του άρθρου 7. Εδώ, κύριε Πρόεδρε, για να πούμε και του λόγου το αληθές πώς ακριβώς γίνεται η πριμοδότηση στις μεγάλες εταιρείες, στα ισχύοντα υπήρχε νομοθετημένο το 30% να το κρατάει ο κύριος του έργου και το 70% να το δίνει σε υπεργολαβίες, οι οποίες ήταν προδηλωμένες. Σήμερα τι γίνεται; Έρχεται και για να το κατασκευάσει ο κύριος του έργου –έτσι τουλάχιστον θα φαίνεται- κρατάει το 70%. Αυτό, κύριε Υπουργέ, σημαίνει ότι θα κάνει τις συμφωνίες με πολύ χαμηλές τιμές σε διάφορους υπεργολάβους, μικρές εταιρείες, θα τους εξαντλεί οικονομικά και ουσιαστικά θα είναι σκλάβοι των μεγάλων εταιρειών όλες αυτές οι μικρές επιχειρήσεις. Θα γίνονται, δηλαδή, οι συμφωνίες κάτω από το τραπέζι, παράνομα και θα φαίνεται φυσικά ότι το εκτέλεσε ο κύριος του έργου.
    Θα πρέπει να δείτε αυτή την κατάσταση, η οποία και σήμερα συμβαίνει γι’ αυτό το οποίο αναλαμβάνει ο κύριος του έργου, όταν πολύ περισσότερο ξέρουμε ότι εμπλέκονται σε πολλά έργα.
    Η δεύτερη παρατήρηση είναι ότι επαφίεται με απόφαση του Υπουργού ΠΕΧΩΔΕ να αναπροσαρμόζονται, κατά τάξεις στο ΜΕEΠ, τα όρια του ανεκτέλεστου μέρους συμβάσεων δημοσίων έργων που εκτελούνται για να πάρει ένα άλλο έργο. Μιλάω για την παράγραφο 3. Αυτό τι σημαίνει; Σημαίνει ότι κατά το δοκούν ο Υπουργός ΠΕΧΩΔΕ θα δίνει αποφάσεις κάθε φορά, σε κάθε περίπτωση; Γιατί δεν βγαίνουν αυτά τα στάνταρτ να πούμε ότι υπάρχουν ορισμένα προκαθορισμένα όρια στα οποία πρέπει να κινείται το θεσμικό όριο της ανοχής για τα ανεκτέλεστα έργα, όταν πρόκειται να πάρουν άλλα. 
    Έρχομαι στο άρθρο 8, για την επικαιροποίηση των μελετών πριν τη δημοπράτηση των έργων. Εδώ είναι το μεγάλο κλειδί, θα έλεγα. Εδώ, κύριε Υπουργέ, επαφίεται σε μια τριμελή επιτροπή να κάνει επικαιροποίηση και συμπληρώσεις στις υφιστάμενες μελέτες, όταν ξέρουμε ότι οι μελέτες γίνονται τόσο πρόχειρα και μάλιστα όταν δεν έχουν αυτήν τη δυνατότητα πολλές νομαρχίες ή δήμοι. Ακόμα και από το ίδιο το Υπουργείο που έρχονται ορισμένες μελέτες, δεν είναι καθ’ όλα ώριμες. Είναι δυνατόν, λοιπόν, μια τριμελής επιτροπή να παίξει το ρόλο αυτό; Όταν δεν έχουμε πλήρεις, καθαρές και ώριμες καθ’ όλα μελέτες, είναι δυνατόν η τριμελής επιτροπή να κάνει τον έλεγχο των μελετών, να μπορεί να τις παρακολουθεί  και να τις επικαιροποιεί και από την άλλη μεριά να λέμε ότι λόγω παρέλευσης χρόνου κ.λπ. έχουμε αυτές τις αναστολές που έχετε σ’ αυτήν τη διάταξη του νομοσχεδίου;
     Ο έλεγχος, κύριε Υπουργέ, είναι ένα από τα σοβαρότερα που πρέπει να δούμε και έχει βέβαια άμεση σχέση με το πώς είναι οι μελέτες. Θα μου πείτε ότι θα το κουβεντιάσουμε, όμως, αυτό το άρθρο θα μπορούσε να είναι στο νομοσχέδιο που ετοιμάζετε για τις μελέτες, για να βλέπαμε εκεί πώς ακριβώς θα είχαν θωράκιση οι μελέτες και για να δούμε επίσης, τι ακριβώς εποπτικό προσωπικό χρειάζεται για να κάνει τον έλεγχο αυτό της τεκμηρίωσης και της επικαιροποίησης των μελετών. 
     Θα ήθελα επίσης να πω ότι το θέμα της τεχνικής αρτιότητας που πρέπει να υπάρχει στις μελέτες, δεν θα το βρούμε, κύριε Υπουργέ, στις νομαρχίες –παρά το ότι ορισμένες απ’ αυτές έχουν τεχνικές υπηρεσίες- και πολύ περισσότερο στα έργα της Τοπικής Αυτοδιοίκησης, όταν ξέρουμε πόσο αδύνατες είναι. Έχετε μεταφέρει αρμοδιότητες στην Τοπική Αυτοδιοίκηση, χωρίς να έχετε μεταφέρει την ανάλογη υποδομή. Αυτό γίνεται και στις νομαρχίες και καταλαβαίνετε ότι θα έχουμε τρομερά προβλήματα. 
     Επίσης θα ήθελα να αναφερθώ στο άρθρο 9 για τα ενιαία τιμολόγια. 
     Κύριε Υπουργέ, μας είπατε χθες ότι έχετε καταθέσει τα τιμολόγια. Θα ήθελα όμως να θέσω τα εξής ερωτήματα. Τι ισχύει για τις νησιωτικές περιοχές; Είπατε ότι τα τιμολόγια θα είναι ενιαία. Θα είναι τα ίδια και για τις νησιωτικές περιοχές, παραδείγματος χάριν τις Βόρειες Σποράδες, τις Κυκλάδες, κλπ.; Εκεί θα έχουμε καμία διαφοροποίηση; 
     Επίσης θα ήθελα να ρωτήσω, από πού έχετε πάρει τις τιμές των τιμολογίων; Από τις ισχύουσες τιμές της αγοράς ή από τις τιμές, τις οποίες χρησιμοποίησαν τα έργα τα οποία μας αναφέρατε προηγούμενα; Υπάρχει μία διαφορά και θα πρέπει να το δούμε. 
     Ιδιαίτερα, κύριοι Βουλευτές, για τις τιμές ΑΤΟΕ που ίσχυαν σε πολλά οικοδομικά έργα –και τέτοια υπάρχουν και στην οδοποιία, γέφυρες κλπ- τα υλικά πολλές φορές ήταν διπλάσια και τριπλάσια της τιμής της αγοράς. Θα πρέπει επομένως να δούμε, πώς γίνονται οι προδιαγραφές των έργων που έχουν σχέση φυσικά με τα τιμολόγια και των τελειωμένων φυσικών αντικειμένων. 
     Θα ήθελα τώρα να έρθω στο άρθρο 10 που αναφέρεται στις πειθαρχικές ποινές. 
     Κύριοι Βουλευτές, όλοι ξέρουμε ότι ο κρατικός μηχανισμός είναι «μπάχαλο». Όλοι ξέρουμε –και έχει πολλές φορές ειπωθεί- τι γίνεται στις δημόσιες υπηρεσίες και ιδιαίτερα του ΥΠΕΧΩΔΕ, στις υπηρεσίες των νομαρχιών κλπ. Όλοι γνωρίζουμε ότι υπάρχει μεγάλη  αποδιοργάνωση, για να μην πω πλήρης. Όλοι ξέρουμε ότι οι κανονισμοί λειτουργίας των Υπουργείων, των νομαρχών και της Τοπικής Αυτοδιοίκησης είναι απηρχαιωμένες και δεν έχει γίνει πουθενά ένας νέος οργανισμός υπηρεσιών, εκτός από το Υπουργείο Πολιτισμού, αν θυμάμαι καλά, όπου έγινε νέος κανονισμός τα προηγούμενα χρόνια. Όλα τα άλλα Υπουργεία λειτουργούν μ΄ ένα οργανόγραμμα προσωπικού που είναι πριν από δεκαετίες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, παρακαλώ την ανοχή σας, γιατί είναι σοβαρό το νομοσχέδιο ως προς αυτό τον τομέα. 
     Αυτό ακριβώς το προσωπικό καλείται -και ιδιαίτερα στις νησιωτικές περιοχές, αλλά και στις αδύναμες νομαρχίες- να έχει την ευθύνη για την παρακολούθηση του έργου, για το συντονισμό του έργου για την καλύτερη εκτέλεσή του, για την ποιότητά του, χωρίς να υπάρχουν αμοιβές και όταν βρίσκονται εκτός έδρας -παίρνουν 3.000 με 3.500 ευρώ για να πάνε σε μια άλλη περιοχή- χωρίς να έχουν το κατάλληλο εξειδικευμένο προσωπικό. Αναφέρομαι ιδιαίτερα στο κατάλληλο εξειδικευμένο προσωπικό. Υπάρχουν έργα τα οποία δεν παρακολουθούνται καθόλου. Και έτσι έχουμε το φαινόμενο να τελειώνουν τα έργα, να μην μπορεί να τα παραλάβει κανείς ή δεν τα παραλαμβάνουν σκόπιμα και μετά από δέκα χρόνια  έρχεται κάποιος και λέει: «Θα το παραλάβουμε τώρα. Τι να κάνουμε, αφού δεν μπορέσαμε να το χρησιμοποιήσουμε». 
     Χρειάζεται στελέχωση, κύριε Υπουργέ και δεν είναι θέμα μόνο του δικού σας Υπουργείου. Όλες οι δημόσιες υπηρεσίες λειτουργούν έτσι, όλος ο δημόσιος τομέας. Εμείς ξέρουμε γιατί λειτουργεί έτσι. Σκόπιμα λειτουργεί για να εξυπηρετεί συγκεκριμένα συμφέροντα, διότι αν υπήρχε επίβλεψη, παρακολούθηση σε όλους τους τομείς της προόδου του έργου, τότε θα ήταν πολύ λιγότερες οι απώλειες για το δημόσιο και από την άλλη μεριά η κερδοφορία θα είχε πέσει…
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ολοκληρώνω την ομιλία μου, λέγοντας ότι η ποιότητα του παραγόμενου έργου που αποδίδεται στο χρήστη δεν θα είναι αποτελεσματική με τη στελέχωση που υπάρχει σήμερα και δεν θα υπάρχει αποτελεσματική επίβλεψη, όταν ξέρουμε ότι οι μηχανικοί έχουν αυτές τις αμοιβές, αυτήν τη σύνθεση, αυτήν την υπολειτουργία και αυτές τις υποδομές.
      Κύριοι συνάδελφοι, όπως καταλαβαίνετε, εμείς καταψηφίζουμε τα άρθρα του νομοσχεδίου.
      Κύριε Πρόεδρε, θα μιλήσουμε τώρα για την τροπολογία ή αργότερα;
      ΠΡΟΕΔΡΕΥΩΝ (Ιωάννης Τραγάκης): Θα μιλήσουμε ξεχωριστά για τις τροπολογίες.
      Το λόγο έχει η κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα ήθελα να ξεκινήσω από το άρθρο 7. Η πρώτη παράγραφος αυτού του άρθρου θεσμοθετεί ότι, τουλάχιστον, το 70% του έργου θα πρέπει να το εκτελεί ο ανάδοχος και αναιρεί παλαιότερη διάταξη, η οποία έδινε το δικαίωμα στον ανάδοχο να εκχωρεί μέχρι και το 70% του έργου σε υπεργολάβους και μάλιστα προέβλεπε ότι και οι δύο θα μπορούν να έχουν πιστοποιητικό εμπειρίας για τη χρήση στο ΜΕΕΠ. Έτσι, εκείνος ο νόμος το 2001 για τις συγχωνεύσεις των επιχειρήσεων παγίωσε επακριβώς την ψαλίδα μεταξύ των μικρών και των μεγάλων επιχειρήσεων, όπως είχε δημιουργηθεί από τη στρεβλή, κατ’ εμάς, εφαρμογή του μαθηματικού τύπου. Κατ’ αυτόν τον τρόπο, οι μικροί δεν θα μπορούσαν να φθάσουν ποτέ τους μεγαλύτερους. Αυτό έκανε η προηγούμενη διάταξη.
      Εγώ θεωρώ πως η διάταξη του άρθρου 7 είναι σωστή, γιατί αυτός που αναλαμβάνει το έργο πρέπει να έχει και το μεγαλύτερο ποσοστό της εκτέλεσής του. Η ευθύνη ενός δημόσιου έργου δεν μπορεί να διαχέεται σε τρίτους, γιατί έτσι ούτε οι δημόσιες επιχειρήσεις μπορούν να κάνουν σωστά την επίβλεψή τους και να επιβάλλουν τις ποινές, ούτε βέβαια μπορεί να λειτουργεί ουσιαστικά αυτό το περιβόητο Μητρώο Εμπειρίας και Ποιότητας των εργοληπτών κατασκευαστών.
Το τελευταίο εδάφιο του άρθρου 7 αναφέρει ότι: «Με απόφαση του Υπουργού Περιβάλλοντος, Χωροταξίας και Δημοσίων Έργων ορίζονται τα υποβαλλόμενα δικαιολογητικά, η διαδικασία υποβολής τους, ο χρόνος ισχύος της «ενημερότητας πτυχίου», η διαδικασία ανανέωσής της, οι συνέπειες εκ της μη υποβολής της σε διαγωνισμό, ο χρόνος εφαρμογής του μέρους και κάθε σχετικό θέμα.» Σας είπα και στην επί της αρχής τοποθέτησή μου ότι το θέμα της τήρησης του μητρώου, και κυρίως της παρακολούθησής του, δεν θέλει μόνο τήρηση της εφαρμογής, αλλά και βελτιώσεις σε σχέση με το περιβάλλον, το οποίο δημιουργήθηκε μέχρι τώρα. Η παρακολούθηση δεν υπάρχει. Δηλαδή, η παράγραφος 2 του άρθρου 7 του ν.1418 είναι ασαφής και δεν εφαρμόζεται. Θα πρέπει να συμπεριλάβετε σ’ αυτό το εδάφιο ότι η απόφαση του Υπουργού Περιβάλλοντος θα έχει και θέματα που αφορούν τη συστηματική παρακολούθηση και την τήρηση των στοιχείων του μητρώου.
      Το άρθρο 8 αφορά την επικαιροποίηση των μελετών. Νομίζω ότι είναι ανάγκη η επικαιροποίηση των μελετών, αλλά έχουμε ήδη αναφέρει πως θα πρέπει να υπάρξει πρόβλεψη του νομοσχεδίου για τις μελέτες, ώστε να θέτει με τον καλύτερο τρόπο τις προδιαγραφές, τις απαιτήσεις, έναν αδιάβλητο τρόπο για την επιλογή των μελετητών του κάθε έργου και ένα σύστημα επίβλεψης αυτών των μελετών από δημόσιες επιχειρήσεις στελεχωμένες και διαρκώς επιμορφούμενες, για να μπορούν να παίξουν σωστά το ρόλο τους, αφού το θέμα των μελετών είναι ένα κρίσιμο θέμα.
      Όσον αφορά την τακτοποίηση ορισμένων μελετών, θα έλεγε κανείς ότι είναι ορθή η παρατήρηση του Τεχνικού Επιμελητηρίου που λέει ότι θα μπορούσε και στο άρθρο αυτό να τεθεί μία διάταξη που να λέει ότι «από εδώ και πέρα κανένα έργο, εκτός των έργων που γίνονται με τεχνική προσφορά, δεν θα μπορεί να δημοπρατηθεί χωρίς να υπάρχει οριστική μελέτη.» Θα δούμε στο μέλλον πότε τελικά θα μπορέσουμε να φθάσουμε σ’ αυτό το επίπεδο.
    Εγώ σας έχω καταθέσει και γραπτά κάποιες διορθώσεις για το άρθρο 8. Κατ’ αρχήν η επιτροπή θα πρέπει να γίνει πενταμελής. Δεν μπορεί μία τριμελής επιτροπή να ανταπεξέλθει στο ρόλο της επικαιροποίησης και δεν είναι μόνο η επικαιροποίηση της μελέτης. 
    Στην παράγραφο 2 έχετε και τον έλεγχο για το αν η μελέτη έχει ελλείψεις. Επομένως, η απάντηση που μου δώσατε για τις τροποποιήσεις που σας έδωσα στο άρθρο 8 δεν ευσταθεί, με την έννοια ότι το άρθρο 8 δεν αφορά την τροποποίηση της μελέτης, αλλά αφορά μόνο την επικαιροποίηση. Η παράγραφος 2 έχει μέσα και την τροποποίηση. 
    Επομένως, εμείς λέμε ότι πρέπει στην επιτροπή να συμμετέχει υποχρεωτικά ο διευθυντής της υπηρεσίας μελετών του φορέα κατασκευής του έργου, αν υπάρχει βέβαια, γιατί σε μικρές υπηρεσίες δεν υπάρχει. Στις μεγάλες υπηρεσίες δεν μπορεί να μην υπάρχει τμήμα μελετών ή διεύθυνση μελετών της υπηρεσίας που κατασκευάζει το έργο, διότι αυτή έχει παρακολουθήσει μέχρι τώρα την εξέλιξη αυτής της μελέτης ή, αν δεν την έχει παρακολουθήσει, την έχει πάρει από το σημείο εκείνο που άρχισε η διαδικασία δημοπράτησης του έργου. 
    Από την άλλη πλευρά, θέλουμε να προσθέσουμε ότι οι επιτελούμενες κατά τη διαδικασία της παραγράφου 2 διορθώσεις και οι διατυπούμενες απόψεις δεν είναι δεσμευτικές για τυχόν μελλοντική ανάγκη έγκρισης συμπληρωματικών εργασιών. Δεν μπορεί, δηλαδή, μ’ αυτήν τη διαδικασία μία τριμελής επιτροπή, έτσι όπως την περιγράφετε, να υπάρξει κίνδυνος να δεσμεύσει από κει και πέρα την εξέλιξη και την πορεία κατασκευής του έργου, όταν δεν έχουμε τακτοποιήσει ακόμη το θέμα των άρτιων μελετών. 
    Όσον για το άρθρο 9, βεβαίως είναι απαραίτητο. Αυτό θα μπορούσε να γίνει πριν από πολλά χρόνια. Είναι μεγάλο πρόβλημα για τα δημόσια έργα το ότι μείναμε μ’ αυτά τα αλλοπρόσαλλα και ασαφή τιμολόγια. Είναι πάρα πολύ απλό και εύκολο και υπάρχει μηχανισμός ανανέωσής τους. Άλλωστε, ο νόμος στον οποίον αναφέρομαι συνέχεια, ο ν.1418, προέβλεπε σωστά τον ΙΟΚ, το Ινστιτούτο Οικονομίας των Κατασκευών, που ο κύριος ρόλος του ήταν να συλλέγει αυτά τα στοιχεία, αλλά αυτό το ινστιτούτο πριν από δύο χρόνια ξεκίνησε κάπως να λειτουργεί. Επομένως, σωστά πρέπει να υπάρχουν και τα ενιαία τιμολόγια και τα πρότυπα τεύχη διακήρυξης και όλα αυτά να ισχύουν απαραίτητα. 
    Γι’ αυτό εμείς θα επαναλάβουμε και πάλι ότι απαραίτητη προϋπόθεση για την εφαρμογή των παραγράφων 2 και 3 του άρθρου 4 αυτού του νόμου είναι η έκδοση όλων αυτών των τιμολογίων των προτύπων τευχών κλπ του άρθρου 9 το οποίο συζητάμε τώρα. 
    Όσον αφορά στο άρθρο 10, κύριε Υπουργέ, σας είπα πολλές φορές ότι δεν έχει γίνει ούτε αναβάθμιση ούτε καμία μνεία γι’ αυτήν την αναβάθμιση, την ενίσχυση και την επιμόρφωση των δημόσιων τεχνικών υπηρεσιών, ούτε καμία αναβάθμιση στους μισθούς τους. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
    Τελειώνω σε ένα λεπτό, κύριε Πρόεδρε.
    Ακόμη δεν υπάρχει καμία αποζημίωση -έκανα νύξη για τα θέματα αυτής της επιτροπής διαγωνισμού που θα έχει μία μεγάλη υπερωριακή απασχόληση- καμία αύξηση μισθών δεν υπάρχει για τους δημόσιους υπαλλήλους-μηχανικούς. Δε γίνονται έργα με ποιότητα, με διαφάνεια, με εντιμότητα, δε γίνονται έργα χωρίς να υπάρχει αποζημίωση και υπερωριακή και εκτός έδρας για την επίβλεψη των έργων και ένας αξιοπρεπής μισθός για να επιτελέσουν τα έργα τους. 
    Το τεχνικό δυναμικό της χώρας, από το επιστημονικό μέχρι το υπόλοιπο τεχνικό δυναμικό, είναι ένα αξιόλογο προσωπικό το οποίο το έχει ανάγκη ο τόπος. Είναι για μας η βασική βαθμίδα για την εκτέλεση και κυρίως για την επίβλεψη και για την ορθή εκτέλεση των δημοσίων έργων.
    Επομένως, εδώ ξεκινάμε μόνο με τις πειθαρχικές ποινές. Δεν έχει τακτοποιηθεί ακόμη εδώ και δύο-τρία χρόνια ο κώδικας δεοντολογίας των ευθυνών τους με το αρμόδιο Υπουργείο Εσωτερικών, δεν έχει τακτοποιηθεί το θέμα -και σας έχω καταθέσει τροπολογία- για την ποινική τους κάλυψη όταν χωρίς δική τους υπαιτιότητα υπάρχει δικαστική εμπλοκή.
     Εδώ εγώ συμφωνώ και θεωρώ ότι το μεγαλύτερο μέρος των μηχανικών επιτελεί σωστά το έργο του. Δεν το επιτελεί εκεί που πραγματικά δεν υπάρχουν -κυρίως στις περιφερειακές υπηρεσίες- όλα τα στελέχη που προβλέπει ο νόμος, για να κάνουν τη δουλειά τους. Εάν δεν υπάρχει ο αριθμός και οι ειδικότητες των τεχνικών για την επίβλεψη της μελέτης, για τις δημοπρασίες και για την κατασκευή των έργων, βεβαίως από εκεί και πέρα η ευθύνη δεν θα μπορεί να αποδοθεί εκεί που πρέπει να αποδοθεί.
      Χωρίς να θέλω να πω ότι δεν πρέπει να υπάρχει σύστημα ευθυνών -πρέπει να υπάρχει- των δημοσίων υπαλλήλων τεχνικών, που έχουν μεγάλο μερίδιο για τα θέματα της ορθής εκτέλεσης των δημοσίων έργων, θέλω να πω ότι ξεκινάμε κατασταλτικά και όχι βοηθητικά.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Όσον αφορά το άρθρο 11, δεν συμφωνώ σε καμιά περίπτωση με την εκχώρηση και μάλιστα σε προμηθευτές υλικών και μηχανημάτων για την εκτέλεση του έργου. Δεν είναι δυνατόν να γίνει αυτό. Πρέπει να φύγει, κύριε Υπουργέ. Θα ζητάει το δημόσιο τα χρήματά του από τους προμηθευτές υλικών και μηχανημάτων για την εκτέλεση του έργου;
      Τελειώνοντας, ήθελα να πω ένα μικρό παράδειγμα για την εφαρμογή του μαθηματικού τύπου, για το Ολυμπιακό Χωριό. Το Ολυμπιακό Χωριό είχε έκπτωση 6% μόνο και οκτώ εργατικά ατυχήματα. Η έκπτωση δεν απέτρεψε να έχουμε το χειρότερο πράγμα, όχι την κακοτεχνία, αλλά τα οκτώ εργατικά ατυχήματα. Ας προχωρήσει τουλάχιστον η κλήρωση των κατοικιών αυτών, γιατί κωλυσιεργεί και η νέα Κυβέρνηση στην κλήρωση των κατοικιών στους εργαζόμενους, ώστε να κλείσει αυτό το θέμα.
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να κάνετε μία παρέμβαση;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, κύριε Πρόεδρε.
      Δεν θα απαντήσω στις παρατηρήσεις των κυρίων συναδέλφων τώρα. Θα το κάνω αυτό αφού ακουσθούν και οι απόψεις των υπόλοιπων συναδέλφων Βουλευτών. Απλώς θέλω να ενημερώσω τη Βουλή ότι μετά και τις παρατηρήσεις όλων των εισηγητών για τον προβληματισμό τους για το άρθρο 8, θα αποσύρω τις δύο πρώτες παραγράφους του άρθρου 8 και θα παραμείνει μόνο η παράγραφος 3, αν και στην ουσία δεν δέχομαι τις αντιρρήσεις τους. Θα εξηγήσω γιατί.
      Ας πούμε μερικά πολύ απλά και λογικά πράγματα. Ο μελετητής έχει ευθύνη εξαετούς διάρκειας για τη μελέτη. Τη μελέτη παραλαμβάνουν οι υπηρεσίες και είναι υποχρεωμένες να την εξετάσουν, αν έχει ελλείψεις ή όχι και να ζητήσουν από το μελετητή να επανορθώσει τις πιθανές παραλείψεις ή εν πάση περιπτώσει αν δουν κάποια πράγματα τα οποία πρέπει να γίνουν και ο μελετητής οφείλει να το πράξει. Άρα, λοιπόν, η διαδικασία που υπάρχει στις δύο πρώτες παραγράφους του άρθρου 8, γίνεται ούτως ή άλλως από τις υπηρεσίες. Γιατί ήθελα να μπουν αυτές οι δύο παράγραφοι; Για να δοθεί ένα μήνυμα προς όλους τους φορείς του ευρύτερου δημόσιου τομέα που εκτελούν δημόσια έργα, πριν πάνε σε διαγωνισμούς τώρα, να προσπαθήσουν να ξαναδούν τις μελέτες και να δουν εάν υπάρχουν ή όχι ελλείψεις. Δηλαδή, ήθελα να τους επισημάνω την ανάγκη αυτή.
      Σε ό,τι αφορά αυτό που είπε ο εισηγητής του Κομμουνιστικού Κόμματος, γι’ αυτό που λέει το Τεχνικό Επιμελητήριο, να πάμε σε πλήρεις μελέτες, θέλω να πω ότι αυτό είναι κοινός τόπος. Το είπα και στην εισήγησή μου. Αυτή τη στιγμή είμαστε σε ένα σταυροδρόμι, σε ένα πολύ επικίνδυνο και ευαίσθητο σημείο απορρόφησης και εκτέλεσης έργων μέσω του Γ΄ ΚΠΣ. Οι μελέτες, λοιπόν, όσο είναι πλήρεις και με τη διόρθωση που μπορούν να υποστούν μέσω αυτού του μηχανισμού των υπηρεσιών, θα προχωρήσουν αυτά τα έργα.
      Το Νοέμβριο θα έρθει ο νόμος περί μελετών, ο οποίος θα βάλει άλλη σειρά. Το είπα και χθες, για τα έργα πλέον που θα δημοπρατηθούν με το νέο νόμο και κυρίως τα έργα που θα πάνε στο Δ΄ ΚΠΣ ή θα κατασκευάζονται με εθνικούς πόρους από εδώ και πέρα, θα επικρατήσει άλλη αντίληψη. Αυτήν τη στιγμή δεν έχουμε αυτήν την πολυτέλεια.
      Επαναλαμβάνω, λοιπόν, ότι ήταν ένα μήνυμα προς όλους, μέσω του νόμου, να κάνουν τη δουλειά που υποχρεούνται να κάνουν. Επειδή όμως έχετε αντιρρήσεις και επειδή ούτως ή άλλως πρέπει να κάνουν τη δουλειά τους -θα βρούμε άλλον τρόπο να δώσουμε αυτό το μήνυμα- αποσύρω αυτές τις δύο παραγράφους.
      Η τελευταία δε παράγραφος, κύριε Πρόεδρε, θα πάει σ’ ένα άλλο άρθρο. Επομένως, θα αλλάξει η αρίθμηση των άρθρων. Η συζήτηση όμως με τους κυρίους συναδέλφους θα γίνει βάσει αυτής της αριθμήσεως και στο τέλος θα πω πώς θα γίνει η αρίθμηση.
      ΠΡΟΕΔΡΕΥΩΝ (Ιωάννης Τραγάκης): Πάντως, κύριε Υπουργέ, με τα επιχειρήματά σας εμένα με πείσατε ότι θα πρέπει να μείνουν αυτές οι δύο παράγραφοι. Εάν έχουν πεισθεί και οι κύριοι συνάδελφοι, να μείνει το άρθρο ως έχει.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Νομίζω ότι ήμουν σαφής. Αποσύρονται οι δύο πρώτες παράγραφοι του άρθρου 8, μένει η τρίτη παράγραφος η οποία δεν θα μείνει σε αυτό το άρθρο, θα πάει σε κάποιο άλλο. Άρα, αλλάζει η αρίθμηση του άρθρου. Δεν θα υπάρχει πλέον ως άρθρο 8. Το επόμενο θα ονομασθεί άρθρο 8 και σε κάποιο από τα επόμενα άρθρα θα μπει η παράγραφος 3.
      Αυτά θα τα καταθέσω στη Βουλή μετά από την τοποθέτηση όλων των συναδέλφων. Δεν είναι επείγον αυτήν τη στιγμή να γίνει γιατί μπορούμε να συζητήσουμε με βάση τα άρθρα που υπάρχουν.
      ΠΡΟΕΔΡΕΥΩΝ (Ιωάννης Τραγάκης): Στην πορεία, λοιπόν, θα καταθέσετε αυτήν την αλλαγή, όπως και τη συμπλήρωση της τροπολογίας που έχετε καταθέσει, θα δούμε πού θα τη βάλουμε.
      Η κ. Παπακώστα έχει το λόγο.
      ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, συζητώντας το νομοσχέδιο για τον τρόπο ανάθεσης των δημοσίων έργων και συναφείς διατάξεις, έχω την ιδιαίτερη χαρά να πω ότι κατατέθηκε από εμάς, μία ομάδα συναδέλφων Βουλευτών, με πρώτη την ομιλούσα, προσθήκη τροπολογίας σε αυτό το σχέδιο νόμου και θα αναφερθώ σε αυτήν, αφού προηγουμένως κάνω μία δύο γενικές παρατηρήσεις γι’ αυτά που άκουσα προηγουμένως από τους κυρίους εισηγητές.
      Επειδή ακούσθηκε από την πλευρά του εισηγητή της Αξιωματικής Αντιπολίτευσης ότι δήθεν η Νέα Δημοκρατία ως Κυβέρνηση απαξίωσε μία σειρά στελεχών και το σύστημα που διαχειρίστηκε τα δημόσια έργα τόσον καιρό, θεωρώ ότι η νοημοσύνη μας και η μνήμη μας μας λένε ότι οι πολιτικές πρακτικές και τα στελέχη που θεωρεί ο κύριος συνάδελφος, εισηγητής του ΠΑΣΟΚ, ότι απαξιώθηκαν από τη διακυβέρνηση της Νέας Δημοκρατίας, ήταν τα στελέχη εκείνα που από τον αρχηγό της Αξιωματικής Αντιπολίτευσης κ. Παπανδρέου, έμειναν εκτός ψηφοδελτίων, όχι για λόγους ή για κίνητρα που έβαλε η παρούσα διακυβέρνηση, αλλά για ευνόητους λόγους, για πράξεις τους και παραλείψεις τους.
      Κατά συνέπεια, λοιπόν, ας μην ψάχνουν στη Νέα Δημοκρατία να βρουν ποιος απαξίωσε, ας ερευνούν στο χώρο τους.
      Θα αναφερθώ τώρα επί της προσθήκης της τροπολογίας. Κύριε Πρόεδρε, κύριε Υπουργέ, κύριοι συνάδελφοι, εγώ δεν είμαι μηχανικός, είμαι νομικός και είμαι και πολιτικός και θεωρώ ότι σε μία δημοκρατία βασική αρχή είναι η αρχή της ισότητας. Εδώ σε μία περίπτωση μίας κατηγορίας δικαιούχων, οι οποίοι εξαιρέθηκαν χωρίς λόγο -και αναφέρω ποια είναι αυτή η κατηγορία, είναι οι ηλεκτρονικοί μηχανικοί τεχνολογικής εκπαίδευσης- από αυτήν τη συνταγματική αρχή της ισότητας, η οποία λέει ότι με το άρθρο 8 του ν.2430/1996 είχε ορισθεί ότι στους μόνιμους και με σύμβαση εργασίας υπαλλήλους μηχανικούς διπλωματούχους ΑΕΙ του δημοσίου, των ΝΠΔΔ, της νομαρχιακής αυτοδιοίκησης και των ΟΤΑ, καταβάλλεται ένα ειδικό επίδομα -αντιστάθμισμα στην ουσία- από το σύνολο των πιστώσεων των προγραμμάτων δημοσίων επενδύσεων του Υπουργείου Εθνικής Οικονομίας, που διατίθενται έτσι και αλλιώς κάθε χρόνο για την εκπόνηση μελετών και την κατασκευή δημοσίων έργων στους παραπάνω φορείς, για να μπορέσουν να προσελκύσουν ικανούς επιστήμονες και να μπορέσουν εν πάση περιπτώσει να έχουν αυξημένες ευθύνες στην εκπόνηση μελετών κλπ.
      Έρχεται, λοιπόν, ο πρόσφατος ν. 3212/2003, όπου επεκτάθηκε η χορήγηση αυτού του επιδόματος και στους υπαλλήλους του δημοσίου, των περιφερειών, των ΝΠΔΔ και των ΟΤΑ πρώτου και δευτέρου βαθμού, μηχανικούς διορισμένους στον κλάδο ΤΕ, πτυχιούχους ΤΕΙ και ισότιμες προς τα ΤΕΙ σχολές του εσωτερικού και του εξωτερικού. Από τη ρύθμιση αυτή -και εδώ αναφέρθηκα προηγουμένως, στην ευθεία πρόσκρουση με την αρχή της ισότητας που επιτάσσει το Σύνταγμα- εξαιρέθηκαν χωρίς κανέναν απολύτως λόγο οι υπάλληλοι εκείνοι, για τους οποίους ισχύει η παράγραφος 11 του άρθρου 8 του ν. 2470/1997, όσοι δηλαδή παίρνουν επίδομα πληροφορικής. Χωρίς, λοιπόν, να δικαιολογείται η αιτία για την οποία εξαιρέθηκαν, θεωρούμε ότι προσκρούει στην αρχή της ισότητας, δεν συνεπάγεται καμία απολύτως δαπάνη για τον κρατικό προϋπολογισμό και για το λόγο αυτό προτείνουμε στην ηγεσία του ΥΠΕΧΩΔΕ, κύριε Πρόεδρε, το πρώτο εδάφιο της παραγράφου 2 του άρθρου 21 του ν. 3212/2003, να ισχύσει χωρίς την τελευταία φράση, καθώς και των αναφερομένων στην παράγραφο 11 του άρθρου 8 του ν. 2470/1997, για να αποκατασταθεί μία αδικία η οποία έχει συντελεσθεί σε βάρος μιας συγκεκριμένης κατηγορίας δικαιούχων, χωρίς λόγο.
      Και το μόνο που θέλω να πω εδώ είναι ότι δεν είναι δυνατόν να υπάρξει νομοθέτημα στην προκειμένη περίπτωση το οποίο μοιράζει την ίδια κατηγορία σε δύο ταχύτητες χωρίς να δικαιολογείται αυτή η ανάγκη, δηλαδή η ανάγκη διαφορετικής μεταχείρισης όμοιων καταστάσεων. Παρακαλώ για την άρση αυτής της αδικίας. Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Κανέλλη για τέσσερα λεπτά.
      ΛΙΑΝΑ ΚΑΝΕΛΛΗ: Νομίζω ότι θα μου φτάσουν τα τέσσερα λεπτά, κύριε Πρόεδρε, αν έχω και την προσοχή του κυρίου Υπουργού που θεωρώ ότι θα έχει εξαιρετική σημασία, μια και συζητάμε ένα νομοσχέδιο που πιστοποιεί την ήπια μετάβαση της σκυτάλης μιας συγκεκριμένης πολιτικής σε μια άλλη πολιτική. Και συνήθως, αν δεν πέσει η σκυτάλη κάτω, δηλαδή αν δυστυχώς δεν θρηνήσουμε θύματα, αν δεν αναρωτιόμαστε γιατί είχε αυτήν την εξέλιξη μια υπόθεση σαν τη «ΡΙΚΟΜΕΞ» ή γιατί κάποια υπάλληλος του δημοσίου που έκανε καλά τη δουλειά της δικαιώνεται μετά θάνατον, δηλαδή αν δεν φτάσουμε στην παραθυρολογία και στη συζήτηση που γίνεται στα Μαζικά Μέσα Ενημέρωσης για την αναζήτηση ευθυνών, δεν θα μπορέσουμε ποτέ να επαναπροσδιορίσουμε την έννοια του δημόσιου αγαθού.
      Κύριε Υπουργέ, στο άρθρο 10 σπεύσατε να έχετε τις πειθαρχικές κυρώσεις που θέλετε και προβλέπετε για τους μηχανικούς του δημοσίου. Δόξα τω Θεώ, αυτή εδώ η Βουλή έχει μεταξύ των συναδέλφων σαράντα έξι ή σαράντα οκτώ μηχανικούς, οι οποίοι και εξ ιδίας εμπειρίας γνωρίζουν μια πραγματικότητα στην Ελλάδα. Γνωρίζουν ότι υπάρχουν υποστελεχωμένες υπηρεσίες του δημοσίου σε μηχανικούς σε ποσοστό 70%. Γνωρίζουν, επίσης, οι κύριοι συνάδελφοι, όπως γνωρίζει και η ελληνική κοινωνία ότι εδώ και δέκα χρόνια οι αμοιβές τους είναι στα ίδια επίπεδα, όταν εδώ εμείς μιλάμε για αυξήσεις, για πληθωρισμούς, για χίλια δυο άλλα πράγματα, για τεράστια κονδύλια, για γιγάντια ποσά, για είκοσι χιλιάδες ή τριάντα χιλιάδες δημόσια έργα.
      Μόνο με αυτούς τους ιλιγγιώδεις αριθμούς φαντάζεται κανείς σε ένα ευνομούμενο κράτος, κύριε Πρόεδρε, τον αριθμό καταλλήλων επαρκώς αμοιβομένων εκπροσώπων του δημοσίου, του τόσο συκοφαντημένου κατά τα άλλα δημοσίου τομέα, ο οποίος μονίμως πρέπει να συρρικνώνεται, να εξαφανίζεται, να ιδιωτικοποιείται ή εν πολλοίς και να πωλείται. Γι’ αυτό φτάσαμε και σε αυτοχρηματοδοτούμενα έργα και σε λίγο, με μαθηματική ακρίβεια, θα φτάσουμε να αναθέτουμε ειδικές υπηρεσίες σε ανθρώπους που θα ελέγχουν τα έργα και θα ταυτίζουν στο πρόσωπο τον ελεγχόμενο με τον ελέγχοντα. Με αυτό το ποσοστό, λοιπόν, υποκαλυμμένων, πρέπει να  προβλεφθεί πρώτα απ’ όλα συγκεκριμένο ποινολόγιο. Διότι οι φάσεις επίβλεψης ενός έργου, κύριε Υπουργέ, δεν είναι οι ίδιες ούτε οι δυνατότητες να μετακινηθεί καταχείμωνο μηχανικός της Δωδεκανήσου εντός ωραρίου, χωρίς επαρκή υπερωριακή αμοιβή, χωρίς να λειτουργούν τα δρομολόγια, στη Μύκονο ή στη Σέριφο. Το λένε και οι ίδιοι. Ήρθαν εδώ και τους ακούσατε. 
      Όταν ακόμα και σε ανεξάρτητες διοικητικές αρχές, όπως το Ραδιοτηλεοπτικό Συμβούλιο, αποφάσεις για τη χορήγηση πιστοποιητικών διαφάνειας παίρνονται υπό την απειλή δίωξης των μελών που θα αποφασίσουν για διαφυγή κερδών από τον αιτούντα το πιστοποιητικό διαφάνειας και κατανοούμε  την αδυναμία των μελών μιας ανεξάρτητης αρχής, μπορείτε να μου πείτε -δεν ξέρω αν δεσμευθήκατε στην επιτροπή και αν θα το υλοποιήσετε, γιατί εγώ δεν το είδα γραμμένο- τι νομική κάλυψη θα έχουν αυτοί οι δυστυχείς μηχανικοί του δημοσίου; Τους ζητάτε υπερεντατικοποίηση, να δουλεύουν με τα λιγότερα λεφτά, να παρακολουθούν χωρίς να έχουν συγκεκριμένο και διατυπωμένο σαφώς πειθαρχικό ποινολόγιο σε όλην τη διάρκεια των έργων. Δηλαδή, θα πρέπει να δουλεύουν και εκτός έδρας, χωρίς υπερωριακή αμοιβή, χωρίς καν αξιοπρεπή αμοιβή, και να παρακολουθούν ταχύτητες έργων τις οποίες καθορίζει ο εργολήπτης. Πότε να μη δουλεύει, πότε να εικάζεται -όπως κάνετε σε άλλο άρθρο- ότι η επίσπευση των εργασιών προϋποθέτει την καλοπιστία ότι θα τελειώσει το έργο. Πως θα προσαρμοστούν αυτοί οι άνθρωποι; Τι πρόσωπο θα έχει το Δημόσιο;
      Μία μέριμνα, λοιπόν, για τους μηχανικούς και μία νομική κάλυψη σε περίπτωση που διωχθούν ποινικά. Το είχατε υποσχεθεί στην επιτροπή. Γιατί δεν υπάρχει στο άρθρο; Αν διωχθούν ποινικά, θα τους καλύπτει νομικά η υπηρεσία τους; Ποιος θα πληρώνει το δικηγόρο; Άνθρωποι είναι που κάνουν ελέγχους πέρα από τη σπάθη των πειθαρχικών παραπτωμάτων υπαιτιότητί τους χωρίς να είναι εξασφαλισμένες οι προϋποθέσεις άσκησης με τον αρτιότερο και αποτελεσματικότερο τρόπο.
      Σας θυμίζω ότι στην έκθεση του Συνήγορου του Πολίτη το 90% των παραπόνων των πολιτών και των φαινομένων διαφάνειας – αδιαφάνειας παρατηρείται στις υπηρεσίες του ΥΠΕΧΩΔΕ και στις πολεοδομίες.
      Κατ’ αυτήν την έννοια θεωρώ ότι είναι απαραίτητο αυτό που υποσχεθήκατε στην επιτροπή να το προσθέσετε στις προσθήκες που κάνετε. Ότι, δηλαδή, θα έχουν την απαραίτητη νομική κάλυψη οι μηχανικοί του Δημοσίου για τυχόν ποινικές ευθύνες καλυπτόμενοι από την υπηρεσία τους ή τη δυνατότητα να μπορούν να προσλάβουν δικηγόρο, χωρίς να τον πληρώνουν από την τσέπη τους, σε περίπτωση που διωχθούν ποινικά για την άσκηση των καθηκόντων τους. Και να προβλέψετε μία ουσιαστική αξιοποίηση αυτού του δυναμικού η οποία με στελέχωση, με ανθρώπους περισσότερους, με καλύτερες αμοιβές, με αναγνώριση των υπερωριών τους και τις δυνατότητες να ασκήσουν τα καθήκοντά τους.
      Διότι ως νομικός σας λέω ότι η έννοια της υπαιτιότητος η οποία παρασύρει τον υπάλληλο σε πράξη που θα επισύρει μετά πειθαρχική ποινή, μάλιστα με μάξιμουμ στέρηση του εξάμηνου μισθού τους, δεν μπορεί να καθοριστεί ως υπαιτιότητα όταν δεν υπάρχουν οι αξιοπρεπείς, σύγχρονες -το 2004- προϋποθέσεις να ασκήσουν το επάγγελμά τους.
      Αυτό δεν είναι βιτρίνα του κράτους. Είναι καρδιά του κράτους. Για να έχει και εμπιστοσύνη ο πολίτης και να μην αναρωτιέται ποιος παρέλαβε και ποιος επίβλεψε το έργο και γιατί ποτέ δεν μάθαμε όταν έπεσε η γέφυρα στη Μαλακάσα, όταν έπεσε εκείνο, όταν βούλιαξε ο τάδε δρόμος, όταν παραδόθηκε εκείνο και όταν γκρεμοτσακίστηκε το τάδε σχολείο με τρία ρίχτερ ποιος ήταν ο υπεύθυνος.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Τα συζητούμενα άρθρα σήμερα νομίζω ότι είναι στη λογική των «δικλείδων» για τις οποίες πολύς λόγος έγινε από τον κύριο Υπουργό, δικλείδων για να μην επανέλθουμε με τις διατάξεις του νομοσχεδίου -όπως είναι η δική μας η εκτίμηση ο φόβος και η ανησυχία- στο προηγούμενο καθεστώς, το παλαιό καθεστώς εκείνο το οποίο είχε φέρει τις μεγάλες ανωμαλίες στα δημόσια έργα με την εικονική μειοδοσία και ιδιαίτερα τις μεγάλες εκπτώσεις και ό,τι επακολουθούσε εις βάρος των έργων και του δημοσίου.
      Πρώτα θέλω να απαντήσω σ’ ένα ερώτημα που μου απηύθυνε ο κύριος Υπουργός. Μου ζητήσατε, κύριε Υπουργέ, στην τροπολογία σας -λόγω, όμως, της έκτακτης συμμετοχής μου στην κοινοβουλευτική αποστολή στο Κάιρο δεν μπόρεσα να μιλήσω χθες- να απαντήσω σε ένα ερώτημα σε σχέση με τη δική μου πρωτολογία. Και θέλω να απαντήσω, σήμερα.
      Συγκεκριμένα θέλω να απαντήσω στο ερώτημα γιατί είπα -και επιμένω- ότι δεν είναι το δίλημμα μαθηματικός τύπος ή μία πραγματική  μειοδοσία. Εδώ με το νομοσχέδιο οδηγούμαστε -και αυτή είναι η αντίρρησή μας- σε εικονική μειοδοσία. Και διερωτηθήκατε στην απάντησή σας γιατί ο κ. Γείτονας το λέει και πού βλέπει την εικονική μειοδοσία.
      Λέει, λοιπόν, ο κύριος Υπουργός συνεχίζω για να είμαι και μέσα στον Κανονισμό -στα άρθρα- ότι τα άρθρα που συζητάμε σήμερα είναι ουσιαστικά στο πλαίσιο των δικλείδων που δεν θα επιτρέψουν να επανέλθουμε στο γνωστό καθεστώς. Εσείς σήμερα αποσύροντας τη διάταξη αυτή επισημάνατε ότι την είχατε εισηγηθεί αναφέρομαι στις παραγράφους του άρθρου 8, -στις δύο πρώτες παραγράφους- για να δοθεί ένα σήμα προς κάθε κατεύθυνση. Μα, με σηματοδοτήσεις δεν νομοθετούμε, κύριε Υπουργέ. Αποσύρατε, αναστείλατε το νέο νόμο για τις μελέτες…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Εργων):  Δεν κάνεις…
      ΚΩΝΣΤΑΝΤΙΝΟΣ ΓΕΙΤΟΝΑΣ: Τουλάχιστον η αντίρρηση η δική μου, και το ξέρετε, ήταν ουσιαστικά μόνο για την παράγραφο 1. Όταν όλοι συνομολογούμε, και εσείς και εμείς, όλοι εδώ στην Αίθουσα, ότι το κυρίαρχο ζήτημα είναι οι μελέτες -χρειάζονται πράγματι πλήρεις, σωστές και επικαιροποιημένες μελέτες- δεν μπορεί αυτό να ανατίθεται σε τριμελή επιτροπή. Είναι, υποχρέωση της υπηρεσίας.
      Επειδή είδα, κύριε Πρόεδρε, ότι ανησυχήσατε για την απόσυρση, ουσιαστικά γίνεται απόσυρση της παραγράφου 1, που ήταν λάθος. Η παράγραφος 2 που αποσύρεται, καλύπτεται από το υπάρχον νομικό πλαίσιο. Το ισχύον νομικό πλαίσιο επιβάλλει ουσιαστικά στην προϊστάμενη αρχή να ελέγξει και να επικαιροποιήσει τη μελέτη πριν τη δημοπράτηση. Αλίμονο αν αυτό δεν γίνεται.
      Είναι σωστό ότι αναθέτετε στο μελετητή ευθύνες και στην επίβλεψη. Πρέπει να έχει ευθύνες και λόγο ο μελετητής στην επίβλεψη.
      Θυμάστε, κύριε Σουφλιά, τι λέγατε όταν ψηφίζαμε το ν. 2229; Νομίζω ότι ήσασταν τότε Κοινοβουλευτικός Εκπρόσωπος της Νέας Δημοκρατίας -υπάρχουν στα Πρακτικά οι ομιλίες σας. Εγώ εισηγήθηκα το νόμο. Διάβαζα πρόσφατα τα Πρακτικά και είδα ότι μου λέγατε πως βάζω εξοντωτικές ποινικές ρήτρες στους μελετητές. Εσείς το κάνατε στους εργολάβους με τις υπερβολικές εγγυήσεις -δεν έχει σημασία. Ούτως ή άλλως είναι σωστό ότι ο μελετητής θα πρέπει να είναι συμμέτοχος στη διαδικασία επίβλεψης με προσδιορισμένες τις αντίστοιχες ευθύνες του.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, δεν αποσύρεται. Η παράγραφος 3 παραμένει, δηλαδή ότι ο μελετητής θα είναι στην ομάδα επιβλεπόντων.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν με προσέξατε. Είπα ότι σωστά παραμένει η παράγραφος 3 και σωστά μπήκε, μάλιστα μετά από παρατηρήσεις στη Βουλή. Δεν ήταν από την αρχή. Στην αρχή ήταν οι δύο παράγραφοι που αποσύρατε.
      Θα πρέπει οπωσδήποτε να έχετε εξουσιοδότηση στο Υπουργείο παρ΄όλο που αποσύρατε τη σχετική διάταξη- νομίζω ότι καλύπτεται από τις ισχύουσες διατάξεις- ώστε όταν έχετε ανάγκη να επικαιροποιήσετε μελέτες με πρόταση της προϊσταμένης αρχής, να μπορείτε να πάρετε συμβούλους γι’ αυτό. Μελετητικά γραφεία για να κάνουν αυτή τη μελέτη γρήγορα, και είναι λυμένα τα χέρια σας.
      Τι θέλω να πω, λοιπόν, για να επανέλθω στο σκεπτικό μου; Ότι από αυτές τις διατάξεις - δικλείδες που ανέφερε ο κύριος Υπουργός, πολλές είναι ισχύουσες, δεν έδωσαν όμως, τα πιθανά αποτελέσματα. Άλλες επίσης είναι περιττές.
      Η εξουσιοδότηση, π.χ. κύριε Υπουργέ, να εγκρίνετε τιμολόγια, υπάρχει σε όλους τους νόμους περί δημοσίων έργων. Δεν φέρνετε κάτι καινούριο. Έχετε εξουσιοδοτήσεις, μπορούμε να βρούμε όλες τις διατάξεις. Τέλος άλλες είναι απλά κατασταλτικές, όπως οι πειθαρχικές για τα στελέχη της διοίκησης που είναι και ασαφείς.
      Κύριε Υπουργέ, μπορείτε να μου πείτε, αν είναι δυνατόν σε υπηρεσία να προσδιοριστεί αντικειμενικά αυτό που λέτε στην παράγραφο 1 του άρθρου 10 για τους επιβλέποντες το έργο, ποινές δηλαδή για «Υπαίτια καθυστέρηση στην ενημέρωση»; Μπορείτε να βρείτε για να προσδιορίσετε εύκολα και αντικειμενικά πειθαρχική ευθύνη σε αυτό ή θα γίνεται ένα «μπαλάκι ευθυνών» και μια νέα κόλαση αλληλογραφίας μέσα στη διοίκηση; Εγώ δεν λέω ότι πρέπει να είναι ανεύθυνη η Δημόσια Διοίκηση. Αλλά για να είναι υπεύθυνη χρειάζονται φυσικά σύγχρονες και ολοκληρωμένες διοικητικές δομές, πλήρης στελέχωση και σαφές πλαίσιο αρμοδιοτήτων. Για να μπορέσουμε να αντιμετωπίσουμε αποτελεσματικά τα προβλήματα στα έργα.
      Άρα, λοιπόν, καταλήγω λέγοντας ότι όλες αυτές οι «δικλείδες» κατά τον κύριο Υπουργό…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Προϋπήρχαν.
      ΚΩΝΣΤΑΝΤΙΝΟΣ ΓΕΙΤΟΝΑΣ: Πολλές προϋπήρχαν. Αυτό θέλω να πω, κύριε Υπουργέ. Άλλες είναι περιττές…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αν ισχυρίζεστε ότι προϋπήρχαν, φαίνεται ότι δεν έχετε διαβάσει το νόμο. Ένα από τα δύο συμβαίνει. Ασκείται τόση κριτική για όλα αυτά τα πράγματα που προϋπήρχαν;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, μην εκνευρίζεστε. 
      Έχετε εξουσιοδότηση από την ισχύουσα νομοθεσία να εγκρίνετε τιμολόγια ενιαία και τα λοιπά τεύχη.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα σας απαντήσω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Απλώς εδώ θέλετε, όπως είπατε και εσείς, να σηματοδοτήσετε κάτι ακόμα. Αυτός είναι ο ισχυρισμός.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είτε το θέλετε είτε δεν το θέλετε, υπάρχουν πολύ σημαντικά νέα πράγματα και δημιουργείται ένα νέο σύστημα παραγωγής έργων με την ανάθεση των έργων. Από εκεί και πέρα συνεχίστε και διαγράψτε πράγματα, τα οποία είναι πραγματικότητες.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Σουφλιά, εγώ δέχομαι τις διακοπές για να κάνουμε παραγωγικό διάλογο και όλη μου η τοποθέτηση και κατά την πρωτολογία…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν είναι παραγωγικός όταν μιλάτε έτσι. Δεν είναι παραγωγικός αυτός ο διάλογος. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν είναι παραγωγικός;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αρνητισμός είναι αυτό που κάνετε. Αρνείστε ότι υπάρχουν νέες διατάξεις και όλοι οι συνάδελφοι, σχετικά με τις νέες διατάξεις, που αναφέρονται;
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Σουφλιά, επειδή με προκαλείτε και ξέρετε ότι και εγώ «σηκώνω το γάντι», αναφέρομαι πλέον συγκεκριμένα.
      Πρώτον, η διάταξη περί μελετών και συμμετοχής του μελετητή στην επίβλεψη υπήρχε. 
      Δεύτερον, η υποχρέωση να κάνει η υπηρεσία επικαιροποίηση των μελετών προκύπτει από την κείμενη νομοθεσία.
      Τρίτον, η εξουσιοδότηση του Υπουργού με τις υπάρχουσες διατάξεις να εγκρίνει ενιαία τιμολόγια και ενιαίες διακήρυξης υπήρχε.
     Είπα, λοιπόν, ανακεφαλαιώνω ότι άλλες υπήρχαν και άλλες είναι ουσιαστικά κατασταλτικά μέτρα και αναφέρομαι στις πειθαρχικές ποινές. 
     Θέλω να ολοκληρώσω την παρέμβασή μου με την απάντηση στο ερώτημα που μου θέσατε. Γιατί δηλαδή επιμένω ότι αυτές οι δικλείδες δεν είναι αρκετές και θα οδηγηθούμε πάλι στην εικονική μειοδοσία. Μου είπατε πού το βρήκα. Θα σας εξηγήσω που το βρήκα.
     Θα πάμε σε εικονική μειοδοσία, κύριε Υπουργέ, για τρεις λόγους. Πρώτον, διότι προκαθορίζεται όριο εκπτώσεως που προσανατολίζει το διαγωνισμό, νοθεύει τον ανταγωνισμό και διευκολύνει «εναρμονισμένες πρακτικές». Επομένως θα έχουμε συνεννοήσεις και μάλιστα σε δύο στάδια, όπως εξήγησα στην πρωτολογία μου.
     Θα πάμε σε εικονική μειοδοσία, κύριε Υπουργέ, διότι βάζετε πρόσθετες εγγυήσεις που φθάνουν στο 35%, και πολλοί εργολάβοι από τον κορμό των σωστών εργολάβων θα είναι θέματα του τραπεζικού συστήματος και επομένως θα αποκλειστούν. Άρα έχουμε πάλι εικονικότητα στη μειοδοσία, μέσω τεχνητής μειωμένης συμμετοχής.
     Και αν όλα αυτά τα μέτρα σας δεν αποδώσουν -και σε ορισμένες περιπτώσεις πολλοί εργολάβοι στην απελπισία τους θα δώσουν μεγάλες εκπτώσεις- τότε κύριε Υπουργέ, δεν θα μπορέσετε να αναθέσετε το έργο. Διότι θα προκύψουν ενστάσεις και εμπλοκές και θα σας επιβληθούν αιτιολογήσεις.
     Τέλος, θέλω να σας πω κύριε Υπουργέ, ότι προχωρείτε όπως ξεκινήσατε χωρίς καμία αλλαγή. Τουλάχιστον λάβετε υπόψη σας τους φόβους μας, τις ανησυχίες μας, τις επισημάνσεις μας που είναι καλοπροαίρετες. Να δείτε τα ζητήματα που τέθηκαν με μεγαλύτερη άνεση χρόνου, χρειάζεται και περισσότερη ενασχόληση και από τους υπηρεσιακούς παράγοντες και εμβάθυνση από τους συμβούλους σας. Όπως είπα και στην πρωτολογία μου είμαι σίγουρος ότι πολύ γρήγορα θα αναγκαστείτε να φέρετε τις αλλαγές. Τουλάχιστον προετοιμαστείτε έγκαιρα.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υπουργός ΠΕΧΩΔΕ κ. Σουφλιάς για μια μικρή παρέμβαση.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Κύριε Γείτονα, η καλή διάθεση εκ μέρους της πολιτικής ηγεσίας αποδείχθηκε. Και συγκεκριμένα αποδείχθηκε στην επιτροπή όπου έγιναν είκοσι με εικοσιπέντε τροποποιήσεις στο αρχικό κείμενο βάσει των προτάσεων των συναδέλφων όλων των πτερύγων. Μάλιστα δε αποδείχθηκε και σήμερα. Με προβλημάτισε το θέμα του άρθρου 8. Επειδή δε είδα όλη αυτήν την αντίδραση και έδωσα και την εξήγηση, απέσυρα τα δύο άρθρα. 
     Δεν μπορώ όμως να μείνω αδιάφορος με τον δικό σας προσωπικό εριστικό τρόπο συζήτησης, διότι από την επιτροπή μέχρι και σήμερα η μόνιμη επωδός σας είναι η ακύρωση της σημασίας του νόμου λέγοντας συνεχώς ότι αυτό υπήρχε, εκείνο υπήρχε κλπ.
     Ποια υπήρχαν, κύριε Γείτονα; Πρόκειται για καινούργιο νομοσχέδιο, είναι μια καινούργια μέθοδος ανάθεσης έργων. Θεσπίζουμε το μειοδοτικό διαγωνισμό με του κόσμου τις ασφαλιστικές δικλείδες, με σημαντικές αλλαγές παντού. Είναι κάτι καινούργιο είτε το θέλετε είτε δεν το θέλετε.
     Τώρα το αν πετύχει ή όχι είναι άλλο θέμα. Η προσωπική μου άποψη είναι ότι και θα πετύχει και θα παραμείνει ως μόνιμος τρόπος ανάθεσης των έργων, με τις βελτιώσεις που πιθανότατα θα χρειαστούν. Εσείς ως «Κασσάνδρα» προβλέπετε άλλα πράγματα. Δικαίωμά σας. Δεν μπορείτε όμως να λέτε ανακρίβειες. Λέτε για παράδειγμα ότι υπήρχε η διάταξη «ο μελετητής να συμμετέχει στην επίβλεψη». Δεν υπήρχε αυτό που υπάρχει στο νόμο, ότι δηλαδή ο μελετητής απαραίτητα, υποχρεωτικά συμμετέχει, είτε μπορούσε είτε δεν μπορούσε, είναι εντελώς διαφορετικό αυτό το πράγμα.
     Δεύτερον, λέτε για τα τιμολόγια ότι υπήρχαν στο νόμο. Ο νόμος είναι ο 1418. Και στο άρθρο 4 παράγραφος 3 εδάφιο 1 αναφέρει τα εξής: «Με απόφαση που εκδίδεται από τον Υπουργό ΠΕΧΩΔΕ καθορίζεται ο τρόπος εφαρμογής της διάταξης» -αυτής δηλαδή για τις συγκεκριμένες αναλύσεις τιμών- «καθώς και ο τρόπος αναπροσαρμογής των τιμών μονάδας, των αναλύσεων τιμών δημοσίων έργων».
      Πουθενά δεν θα βρείτε τη λέξη «τιμολόγια». Πουθενά. Μόνο περί αναλύσεων τιμών λέει. Και εσείς είστε μηχανικός και ξέρετε πολύ καλά ότι υπάρχει μια πολύ μεγάλη διαφορά μεταξύ των αναλύσεων τιμών και των τιμολογίων. Και εδώ το άρθρο 8 είναι σαφέστατο, είναι απολύτως καινούργιες διατάξεις, επί πλέον θα πρέπει να υπάρχουν τιμολόγια ανάλογα με την κατηγορία, το μέγεθος των έργων και την προσβασιμότητα της περιοχής εκτέλεσής τους. Μιλάει για πρότυπα τεύχη διακηρύξεων και εντύπων προσφοράς, κάτι που δεν υπήρχε. Όλο το άρθρο 8 είναι εντελώς καινούργιο.
      Γιατί, λοιπόν, λέτε τέτοιες ανακρίβειες; Ή από άγνοια ή εν πάση περιπτώσει διότι θέλετε να ισχυριστείτε ότι δεν υπάρχει τίποτα καινούργιο.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Είμαι διατεθειμένος -και το απέδειξα- να δεχθώ παρατηρήσεις και προτάσεις, αλλά εν πάση περιπτώσει όμως, είμαι υποχρεωμένος να απαντώ σε άδικες κριτικές για το νομοσχέδιο. Επαναλαμβάνω ότι είναι ένας εντελώς καινούριος τρόπος ανάθεσης των έργων και πιστεύω ότι θα αποτελέσει μόνιμο σύστημα για την ανάθεση των έργων, είτε το θέλετε είτε δεν το θέλετε.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Όχι, κύριε Γείτονα, σας παρακαλώ με σεβασμό και εκτίμηση σε εσάς αλλά και στον Κανονισμό. Έχετε το δικαίωμα δευτερολογίας. Με άνεση χρόνου θα απαντήσετε στον Υπουργό. Άλλωστε εσείς είστε παλαιότερος από εμένα εδώ στην Έδρα. 
      ΚΩΝΣΤΑΝΤΙΝΟΣ ΓΕΙΤΟΝΑΣ:  Ζητώ το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας):  Δεν υπάρχει προσωπικό, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, θα σας εξηγήσω. Δεν αναφέρομαι στην ουσία αυτών που είπε ο κύριος Υπουργός. Θα το κάνω στη δευτερολογία μου. 
      ΠΡΟΕΔΡΕΥΩΝ (Γεώργιος Σούρλας): Θα κάνω μια παραχώρηση, μην το βάζετε όμως σαν προσωπικό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Το θέμα των «ανακριβειών» το απάντησε ο ίδιος ο κύριος Υπουργός διαβάζοντας τα στοιχεία που με επιβεβαιώνουν και όλοι καταλαβαίνουν. Αναφέρομαι μόνο σε αυτό που είπε ο κύριος Υπουργός για εριστικότητα και τον παρακαλώ -επειδή γνωριζόμαστε καλά- να το πάρει πίσω. Η δική μου η κριτική και η στάση μπορεί να είναι σκληρή ή να μην αρέσει στον κ. Σουφλιά, αλλά δεν έχει εριστικό χαρακτήρα. Παρακαλώ, για να μη δημιουργούμε προσωπικά ζητήματα, να πάρετε πίσω το χαρακτηρισμό ότι εγώ τοποθετούμαι ερειστικά. Αυτό και μόνο ζητώ από τον κύριο Υπουργό.
      ΠΡΟΕΔΡΕΥΩΝ (Γεώργιος Σούρλας):  Λοιπόν, κοιτάξτε, και ο κύριος Υπουργός το άκουσε και θα απαντήσει.
      ΓΕΩΡΓΙΟΣ ΣΟΥΦΛΙΑΣ ( Υπουργός Περιβάλλοντος, Χωροταξίας και Δημοσίων Εργων): Κύριε Γείτονα, είμαι στη Βουλή τριάντα χρόνια και δεν έχω δημιουργήσει προβλήματα, όπως και εσείς, πιστεύω. Αλλά οφείλω να ομολογήσω ότι αυτή είναι η βαθιά μου πεποίθηση από την πρώτη ώρα που αρχίσαμε το νομοσχέδιο. 
      Έτσι είναι όλη η δομή της ομιλίας σας: η ακύρωση της σημασίας του νόμου και πραγματικά η εντύπωση που δημιουργήσατε σε εμένα είναι ότι είστε ερειστικός σε αυτό το νομοσχέδιο. Δεν το ξαναείδα σε άλλες παρουσίες σας. Επειδή είναι βαθιά μου πεποίθηση, επειδή το πιστεύω και δεν είμαι συνηθισμένος να βρίσκω τους μέσους όρους, δεν θα το πάρω πίσω.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εάν ο κύριος Υπουργός δεν το παίρνει πίσω. Λυπάμαι. Με τη λογική των χαρακτηρισμών του κυρίου Υπουργού, διαφωνώ. Εγώ τουλάχιστον οφείλω να πω στο Τμήμα ότι τοποθετούμαι με στοιχεία και όχι με χαρακτηρισμούς και αφορισμούς. Δεν είμαι εγώ εριστικός, τουναντίον βρίσκω τον κύριο Υπουργό πολύ εκνευρισμένο και δεν ξέρω γιατί.
      ΠΡΟΕΔΡΕΥΩΝ (Γεώργιος Σούρλας):  Εντάξει, τελείωσε το θέμα. 
      Το λόγο έχει ο κ. Μάνος.
      ΣΤΕΦΑΝΟΣ ΜΑΝΟΣ:  Κύριε Πρόεδρε, επειδή απουσίαζα κατά τη συζήτηση επί της αρχής του νομοσχεδίου, σας παρακαλώ να μου δώσετε λίγη άνεση χρόνου. 
      ΠΡΟΕΔΡΕΥΩΝ (Γεώργιος Σούρλας): Εντάξει, κύριε Μάνο.
      ΣΤΕΦΑΝΟΣ ΜΑΝΟΣ: Θα ήθελα πρώτα απ’ όλα να διαδηλώσω την πεποίθησή μου ότι για την απόκτηση αγαθών ή υπηρεσιών από το δημόσιο ο μειοδοτικός διαγωνισμός είναι η καλύτερη μέθοδος. Μπορεί να μην είναι τέλεια μέθοδος, αλλά είναι ασφαλώς η καλύτερη. Και όταν το λέω αυτό, δεν αναφέρομαι μόνο στα έργα, αναφέρομαι και στις μελέτες, διότι και αυτές είναι μία μορφή απόκτησης υπηρεσιών.
      Συνεπώς το γεγονός ότι έρχεται το νομοσχέδιο και ανατρέπει το σύστημα που υπήρχε μέχρι τώρα του μαθηματικού τύπου είναι κατά τη γνώμη μου θετικό γεγονός. Το νομοσχέδιο αυτό, όπως και πολλά άλλα νομοσχέδια του Υπουργείου ΠΕΧΩΔΕ, πάσχει από ακατάσχετη περιπτωσιολογία. Η περιπτωσιολογία, κύριε Πρόεδρε, γεννά περιπτωσιολογία, γεννά ενστάσεις, καθυστερήσεις και διαφθορά. Η βασική, κατά τη γνώμη μου, εξήγηση για την περιπτωσιολογία είναι η ανεπάρκεια της Δημόσιας Διοίκησης.
    Επειδή υπάρχει η αίσθηση της ανεπάρκειας, προσπαθεί ο νομοθέτης να σκεφτεί από πριν όλα τα ενδεχόμενα που μπορούν να παρουσιαστούν και να τα επιλύσει στο νομοσχέδιο. ΄Όπως όλοι αντιλαμβανόμαστε κάτι τέτοιο είναι αδύνατον. Είναι αδύνατον δηλαδή ο νομοθέτης να έχει σκεφτεί όλες τις περιπτώσεις που μπορεί να εμφανιστούν.
    Θέλω, λοιπόν, να συστήσω στον κύριο Υπουργό που τον είδα αισιόδοξο ότι το νομοσχέδιο θα παραμείνει όπως είναι, ότι το νομοσχέδιο αυτό όπως και πολλά άλλα θα εξευτελιστούν από την ανεπάρκεια της διοίκησης. Και αν κάτι θα έπρεπε κανείς να …
    ΠΡΟΕΔΡΕΥΩΝ (Γεώργιος Σούρλας): Θα ευτελιστούν, όχι εξευτελιστούν.
    ΣΤΕΦΑΝΟΣ ΜΑΝΟΣ: Να εξευτελιστεί το νομοσχέδιο.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είναι ρήμα του ελληνικού λεξιλογίου!
    ΣΤΕΦΑΝΟΣ ΜΑΝΟΣ: Εάν ο Υπουργός θα ήθελε να κάνει κάτι μόνιμο, θα έπρεπε να αντιμετωπίσει το ζήτημα της ποιοτικής ανεπάρκειας του προσωπικού. Και αυτό μπορεί να το κάνει απομακρύνοντας οριστικά τους ανεπαρκείς και διεφθαρμένους και αναδεικνύοντας τους πολύ καλούς, και εκείνους που είναι έντιμοι, και πληρώνοντάς τους σωστά. Αυτό θα είχε μόνιμη επίδραση στη λειτουργία του Υπουργείου και στο συνολικό σύστημα.
    Θα ήθελα τώρα να κάνω τις εξής επί μέρους μικροπαρατηρήσεις, διότι δεν θα μπω σε πολλές λεπτομέρειες. 
    Έχω σε αντίθεση με τους περισσότερους συναδέλφους, αντίθετη γνώμη σε ό,τι αφορά τις εγγυήσεις. Κατά τη γνώμη μου εάν κάτι μπορεί να πει κανείς είναι ότι είναι μικρές οι εγγυήσεις, το 5%.
    Μπορεί να μειδιά ο κύριος Υπουργός, αλλά εδώ είμαστε για να υπηρετήσουμε το δημόσιο συμφέρον και όχι το συμφέρον διαφόρων μεγαλομεσαίων ή μικρομεσαίων εργολάβων. Και η άποψή μου είναι ότι θα μπορούσε άνετα το 5% να γίνει για όλες τις περιπτώσεις 10%. Θα πουν μερικοί, μα τι θα συμβεί, θα βλάψει ορισμένους εργολάβους. Η απάντησή μου είναι ας τους βλάψει. Θα έχουμε ασφαλώς καλύτερα αποτελέσματα σε ό,τι αφορά τα έργα. Τις αστειότητες που είχαμε για παράδειγμα με τη μαραθώνια διαδρομή, εάν ίσχυαν αυτές οι διατάξεις που φέρνει ο κύριος Υπουργός, δεν θα τις είχαμε. 
    Διατηρώ επιφυλάξεις, κύριε Υπουργέ, για το σύστημα που καθιερώνετε των κλιμακωτών εγγυήσεων ανάλογα με τις εκπτώσεις. Και αυτό δείχνει μια προσπάθεια, όπως έλεγα πριν, της περιπτωσιολογίας, να σκεφτεί τι μπορεί να συμβαίνει, να κάνουμε εκείνο ή το άλλο κλπ. Θα προτιμούσα να είχατε υψηλότερες εγγυήσεις ενιαίες για όλες τις περιπτώσεις.
    Βρίσκω ότι το άρθρο 7, κύριε Πρόεδρε, περιορίζει πάρα πολύ τις υπεργολαβίες και κατά τη γνώμη μου αγγίζει τα όρια της ανοησίας. 
    Σήμερα έχουμε την εξής εμπειρία. Όλα τα πολύ μεγάλα έργα που έχουν γίνει στην Αθήνα και στην Ελλάδα γενικότερα τον τελευταίο καιρό, το Αττικό Μετρό, το Αεροδρόμιο, έχουν γίνει με πάρα πολλές υπεργολαβίες, πολύ-πολύ περισσότερες από αυτές που προβλέπει αυτό το νομοσχέδιο.
    Γιατί γίνεται αυτό και γιατί είναι καλό αυτό; Γιατί το δημόσιο συμβάλλεται με μία εταιρεία η οποία έχει τις σωστές εγγυήσεις, τις οποίες άλλωστε προβλέπει και το νομοσχέδιο και εκείνη η επιχείρηση αναλαμβάνει μία δουλειά που μέχρι σήμερα το Υπουργείο έχει αποδειχθεί ότι δεν μπορεί να την κάνει καλά. 
    Στην περίπτωση του αεροδρομίου είχαμε έναν Γερμανό εργολάβο, ο οποίος δεν έκανε σχεδόν τίποτα μόνος του εδώ. Τα έκανε όλα με υπεργολάβους. Είμεθα όμως ικανοποιημένοι από το τελικό αποτέλεσμα. Συμβληθήκαμε με μία εταιρεία, αυτή δε ανέλαβε όλα τα υπόλοιπα. Εάν με ρωτούσε κάποιος εμένα, θα προτιμούσα για παράδειγμα να έχουμε ένα εργολάβο για την ΠΑΘΕ και αυτός να έχει πολλούς υπεργολάβους. Είμαι βέβαιος ότι αν είχαμε ακολουθήσει μία τέτοια διαδικασία, κύριε Πρόεδρε, η ΠΑΘΕ θα ήταν προ πολλών ετών τελείως έτοιμη. Συνεπώς, δεν είμαι υπέρ της λογικής αυτού του άρθρου.
    Βρήκα επίσης λάθος την τοποθέτηση του κυρίου Υπουργού που απέσυρε τις δύο παραγράφους του άρθρου 8. Είπε ότι  τις αποσύρει γιατί του έκαναν κριτική. Δεν πειράζει, κύριε Υπουργέ, ας σας κάνουν κριτική, να κάνετε τουλάχιστον κάτι σωστό. Σημειώστε δε ότι νομίζω ότι θα μετανιώσετε για τη διαγραφή των δύο τελευταίων φράσεων της παραγράφου 2 του άρθρου 8 που σας δίνει το δικαίωμα να προχωρήσετε στη μελέτη και να επιβαρύνετε το μελετητή που αρνείται να διορθώσει τη μελέτη ή σας επιτρέπει να συμπληρώσετε μία μελέτη ενός χρησιμοποιώντας άλλα στελέχη.
     Νομίζω ότι, τουλάχιστον, αυτές τις δύο φράσεις καλά θα κάνατε να τις κρατήσετε.
     Επί της αρχής δεν έχω αμφιβολία ότι το νομοσχέδιο είναι προς τη σωστή κατεύθυνση. Γίνεται κατάργηση του προηγούμενου καθεστώτος και αντικατάστασή του με το μειοδοτικό διαγωνισμό που ελπίζω να κάνει ο Υπουργός και όταν θα έρθει η ώρα των μελετών. Διότι και εκεί με διάφορα τερτίπια, τάχατες ότι η υπηρεσία δεν είναι σε θέση να κρίνει ποιο είναι το σωστό, δεν ακολουθούμε το μειοδοτικό διαγωνισμό. Αυτά τα λίγα είχα να πω και ευχαριστώ για την ανοχή σας.
     ΠΡΟΕΔΡΕΥΩΝ (Γεώργιος Σούρλας): Ο κ. Λέγκας έχει το λόγο.
     ΝΙΚΟΛΑΟΣ ΛΕΓΚΑΣ: Αρχίζω από την παράγραφο 3 του άρθρου 7, σχετικά με τον καθορισμό του ανεκτέλεστου με υπουργική απόφαση. Είναι γεγονός ότι ο καθορισμός του ανεκτέλεστου παλαιότερα είχε δημιουργήσει τριβές. Σαφώς και υπάρχουν στρεβλώσεις με τα όρια των διαφόρων κατηγοριών. Ενδεχομένως χρειάζονται και κάποιες διορθώσεις. Γιατί όμως φορτώνουμε στον εκάστοτε Υπουργό ΠΕΧΩΔΕ -αυτή είναι η ιδεολογική μου διαφωνία σε αυτό που προηγουμένως υπεστήριξε ο κ. Γκατζής- τη δυνατότητα να καθορίζει το ανεκτέλεστο βάλλοντας μ’ αυτόν τον τρόπο ευθέως κατά της αξιοπιστίας του. Θεωρώ ότι θα πρέπει να διασφαλίσουμε την αξιοπιστία του. Υπ’ αυτήν την έννοια, πιστεύω ότι δεν χρειάζεται να δίδεται μία εξουσιοδότηση η οποία βάλλει ευθέως κατά της αξιοπιστίας του Υπουργού, πολύ περισσότερο όταν ο καθορισμός του ανεκτέλεστου δεν αφορά μεμονωμένο εργολήπτη αλλά μία ολόκληρη τάξη. Επομένως, δεν μπορεί να υποκρύπτεται οποιαδήποτε συνεννόηση ή οποιαδήποτε προσπάθεια εξυπηρέτησης ενός μεμονωμένου εργολήπτη. Επομένως για λόγους διασφάλισης της αξιοπιστίας του κυρίου Υπουργού θεωρώ ότι αυτή η εξουσιοδότηση είναι παρακινδυνευμένη. Άλλωστε και στο παρελθόν, όποτε συζητήθηκε το θέμα του ανεκτέλεστου σήκωσε θύελλα διαμαρτυριών και αντεγκλήσεων.
     Στην παράγραφο 2 του άρθρου 7, σχετικά με τη συμμετοχή επιχειρήσεων σε κατασκευαστική κοινοπραξία όπου ορίζεται το ελάχιστο 25% δεν ξέρω πού αναφέρεται αυτό το ποσοστό. Αναφέρεται στο συνολικό προϋπολογισμό; Όταν έχουμε για παράδειγμα σύνθετες εργολαβίες, αναφέρεται στις κατηγορίες; Θεωρώ ότι πρέπει να αναφέρεται στις κατηγορίες.
     Όσον αφορά το άρθρο 8, ναι, υπήρχε μία διαδικασία επικαιροποίησης ασαφής και νεφελώδης. Όποτε υλοποιήθηκε, υλοποιήθηκε με ευκαιριακές ενέργειες. Η αλήθεια είναι ότι η κατεύθυνση που δίνεται από το άρθρο 8 είναι η σωστή. Χρειάζεται πριν τη δημοπρασία μία ομάδα τελικής ωρίμανσης του έργου. Υπήρξαν και διατυπώθηκαν ορισμένες ενστάσεις. Μία από τις ενστάσεις ήταν και αυτό που συζητήθηκε στην επιτροπή. Συμμετέχει στην τριμελή επιτροπή η διευθύνουσα υπηρεσία, η προϊσταμένη αρχή και ο μελετητής. Μα, σε πάρα πολλές μελέτες έχει συνεργαστεί εκ των προτέρων ο μελετητής με τη διευθύνουσα υπηρεσία και έχουν συμφωνήσει και καταλήξει κατά την παραλαβή της μελέτης. Πώς άραγε θα αναδειχθεί το πρόβλημα εκ των υστέρων; Είναι ένα ζήτημα. 
     Κλείνοντας, θέλω να πω ότι χαιρετίζω την ψήφιση του άρθρου 9. Είναι πολύ σημαντικό. Είναι το άρθρο που θωρακίζει τη φιλοσοφία αυτού του νομοσχεδίου πολύ περισσότερο και από το άρθρο 4, περί εγγυήσεων. Είναι ένα άρθρο που στηρίζεται σε προληπτικά μέτρα. Χρειάζεται προληπτικά μέτρα ο κατασκευαστικός τομέας και όχι κατασταλτικά.
     ΠΡΟΕΔΡΕΥΩΝ (Γεώργιος Σούρλας): Ολοκληρώθηκαν οι πρωτολογίες. 
     Ο κύριος Υπουργός έχει το λόγο.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχήν θα ήθελα να απαντήσω σε ορισμένες παρατηρήσεις των εισηγητών και των συναδέλφων Βουλευτών. Θα αρχίσω από τον εισηγητή της Αξιωματικής Αντιπολίτευσης, ο οποίος έκανε μία παρατήρηση για τα τιμολόγια ότι θα έπρεπε να γίνεται μία διάκριση ανάλογα με τις περιοχές.
      Διερωτήθηκε μάλιστα αν τα τιμολόγια στις Κυκλάδες θα είναι τα ίδια με τα τιμολόγια που θα ισχύουν παραδείγματος χάρη στη Θεσσαλία. 
      Το άρθρο 8 είναι σαφέστατο. Εγκρίνονται ενιαία τιμολόγια ανάλογα με την κατηγορία, το μέγεθος των έργων και με την προσβασιμότητα της περιοχής. Είναι σαφές τι εννοεί ο όρος αυτός.
      Πρέπει να σας πω δε, ότι τα τιμολόγια τα οποία κατατέθηκαν για την οδοποιία και το πράσινο προχθές από μένα στη Βουλή, αυτά πραγματικά κάνουν σαφή διάκριση μεταξύ παραδείγματος χάρη των Κυκλάδων, άλλων νησιών ή άλλων δύσβατων περιοχών, ανάλογα με την προσβασιμότητα έναντι των άλλων. 
      Σε ό,τι αφορά στις μελέτες, είπα γιατί αποσύρονται οι δύο παράγραφοι και επιπλέον θα πρέπει να πω, ότι όπως δήλωσα προχθές, έρχεται ο νόμος περί μελετών. Εκεί όλα τα θέματα μπορούμε να τα αντιμετωπίσουμε. Και επειδή ακούστηκαν πάρα πολλές παρατηρήσεις, γι’ αυτό και σας είπα ότι κυρίως ήταν για να δοθεί ένα μήνυμα σε όλους τους φορείς. 
      Τα νομοσχέδια, κύριε Γείτονα, πέραν όλων των άλλων, δίνουν και μηνύματα! Όταν είναι υποχρεωτικό από το νόμο θα το κάνει και ο περιφερειάρχης της Δυτικής Ελλάδας. Εάν του το πούμε εμείς ή εάν θέλετε βλέποντας ότι υπάρχει η δυνατότητα, πιθανότατα να μην το κάνει. Όταν όμως υπάρχει στο νόμο, τότε υπάρχει ένα μήνυμα και γίνεται και υποχρέωση. Αυτός είναι ο λόγος. 
      Εν πάση περιπτώσει, για όλα αυτά, συν το ότι θα φέρουμε το νόμο για τις μελέτες, θεώρησα ότι δεν χρειαζόταν να επιμείνω γι’ αυτές τις δύο παραγράφους και μέσα στα πλαίσια της καλής και εποικοδομητικής συζήτησης και ότι θα έπρεπε να αποσύρω τις δύο παραγράφους. 
      Στο σημείο αυτό βέβαια θέλω να αναφερθώ στην παρατήρηση του κ. Μάνου. Η υποχρέωση και η δέσμευση του μελετητή έχει διάρκεια εξαετή. Εάν υπήρχε μία δυνατότητα να υποχρεώσουμε τον μελετητή -που περιλαμβάνει το άρθρο που είπατε ότι δεν έπρεπε να αποσυρθεί- ήταν να τον βάλουμε μετά τα έξι χρόνια και με αμοιβή. Αλλά εν πάση περιπτώσει, εάν μια μελέτη έχει γίνει πριν από έξι χρόνια, είναι ένα θέμα το οποίο ούτως ή άλλως θα αντιμετωπιστεί στο νόμο περί μελετών και δεν είναι ανάγκη να είναι εδώ. Επομένως δεν είναι κάτι που μέσα στα έξι χρόνια δεν μπορεί να γίνει. Στα έξι χρόνια μπορείς να επιβάλεις στον μελετητή να σου κάνει ό,τι βελτιώσεις εσύ νομίζεις ως υπηρεσία. 
      ΣΤΕΦΑΝΟΣ ΜΑΝΟΣ: Κύριε Υπουργέ, απλώς σας επισημαίνω ότι τόσο στο Μετρό όσο και στην Αττική Οδό οι μελέτες ήταν παλαιότερες των έξι ετών.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτά πιστεύω ότι δεν θα επαναληφθούν. Δηλαδή δεν θα επαναληφθεί να υπάρχουν μελέτες προ έξι ετών, διότι τότε δεν είχαμε και την οικονομική δυνατότητα κατασκευής των έργων. Η δυνατότητα κατασκευής τέτοιων μεγάλων έργων ξεκίνησε με το Β΄ και Γ΄ Κοινοτικό Πλαίσιο και πλέον έχουμε μπει σε μια άλλη γραμμή, όπου μελέτες περασμένες των έξι ετών  δεν θα υπάρχουν.
	Σε ό,τι αφορά το θέμα της δικαστικής συνδρομής και της νομικής κάλυψης, όπως είπε η κυρία Κανέλλη, πράγματι είχε γίνει συζήτηση στην επιτροπή, ότι ο υπάλληλος, ο επιβλέπων μηχανικός παραδείγματος χάρη, είναι αδύναμος μπροστά στο μεγάλο νομικό οπλοστάσιο που μπορεί να έχει η εργοληπτική εταιρεία. Και, επομένως, όταν διώκεται από αυτούς ποινικά ή υπάρχει μια αντιδικία, αυτός ο άνθρωπος δεν μπορεί να ανταποκριθεί οικονομικά και θα πρέπει να υπάρχει μία δικαστική συνδρομή, με την έννοια δηλαδή ότι έξοδα που θα κάνει ο διωκόμενος υπάλληλος ή εν πάση περιπτώσει αυτός που μηνύεται από κάποια εργοληπτική εταιρεία, αν δικαιωθεί, να μην τα επιβαρυνθεί αυτός αλλά το έργο.
	Πράγματι στην επιτροπή είπα ότι αυτή η θέση αποτελεί και θέση της πολιτικής ηγεσίας του Υπουργείου. Μάλιστα, ζήτησα να το εξετάσουν όλες οι πλευρές, ώστε να το συζητήσουμε σήμερα. Όπως όμως αντιλαμβάνεσθε, κάθε διάταξη η οποία εφαρμόζεται για έναν κλάδο, όπως για τους επιβλέποντες ή για τους μηχανικούς, αμέσως αποκτά μια επεκτατική διάσταση, δηλαδή αρχίζουν και οι άλλοι κλάδοι ή οι δημόσιοι υπάλληλοι να λένε «γιατί σε αυτούς και όχι σε μας»
      Έκανα, λοιπόν, μια συζήτηση εσωκυβερνητική. Εν πάση περιπτώσει, ζητώ λίγο χρόνο για να τελειώσει αυτή η εσωκυβερνητική κουβέντα. Θα φέρουμε άλλο νόμο γύρω στον Οκτώβριο για την έκδοση των οικοδομικών αδειών. Υπάρχει η δέσμευσή μου απέναντι στη Βουλή ότι στο επόμενο νομοσχέδιο του ΥΠΕΧΩΔΕ θα έρθει το θέμα εδώ, για να το συζητήσουμε και να το αντιμετωπίσουμε. Δηλώνω απλώς ότι θα γίνει μια μεγαλύτερη εσωκυβερνητική κουβέντα, αλλά η θέση της πολιτικής ηγεσίας του ΥΠΕΧΩΔΕ είναι αμετακίνητη: Πρέπει να δίνεται η δικαστική συνδρομή.
      Ετέθη με μεγάλη έμφαση από πολλούς συναδέλφους, ότι εν πάση περιπτώσει οι μηχανικοί δεν αμείβονται καλά, έχουν προβλήματα κλπ. Αυτά είναι αποδεκτά. Θα σας μιλήσω ως μηχανικός. Αν πάρετε την αμοιβή του επιβλέποντος μηχανικού σε μία πολυκατοικία, θα δείτε ότι έχει κάποιο νούμερο αρκετά σεβαστό. Αν πάρετε έναν επιβλέποντα μηχανικό του ΥΠΕΧΩΔΕ, ο οποίος επιβλέπει ένα έργο 15-20 δισεκατομμυρίων, θα διαπιστώσετε ότι ο άνθρωπος δεν έχει καμία επιπλέον αμοιβή πλην του μισθού του. Εδώ είναι η νοοτροπία που έχουμε αποκτήσει στο δημόσιο και η οποία ισοπεδώνει τα πάντα. Κάποτε πρέπει να διακρίνουμε ευθύνες, αποστολές και προσόντα και να μην έχουμε ισοπεδωτικές αντιλήψεις. Αυτό στο τέλος-τέλος μπορεί να αποτελέσει και ένα κίνητρο. Είναι ένα θέμα που αφορά μεν το ΥΠΕΧΩΔΕ, αλλά επεκτείνεται και σε ολόκληρο το δημόσιο τομέα.
      Το κυβερνητικό πρόγραμμα της Νέας Δημοκρατίας που εγκρίθηκε από τον ελληνικό λαό περιλαμβάνει αρκετά θέματα πάνω σε αυτή την υπόθεση. Είναι, όμως, θέμα του Υπουργού Δημόσια Διοίκησης και πιστεύω ότι η Κυβέρνηση θα προχωρήσει στη θεσμοθέτηση όλων των αναγκαίων διατάξεων, έτσι ώστε να υπάρχει σύνδεση της αμοιβής με τα προσόντα, τα καθήκοντα και την αποτελεσματικότητα του υπαλλήλου.
      Ετέθη θέμα ότι αφού βάζουμε τέτοιες ποινές στους υπαλλήλους, πώς θα μπορέσουν να ανταποκριθούν σε διάφορες υπηρεσίες, όπου υπάρχει έλλειψη. Είναι ένας ή δύο και δεν επαρκούν για να παρακολουθήσουν τα έργα, έτσι όπως τα περιγράφουμε στο νόμο και επομένως να είναι υπεύθυνοι και να υφίστανται ποινές. Ο νόμος πρέπει να είναι σαφής και να είναι έτσι διαρθρωμένος, ώστε να μην είναι σύμφωνα με τις πιθανές οργανωτικές αδυναμίες κάποιου φορέα. Πρέπει να ψηφίζεται ο νόμος. Από εκεί και πέρα είναι θέμα εσωτερικής λειτουργίας, να οργανώσουμε όλες τις υπηρεσίες και όλους τους φορείς που κατασκευάζουν δημόσια έργα, ώστε να έχουν τη δυνατότητα να ανταποκρίνονται σε ένα σύστημα παραγωγής έργων που θα γίνεται με το μικρότερο κόστος, με την καλύτερη ποιότητα και στο μικρότερο χρόνο. Δεν είναι θέματα νόμου, αλλά θέματα εσωτερικής λειτουργίας και αντιμετώπισης αδυναμιών οργάνωσης της υπηρεσίας ή των φορέων που κατασκευάζουν έργα. 
      Σε ό,τι αφορά στα τιμολόγια, απάντησα για τις υπερεργολαβίες. Θέλω, όμως, επίσης να απαντήσω στον κ. Μάνο, που είπε ότι ο νόμος ναι μεν είναι στη σωστή κατεύθυνση, αλλά έχει περιπτωσιολογίες. Θα του ζητούσα να μου πει ποιες είναι αυτές, διότι έγινε μεγάλη προσπάθεια ο νόμος αυτός να μην έχει προεδρικά διατάγματα, για να μπορεί να εφαρμοστεί αμέσως, διότι πρέπει να τρέξουμε. 
      Δεύτερον, αν εννοείτε περιπτωσιολογία ότι η επιπλέον εγγύηση είναι συνάρτηση της εκπτώσεως, έδωσα δύο φορές εξηγήσεις στη Βουλή, αλλά οφείλω να ξαναδώσω, επειδή θέσατε θέμα. Μάλιστα, είπατε πως θα προτιμούσατε να είναι η έκπτωση σταθερή, αντί να επαυξάνεται. Μα δεν υπάρχει ασφαλιστική δικλείδα, για να έρθει κάποιος εργολάβος να δώσει τυχοδιωκτικές εκπτώσεις. 
      ΣΤΕΦΑΝΟΣ ΜΑΝΟΣ: Η εγγύηση να είναι σταθερή.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μα είχαν φθάσει οι εκπτώσεις το 70%. Δεν τους εμπόδιζε οποιαδήποτε σταθερή εγγύηση. Αυτή είναι μία δικλείδα ασφαλείας. Εξήγησα ότι τα τιμολόγια είναι σφιχτά. Αν κάποιος πάει σε έκπτωση πάνω από 15%, αρχίζει πλέον να δημιουργείται η εντύπωση ότι δεν βγάζει το έργο βάσει των τιμολογίων. Πρέπει να τον αποτρέψουμε από το να πάει σε υψηλές εκπτώσεις.
      Είπα ότι αν αυτός θέλει να βάλει θηλιά στο λαιμό του, εμείς πρέπει να προστατεύσουμε το δημόσιο συμφέρον. Γι’ αυτόν το λόγο, λοιπόν, από ενός σημείου και πέρα, θα καθορίζεται για ενιαία ανά μέγεθος κατηγορία και είδος έργου. Και δεν θα υπάρχει σε κάθε δημοπρασία διαφορετικό ποσοστό έκπτωσης, πάνω από το οποίο θα αρχίζει η πρόσθετη εγγύηση έτσι, ώστε να αποτρέψουμε υψηλές εκπτώσεις. Αυτό δεν είναι περιπτωσιολογία. Είναι βασική, βασικότατη δικλείδα για να αποφύγουμε αυτό που συνέβαινε στο παρελθόν με τις μεγάλες εκπτώσεις. Αποτέλεσμα των μεγάλων εκπτώσεων ήταν τα ημιτελή έργα, οι εμπλοκές και ταυτόχρονα η απώλεια πόρων από την Ευρωπαϊκή Ένωση.
      Έρχομαι τώρα στο θέμα των υπεργολαβιών. Θα ήθελα ο κ. Μάνος να είναι λίγο πιο προσεκτικός. Δεν θα του απαντήσω. Θα μπορούσα να του απαντήσω με σκληρότητα γι’ αυτό το «εγγίζει τα όρια της ανοησίας το θέμα του 70%». Θα αποφύγω να το κάνω, δεν το έπραξα ποτέ, ο καθένας ας κρίνει την ορολογία του οποιουδήποτε ομιλητού. Εγώ θα το αποφύγω. Απλώς θα μπω στην ουσία του πράγματος.
      Εδήλωσα και χτες ότι αυτή η ιστορία να παίρνει κάποιος το έργο και να μπορεί να μεταβιβάσει το 70% σε κάποιους άλλους ήταν μια μέθοδος συμπαιγνίας, συμφωνίας, προσυνεννόησης, για να παίρνουν τα έργα. Έλεγαν: «Άσε το έργο να το πάρω εγώ και θα σας μοιράσω κι εσάς». Γιατί δίνεται η δυνατότητα για υπεργολαβίες, αλήθεια; Για να πάμε στην ουσία του πράγματος. Παίρνει κάποιος το έργο. Γιατί του δίνεται δυνατότητα υπεργολαβίας; Δεν είναι ανάγκη να δοθεί η δυνατότητα όταν τα έργα είναι μικρά ή έχουν έναν ενιαίο χαρακτήρα και δεν απαιτούν εξειδικευμένες γνώσεις. Δεν υπάρχει ανάγκη. Εάν όμως είναι ένα έργο, όπως είναι το αεροδρόμιο, όπως είναι η υποθαλάσσια αρτηρία ή το μετρό, τότε πραγματικά χρειάζεται να υπάρχει η δυνατότητα των υπεργολαβιών. Όμως τις υπεργολαβίες αυτές τις γνωρίζει αυτός που θέλει να πάρει το έργο. Κανένας δεν του αφαιρεί το δικαίωμα εκ των προτέρων να κάνει την κοινοπραξία, δηλαδή να καλέσει και συμπράξει, προτού καταθέσει την προσφορά, με τους εξειδικευμένους. Κανονικά, θα έπρεπε να έχει την υποχρέωση, να μην ασχολούμαστε με υπεργολαβίες. Ας το έκανε από την αρχή.
      Αλλά, εν πάση περιπτώσει, για να διευκολύνουμε τα πράγματα, επιτρέπουμε αυτές τις υπεργολαβίες και εκ των υστέρων. Αλλά το 70% θα το έχει αυτός που αναλαμβάνει το έργο και μόνο το 30% θα μπορεί να δώσει. Θα μπορούσε κανείς να φτάσει στο ακραίο σημείο να τις καταργήσει και να προβλέπει ο ίδιος εκείνος που ζητάει να κατασκευάσει το έργο ποιους θα πάρει ως συνεταίρους. Επειδή όμως θα ανατραπεί μια μεγάλη ισορροπία στην αγορά και επειδή είναι αναγκαίο να υπάρχουν οι εξειδικευμένοι συνεργάτες, γι’ αυτό και αφήνουμε το 30%. Δεν θα επιτρέψουμε όμως αυτήν τη δυνατότητα και την ανάγκη των έργων να τη χρησιμοποιούν ως μέσο συμπαιγνίας, ως μέσο προσυνεννόησης για να πάνε ονοματισμένα τα έργα από την αρχή.
      Έρχομαι τώρα, κυρίες και κύριοι συνάδελφοι…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, όπως βλέπετε, ξεπερνάτε το χρόνο σας, αλλά πιστεύω ότι το Τμήμα δέχεται αυτήν την υπέρβαση του χρόνου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Συνεχίζω, λοιπόν, για το πως θα διαμορφωθούν τα άρθρα.
      Στο άρθρο 8, είπα από την αρχή, για να βοηθηθούν οι ομιλητές, ότι αποσύρονται οι δύο πρώτες παράγραφοι και εξήγησα για ποιον λόγο. Παραμένει μόνο η παράγραφος 3, η οποία όμως δεν αποτελεί και άρθρο. Άρα ως άρθρο 8 θα ονομαστεί το επόμενο, με τίτλο «Ενιαία τιμολόγια, πρότυπα τεύχη διακηρύξεων και εντύπωση προσφοράς».
      Το επόμενο άρθρο, που τώρα είναι το άρθρο 10, θα ονομαστεί άρθρο 9…
      ΝΙΚΟΛΑΟΣ ΓΚΑΤΖΗΣ: Και η παράγραφος 3 πού πάει;
      ΓΕΩΡΓΙΟΣ ΣΟΥΦΛΙΑΣ ( Υπουργός Περιβάλλοντος, Χωροταξίας και Δημοσίων Έργων): Θα σας πω. Περιμένετε. Μη βιάζεστε.
      Το σημερινό άρθρο 10 ονομάζεται άρθρο 9 «Πειθαρχικές ευθύνες διοικητικών οργάνων». Σε αυτό το άρθρο, λοιπόν, στο τέλος θα προστεθεί μια παράγραφος 4, που θα είναι η παράγραφος 3 του τωρινού άρθρου 8, η οποία δεν αποσύρεται.
      Σε ό,τι αφορά στην εκχώρηση του εργολαβικού ανταλλάγματος, θέλω να πω κάτι στην κ. Ξηροτύρη, επειδή ίσως έγινε μια παρανόηση. Τι δεν επιτρέπουμε στον εργολάβο; Τώρα, παραδείγματος χάρη, έχει το δικαίωμα να κάνει εκχώρηση χρηματικής απαίτησης το εργολαβικό του αντάλλαγμα με την κατασκευή ενός έργου και να πάρει ορισμένα λεφτά από την τράπεζα, από οπουδήποτε και να τα μετακινήσει σε ένα άλλο έργο.
    Λέμε, λοιπόν, ότι αυτό το δικαίωμα θα το έχει μόνο για το έργο από το οποίο παίρνει αυτό το εργολαβικό αντάλλαγμα. Δεν μπορεί να το παίρνει και να το μεταφέρει σε κάποιο άλλο έργο. Έχουμε πολλές τέτοιες περιπτώσεις, όπου φτάνουμε σε οριακές καταστάσεις. Υπάρχει π.χ. μια τέτοια περίπτωση στο Βόλο, την οποία ξέρετε.
    Οδηγεί δηλαδή τους εργολάβους πολλές φορές σε καταστάσεις προκειμένου να διασωθούν διαδοχικής εκχώρησης ανταλλάγματα και στο τέλος μαζεύεται ένα βουνό, το οποίο δεν μπορεί να το σηκώσει ο ίδιος, αλλά το αποτέλεσμα είναι ότι μένουν τα έργα ημιτελή και μένουν και εργαζόμενοι απλήρωτοι, όπως συνέβη π.χ. στο Βόλο.
    ΝΙΚΟΛΑΟΣ ΓΚΑΤΖΗΣ: Είναι πρόβλημα το οποίο ζητάμε να λύσετε.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το άρθρο 11, όπως ήταν, ονομάζεται άρθρο 10. Και προτείνω, κύριε Πρόεδρε και κύριοι συνάδελφοι, να προστεθεί καινούριο άρθρο 11, στο οποίο να περιληφθούν οι δύο τροπολογίες, η μία που αφορά την Τεχνόπολη (ακρόπολη), που προτείνει ο Υπουργός Ανάπτυξης και ο Υπουργός ΠΕΧΩΔΕ και ως δεύτερη παράγραφος η τροπολογία την οποία προτείνω για τα ΤΕΟ και των οποίων θα συζητήσουμε το περιεχόμενό τους όταν έρθει η ώρα για τη συζήτηση των τροπολογιών.
      Στο άρθρο 17, θα παρακαλούσα να γίνει η εξής αλλαγή. 
      ΠΡΟΕΔΡΕΥΩΝ (Γεώργιος Σούρλας): Όχι άρθρο 17, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Στο άρθρο 12 να γίνει η εξής αλλαγή. Στην παράγραφο 1 να προστεθεί εδάφιο ως εξής…
     ΝΙΚΟΛΑΟΣ ΓΚΑΤΖΗΣ: Το 12 είναι το ακροτελεύτιο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ναι, οι μεταβατικές διατάξεις.
      ΠΡΟΕΔΡΕΥΩΝ (Γεώργιος Σούρλας): Είναι οι μεταβατικές και τελικές διατάξεις. 
     ΝΙΚΟΛΑΟΣ ΓΚΑΤΖΗΣ: Ναι, αλλά έγινε  άρθρο 11.
     ΠΡΟΕΔΡΕΥΩΝ (Γεώργιος Σούρλας): Θα υπάρξει νέο άρθρο 11. Το ακούσατε. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το άρθρο 12 είναι μεταβατικές και τελικές διατάξεις. Στην παράγραφο 1 να προστεθεί εδάφιο που να έχει το εξής περιεχόμενο: «Οι διατάξεις των παραγράφων 1,2,4,5,6,7,8 και 9 του άρθρου 6 -είναι δηλαδή οι διατάξεις του άρθρου 6 που αναφέρονται στις εκπτώσεις και στις διαδικασίες εκπτώσεων- εφαρμόζονται και στις συμβάσεις που εκτελούνται εφόσον μέχρι την έναρξη ισχύος του νόμου δεν έχει κοινοποιηθεί ειδική πρόσκληση της διευθύνουσας υπηρεσίας». 
     Αυτό θα σας πω καθαρά γιατί προέκυψε. Διότι ήδη έχουμε δύο, τρεις περιπτώσεις με απλήρωτους εργάτες και βλέπουμε τους εργολάβους ότι πάνε προς έκπτωση. Άρα, λοιπόν, επειδή αυτές οι διατάξεις διαδικαστικά –δεν είναι ουσιαστικό- δίνουν ταχύτητα στις περιπτώσεις των εκπτώσεων και αυτό το θέλουμε σε αυτά τα έργα….
     ΚΩΝΣΤΑΝΤΙΝΟΣ ΓΕΙΤΟΝΑΣ: Επαναλαμβάνετε παρακαλώ τις παραγράφους για να σας παρακολουθήσουμε;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είναι οι παράγραφοι 1,2,4,5,6,7,8 και 9 του άρθρου 6. 
     Νομίζω ότι το άκουσα από δύο εισηγητές, αλλά οπωσδήποτε από τον εισηγητή του Κομμουνιστικού Κόμματος, ο οποίος ζήτησε πράγματι να έχουν εφαρμογή -ορθώς, το δέχομαι- και για τα έργα που εκτελούνται, όχι αυτά που θα αρχίσουν να εκτελούνται βάσει του νόμου. Φυσικά λέμε ότι αν έχει αρχίσει η διαδικασία της έκπτωσης, δεν θα ισχύουν. Γιατί τότε δεν μπορούμε να το κάνουμε, γιατί ο άνθρωπος λειτούργησε βάσει των προηγουμένων διατάξεων των προηγουμένων νόμων.
     Η δεύτερη αλλαγή που προτείνω στο άρθρο 12, στην παράγραφο 2, είναι: «Διακηρύξεις διαγωνισμών στους οποίους δεν αποσφραγίστηκαν οι οικονομικές προσφορές μέχρι την έναρξη ισχύος του παρόντος νόμου ανακαλούνται υποχρεωτικά και οι διαγωνισμοί επαναπροκηρύσσονται», όπως είναι γραμμένο.
      (Στο σημείο αυτό ο Υπουργός Περιβάλλοντος , Χωροταξίας και Δημοσίων Έργων καταθέτει τις προαναφερθείσες τροποποιήσεις, οι οποίες έχουν ως εξής:
      «Στο άρθρο 12 παρ. 1 η πρώτη φράση διατυπώνεται ως εξής: «Οι διατάξεις του νόμου αυτού έχουν εφαρμογή στους διαγωνισμούς όλων των φορέων «του ευρύτερου δημόσιου τομέα» που εκτελούν….
      Στο άρθρο 12 στην παράγραφο 3 το εδ. θ διαμορφώνεται ως εξής:
      Θ) Τα άρθρα 5,6,9 παρ. 2α και 19 παρ. 1 του π.δ. 171/1987.
      Στο άρθρο 12 στο τέλος της παραγράφου 1 προστίθεται εδάφιο ως εξής:
      Οι διατάξεις των παραγράφων 1,2,4,5,6,7,8 και 9του άρθρου 6 του παρόντος νόμου εφαρμόζονται και στις συμβάσεις που εκτελούνται, εφόσον, μέχρι την έναρξη ισχύος του νόμου, δεν έχει κοινοποιηθεί ειδική πρόκληση της Διευθύνουσας Υπηρεσίας.
      Στο άρθρο 12 η παράγραφος 2 και το πρώτο εδάφιο αυτής αναδιατυπώνεται ως εξής:
      Διακηρύξεις διαγωνισμών στους οποίους δεν αποσφραγίσθηκαν οι οικονομικές προσφορές μέχρι την έναρξη του παρόντος ανακαλούνται υποχρεωτικά και οι διαγωνισμοί επαναπροκηρύσσονται»).
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Γιατί το ζητώ αυτό; Μετά την απόφαση του Συμβουλίου της Επικρατείας 
-σας είπα ότι η αιτιολόγηση είναι απαραίτητη πλέον για τον μαθηματικό τύπο- να εκδικάσει αυτήν την ιστορία τον Απρίλιο του 2005, πάρα πολλά έργα από αυτά που σήμερα είναι ήδη προγραμματισμένα θα εγκλωβιστούν.
     Λέμε, λοιπόν, ότι αν δεν ανοίξουν οι οικονομικές προσφορές, αν δεν έχουν ανοίξει μέχρι την ισχύ του παρόντος, να ανακληθούν οι διαγωνισμοί, έτσι ώστε να μην έχουμε πάλι την εμπλοκή και αυτών στις διαδικασίες του προηγουμένου νόμου.
	Στην παράγραφο 3, στο εδάφιο θ’ που λέει «με τα άρθρα 5, 6, και 19 της παραγράφου 1 του προεδρικού διατάγματος..» ζήτησε η κυρία Ξηροτύρη, νομίζω, να το διευκρινίσουμε.
      Υπήρχε σ’ αυτό το άρθρο 9, παράγραφος 2α΄ που για την Τοπική Αυτοδιοίκηση έλεγε «αν ο διαγωνισμός είτε δεν φέρει αποτέλεσμα είτε οι προσφορές κριθούν μη ικανοποιητικές από τον κύριο του έργου, το μη ικανοποιητικό αποτέλεσμα του διαγωνισμού κρίνεται από τη δημαρχιακή επιτροπή και το κοινοτικό συμβούλιο, που έχουν το δικαίωμα της απευθείας ανάθεσης πλέον». Αυτό το δικαίωμα θέλουμε να μην υπάρχει. Και βέβαια θα σας θυμίσω ότι στο άρθρο 2…
	ΑΘΑΝΑΣΙΟΣ ΑΛΕΥΡΑΣ: Τι διάβασε τώρα ο Υπουργός; Κύριε Πρόεδρε, δεν μπορούμε να παρακολουθήσουμε με αυτόν τον τρόπο τις τροποποιήσεις...
	ΝΙΚΟΛΑΟΣ ΓΚΑΤΖΗΣ: Να μας τα δώσετε γραπτά.
	ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Γιατί διαμαρτύρεστε;
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, οι βουλευτές λένε ότι πρέπει να τα δώσετε γραπτά, διότι δεν μπορούν να παρακολουθήσουν.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αφήστε με να τελειώσω. Θα δείτε ότι είναι πολύ απλό. Δεν χρειάζεται να είναι γραπτό. Μην διαμαρτύρεστε. Είναι πάρα πολύ απλό. Αφού έχετε διαβάσει το νόμο καλά,…
      ΠΡΟΕΔΡΕΥΩΝ (Γεώργιος Σούρλας): Κύριε Αλευρά, εγώ πιστεύω ότι δεν είναι και τόσα πολλά. Μπορείτε να τα συγκρατήσετε, να τα σημειώσετε. Το πολύ πολύ να τα επαναλάβει ο Υπουργός. Εγώ πιστεύω ότι εύκολα συγκρατείτε και τα σημειώνετε.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μου επιτρέπετε, κύριε Πρόεδρε; Στο άρθρο 2 που ψηφίστηκε, στην παράγραφο 2β΄ λέει ότι «αν η οικονομική προσφορά δεν θεωρηθεί ικανοποιητική, τότε υποχρεωτικά επαναλαμβάνεται ο διαγωνισμός κι αν δεν επιτευχθεί καλύτερη τιμή για τον κύριο του έργου, τότε επακολουθεί νέα δημοπράτηση». Στην ουσία δεν χρειάζεται να φέρω αυτήν την αλλαγή, διότι περιλαμβάνεται στο 2α΄. Αν δεν θέλετε να τη βάλω, δεν θα την βάλω. Ζήτησε κάποιος -η κυρία Ξηροτύρη νομίζω - για μεγαλύτερη εξασφάλιση ότι δεν θα πάνε οι δήμοι σε αναθέσεις απευθείας αν  θεωρήσουν ότι η οικονομική προσφορά δεν είναι καλή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι ψηφισμένη αυτή η διάταξη;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είναι ψηφισμένη. Είναι στο άρθρο 2. Αυτό που βάζουμε -και το οποίο κατά την άποψή μου δεν είναι αναγκαίο- είναι καθαρώς διευκρινιστικό. Δηλαδή καταργούμε αυτό που περιλαμβανόταν για τους δήμους, ότι έχουν το δικαίωμα αν κρίνουν ότι μια προσφορά δεν είναι ικανοποιητική τότε η δημαρχιακή επιτροπή μπορεί να πάει σε απευθείας ανάθεση. Ούτως ή άλλως αποκλείεται από το 2α’…
      ΠΡΟΕΔΡΕΥΩΝ (Γεώργιος Σούρλας): Και θα μπορούσε, κύριε  Γείτονα, να κάνει κι ένα άλλο άρθρο. Για να μην κάνει άλλο άρθρο, το προσθέτει εκεί. Δεν είναι κακό αυτό.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το βάζουμε και διευκρινιστικά. Είναι καθαρά διευκρινιστικό.
      ΒΥΡΩΝ ΠΟΛΥΔΩΡΑΣ: Χρειάζεται η διευκρίνιση, κύριε Υπουργέ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ζητήσαμε να δούμε πώς θα το κάνετε νομοτεχνικά.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Γείτονα, να σας ρωτήσω κάτι;
      ΠΡΟΕΔΡΕΥΩΝ (Γεώργιος Σούρλας): Δεν διαφωνεί ο κύριος Γείτονας, κύριε Υπουργέ. Λέει ότι ψηφίστηκε το άρθρο, αλλά προκειμένου να μη βάλετε κι άλλο άρθρο, το εντάσσετε στο άρθρο που ψηφίστηκε. Αυτό είναι επιτρεπτό.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Είναι μεταβατική διάταξη. Δηλαδή είναι εκεί που καταργούμε τις διάφορες διατάξεις. Δεν μπορούμε να το βάλουμε στο άρθρο 2, για να έχει μια σωστή δομή ο νόμος. Αν συμφωνούμε όλοι ότι δεν μπορεί να έχει το δικαίωμα η δημαρχιακή επιτροπή αν κρίνει ότι ο διαγωνισμός δεν έχει οικονομική εισφορά ικανοποιητική να πάει σε ανάθεση, ότι δηλαδή αυτό δεν επιτρέπεται, αυτό περιλαμβάνεται στο 2α’ που ψηφίσαμε. Απλώς είναι διευκρινιστικό. Διότι ζητήθηκε.
      Αυτές είναι οι αλλαγές τις οποίες προτείνω, κύριε Πρόεδρε.
      Θα παρακαλούσα επίσης στον τίτλο του νόμου όπου λέμε «Μειοδοτικό σύστημα ανάθεσης των δημοσίων έργων και συναφείς διατάξεις» με δεδομένο ότι προτείνουμε δύο τροπολογίες που δεν είναι συναφείς διατάξεις, να πούμε «και άλλες διατάξεις» αντί του «συναφείς», για να είμαστε συνεπείς στο περιεχόμενο του νόμου.
      ΠΡΟΕΔΡΕΥΩΝ (Γεώργιος Σούρλας): Τώρα που θα πάρετε το λόγο εσείς οι Κοινοβουλευτικοί Εκπρόσωποι, οι εισηγητές και οι Βουλευτές μπορείτε να ζητάτε διευκρινίσεις, επειδή δεν είναι εφικτός ο χρόνος για να διανεμηθούν εγγράφως τα όσα είπε ο Υπουργός. Μπορείτε να σημειώνετε τις απορίες που υπάρχουν και να ζητήσετε διευκρινίσεις.
      Ο κ. Αλευράς, ο Κοινοβουλευτικός Εκπρόσωπος του ΠΑΣΟΚ, έχει το λόγο.
      ΝΙΚΟΛΑΟΣ ΓΚΑΤΖΗΣ: Μισό λεπτό, κύριε Πρόεδρε. Θα ήθελα το λόγο επί του διαδικαστικού. Πρέπει να έχουμε γραπτές τις προσθήκες και τροποποιήσεις για να μπορέσουμε να τις συγκρίνουμε. Δεν είναι δυνατόν από τη μια να παρακολουθούμε την αιτιολόγηση του Υπουργού και από την άλλη να σημειώνουμε.
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, αν ο χρόνος το επιτρέπει, θα γίνει αυτό. 
      ΝΙΚΟΛΑΟΣ ΓΚΑΤΖΗΣ: Μα, γιατί να μην το επιτρέπει;
      ΠΡΟΕΔΡΕΥΩΝ (Γεώργιος Σούρλας): Απ’ ό,τι εγώ προσωπικά έχω αντιληφθεί είναι εύκολο και να συγκρατήσετε τα όσα είπε ο κύριος Υπουργός και να τα σημειώσετε. Έτσι τουλάχιστον κατάλαβα και δεν πιστεύω ότι κατάλαβα λάθος. Αν όμως παρά ταύτα, κύριε Γκατζή, υπάρχουν από την πλευρά σας κάποια σημεία που έχουν ανάγκη διευκρίνισης, ο Υπουργός και το επιτελείο του είναι στη διάθεσή σας. Είναι όμως εφικτό να διατυπωθούν τώρα εγγράφως οι τροποποιήσεις που κάνει ο Υπουργός; Αν είναι εφικτό, να το κάνουμε κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Μα, γιατί δεν είναι δυνατό, κύριε Πρόεδρε; Θα αλλάξουμε τακτική; Όλες οι τροποποιήσεις, οι προσθήκες δίνονται γραπτώς. 
      ΠΡΟΕΔΡΕΥΩΝ (Γεώργιος Σούρλας): Αν ο χρόνος το επιτρέπει, θα γίνει.
      ΝΙΚΟΛΑΟΣ ΓΚΑΤΖΗΣ: Μα ούτε μια σελίδα δεν είναι όλα αυτά.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, υπάρχει η δυνατότητα να διατυπωθούν αυτά που είπατε εγγράφως, για να έχουν πλήρη εικόνα οι Βουλευτές; 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα δοθούν, κύριε Πρόεδρε, αλλά είναι τόσο απλά αυτά τα πράγματα που δε νομίζω ότι πρέπει να διατυπωθούν εγγράφως.
      ΝΙΚΟΛΑΟΣ ΓΚΑΤΖΗΣ: Αφού δεν τα γράψαμε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εσείς τα ζητήσατε, κύριε συνάδελφε. Χθες στην ομιλία σας ζητήσατε αυτό που γίνεται, η αλλαγή του άρθρου 12. Εσείς διαμαρτύρεσθε γι’ αυτό το πράγμα; 
      ΝΙΚΟΛΑΟΣ ΓΚΑΤΖΗΣ: Δε διαμαρτύρομαι, κύριε Υπουργέ. Ρωτάω αν μπορούμε να έχουμε το χαρτί με τις διορθώσεις. 
      ΠΡΟΕΔΡΕΥΩΝ (Γεώργιος Σούρλας): Κύριε Γκατζή, θα το επιδιώξουμε αυτό, αλλά ο καθένας που παίρνει το λόγο, όπως τώρα ο κ. Αλευράς –που κακώς τον διακόψαμε- μπορεί να υποβάλει τα ερωτήματά του και αν δεν είναι επαρκείς οι απαντήσεις και οι διευκρινίσεις, θα προχωρήσουμε στην έγγραφη διατύπωση. 
      Κύριε Αλευρά, έχετε το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, είχα την ευκαιρία και χθες να τονίσω τους λόγους για τους οποίους πιστεύει η Αξιωματική Αντιπολίτευση ότι χωρίς να αναιρούνται οι καλές προθέσεις του Υπουργού το νέο σύστημα δεν θα δώσει το αποτέλεσμα, το οποίο επιθυμεί. Και δεν θα δώσει το αποτέλεσμα εκείνο το οποίο επιθυμεί για τον απλούστατο λόγο ότι ο κύριος Υπουργός, προκειμένου να αντιμετωπίσει προβλήματα τα οποία έχουν παρουσιαστεί στις διαδικασίες ανάθεσης των δημοσίων έργων, ρίχνει αυτήν τη στιγμή μονομερώς το βάρος της νομοθετικής του παρέμβασης στη διαδικασία ανάθεσης των έργων.
      Όμως, όπως προκύπτει αυτονόητα και αυτό δεν θα πρέπει να το ξεχνάμε, οι μεγάλες εκπτώσεις, οι οποίες θα έλθουν ως αποτέλεσμα της κατάστασης στην οποία βρίσκεται ο εργοληπτικός κλάδος, θα οδηγήσουν σε σημαντικά προβλήματα και βραδυπορία στην κατασκευή των δημοσίων έργων.
      Αυτή είναι η μαθηματικώς βεβαία συνέπεια, την οποία θα κληθεί να διαχειριστεί η ηγεσία του ΥΠΕΧΩΔΕ σε λίγο καιρό. Και αυτή δυστυχώς η κατάσταση δεν μπορεί παρά να επηρεάσει ευθέως και άμεσα πέρα όλων των άλλων και την απορρόφηση των κοινοτικών πόρων στο Γ΄  Κοινοτικό Πλαίσιο Στήριξης και μάλιστα μπαίνοντας σε μια πραγματικά ευαίσθητη περίοδο.
      Εδώ ο κύριος Υπουργός με καλή πρόθεση -επαναλαμβάνω- ανακαλύπτει κάτι το οποίο είναι περίπου όπως ο τροχός. Δηλαδή τι; Να επιβάλλει μια διαδικασία έκπτωσης πιο απλή και πιο αυστηρή. Όμως η διαδικασία της έκπτωσης για όσους γνωρίζουν το σύστημα στα δημόσια έργα προϋποθέτει έναν απλό και σαφή παράγοντα: την υπαιτιότητα του κατασκευαστή. Όμως όσοι γνωρίζουν πώς προκύπτουν τα προβλήματα και οι καθυστερήσεις στα δημόσια έργα ξέρουν πολύ καλά ότι αυτή η υπαιτιότητα είναι και εκείνη που κατ’ εξοχήν δύσκολα τεκμαίρεται.
      Άρα το πρώτο πρόβλημα το οποίο θα έχει ο κύριος Υπουργός να διαχειριστεί είναι η αδυναμία των υπηρεσιών να απαντήσουν στην υπαιτιότητα του κατασκευαστή. Διότι ο κατασκευαστής θα επικαλείται -δικαίως ή αδίκως- τις αδυναμίες της μελέτης, τις οποίες και ο ίδιος ο Υπουργός έχει παραδεχτεί ότι υπάρχουν. Και είναι λογικό.
      Το δεύτερο πρόβλημα είναι ότι ενώ είχαμε ένα δικαστικό αγώνα μέχρι σήμερα ο οποίος καθυστερούσε το έργο στη διαδικασία της ανάθεσης, τώρα ο δικαστικός αγώνας θα μεταφέρεται στο στάδιο κατασκευής του έργου με δραματικές συνέπειες. Για παράδειγμα, κατά της αποφάσεως περί κηρύξεως εκπτώτου θα προσφεύγει ο έκπτωτος ανάδοχος στη διαδικασία της παροχής προσωρινής δικαστικής προστασίας –και βεβαίως και της οριστικής. Σε κάθε περίπτωση λοιπόν που θα τεκμαίρεται τυπικό ή ουσιαστικό πλημμέλημα στην απόφαση έκπτωσης του κατασκευαστή να μπλοκάρεται το έργο. Και αυτό δεν θα μπορεί να το αντιμετωπίσει ο κύριος Υπουργός, παρά μονάχα μέχρι να αναμείνει την πλήρη δικαστική εκκαθάριση επί της αποφάσεως της εκπτώσεως. Αυτό είναι κάτι που πρέπει να προσέξει πάρα πολύ.
      Με αυτό το σκεπτικό εμείς έχουμε –και επισημαίνουμε- τις επιφυλάξεις μας και θεωρούμε ότι η αρχική τοποθέτηση του ιδίου, όταν ανέλαβε τα καθήκοντά του, για την πληρέστερη αντιμετώπιση του ζητήματος της ποιότητας των μελετών ήταν το πρώτο βήμα το οποίο θα έπρεπε να κάνει.  Είπε σήμερα ο κύριος Υπουργός και έψεξε την Αντιπολίτευση, διότι του αρνείται το δικαίωμα να στείλει ένα μήνυμα στον κόσμο των μελετητών …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου λίγη άνεση χρόνου, κύριε Πρόεδρε.
      Έψεξε την Αντιπολίτευση διότι δεν του επιτρέπει να στείλει ένα μήνυμα με το άρθρο 8 στον κόσμο των μελετητών. Μα το μήνυμα ο ίδιος το έδωσε και η Κυβέρνηση προ ολίγων μηνών, όταν ανέστειλε ένα νέο θεσμικό πλαίσιο δείχνοντας σημεία υποχωρητικότητας σ’ ένα θέμα στο οποίο θα έπρεπε κατ’ εξοχήν να επιμείνει: Στο νέο νόμο για την ανάθεση των μελετών, στα νέα κριτήρια. Δεν πρέπει αυτή η πολιτική να είναι αντιφατική όσο κι αν επί της ουσίας αυτών που λέει στο άρθρο 8 παρ. 1 και 2, υπάρχει πρωτοτυπία, άλλα να πιστεύει και άλλα να νομοθετεί.
      Από εκεί και πέρα, πράγματι υπάρχουν προβλήματα στις μελέτες και πράγματι υπάρχει το μεγάλο ζήτημα, το οποίο απασχολεί όλους όσους έχουν περάσει απ’ αυτούς τους χώρους του πως δηλαδή θα συμπλεχθεί η ευθύνη του μελετητή στο στάδιο της κατασκευής του έργου. Όμως και σ’ αυτήν την περίπτωση πάλι είναι γνωστό για διάφορους λόγους, δικαίως ή αδίκως, ότι είναι δύσκολο οι τεχνικοί της υπηρεσίας που κατασκευάζουν το έργο να οδηγήσουν με τα έγγραφά τους και να μιλήσουν για ευθύνη του μελετητή –άρα, να προκύψει υπαιτιότητα- όπως επίσης από την άλλη μεριά, υπάρχουν και θέματα τα οποία λόγω της παρόδου του χρόνου ή λόγω άλλων διαφόρων καταστάσεων μπορούν εύκολα να συσκοτίζονται. 
      Πράγματι χρειάζονται νομοθετικές παρεμβάσεις. Δεν είμαι καθόλου σίγουρος αν η τόσο κατηγορηματική διάταξη, ότι απαραίτητα ο μελετητής των μεγάλων έργων θα συμμετέχει στην επίβλεψη, χρειάζεται να ειπωθεί με τον τρόπο που το λέει σήμερα ο κύριος Υπουργός. Ίσως αρκεί δυνητική εφαρμογή της διάταξης που υπάρχει στο υφιστάμενο νομοθετικό πλαίσιο με το νόμο 714 για τις μελέτες. Αυτό είναι θέμα εκτίμησης. Εγώ θα ήμουν ευτυχέστερος αν συνολικά το θέμα αυτό –δηλαδή και των παρ. 1 και 2 αλλά και της παρ. 3 η οποία ούτως ή άλλως τροποποιεί διάταξη του νόμου περί μελετών που έχει τη δυνητική εφαρμογή- το έφερνε με το νέο νομοσχέδιο για τις μελέτες ο κύριος Υπουργός, έτσι ώστε να έχουμε την ευχέρεια να το αποτιμήσουμε συνολικότερα ως θεσμικό πλαίσιο και δεύτερον, να ρυθμίσουμε ίσως επιτυχέστερα, απ’ όσο γίνεται σήμερα με τη νομοθετική εξουσιοδότηση, το θέμα της αμοιβής του μελετητή. Διότι εδώ τίθεται ένα θέμα αν στην προκήρυξη για μελετητή μεγάλου έργου θα συμπεριλαμβάνεται και η παροχή υπηρεσίας κατά το στάδιο της κατασκευής του έργου ή αν η μελέτη θα ανατίθεται ως μελέτη και εν συνεχεία θα γίνεται μια σύμβαση με απευθείας ανάθεση για την παροχή της υπηρεσίας μελετητού. Αυτό είναι ένα θέμα που νομίζω ότι είναι καλύτερα να το δούμε στο νόμο για τις μελέτες συνολικά γιατί πράγματι χρειάζονται εκεί οι κατάλληλες ρυθμίσεις. 
      Τώρα, όσον αφορά τα υπόλοιπα θέματα των άρθρων, θα ήθελα να πω…
      ΠΡΟΕΔΡΕΥΩΝ (Γεώργιος Σούρλας): Συντομεύετε, κύριε Αλευρά.
      ΑΘΑΝΑΣΙΟΣ ΑΛΕΥΡΑΣ: Ολοκληρώνω, κύριε Πρόεδρε, ούτως ή άλλως. 
      Στο άρθρο των πειθαρχικών ευθυνών, κύριε Υπουργέ, θέλω να πω ότι πράγματι προσπαθείτε –με καλή πρόθεση, είναι κατανοητό αυτό- να πιεστεί και ο υπηρεσιακός, διοικητικός μηχανισμός στην αντιμετώπιση των προβλημάτων στο στάδιο της κατασκευής του έργου.
     Εδώ πάλι θα πρέπει να κάνουμε τη διάκριση ότι ο νόμος είναι γενικός και αν μεν για τις υπηρεσίες του ΥΠΕΧΩΔΕ -παρότι και εκεί δεν θα μπορούσε εύκολα να το υποστηρίξει κανείς- η υποστελέχωση των υπηρεσιών είναι μικρότερου ποσοστού, στις περιπτώσεις των νομαρχιακών αυτοδιοικήσεων και των δήμων και κοινοτήτων, όλοι γνωρίζουμε ότι τα πράγματα είναι πάρα πολύ δύσκολα. Υπάρχει ένας μηχανικός, ο οποίος επιβλέπει σαράντα μελέτες και τριάντα έργα. Εδώ οι αυστηρές πειθαρχικές διαδικασίες, φοβάμαι ότι είναι αλυσιτελείς και κυρίως θα δημιουργήσουν μια εσωτερική γραφειοκρατία στη διοίκηση, διότι τώρα ο επιβλέπων μηχανικός θα πρέπει να κάνει αμέσως χαρτί στον προϊστάμενο της διευθύνουσας υπηρεσίας, ο προϊστάμενος της διευθύνουσας υπηρεσίας θα πρέπει να βγάλει γρήγορα τις αποφάσεις και θα πρέπει και σε αυτό το στάδιο, κατά το οποίο γίνεται ο εσωτερικός έλεγχος, ο προϊστάμενος της διευθύνουσας υπηρεσίας να καταλήξει σε μια απόφαση περί της υπαιτιότητας ή μη του κατασκευαστή. 
     Όλα αυτά φοβάμαι ότι θα δημιουργήσουν, όχι μόνο έναν κύκλο γραφειοκρατίας, αλλά και έναν κύκλο προσφυγών μέσα στη διοίκηση, που όλοι γνωρίζουν ότι για τις υπηρεσίες κατασκευής και επίβλεψης των έργων είναι κατ’ εξοχήν επιβάρυνση στα καθήκοντά τους. 
     Όσον αφορά –και τελειώνω με αυτό, κύριε Πρόεδρε- το θέμα των υπεργολαβιών -επειδή ο κύριος Υπουργός ανέφερε κάτι, απαντώντας στον κ. Μάνο- ήθελα να πω το εξής. Ο κύριος Υπουργός έχει την εντύπωση –καλοπροαίρετη πιστεύω- ότι στο θέμα των υπεργολαβιών ο νόμος είναι ένα κλειστό κουτί μέσα στο οποίο χωράνε όλα. Όταν έγινε η διάταξη του νόμου 2940, που έδωσε τη μεγαλύτερη ευκαιρία στις υπεργολαβίες, την έδωσε, διότι έξω από τον παλιό νόμο που απαγόρευε τις υπεργολαβίες, υπήρχε ένα ολόκληρο καθεστώς συμφωνιών κάτω από το τραπέζι, με τις οποίες δίνονταν οι υπεργολαβίες και οι οποίες δεν ήταν πάνω στο τραπέζι. Τις αγνοούσε η διοίκηση, γιατί έπρεπε να τις αγνοεί. Τις έβλεπαν τις υπεργολαβίες στο εργοτάξιο, τις έβλεπαν στα οικονομικά στοιχεία, αλλά δεν μπορούσε να τις δει ούτε η εφορία, ούτε η διοίκηση. Αυτό δεν μπορεί να λύνεται με ένα νόμο. Δεν μπορεί να υπαγορεύουμε στην αγορά το πλαίσιο των ρυθμίσεων. 
     Ο κ. Μάνος μίλησε σωστά για την περίπτωση του Αεροδρομίου. Είναι κάτι που δεν υπάρχει στο θεσμικό μας οπλοστάσιο, αν θέλουμε να  είμαστε δίκαιοι. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Κύριε Αλευρά, περάσαμε τα δέκα λεπτά. 
     ΑΘΑΝΑΣΙΟΣ ΑΛΕΥΡΑΣ: Ολοκληρώνω, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Έγιναν κατανοητά, πιστεύω, αυτά που είπατε. 
     ΑΘΑΝΑΣΙΟΣ ΑΛΕΥΡΑΣ: Σε μισό λεπτό ολοκληρώνω. 
     Δεν υπάρχει στο ελληνικό θεσμικό οπλοστάσιο για παράδειγμα, άμεσα τουλάχιστον, η σύμβαση του project manager. Μπορείς να πας στις συμβάσεις παροχής υπηρεσιών. Αυτό που είπε χαρακτηριστικά είναι η περίπτωση του αεροδρομίου. Εμείς δεν το έχουμε στο θεσμικό οπλοστάσιο και δεν είναι και στην εμπειρία της διοίκησης. Αυτό δεν σημαίνει όμως ότι όταν γίνεται είναι κακό ή ότι υποκρύπτει συνεννόηση. 
     Θα ήθελα να κάνω και μια τελευταία παρατήρηση για την τροπολογία, κύριε Πρόεδρε, για το ΤΕΟ. 
     ΠΡΟΕΔΡΕΥΩΝ (Γεώργιος Σούρλας): Έχετε κάνει άλλες τρεις τελευταίες παρατηρήσεις. Αυτή είναι η τέταρτη. 
     ΑΘΑΝΑΣΙΟΣ ΑΛΕΥΡΑΣ: Η τελευταία είναι διαδικαστικού χαρακτήρα, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Τελειώστε, όμως. Επειδή δόθηκε και στον κύριο Υπουργό ανοχή, δίνεται και σε σας, αλλά αντιλαμβάνεστε ότι πρέπει να τηρήσουμε και τον Κανονισμό. 
     ΑΘΑΝΑΣΙΟΣ ΑΛΕΥΡΑΣ: Νομίζω ότι δεν έχω κάνει κατάχρηση του χρόνου. Όσο για την τροπολογία για το ΤΕΟ, την οποία περιμένουμε, υπάρχει και το διαδικαστικό θέμα της κατάθεσής της σήμερα. 
     ΠΡΟΕΔΡΕΥΩΝ (Γεώργιος Σούρλας): Θα έρθει η ώρα συζήτησης των τροπολογιών σε λίγο, αν εσείς συντομεύσετε τις ομιλίες σας. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μία παρατήρηση θα ήθελα να κάνω, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν θα απαντήσω συνολικά στον κ. Αλευρά. Απλώς θέλω να κάνω δύο επισημάνσεις. 
     Πρώτον, είναι δεδομένο ότι η δικαστική προσφυγή για τις εκπτώσεις δεν αναστέλλει την έκπτωση.  Άρα δεν πρόκειται να υπάρχει καμία εμπλοκή στα έργα. Το λέω, γιατί είπατε ότι θα αρχίσει ένας δικαστικός αγώνας. 
     ΑΘΑΝΑΣΙΟΣ ΑΛΕΥΡΑΣ: Προσωρινή δεν μπορεί να έχει; 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Δεν θα υπάρχει καμία εμπλοκή, διότι η δικαστική προσφυγή δεν αναστέλλει τη διαδικασία της έκπτωσης. Άρα δεν μπορούμε να φθάσουμε σε τέτοιες καταστάσεις. 
     Δεύτερον, δεν έψεξα την Αντιπολίτευση, διότι πήρε θέση εναντίον του ενός ή του άλλου άρθρου, ούτε θα την ψέξω, κύριε Κοινοβουλευτικέ Εκπρόσωπε, διότι άλλα είπε ο εισηγητής και διάφοροι ομιλητές εκ μέρους του κόμματός σας και άλλα λέτε εσείς τώρα, ότι δηλαδή οι δύο παράγραφοι του άρθρου 8 που απέσυρα είναι σωστές και έπρεπε να τις αφήσω. Ο εισηγητής σας είπε το αντίθετο και πολλοί ομιλητές από σας. 
     Το τρίτο που θα ήθελα να παρατηρήσω, επειδή είμαι λίγο παλιότερος, είναι το εξής. Γίνεται συζήτηση στη Βουλή για να γίνει διάλογος και ο Υπουργός είναι υποχρεωμένος, αν ακούσει κάτι σωστό και δει ότι έχουν δίκιο οι ομιλητές -από όπου και αν προέρχονται- να διορθώνει το νόμο. Αλλιώς δεν χρειαζόταν να γίνει διάλογος. 
      Άρα η άποψη «αν το πίστευα, δεν έπρεπε να το κάνω» δεν ισχύει. Εγώ άκουσα τους εισηγητές, αλλά και τις απόψεις όλων των ομιλητών, είδα το θέμα και έκανα αλλαγές. Αυτό το πράγμα σημαίνει εποικοδομητικός διάλογος. Εγώ πιστεύω ότι έγινε εποικοδομητικός διάλογος. Και παρά τις πιο πάνω επισημάνσεις μου, θέλω να πω ότι και το κόμμα σας έχει κάνει εποικοδομητικό διάλογο και στην επιτροπή, αλλά και εδώ.
      ΠΡΟΕΔΡΕΥΩΝ (Γεώργιος Σούρλας): Είναι, όμως, σύνηθες φαινόμενο οι εκάστοτε Υπουργοί των εκάστοτε κυβερνήσεων να μην ακούν αυτά που λένε οι Βουλευτές. Η μακρά δική μου θητεία σ’ αυτήν την Αίθουσα έχει σημειώσει αυτήν την κοινοβουλευτική τακτική, η οποία δεν είναι και τόσο γόνιμη τόσο για το νομοθετικό έργο όσο και για τον κοινοβουλευτικό έλεγχο.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας, ο κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, το ενδιαφέρον είναι ότι, ενώ συνήθως ο κ. Σουφλιάς δεν ακούει, εδώ στον κοινοβουλευτικό διάλογο άκουσε πολύ καλά και τροποποιεί και τις σχετικές διατάξεις.
      ΠΡΟΕΔΡΕΥΩΝ (Γεώργιος Σούρλας): Άρα πρόκειται για επιλεκτική ακοή κοινοβουλευτικά ορθή.
      ΒΥΡΩΝ ΠΟΛΥΔΩΡΑΣ: Πάρα πολύ κοινοβουλευτικός.
      Εγώ θα ήθελα να σημειώσω ότι από πλευράς μας ιδιαιτέρως εκτιμάται ο τρόπος και η πρόνοια του νόμου σχετικά με τις υπερεργολαβίες. Δηλαδή αποδεχόμαστε τη στέρεα λογική και της διατάξεως και της αναλύσεως, που έκανε ο κ. Σουφλιάς, για την ratio της θεσπίσεως των υπερεργολαβιών και την εφαρμογή στην πράξη. Συνδέεται η υπόθεση της υπερεργολαβίας ή της καταχρηστικής ασκήσεως του τρόπου εκτελέσεως των έργων δι’ υπερεργολαβιών με τη φερεγγυότητα του εργολήπτη, δηλαδή υπέρ ου η ανάθεση του έργου και με την ικανότητά του να εκτελέσει το έργο, εκτός από τα άλλα σημεία κατά τα οποία ο εργολήπτης μπορεί να κάνει τις βασικές προσυνεννοήσεις με τους υπερεργολάβους και να έχουμε μια περιγραφή και αυτού του νόμου για τον τρόπο της μειοδοσίας που είναι ο ασφαλέστερος, ίσως ο μόνος τρόπος με την εγκυροποίηση των εκπτώσεων και των συναφών αντιποίνων –ούτως ειπείν αντιποίνων- που λέγονται εγγυήσεις;
      Θέλω ιδιαιτέρως να σχολιάσω το κεφάλαιο της πειθαρχικής ευθύνης των διοικητικών οργάνων, όπως και να αποκρούσω τις ενστάσεις ότι δεν έχω διοικητική αρτιότητα και συνεπώς πρέπει το διοικητικό όργανο να έχει περιορισμένη πειθαρχική ευθύνη. Δεν είναι υπηρεσία πλήρως οργανωμένη και δεδομένου ότι υπάρχουν σοβαρές ποινές, είναι ζήτημα αρχής να ξαναθυμηθεί η Δημόσια Διοίκηση την έννοια του καθήκοντος και του όρκου. 
      Όλα τα υπόλοιπα μπορούν να είναι αξιοσέβαστα. Μπορεί ακόμα να ισχύσει και μία βασική λαϊκή ένσταση που λέει το εξής: Με τα λεφτά που με πληρώνεις, τι έλεγχο δισεκατομμυρίων να κάνω; Ε, δεν γίνονται αυτά αποδεκτά από την ηθική, νομική και κοινοβουλευτική συνείδηση. 
      Μπορεί να διατυπωθεί και η ακόλουθη ένσταση: Εγώ πώς θα πάω να ελέγξω δισεκατομμύρια, όταν είμαι ένας μισθοσυντήρητος; Δεν ισχύουν αυτά. Είσαι εις θέση ελεγκτού και οφείλεις να το ελέγξεις, σύμφωνα με τις προβλέψεις του νόμου. Τα άλλα είναι ύστερον θέμα, άλλου παπά ευαγγέλιο. Μπορεί να έχετε απόλυτο δίκιο στο συνδικαλιστικό σας αίτημα για τους μισθούς, τη στελέχωση, την οργάνωση της υπηρεσίας, αλλά πρέπει να θυμηθούμε τον όρκο, την αποστολή και την υποχρέωση να εκτελέσει ο υπάλληλος το καθήκον του χωρίς όρους και αιρέσεις.
      Η τρίτη παρατήρησή μου έχει να κάνει με την παράγραφο, η οποία αφορά στη λειτουργία του νόμου και λέει το εξής: «Με απόφαση του Υπουργού Περιβάλλοντος, Χωροταξίας και Δημοσίων Έργων καθορίζονται κατηγορίες μεγάλων και ειδικών έργων και ομάδα επίβλεψης, στην οποία μετέχει απαραίτητα για τα μεγάλα έργα ο μελετητής». Αυτό είναι πολύτιμο, γιατί ο μελετητής πρέπει να μετέχει στα μεγάλα έργα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ποιος λέει το αντίθετο;
      ΒΥΡΩΝ ΠΟΛΥΔΩΡΑΣ: Κύριε Γείτονα, ακούστηκαν ενστάσεις από την πλευρά του ΠΑ.ΣΟ.Κ.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Ο μελετητής πρέπει να μετέχει στα μεγάλα έργα. Είναι εκείνος που έχει τη μεγάλη γνώση του σχεδίου και του τρόπου εκτέλεσης όλων των προτάσεων που εμπεριέχονται στη μελέτη. Χαιρετίζουμε, λοιπόν, και αυτήν τη διάταξη η οποία προβλέπει για τα μεγάλα ή ειδικά έργα τη συμμετοχή του μελετητού.
      Θα κάνω μία τελευταία παρατήρηση για την εκχώρηση των απαιτήσεων. Είναι μια ανελαστικότητα. Το «pacta sunt servanda», ιδιαίτερα στα χρηματοπιστωτικά συστήματα, δηλαδή η αρχή της ελευθερίας των συναλλαγών, δεν μπορεί να «κλειδωθεί» σε διατάξεις νόμου σαν αυτή. 
      Εγώ σας λέω παραδείγματος χάρη: Τι νόημα έχει η διατύπωση ότι «δεν μπορώ να τα εκχωρήσω και στους εργάτες παρά μόνο στους εργάτες οι οποίοι έχουν εργαστεί στο έργο»; Όταν κάποιος έχει στο εργοτάξιό του ένα πλήθος εργατών και έχει και πολλά έργα, ποια θα είναι η εξασφάλιση ότι «εκχωρώ απαίτηση επί του έργου στους εργάτες εκείνους οι οποίοι ηργάσθησαν»; Δε νομίζετε ότι προσδίδετε μια ανελαστικότητα στην οικονομική λειτουργία της συμβάσεως; Καλή είναι η επίκληση που μας κάνατε ότι κάπου στο Βόλο έχουμε μία περίπτωση όπου έκανε εκχωρήσεις απαιτήσεων και στο τέλος «βουλιάζει». Οι περισσότερες περιπτώσεις αφορούν «ετοιμόρροπους» εργολάβους οι οποίοι χρειάζονται αυτήν την ευχέρεια να εκχωρήσουν και εδώ και εκεί. 
      Σας ζητώ, αν γίνεται, να επανεκτιμήσετε αυτήν την περίπτωση της εκχώρησης του εργολαβικού ανταλλάγματος και να βρούμε τα όρια της ανοχής της εκχώρησης σε παράλληλα έργα κι όχι ad hoc στα έργα στα οποία αφορούν η σύμβαση και η τραπεζική εξυπηρέτηση. 
      Με αυτές τις σκέψεις νομίζω ότι κατατίθεται και ψηφίζεται από τη Βουλή ένα σοβαρό και έγκυρο νομοσχέδιο που ανοίγει δρόμους διαφάνειας και αποτελεσματικότητας στη διαδικασία παραγωγής των δημοσίων έργων. Οι ασφαλιστικές δικλείδες, όπως είπε ο κ. Γείτονας, για τις μεταβατικές διατάξεις κυρίως, έχουν την αξία τους. Πράγματι θέλουμε να έχουμε ένα σύστημα λελογισμένων εκπτώσεων και εγγυήσεων επίσης σε μία αναλογία και ταυτόχρονα -και υπηρετείται αυτός ο σκοπός του νόμου- υπηρετούμε το δημόσιο συμφέρον και την εκτέλεση του δημόσιου έργου, χωρίς να χτυπάμε την κατασκευαστική «οικογένεια».
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Πολύδωρα.
      Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, διαβάζω το κείμενο των προσθηκών στο άρθρο 12 που μας διενεμήθη τώρα και διαβάζοντας επίσης, αυτές τις προσθήκες στην παράγραφο 1 του άρθρου 12 για τις μεταβατικές και τελικές διατάξεις, παρατηρώ ότι αυτό για το οποίο θέλω να επιστήσω την προσοχή του Υπουργού και του Τμήματος ισχύει και για το πρώτο εδάφιο της παραγράφου 1 του άρθρου 12. Τίθενται οι προθεσμίες είτε για την εφαρμογή της διάταξης της παραγράφου 4 του άρθρου 2 του νόμου όπως αναφέρθηκα στο πρώτο εδάφιο της παραγράφου 1 του άρθρου 12 είτε με τις προσθήκες αυτές για την εφαρμογή των διατάξεων του άρθρου 6 (εκπτώσεων κλπ) για τις συμβάσεις που ήδη εκτελούνται. 
      Επίσης, στο άρθρο 12 η παράγραφος 2 του άρθρου αυτού και το πρώτο εδάφιό της αναδιατυπώνεται σχετικά με την ανάκληση διαγωνισμών και την επαναπροκήρυξή τους, εφόσον δεν έχουν αποσφραγιστεί οι οικονομικές προσφορές.  Θα ήθελα να προσέξετε και να βρεθεί η διατύπωση εκείνη που θα εκφράζει την πολιτική σας βούληση και τη βούληση του Τμήματος. Όσον αφορά αυτήν την αόριστη αναφορά στο χρόνο ενάρξεως ισχύος αυτού του νόμου ή στο χρόνο κατά τον οποίο έχουν δημοσιευθεί ή θα δημοσιευθούν διακηρύξεις δημοπρασιών είτε στην Εφημερίδα των Ευρωπαϊκών Κοινοτήτων είτε, αν δεν είναι υποχρεωτική αυτή η δημοσίευση, στην πρώτη δημοσίευση σε εφημερίδα των Αθηνών ή του τόπου διεξαγωγής της δημοπρασίας, αντιλαμβάνεστε ποια ευχέρεια δίνεται στις διάφορες υπηρεσίες. Στην προσθήκη αναφέρετε ως όρο «εφόσον, μέχρι την έναρξη ισχύος του νόμου, δεν έχει κοινοποιηθεί ειδική πρόσκληση της Διευθύνουσας Υπηρεσίας» στον προς έκπτωση εργολάβο. Ο νόμος όμως δεν ξέρετε ούτε εσείς ούτε η Βουλή πότε θα δημοσιευθεί. Εξαρτάται από το χρόνο ολοκλήρωσης των διαδικασιών εδώ στη Βουλή ελέγχου του δοκιμίου, υπογραφής του, αποστολής του παπύρου για υπογραφή από όλους τους συναρμόδιους Υπουργούς, αποστολής στην Προεδρία της Δημοκρατίας, ελέγχου εκεί, δημοσίευση εν τέλει στην Εφημερίδα της Κυβερνήσεως μετά την υπογραφή του Προέδρου της Δημοκρατίας. Θέλετε να έχει την ευχέρεια οποιαδήποτε υπηρεσία να απευθύνει ή να κρίνει αν πρέπει να καθυστερήσει να απευθύνει αυτήν την πρόσκληση, πριν δημοσιευθεί ο νόμος, ή να την αφήσει για μετά. Επίσης, για τις σχετικές προκηρύξεις, μπορεί αυτήν τη στιγμή που συζητούμε, κάποια υπηρεσία, κάποιος υπάλληλος να εκβιάζει κάποιον εργολάβο και να του λέει: «Eγώ θα σου στείλω αύριο αυτήν την πρόσκληση ως υπηρεσία, αν δεν ανταποκριθείς σ’ αυτές τις αξιώσεις μου». 
      Αυτά τα οποία σας λέγω, μπορεί να ενέχουν πράγματι αυτούς τους κινδύνους. Μπορεί εσείς, γνωρίζοντας το αντικείμενο καλύτερα από εμένα και τι νομοθετείτε και τι εισηγείσθε, να μην έχετε αυτόν το φόβο. Εγώ θα προτιμούσα βεβαία χρονολογία για οτιδήποτε, έστω και αν χρειαστεί να συνεχίσουμε και αύριο  ειδικά για τη διατύπωση αυτών των μεταβατικών και τελικών διατάξεων. Ποιος ξέρει σήμερα σε ποιες εφημερίδες έχουν δημοσιευθεί ή θα δημοσιευθούν ή αν θα παραταθεί η δημοσίευση του νόμου; Για την Εφημερίδα των Ευρωπαϊκών Κοινοτήτων χρειάζεται μια προθεσμία δύο μηνών.
      Μόλις τώρα είδα τη σημείωση που μοιράσατε και με καλή πίστη, όπως αντιλαμβάνεσθε, κάνω αυτές τις παρατηρήσεις, ώστε πριν ψηφιστεί το νομοσχέδιο, να γίνει μια διατύπωση τέτοια, που ούτε η υπηρεσία να υποχρεωθεί να κάνει πράγματα που δεν θα οφείλει κατά νόμον και δεν θα πρέπει ούτε οι διάφοροι ιδιώτες, εργολάβοι, δήμοι, δήμαρχοι κλπ να βρεθούν σ’ ένα κυκεώνα πιέσεων, εκβιάσεων ή οτιδήποτε άλλο.

     Δεν είναι βεβαία αυτή η χρονολογία. Και συνηθίζαμε –και συνηθίζει πάντοτε η Βουλή- σε θέματα που υπάρχει κίνδυνος δημιουργίας τέτοιων προβλημάτων, να αναφέρεται στην ημέρα κατάθεσης του νομοσχεδίου ή στην ημέρα ενάρξεως της συζητήσεως, εάν προκύπτει μετά τη συζήτηση η ανάγκη να τεθεί κάποιος όρος χρονικός, μια προθεσμία που δεν ξέρει κανείς πού μπορεί να τον οδηγήσει. 
     Επαναλαμβάνω ότι μπορείτε να το σκεφθείτε το θέμα και το διατυπώνετε αναλόγως, ώστε να μην έχετε κανένα κίνδυνο και καμία καλόπιστη ή κακόπιστη κριτική.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον Πρόεδρο κ. Κακλαμάνη για την παρέμβασή του.
     Το λόγο έχει ο κ. Γκατζής.
     ΝΙΚΟΛΑΟΣ ΓΚΑΤΖΗΣ: Κύριε Πρόεδρε, βλέπετε ότι η εμμονή μου να μοιραστούν γραπτώς οι προσθήκες και οι τροποποιήσεις που έκανε ο κύριος Υπουργός, βοηθούν τη συζήτησή μας. 
     Κύριε Υπουργέ, και χθες παρουσία του κυρίου Υφυπουργού στο άρθρο 6, παράγραφος 2, σημείο ε΄, έκανα μια προσθήκη, διασφαλίζοντας έτσι τα συμφέροντα των εργαζομένων, συγκεκριμένα την επιβίωσή των από ορισμένους κακοήθεις κακοπληρωτές, τελικά κακούς εργοδότες. Θα πρέπει να εξασφαλίσουμε την αμοιβή των εργαζομένων.
     Ο κύριος Υφυπουργός, όταν έκανα αυτήν την προσθήκη ήταν καταφατικός και είπε να καταθέσω την πρότασή μου γραπτώς. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είπα ότι θα το θέσω υπόψη του κυρίου Υπουργού.
     ΝΙΚΟΛΑΟΣ ΓΚΑΤΖΗΣ: Εν πάση περιπτώσει, είπατε ότι συμφωνείτε και ότι θα το θέσετε υπόψη του κυρίου Υπουργού.
     Λέω, κύριε Υπουργέ, εκεί που αναφέρετε τους λόγους έκπτωσης του εργολάβου, να περιληφθεί και αυτή η περίπτωση. Στο Βόλο, κύριοι Βουλευτές, γίνεται ο περιφερειακός που έχει πάρει πολλές παρατάσεις. Ο εργολάβος έχει απλήρωτους τους εργαζόμενους επί δύο μήνες. Τους έχει στην ανεργία και στην ομηρία, γιατί δεν τους δίνει και την απόλυση για να πάνε στο Ταμείο Ανεργίας. Παράλληλα, όμως, αυτός μέσω των εργαζομένων, οι οποίοι αναγκαστικά κάνουν κινητοποιήσεις, επωφελείται παίρνοντας τα λεφτά ύστερα και από διευκόλυνση του Υπουργείου, προκειμένου να πάρει από την εφορία φορολογική ενημερότητα αλλά και ασφαλιστική ενημερότητα και τα οποία λεφτά είναι σίγουρο ότι θα τα βάλει πάλι στην τσέπη του, όπως συνέβη και προηγούμενα. Φυσικά, με τις προσθήκες του ο κύριος Υπουργός, εξασφαλίζει μερικώς το πρόβλημα. Δεν ξέρω αν το λύνει. Θα το μελετήσουμε όμως. 
     Είχα πει χθες, κύριε Υπουργέ, που λείπατε, αν είναι δυνατόν στην παράγραφο 2 εδάφιο ε΄, να μπει μετά από εκεί που λέει «τήρηση των κανόνων ασφαλείας των εργαζομένων», ένα  κόμμα και στη συνέχεια να τεθεί το εξής: «την απρόσκοπτη και έγκαιρη καταβολή των αμοιβών των εργαζομένων, …» και να συνεχίσει η διάταξη όπως έχει στο κείμενο. 
     Το ένα είναι αυτό. Το δεύτερο που θέλω να θίξω, κύριε Πρόεδρε, είναι κάτι που έχει σχέση με τους εργαζόμενους.
    Ο κύριος Υπουργός –δεν αμφισβητούμε φυσικά τις προθέσεις του- λέει ότι πρέπει να γίνουν οι προσλήψεις, οι οποίες θα ξεκινήσουν κλπ. Το θέμα, όμως, είναι ότι ναι μεν είναι ευθύνη της εξουσίας να κάνει τις προσλήψεις αυτές, αλλά μετά από ένα μήνα, όταν θα δημοσιευτεί αυτό το νομοσχέδιο και θα γίνει νόμος στην Εφημερίδα της Κυβέρνησης, όλες οι διατάξεις περί ποινών στους δημοσίους υπαλλήλους, δηλαδή στους μηχανικούς του δημοσίου, θα ισχύουν. 
      Σας περιέγραψαν τις καταστάσεις που υπάρχουν σήμερα στο δημόσιο -και ιδιαίτερα στους επιβλέποντες- και άλλοι συνάδελφοι. Ένας μηχανικός μπορεί να είναι επιβλέπων σ’ ένα έως είκοσι και είκοσι πέντε έργα.
       Όταν, λοιπόν, υπάρχει αυτή η κατάσταση σήμερα στο δημόσιο τομέα, όταν υπάρχουν δυσκολίες στη μετακίνηση, όταν υπάρχουν ελλείψεις στις πιστώσεις για εκτός έδρας μετακινήσεις, όταν υπάρχει ακόμα και αυτό το πρόβλημα της νομικής κάλυψης, που τελικά φαίνεται ότι δεν είστε διατεθειμένοι να το ρυθμίσετε, όπως δεν ήταν διατεθειμένο και το ΠΑΣΟΚ όλα τα προηγούμενα χρόνια, θέμα που έμπαινε σε κάθε νομοσχέδιο του ΥΠΕΧΩΔΕ, σας ερωτώ πώς θα μπορέσετε να εξασφαλίσετε την επίβλεψη των έργων, η οποία θα είναι αμερόληπτη, δεν θα επιδέχεται πιέσεις και θα γίνεται σύμφωνα με τις μελέτες και τις προδιαγραφές περί δημοσίων έργων; Είναι, επομένως, ένα θέμα.
      Όσο γι’ αυτό που είπατε, κύριε Πολύδωρα, δηλαδή ότι είναι μισθοσυντήρητοι και έχουν ορκιστεί, ισχύει βεβαίως. Αλλά επειδή είναι μισθοσυντήρητοι, δεν καταλαβαίνετε ότι όταν παίρνουν τρεις και εξήντα, έχουν ένα λόγο ακόμα για να ενδώσουν, πέρα από τον όρκο, που συμφωνώ μαζί σας; 
      Ανέφερε ο κύριος Υπουργός παραδείγματα και πρέπει να τα δείτε -για το πόσο στοιχίζει μια επίβλεψη σ’ ένα έργο. Κοιτάξτε το συνολικό ετήσιο εισόδημα που έχει ένας μηχανικός, για να μου πείτε αν μπορεί να αντέξει σ’ αυτές τις πιέσεις που δέχεται….
      ΒΥΡΩΝ ΠΟΛΥΔΩΡΑΣ: Σωστό είναι αυτό, αλλά να μην ακυρώνουμε τη λειτουργία.
      ΝΙΚΟΛΑΟΣ ΓΚΑΤΖΗΣ:… και αν μπορεί να αντεπεξέλθει και σε μηνύσεις ακόμα των μεγαλοεργολάβων, που θα τον στριμώχνουν.
      ΒΥΡΩΝ ΠΟΛΥΔΩΡΑΣ: Με όρους και αιρέσεις εκτέλεσης καθήκοντος δεν γίνεται.
      ΝΙΚΟΛΑΟΣ ΓΚΑΤΖΗΣ: Δεν είναι όροι. Πρέπει να δείτε το μισθολόγιο των δημοσίων υπαλλήλων, το οποίο είναι πάρα πολύ χαμηλό. Τους έχετε φορτώσει πάρα πολλά…
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, να απευθύνεστε προς το Προεδρείο.
      ΝΙΚΟΛΑΟΣ ΓΚΑΤΖΗΣ: Επίσης θα ήθελα να πω ότι δεν είναι δυνατόν όλες αυτές οι μελέτες να επικαιροποιούνται από μια τριμελή επιτροπή. Μακάρι, όπως είπε ο κύριος συνάδελφος, να είναι οι μελέτες αυτές πλήρεις, ολοκληρωμένες και ώριμες. Μα, δεν είναι και δεν θα είναι. Δεν έχει τη δυνατότητα η τριμελής αυτή επιτροπή, παρά το μελετητή, να κάνει τις συμπληρώσεις. 
      Πού καταλήγουμε; Να τις δίνουμε σε ιδιώτες. Αυτή είναι η λύση; Να τη δίνουμε στον ιδιώτη ή πρέπει η επιτροπή αυτή να έχει τη δυνατότητα κατ’ αρχήν του ελέγχου της μελέτης και μια άλλη επιτροπή, πέρα από την προϊσταμένη αρχή και κάτω από την καθοδήγησή της, στελεχωμένη με ειδικούς επιστήμονες, να ελέγχει κάθε φορά τη μελέτη, σύμφωνα με το επίπεδο και την ειδίκευσή της; Είναι δυνατόν τρεις άνθρωποι να κάνουν όλη αυτήν την εργασία; Δεν θα έχουμε αποτέλεσμα.
      Θα σας πω ένα παράδειγμα. Από το πρόγραμμα του Β΄ Κοινοτικού Προγράμματος έγινε μια μελέτη για τον περιφερειακό της αγοράς και ακόμα βρισκόμαστε στη μελέτη. Επτά χρόνια παρακαλώ! Και έχουμε χάσει τα χρήματα εκείνα που είχαν μπει πίστωση στο πρόγραμμα.
      Κύριε Πρόεδρε, νομίζω ότι είναι πάρα πολύ σοβαρό το πρόβλημα που μπαίνει από το άρθρο 10 για τις υπηρεσίες και τις ποινές και θα πρέπει το Υπουργείο να κάνει μια επανεξέταση σ’ αυτά τα θέματα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
      Κύριε Υπουργέ, θέλετε το λόγο ή θέλετε να ακούσετε και την κ. Ξηροτύρη, για να απαντήσετε συνολικά;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος Χωροταξίας και Δημοσίων Έργων): Να τελειώσουν πρώτα όλοι οι ομιλητές, εκτός αν τους βοηθήσει να απαντήσω πρώτα στον κύριε Κακλαμάνη, που έκανε δυο-τρεις πολύ σημαντικές παρατηρήσεις.
    ΠΡΟΕΔΡΕΥΩΝ (Σωτήριος Χατζηγάκης): Ορίστε, κύριε Υπουργέ, έχετε το λόγο.
    ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος Χωροταξίας και Δημοσίων Έργων): Ο κ. Κακλαμάνης διερωτήθηκε, έτσι όπως είναι διατυπωμένο το άρθρο 12, τα εξής: Από τη στιγμή που λέμε ότι ως δημοσίευση νοείται η αποστολή της περίληψης προς δημοσίευση στην επίσημη εφημερίδα κλπ., σ’ αυτό το διάστημα μπορεί να πιέσει κάποιος, που έχει συμφέροντα, κάποιον υπάλληλο να προτρέξει για να κάνει τη δημοσίευση; Ένα ερώτημα είναι αυτό. 
    Το δεύτερο ερώτημα που έθεσε, αφορά στο θέμα των εκπτώσεων πάλι: Εφ’ όσον λέμε για τις διαδικασίες εκπτώσεων και για τις εργολαβίες, που είναι εν εξελίξει, μήπως και εκεί πιέσει ο εργολάβος τον υπάλληλο και του πει να πάνε τις διαδικασίες πιο γρήγορα και έτσι ώσπου να δημοσιευθεί ο νόμος, να έχει αρχίσει η διαδικασία της έκπτωσης, οπότε δεν μπορεί να εφαρμοσθεί αυτή η αναδρομική εφαρμογή των διαδικασιών του άρθρου περί εκπτώσεων;
    Θέλω να πω τα εξής:
    Πρώτον, εάν μπήκε η παράγραφος «ως δημοσίευση νοείται η αποστολή της περίληψης…», κλπ. είναι διότι υπήρχε μία σύγχυση στο Υπουργείο. Πότε, δηλαδή, λέμε ότι είναι δημοσίευση; Και την αναφέρουμε σαφώς, ώστε να αρθεί αυτή η σύγχυση. 
    Το δεύτερο. Ακόμα και αν ο υπάλληλος με πίεση ή με διάφορους άλλους τρόπους σπεύσει να κάνει τη δημοσίευση τώρα, ώστε να μην υπαχθεί το έργο στις καινούργιες ρυθμίσεις, έρχεται η αλλαγή που κάναμε τώρα στην παράγραφο 2 που λέει: «Αν δεν έχουν ανοιχθεί οι οικονομικές προσφορές…». Αυτό σημαίνει, δηλαδή, ότι και να την κάνει τη δημοσίευση, αποκλείεται μέχρι τη δημοσίευση του νόμου να έχουν ανοιχθεί οι προσφορές, διότι υπάρχει μία διαδικασία πολύ μεγάλη. Άρα, δεν κινδυνεύει.
    Στην τρίτη παρατήρηση περί των εκπτώσεων, θέλω να πω τα εξής: Οι ρυθμίσεις του νόμου είναι πολύ δυσμενέστερες από αυτές του προηγουμένου νόμου. Άρα, ουδείς θα σπεύσει να ζητήσει από τον υπάλληλο να επισπεύσει τη διαδικασία της έκπτωσης, διότι θα πάει σ’ ένα δυσμενέστερο καθεστώς.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Κακλαμάνης έχει το λόγο. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, λυπάμαι γιατί εκτιμώ ότι κάπως βιαστικά ο Υπουργός σκέφτηκε. Και το συνάγω αυτό από το γεγονός ότι ανεφέρθη στις περιπτώσεις μόνο που πρόχειρα εγώ είπα τι θα μπορούσε να συμβεί. 
    Θέλω να πω με κάθε ειλικρίνεια ότι δεν έχω πολλές γνώσεις γύρω από τη νομοθεσία, τη διαδικασία, όλα αυτά που ακούει και βλέπει κανείς, που εφαρμόζονται ή όχι, για τα έργα, τις εργολαβίες κλπ. 
    Αυτό που ξέρω, είναι ότι σ’ αυτήν τη χώρα υπάρχουν ομάδες συμφερόντων, υπάρχουν οικονομικοί παράγοντες που, βοηθούσης και της σύγχυσης που εμείς οι ίδιοι οι πολιτικοί είμεθα πρόθυμοι να δημιουργήσουμε, όταν ιδιαίτερα θέλουμε να κάνουμε κριτική η μία πλευρά στην άλλη, μπορούν να παρουσιάσουν, όπως λέει ο λαός μας, την τρίχα σαν τριχιά. 
    Ένας λόγος που από το 1989 και μετά και ως Βουλευτής της Αντιπολιτεύσεως δεν κατέθετα εδώ ερωτήσεις ή επερωτήσεις για θέματα οικονομικού αντικειμένου, ήταν ακριβώς αυτό. Διότι φοβόμουν ότι επικρίνοντας κάτι, προφανώς σε κάποιον άλλο δίνω πόντους. 
    Εάν, κύριε Υπουργέ, τόσο πρόχειρα κρίνετε ότι δεν πρέπει γι’ αυτά τα ζητήματα -είτε είναι προς όφελος των εργολάβων, είτε σε βλάβη των εργολάβων είτε θα είναι προς όφελος της εφαρμογής αυτού του νόμου, είτε όχι- να υπάρχει χρόνος συγκεκριμένος, εσείς πρέπει να τα ξέρετε καλύτερα από εμένα αυτά. 
    Μου λέτε, λοιπόν, ότι το πότε θα δημοσιευθεί ο νόμος, δεν το ξέρουμε αυτήν τη στιγμή που νομοθετούμε. Το πότε θα πάει στην Εφημερίδα των Ευρωπαϊκών Κοινοτήτων, δεν το ξέρουμε. Μου λέτε ότι δεν έχει συμφέρον ο εργολάβος να βάλει έναν υπάλληλο να σπεύσει να δημοσιεύσει νωρίτερα. Ας πάρουμε την αντίθετη περίπτωση. Ότι ένας υπάλληλος εκβιάζει έναν εργολάβο και δεν το δημοσιεύει.
      Δεν τα ξέρω εγώ αυτά. 
      Εγώ παρατηρώ ως νομικός με μία πείρα αυτού του Σώματος ότι συνήθως η έναρξη ισχύος από τη δημοσίευση του νόμου έμπαινε -και συναινούσε η Βουλή- και σε κάποιες διατάξεις όταν η Κυβέρνηση, η Βουλή ήθελε να διευκολύνει και άλλους ενδιαφερομένους να επωφεληθούν, μέχρι της δημοσίευσης του νόμου, των διατάξεων που θα ετίθεντο σε εφαρμογή.
      Εγώ και πάλι σας παρακαλώ να δείτε αυτά τα ζητήματα. Τόσο σοβαρά ζητήματα να εξαρτώνται από αβέβαιο χρόνο, εγώ δεν νομίζω ότι πρέπει να το δεχθούμε. Τι θα χάσετε, αν πείτε σ’ ένα συνεργάτη σας, τον Υφυπουργό σας κ. Ξανθόπουλο, να δει μέχρι το τέλος της συζητήσεως αν σας λέγω «ανοησίες»; Μπορεί αυτά που σας λέγω να έχουν κάποια σημασία. Μου θυμίζετε ότι όταν ως Υπουργός Παιδείας ερχόσασταν εδώ, έλεγα να σπεύσουμε πριν πει τη γνώμη του ο Σουφλιάς να πούμε τη γνώμη μας, γιατί έτσι και την πει δεν αλλάζει άποψη! Πείτε στον κ. Ξανθόπουλο, πείτε σ’ ένα σύμβουλό σας. Στη διάρκεια αυτής της συζητήσεως δεν μίλησα καθόλου. Για να πάρω το λόγο και να σας πω αυτά που σας είπα, μπορεί 1% να έχω δίκιο. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Ελάτε, κύριε Υπουργέ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Εγώ, όμως, έχω το δικαίωμα να σας απαντήσω. Καλή η παρατήρησή σας και η αναφορά στο παρελθόν και πιθανότατα να αντιπροσωπεύει και λίγο το χαρακτήρα μου, αλλά όμως ξέρετε ότι σ’ αυτό το νομοσχέδιο έχω κάνει δεκτές αρκετές προτάσεις συναδέλφων. Δεν είναι καθόλου πρόχειρη η απάντησή μου, διότι το νομοσχέδιο είναι πολύ μελετημένο. 
      Απαντώ, λοιπόν, σε εσάς. Μου λέτε ότι είναι άγνωστος ο χρόνος δημοσίευσης του νόμου. Για να βοηθήσω, λοιπόν, το συλλογισμό σας, λέω το εξής: Για να γίνει ένας διαγωνισμός, θέλει καταρχήν να αρχίσει –ας πούμε- σήμερα. Πείτε ότι υπέστη πίεση ένας υπάλληλος και αρχίζει ένα διαγωνισμό για να προλάβει αυτόν το νόμο. Καταρχήν θέλει πενήντα δύο ημέρες η προκήρυξη. Ώσπου να έρθουν αυτά, θα περάσουν δύο μήνες. Ερωτώ: Σε δύο μήνες δεν θα έχει δημοσιευθεί ο νόμος; Εν πάση περιπτώσει, το πιο λογικό πράγμα που αναφέρεται σ’ ένα νόμο, είναι το «από την έναρξη εφαρμογής του νόμου», με αυτά τα δεδομένα που σας λέω.
      Δεύτερον, μου είπατε: «Αν πιεστεί ο υπάλληλος με τα συμφέροντα και του πει να προχωρήσει τώρα την έκπτωσή του». Σας είπα ότι δεν θα το κάνει, διότι το καινούργιο καθεστώς είναι πολύ πιο σκληρό για τον εργολάβο που θα πάει σε έκπτωση. Άρα, γιατί να το ζητήσει; Και σας είπα επίσης ότι, ακόμα και αν κάποιος, πιεζόμενος, σπεύσει να δημοσιεύσει και να κάνει το διαγωνισμό και παρέλθουν οι εξήντα μέρες, χρειάζεται τουλάχιστον άλλο ένα δεκαπενθήμερο με εικοσαήμερο για να ανοίξουν οι προσφορές. Και πιάνεται στη δεύτερη παράγραφο που λέμε: «αν δεν έχουν ανοίξει οι οικονομικές προσφορές…».
      Σας δηλώνω υπεύθυνα, εκφράζετε βέβαια τους φόβους σας, ότι εντάξει, πράγματι έχουν ερείσματα οι φόβοι σας, αλλά τώρα, μετά την απάντηση που σας δίνω, θα πρέπει να δεχθείτε ότι δεν πρέπει να εκφράζετε αυτούς τους φόβους. Διότι απλά θα σας ρωτήσω: Υπάρχει περίπτωση να ψηφιστεί το νομοσχέδιο τώρα και να μη δημοσιευθεί μέσα σε δυόμιση μήνες; Πότε ξανάγινε αυτό το πράγμα; Και γιατί να μην είμαστε συνεπείς σ’ αυτήν τη λογική, που είναι η λογική των νόμων; Αρχίζει η εφαρμογή τους από την έναρξη ισχύος τους. 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί να μην αρχίζει η εφαρμογή του από σήμερα ή από την κατάθεση του νομοσχεδίου;
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, επί τη ευκαιρία, επειδή πήρα το λόγο, προηγουμένως δεν ανέφερα κάτι για το άρθρο 12. Είχε κάνει μια παρατήρηση η κ. Ξηροτύρη για το ποιο είναι το πεδίο δράσης του νόμου και μάλιστα αν καταργούνται οι παράγραφοι 1 και 2 του ν. 1418 κλπ.
      Για να μην υπάρχει καμία αμφιβολία, να πούμε ότι οι διατάξεις του νόμου αυτού  -στην παράγραφο 1- έχουν εφαρμογή στους διαγωνισμούς όλων των φορέων του ευρύτερου δημόσιου τομέα και περιλαμβάνεται και η Τοπική Αυτοδιοίκηση κλπ. Το λέω έτσι, ώστε να φύγει κάθε αμφιβολία.
      ΠΡΟΕΔΡΕΥΩΝ ( Σωτήρης Χατζηγάκης): Αυτήν τη διάταξη, αυτήν την τροποποίηση πού θα τη βάλετε, κύριε Υπουργέ;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Στη δεύτερη σειρά της παραγράφου 1 του άρθρου 12.
     ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος Χωροταξίας και Δημοσίων Έργων): Στην παράγραφο 1 του άρθρου 12.
     Να σας το διαβάσω. Λέει: «Οι διατάξεις του νόμου αυτού έχουν εφαρμογή στους διαγωνισμούς όλων των φορέων». Στο σημείο αυτό προσθέτουμε: «…του ευρύτερου δημόσιου τομέα που εκτελούν δημόσια έργα». Προσθέτουμε, δηλαδή, τη φράση «του ευρύτερου δημόσιου τομέα». 
     ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
     Η κ. Ξηροτύρη έχει το λόγο.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Νομίζω ότι είναι απαραίτητη αυτή η προσθήκη, κύριε Υπουργέ και καλά κάνετε και την θέτετε. Διότι πραγματικά μετά το ν. 1418 που όντως είχε πετύχει την ενιαιοποίηση των διαδικασιών παραγωγής των δημοσίων έργων από όλους τους δημόσιους φορείς και τον ευρύτερο δημόσιο τομέα, έχουν προκύψει πολλές διατάξεις που καθιστούν έτσι ασαφές και θολό το τοπίο σχετικά με το ποιοι είναι υποχρεωμένοι τελικά να εφαρμόζουν τους νόμους που αφορούν τα δημόσια έργα. Έτσι πολύ καλά θέτετε και σ’ αυτόν το νόμο την απαραίτητη αυτή προϋπόθεση. 
     Όσον αφορά τώρα κάποια θέματα που δεν πρόλαβα να θίξω στην πρώτη μου τοποθέτηση επί των άρθρων. 
     Ήθελα να καταθέσω πάλι τις αμφιβολίες μου ως προς τη δυνατότητά σας, κύριε Υπουργέ, ή του κάθε Υπουργού Περιβάλλοντος, Χωροταξίας και Δημοσίων Έργων με απόφασή του να αλλάζει τα όρια του ανεκτέλεστου μέρους των συμβάσεων των δημοσίων έργων. Μέχρι τώρα αυτό γινόταν με προεδρικό διάταγμα κι εγώ θεωρώ ότι είναι σωστότερο. Εάν νομίζετε ότι οι διαδικασίες του προεδρικού διατάγματος είναι χρονοβόρες ή το ένα το άλλο κλπ., εγώ για να πω ότι αυτή η διάταξη εμπεριέχει τη διαφάνεια και από την άλλη πλευρά αποτυπώνει για μια περίοδο την κατάσταση του κατασκευαστικού κόσμου, θα έλεγα ότι τουλάχιστον ανά διετία ή τριετία θα έπρεπε να εκδίδεται αυτή η απόφαση, για να μη φαίνεται τελικά ότι για ορισμένα θέματα μπορεί με μια απόφαση να παρεμβαίνει ο Υπουργός και να τίθενται εκτός διαγωνισμού ορισμένες επιχειρήσεις. Δεν είναι τόσο απλό οποιαδήποτε στιγμή να μπορεί να εκδώσει απόφαση ο Υπουργός περί του ορίου του ανεκτέλεστου μέρους των συμβάσεων. 
     Όσον αφορά το άρθρο 8 θεωρούσα θετικές τις παραγράφους 1 και 2, που απαλείφονται τώρα. Απλώς ήθελα τη συμπλήρωσή τους και με την αύξηση της τριμελούς επιτροπής ως προς τα μέλη, με τουλάχιστον τον εκπρόσωπο από τη διεύθυνση, το διευθυντή μελετών της υπηρεσίας που θα δημοπρατήσει και θα κατασκευάσει στη συνέχεια το έργο και ως προς ορισμένες άλλες λεπτομέρειες που έπρεπε να συμπληρωθούν. Δεν ξέρω εάν είναι καλύτερα τώρα, που αποσύρουμε αυτές τις δύο διατάξεις. Εγώ δεν θα συμφωνούσα. 
     Όσον αφορά τώρα το άρθρο 10, πραγματικά επιμένω ότι δεν είναι σωστό να αρχίσουμε μόνο με τις ποινικές ευθύνες, χωρίς να έχει ολοκληρωθεί με το Υπουργείο Εσωτερικών, Δημόσιας Διοίκησης και Αποκέντρωσης το θέμα. Από το 2002 το είχαν στη συλλογική τους σύμβαση με τους μηχανικούς, δημοσίους υπαλλήλους και είχε δεσμευτεί το Υπουργείο να κάνει το ποινολόγιο των ευθυνών τους και βέβαια χωρίς καμία πρόνοια για αύξηση των μισθών τους, για ενίσχυση των περιφερειακών κυρίως υπηρεσιών και των υπηρεσιών της αυτοδιοίκησης. Άκουσα και τον κ. Αλευρά που είπε ότι πολλές υπηρεσίες της αυτοδιοίκησης δεν έχουν ούτε ένα μηχανικό. 
     Όταν ήρθε το νομοθετικό πλαίσιο για το πώς θα διαχειριστούμε το Γ΄ Κοινοτικό Πλαίσιο Στήριξης, που κατά κύριο λόγο είχε να διαχειριστεί τις μελέτες και την κατασκευή μεγάλων έργων υποδομής και ιδιαίτερα στην περιφέρεια, είχαμε τονίσει τότε και στην κυβέρνηση του ΠΑΣΟΚ ότι λείπουν είκοσι μία χιλιάδες υπάλληλοι από την Αυτοδιοίκηση. Πολλές τεχνικές περιφερειακές υπηρεσίες και της Τοπικής Αυτοδιοίκησης δεν είχαν καμία δυνατότητα να μπορέσουν να υλοποιήσουν τη διαδικασία της ελληνικής νομοθεσίας αλλά και της κοινοτικής νομοθεσίας για τον προγραμματισμό, τη μελέτη και την εκτέλεση των έργων. Και πάλι εδώ έτσι θα συνεχίσουμε.
     Αναφερθήκατε εκτενώς, κύριε Υπουργέ, στο θέμα της ποινικής κάλυψης μέσω του νομικού συμβούλου της υπηρεσίας ή δικηγόρου επιλογής του υπαλλήλου, για την οποία η κυβέρνηση του ΠΑΣΟΚ από το 2002 στη συζήτηση που είχαν κάνει για τη συλλογική τους σύμβαση, συμφώνησε εντός του πρώτου εξαμήνου του 2003 να έλθει στη Βουλή  για να ψηφιστεί. Σας έχω καταθέσει και τροπολογία. Δεν πρέπει να καθυστερήσει άλλο αυτό το θέμα. Δηλαδή πάλι θα πρέπει να ανοίξουμε ένα νέο κύκλο συζητήσεων και με τη νέα Κυβέρνηση για να δούμε τι θα γίνει μ’ αυτό το θέμα; Την τροπολογία αυτήν την έχω καταθέσει πολλές φορές, την εξεφώνησα στην επιτροπή και είναι εμπρόθεσμη. Είναι η τροπολογία με γενικό αριθμό 146 και ειδικό 1. Νομίζω ότι μπορείτε να υλοποιήσετε αυτήν τη ρύθμιση. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Ρήγας. 
      ΠΑΝΑΓΙΩΤΗΣ ΡΗΓΑΣ: Κύριε Πρόεδρε, φθάσαμε στο τέλος της διαδικασίας. Παρά την επί της αρχής αντίθεσή μας με τη φιλοσοφία του νομοσχεδίου, πιστεύω ότι συμβάλαμε αρκετά με τις παρατηρήσεις που κάναμε στη βελτίωση κάποιων εκ των διατάξεων του νομοσχεδίου. Βεβαίως η βασική μας ένσταση και διαφωνία παραμένει. Θεωρούμε ότι πρόκειται για μια αναποτελεσματική, πρόχειρη και αποσπασματική παρέμβαση. 
      Εν τούτοις στα τελευταία άρθρα έγιναν παρατηρήσεις, οι οποίες δεν λαμβάνονται υπόψη με τη σοβαρότητα που θα έπρεπε. Οι παρατηρήσεις τις οποίες έκανε ο Πρόεδρος κ. Κακλαμάνης είναι σημαντικές και θα έπρεπε να εξεταστούν με μεγαλύτερη προσοχή για να μην προκύψουν αδιέξοδα. 
      Σε μια παρατήρηση που έκαναν πολλοί συνάδελφοι, ο κύριος Υπουργός απάντησε μεταθέτοντας τη λύση του αιτήματος που θέσαμε για τη νομική ή δικαστική προστασία των υπαλλήλων. Εμείς δεν είπαμε ότι δεν πρέπει να νομοθετήσουμε ποινές και έλεγχο για τους υπαλλήλους, επειδή οι υπηρεσίες δεν είναι στελεχωμένες, όπως άφησε να εννοηθεί ο κ. Πολύδωρας. Εμείς είπαμε ότι βεβαίως πρέπει να καθοριστούν οι ποινές, να είναι σαφείς και να τις γνωρίζει ο υπάλληλος. 
      Όμως από την άλλη πλευρά λείπει μία σειρά από ρυθμίσεις και παρεμβάσεις νομοθετικού περιεχομένου, αλλά και πρακτικές παρεμβάσεις σε σχέση με τη λειτουργία των υπηρεσιών, οι οποίες θα δημιουργήσουν τρομερές αδικίες. Είπαμε, λοιπόν, ότι το θέμα της νομικής-δικαστικής προστασίας πρέπει να λυθεί άμεσα, γιατί υπήρχε δέσμευση και το ώριμο αίτημα είχε απαντηθεί θετικά. Τονίσαμε και το αδιέξοδο που θα δημιουργηθεί, εάν προσπαθήσουμε με τις υφιστάμενες σήμερα υπηρεσίες, με την πλημμελή τους στελέχωση και με την κακή λειτουργία τους, να φορτώσουμε την ευθύνη και τα βάρη κακών εξελίξεων στην παραγωγή των δημοσίων έργων στους υπαλλήλους. 
      Γι’ αυτό  μείναμε -και όχι για συνδικαλιστικούς λόγους- σε μια πραγματικότητα που έχει να κάνει με τη στελέχωση των υπηρεσιών, με την αμοιβή των τεχνικών υπαλλήλων και με την αναγνώριση παντοιοτρόπως του ρόλου που παίζουν μέσα στο σύστημα παραγωγής των δημοσίων έργων. 
      Γι’ αυτούς τους λόγους εξακολουθούμε να μην είμαστε θετικοί υπέρ αυτών των διατάξεων. 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, παίρνω την ευκαιρία με την δευτερολογία μου να πω στον κύριο Υπουργό -ο οποίος βέβαια παραδέχτηκε προ ολίγου ότι ήταν εποικοδομητική η στάση όλων- ότι η διαφωνία δεν σημαίνει σε καμία περίπτωση ερειστικότητα ή εχθρότητα. Τουναντίον, ο δογματισμός ή η ανεύθυνη καταγγελία –και ξέρουμε από ποιά πτέρυγα προερχόταν τόσα χρόνια- συνιστά στείρα αντιπολίτευση.
       Εμείς διαφωνήσαμε στο κατά πόσο η προσπάθεια αυτή του κυρίου Υπουργού μπορεί να φέρει το αποτέλεσμα που θέλουμε, να πάει δηλαδή τον πήχη ακόμα πιο ψηλά στα δημόσια έργα. Και προσπαθήσαμε να το εξηγήσουμε αυτό με επιχειρήματα, επισημαίνοντας ενστάσεις που έχουν προκύψει, ανησυχίες και εκτιμήσεις. Και όλα αυτά όχι απλώς για να τα πούμε, αλλά για να τα λάβει υπόψη του ο κύριος Υπουργός. Πρώτον, κατά τη συζήτηση του νομοσχεδίου, ούτως ώστε οι όποιες δικλείδες του να ενισχυθούν και πολύ περισσότερο μετά, κατά την εφαρμογή του νομοσχεδίου. 
      Δεν έχω να πω τίποτα παραπάνω στη δευτερολογία μου όσον αφορά στα συγκεκριμένα άρθρα που συζητούμε. Διότι και οι τοποθετήσεις άλλων συναδέλφων επιβεβαίωσαν τις δικές μου επισημάνσεις. Θέλω μόνο να σταθώ στις τελευταίες τροποποιήσεις που έφερε ο κύριος Υπουργός. 
      Εγώ, κύριε Υπουργέ, εκτιμώ αυτό που είπε ο κ. Κακλαμάνης όσον αφορά στην αβεβαιότητα της ημερομηνίας. Παρ’ όλο που συμφωνώ επί της ουσίας των τροποποιήσεων, έχω φόβους για το πως μπορούν να εφαρμοστούν έτσι όπως το λέτε οι διατάξεις. Υπάρχει η αβεβαιότητα του χρόνου και αυτό μπορεί να δημιουργήσει προβλήματα. 
      Είπατε για την ειδική πρόσκληση, ότι δεν θα το κάνει, ο επιβλέπων γιατί αν το κάνει, θα εφαρμοστούν αυστηρότερες διατάξεις. Αλλά μπορεί να κάνει το αντίθετο ο υπάλληλος. Να επισπεύσει σε συνεννόηση για να μην εφαρμοστούν οι αυστηρότερες διατάξεις. Θέλω να το δείτε. Εγώ δεν είμαι αντίθετος σ’ αυτό που ρυθμίζετε, για ακύρωση, εάν δεν έχουν ανοιχτεί οικονομικές προσφορές. Καταλαβαίνω την ανάγκη αυτή. Μόνο που πρέπει κι εδώ να υπάρχει βέβαιη προθεσμία. Σε ένα διαγωνισμό που τρέχει, πριν ανοιχτούν οι προσφορές, χρειάζεται να ολοκληρωθεί μια προηγούμενη διαδικασία. Σ’ αυτό το διάστημα μέχρι τη δημοσίευση του νόμου μπορεί να υπάρξουν υποκειμενισμοί. Άρα το να βάζατε παραδείγματος χάρη μια συγκεκριμένη ημερομηνία από σήμερα, δεν βλέπω τι άλλες παρενέργειες μπορεί να έχει θα ήταν, όμως σίγουρα πολύ πιο ασφαλέστερο και θα απέτρεπε υποκειμενισμούς και ψιθύρους. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Λέγκας έχει το λόγο.
      ΝΙΚΟΛΑΟΣ ΛΕΓΚΑΣ: Μια παρατήρηση θα ήθελα να κάνω στο άρθρο 11, που αναφέρεται στην εκχώρηση του εργολαβικού ανταλλάγματος εκ μέρους του αναδόχου στην περίπτωση που έχουμε λογαριασμό, που έχουμε μια πιστοποίηση, που παραπέμπει στη λογική «τα λεφτά του έργου στο έργο». Καλή φιλοσοφία και καλή αυτή η λογική εφόσον είχαμε να κάνουμε με ένα αξιόπιστο δημόσιο, που ξέρουμε ότι πληρώνει στην ώρα. Για να «αποδίδουμε τα του Καίσαρος», οφείλουμε να πούμε ότι και το δημόσιο σε πολλές περιπτώσεις είναι αφερέγγυο απέναντι στο σύνολο σχεδόν του κατασκευαστικού κόσμου. Πολλές φορές δεν πληρώνει στην ώρα του. Και βεβαίως η κατάσταση είναι ακόμα πιο τραγική στους Οργανισμούς Τοπικής Αυτοδιοίκησης. Το ερώτημα είναι πώς μπορεί να εφαρμοστεί αυτό το άρθρο, όταν έχουμε απέναντί μας αυτή τη δεδομένη αφερεγγυότητα του δημοσίου. Εντάξει, ομολογουμένως υπήρξε ένα πρόβλημα στο Βόλο. Και αλλού υπάρχουν τέτοια προβλήματα. Ας περιοριστούμε τουλάχιστον σε μια εξουσιοδότηση, που κατά περίπτωση θα δίνει το δικαίωμα στον Υπουργό να ρυθμίζει το θέμα μ’ αυτόν τον τρόπο και όχι να έχουμε μια γενική ρύθμιση, που έτσι κι αλλιώς θίγει την ελαστικότητα μετακίνησης των κεφαλαίων, γεγονός που θα έλεγα ότι δεν είναι και ιδιαιτέρως φιλελεύθερο.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, θα ήθελα να κάνω κάποιες επί μέρους παρατηρήσεις και θα ήθελα απάντηση σ’ ένα-δύο θέματα. 
      Κατ’ αρχάς, όσον αφορά το θέμα που έθεσε ο κ. Κακλαμάνης, νομίζω ότι η βεβαία ημερομηνία θα προσφέρει στο νόμο και στην αναγκαία ασφάλεια δικαίου και θα αποφευχθούν και διάφορες περιπτώσεις νοσηρότητας. Διότι ανέφερε, για παράδειγμα, ο κύριος Υπουργός τις πενήντα δύο ημέρες που κατά το κοινοτικό δίκαιο και κατά την κοινοτική νομοθεσία είναι ο αναγκαίος χρόνος προκήρυξης. Δυστυχώς, εκεί που ανακύπτουν τα προβλήματα δεν είναι στα μεγάλα έργα, αλλά κυρίως έχουν να κάνουν με παθογένειες της διοίκησης στα μικρά έργα. Εκεί οι χρόνοι είναι πολύ πιο σύντομοι. Το γεγονός ότι θα μεσολαβήσει χρόνος ικανός μέχρι τη δημοσίευση του νόμου, φοβάμαι ότι μπορεί να δημιουργήσει ακόμη και προκηρύξεις με μεγάλη ταχύτητα έργου. Αυτό όσον αφορά τις μεταβατικές διατάξεις. 
      Η δεύτερη παρατήρηση στις μεταβατικές διατάξεις έχει να κάνει με αυτό που είπε η συνάδελφος κ. Ξηροτύρη για το πεδίο εφαρμογής του νόμου. Ο κύριος Υπουργός τροποποίησε τη διάταξη για το πεδίο εφαρμογής του νόμου στην παράγραφο 1 του άρθρου 12, λέγοντας ότι αφορά το σύνολο των φορέων του ευρύτερου δημόσιου τομέα. Εδώ, όμως, φοβάμαι ότι θα προκύψει –είμαι 99% βέβαιος- η αντίφαση ανάμεσα στη διάταξη του άρθρου 2 του ν. 1418 που ισχύει και στη νέα διάταξη. Διότι ο ν. 1418 λέει στην παράγραφο 1 του άρθρου 2: «Ο νόμος αυτός εφαρμόζεται σε όλα τα έργα που προγραμματίζονται και εκτελούνται από τους φορείς που αναφέρονται στην παράγραφο 1 του άρθρου 14 του ν. 2190/1994. Αν, λοιπόν, αυτό το οποίο λέει ως πεδίο εφαρμογής ο κύριος Υπουργός είναι διαφορετικό απ’ αυτό, φοβάμαι ότι τότε θα υπάρχει πρόβλημα. Σας παρακαλώ εξετάστε το, για να μην έχουμε δύο διατάξεις για το θεσμικό πλαίσιο. 
      Τρίτο θέμα. Όσον αφορά το θέμα της τροποποίησης που κάνει ο κύριος Υπουργός για διακηρύξεις διαγωνισμών, στους οποίους δεν έχουν αποσφραγιστεί οι οικονομικές προσφορές, φοβάμαι ότι δημιουργεί μια μεγάλη ρευστότητα. Διότι εκεί όπου έχουν ελεγχθεί τα τυπικά δικαιολογητικά, αλλά δεν έχουν ανοιχθεί οι οικονομικές προσφορές, ήδη έχουμε ένα πεδίο στο οποίο έχει αποσαφηνιστεί ο κύκλος των ενδιαφερομένων. Και η παρέμβαση «δεν έχουν ανοίξει οι οικονομικές προσφορές» μπορεί να προσφέρει λαβή σε κακόπιστα σχόλια για το ποιους επιδιώκει να ικανοποιήσει και τι σκοπούς επιδιώκει να ικανοποιήσει η διάταξη. 
      Γι’ αυτό θα ήθελα επιπρόσθετα να ρωτήσω, έτσι όπως είναι διατυπωμένη η διάταξη αυτή για τις διακηρύξεις διαγωνισμών, αν συμπεριλαμβάνει τα αυτοχρηματοδοτούμενα έργα, τα οποία βρίσκονται σε εξέλιξη. Το λέω αυτό, κύριε Υπουργέ, γιατί θα πρέπει να έχει φτάσει και στα αφτιά σας ότι υπάρχει μια έντονη ανησυχία και στις περιφέρειες για την τύχη των διαγωνισμών για τα αυτοχρηματοδοτούμενα. Δεν θα ήθελα αυτή η διάταξη να περιέχει κάτι σε σχέση με το διαγωνισμό για τα αυτοχρηματοδοτούμενα. 
      Τελειώνοντας, κύριε Πρόεδρε, θα ήθελα να κάνω δύο ακόμη παρατηρήσεις στα θέματα που έθεσε και η συνάδελφος κ. Ξηροτύρη. Όσον αφορά το θέμα του ανεκτελέστου, όπως είναι γνωστό, δεν υπάρχει προεδρικό διάταγμα, αλλά νομοθετική διάταξη που ρύθμιζε και το μηχανισμό αναπροσαρμογής του ανεκτελέστου. Δεν καταλαβαίνω αν ο κύριος Υπουργός έχει σκοπό να κάνει κάτι σε σχέση με το ανεκτέλεστο. Θεωρώ, όμως, ότι πρέπει να υπάρχει μια ασφάλεια. Όταν κάναμε τη ρύθμιση, για να μπορέσουμε να δώσουμε ένα μεγαλύτερο πεδίο ελευθερίας στις ελληνικές επιχειρήσεις, την κάναμε διότι υπήρχε άνισος ανταγωνισμός με τις ξένες επιχειρήσεις. Δεν νομίζω, λοιπόν, ότι αυτό μπορεί να ρυθμίζεται με υπουργικές αποφάσεις. Καλό είναι να υπάρχει μια ασφάλεια δικαίου ή ένας σταθερός μηχανισμός από το νόμο, βάσει του οποίου να ρυθμίζεται, για να μην υπάρχουν παρεξηγήσεις. 
      Τέλος, για το θέμα που έθεσαν οι συνάδελφοι κύριοι Πολύδωρας και Λέγκας, η προσωπική μου άποψη για την εκχώρηση είναι με το μέρος του κυρίου Υπουργού. Δεν νομίζω ότι -πολλώ μάλλον τώρα που μπορεί να έχουμε υψηλές εκπτώσεις- η εκχώρηση του εργολαβικού ανταλλάγματος θα προσφέρει στο έργο. Πολλές φορές ένας αδύναμος εργολάβος θα δώσει τα πάντα, προκειμένου να προχωρήσει το έργο. Γι’ αυτό νομίζω ότι πλέον με το νέο καθεστώς η διάταξη είναι σωστή, διότι θα εμποδίσει να υπάρξουν προβλήματα από εταιρείες που επιπρόσθετα πρέπει να έχουν τη χρηματοοικονομική κατάσταση, που προβλεπόταν από το ν. 2940 και  που θα πρέπει να ελέγχουν οι υπηρεσίες κατά τις εξαμηνιαίες εκθέσεις τις οποίες υποβάλλουν. 
      Γιατί, απ’ ό,τι πληροφορούμαι, έλεγχος των εξαμηνιαίων αυτών εκθέσεων και της χρηματοοικονομικής κατάστασης των εταιρειών, έτσι ώστε να δικαιολογείται η κατάταξή τους σε τάξεις, δεν γίνεται.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Αλευρά.
      Δεν υπάρχει, κυρίες και κύριοι συνάδελφοι, άλλος εγγεγραμμένος ομιλητής.
      Κύριε Υπουργέ, θέλετε να μιλήσετε; Ορίστε, έχετε το λόγο.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κατ’ αρχήν, θα ήθελα να δώσω δύο απαντήσεις στον εισηγητή του Κομμουνιστικού Κόμματος.
      Θεωρώ τη διάταξη που υπάρχει για την ασφάλεια των εργαζομένων επαρκή και μάλιστα αρκετά αυστηρή. Λέμε: « Στις δύο προειδοποιήσεις ή αν δεν υπάρχουν τα μέτρα ασφάλειας για τους εργαζόμενους, ο κατασκευαστής κηρύσσεται έκπτωτος». Νομίζω ότι είναι επαρκής και πολύ αυστηρή η διάταξη.
      Δεύτερον, για να βάλουμε τη διάταξη που ζητάτε, ότι αν δεν καταβάλλονται οι μισθοί στους εργαζόμενους, αυτό αποτελεί αιτία έκπτωσης, θέλω να σας πω το εξής: Το δημόσιο συνάπτει μια σύμβαση με έναν κατασκευαστή για να του κατασκευάσει ένα έργο. Ο κατασκευαστής έχει συνάψει συμβάσεις με τους εργαζόμενους ξεχωριστές. Δεν μπορεί με το νομοσχέδιο αυτό το ΥΠΕΧΩΔΕ να γίνει το όργανο, το οποίο θα επιβλέπει τα εσωτερικά της εταιρείας. Αυτά καθορίζονται από άλλους νόμους και υπάρχει και το αρμόδιο όργανο, που είναι το Υπουργείο Δικαιοσύνης ή το Υπουργείο Εργασίας. Εμείς δεν πρέπει και δεν μπορούμε να μπούμε σ’ αυτά τα πράγματα. Άλλο που μερικές φορές μπορεί να χρηματοδοτήσουμε έναν ανάδοχο, όπως έγινε προ τριών μηνών στο Βόλο, που δεν πληρώνονταν οι εργαζόμενοι, με τον όρο ότι η χρηματοδότηση θα πάει για αμοιβές των εργαζομένων.
      Έρχομαι τώρα σ’ ένα άλλο θέμα, το θέμα του άρθρου 12 και του χρόνου της εφαρμογής των διατάξεων, που έθεσαν ο κ. Αλευράς και ο κ. Γείτονας. Ο κ. Γείτονας ορθά διερωτήθηκε εάν υπάρχουν κάποια άλλα θέματα που μπορεί να «κολλήσουν», αν βάλουμε έτσι τη διάταξη. Και υπάρχουν. Το ξέρετε πολύ καλά ότι υπάρχουν έργα, τα οποία δεν υπόκεινται στους κοινοτικούς κανονισμούς, άρα γι’ αυτούς δεν έχουμε το πρόβλημα της εγκυκλίου της κ. Παπανδρέου και αυτά τα έργα δεν έχουμε λόγο να τα σταματήσουμε. Εάν, δηλαδή, βάλουμε μια προθεσμία σήμερα, πέραν της καθυστέρησης που υπέστησαν τόσο καιρό με τις εγκυκλίους κλπ., θα τα καθυστερήσουμε. Για ποιο λόγο; Εάν τώρα θέλουμε να βάλουμε διάταξη που να λέει ειδικώς για τα έργα αυτά, δημιουργείται μια κατάσταση που δεν είναι σωστή.
      Εξάλλου, ρώτησα και τον πρώην Πρόεδρο της Βουλής, τον κ. Κακλαμάνη, αν υπάρχει νόμος που να έχει καθυστερήσει πολύ στη δημοσίευσή του. Σήμερα θα ψηφιστεί ο νόμος, μέσα σε δέκα μέρες θα έχει δημοσιευτεί. Ίσως ήταν αναγκαίο από την αρχή να σας πω ότι έχει μεριμνήσει το Υπουργείο και με εγκύκλιο του Γενικού Γραμματέα, που έχει στείλει σε όλες τις περιφέρειες και τις νομαρχίες, προειδοποιεί ότι προβλέπεται να έρθει αυτή η ρύθμιση, άρα να μη σπεύσουν να κάνουν ορισμένα πράγματα, αν εκείνοι το κρίνουν. Διότι αν κρίνει ο περιφερειάρχης ότι πρέπει να προχωρήσει το έργο, εμείς γιατί να τον σταματήσουμε; Τότε, θα έπρεπε να φέρουμε μια διάταξη πριν από τρεις-τέσσερις μήνες και να πούμε να μη δημοπρατείται κανένα έργο.
      Δεν υπάρχουν αυτοί οι φόβοι, απαντώ σ’ αυτήν την υπόθεση. Σε δέκα μέρες θα έχει δημοσιευτεί ο νόμος. Έχουν μια προειδοποίηση. Ορθά επισημάνθηκε ότι μπορεί να υπάρχουν εμπλοκές. Ναι, θα υπάρχουν εμπλοκές στα μικρά έργα, αλλά δεν υπάρχει λόγος να τα σταματήσουμε.
      ΝΙΚΟΛΑΟΣ ΓΚΑΤΖΗΣ: Εάν υπάρχει, κύριε Υπουργέ, από την ψήφιση…
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Με ρωτήσατε, κύριε Αλευρά, αν ισχύουν αυτοί οι χρόνοι στο άρθρο 12 για τα προς παραχώρηση. Όχι, δεν ισχύουν γι’ αυτά, ούτε έχουμε καμία διάθεση –και το δηλώνω κατηγορηματικά- να αρχίσουμε να ξηλώνουμε ό,τι έγινε. Απλώς προσπαθούμε να επιταχύνουμε. Και επιταχύναμε, όπως είδατε και το θέμα της υποθαλάσσιας αρτηρίας στη Θεσσαλονίκη, επιταχύναμε πάρα πολύ το θέμα των άλλων έργων που είναι προς παραχώρηση, όπως το Μαλλιακός-Κλειδί, Κόρινθος-Πάτρα κλπ. Θα μας δοθεί η ευκαιρία να τα πούμε ξανά στη Βουλή. Δεν υπάρχει, λοιπόν, τέτοια περίπτωση.
      Έρχομαι τώρα στο θέμα του χώρου δράσης του νομοσχεδίου. Σας δηλώνω, λοιπόν, ότι είναι αυτός που περιλαμβάνεται στο άρθρο 2, παράγραφο 1 του ν. 1418. Και περιλαμβάνεται με διαφορετική διατύπωση –έχω εδώ τους νόμους- στην παράγραφο 6 του άρθρου 2 του πιο πρόσφατου ν. 2576. Και περιλαμβάνεται ακριβώς μ’ αυτήν τη διατύπωση για τους φορείς του ευρύτερου δημόσιου τομέα και την εφαρμογή, που προέβλεπε, του μαθηματικού τύπου.
    Επομένως δεν υπάρχει κανένα πρόβλημα. Αν θέλετε και τη δήλωσή μου, σας την είπα, για να μην αρχίσουμε στο νόμο και λέμε η παράγραφος 1 του άρθρου 2 του τάδε νόμου. Είναι γνωστό τι σημαίνει ευρύτερος δημόσιος τομέας. Έτσι περιλήφθηκε και στο ν. 2576/98 για το μαθηματικό τύπο. 
      Κύριε Πρόεδρε, εγώ δεν έχω να προσθέσω κάτι άλλο. Απλώς, παρακαλώ με τις προτάσεις που έκανα, αλλά και την αποδοχή προτάσεων των διαφόρων ομιλητών από όλες τις πτέρυγες, να ψηφιστεί ο νόμος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
	Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 7 έως και 12 και προχωρούμε στην ψήφισή τους κεχωρισμένως. 
      Ερωτάται το Τμήμα: Γίνεται δεκτό το άρθρο 7 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΘΑΝΑΣΙΟΣ ΑΛΕΥΡΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό κατά πλειοψηφία ως έχει.
    Στο άρθρο 8 οι παράγραφοι 1 και 2 διαγράφονται και η παράγραφος 3 γίνεται παράγραφος 4 του άρθρου 10.
    Ερωτάται το Τμήμα: Γίνεται δεκτό το άρθρο 9, το οποίο θα αναριθμηθεί ως άρθρο 8; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΘΑΝΑΣΙΟΣ ΑΛΕΥΡΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9, το οποίο θα αναριθμηθεί ως άρθρο 8, έγινε δεκτό κατά πλειοψηφία.
    Ερωτάται το Τμήμα: Γίνεται δεκτό το άρθρο 10, στο οποίο προστίθεται ως παράγραφος 4 η παράγραφος 3 του άρθρου 8 και θα αναριθμηθεί ως άρθρο 9;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΘΑΝΑΣΙΟΣ ΑΛΕΥΡΑΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10, στο οποίο προστίθεται ως παράγραφος 4 η παράγραφος 3 του άρθρου 8 και θα αναριθμηθεί ως άρθρο 9, έγινε δεκτό κατά πλειοψηφία.
    Ερωτάται το Τμήμα: Γίνεται δεκτό το άρθρο 11, που θα αναριθμηθεί ως άρθρο 10; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11, που θα αναριθμηθεί ως άρθρο 10, έγινε δεκτό κατά πλειοψηφία.
      Ερωτάται το Τμήμα: Γίνεται δεκτό το άρθρο 12, όπως τροποποιήθηκε; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12, όπως τροποποιήθηκε, έγινε δεκτό κατά πλειοψηφία.
      Προστίθεται νέο άρθρο 11, το οποίο θα αποτελέσει η τροπολογία με γενικό αριθμό 148 και ειδικό 3 των Υπουργών Ανάπτυξης και ΠΕΧΩΔΕ, καθώς και το κείμενο που σας έχει διανεμηθεί και αφορά το ΤΕΟ, το οποίο θα συζητηθεί τώρα. 
      Κυρίες και κύριοι συνάδελφοι, εισερχόμαστε στη συζήτηση αυτής της τροπολογίας, με γενικό αριθμό 148 και ειδικό 3, των Υπουργών Ανάπτυξης και ΠΕΧΩΔΕ, η οποία μαζί με το κείμενο που αφορά το ΤΕΟ, θα αποτελέσουν το νέο άρθρο 11.
      Κύριε Υπουργέ, εάν δεν έχετε καταθέσει το κείμενο για το ΤΕΟ, θα παρακαλούσα να το καταθέσετε στα Πρακτικά. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το καταθέτω τώρα για τα Πρακτικά. 
    (Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Γεώργιος Σουφλιάς καταθέτει για τα Πρακτικά το προαναφερθέν έγγραφο, το οποίο έχει ως εξής:
    «ΤΡΟΠΟΛΟΓΙΑ ΓΙΑ Τ.Ε.Ο.
    Το πρώτο εδάφιο της περίπτωσης γ΄ της παραγράφου 1 του άρθρου 9 του ν. 2938/01 (ΦΕΚ 178 Α΄) αντικαθίσταται ως εξής:
    «γ) από έξι εκπροσώπους του Δημοσίου, μεταξύ των οποίων ο Πρόεδρος του Διοικητικού Συμβουλίου και ο Διευθύνων Σύμβουλος της εταιρείας, οι οποίοι ορίζονται με κοινή απόφαση των Υπουργών Οικονομίας και Οικονομικών και Περιβάλλοντος Χωροταξίας και Δημοσίων Έργων». Η περίπτωση δ΄ της ίδιας παραγράφου καταργείται. Όπου στις διατάξεις του ν. 2938/2001 αναφέρεται ως τρόπος ορισμού των μελών του Διοικητικού Συμβουλίου η εκλογή τους από τη Γενική Συνέλευση, εφαρμόζεται η ανωτέρω διάταξη.»
      ΑΘΑΝΑΣΙΟΣ ΑΛΕΥΡΑΣ: Πώς θα συμβαδίσει με τον Κανονισμό η τροπολογία για το ΤΕΟ, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Δεν είναι τροπολογία, είναι προσθήκη στο άρθρο 11.
      ΑΘΑΝΑΣΙΟΣ ΑΛΕΥΡΑΣ: Την παρουσιάζει ως προσθήκη ο κύριος Υπουργός. Έχει διανεμηθεί πριν από λίγο. Αφορά άλλο πράγμα από το άρθρο 11. Επί της ουσίας, ενδεχομένως να έχει κανείς πολύ μικρές αντιρρήσεις. Δεν γνωρίζω το θέμα του ΤΕΟ. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Αλευρά, είναι απόλυτα νομότυπο. Αν θέλετε πάντως, μπορώ να ρωτήσω και το Τμήμα για να λύσει το πρόβλημα, όπως είθισται να γίνεται. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, για να μη σας φέρω σε δύσκολη θέση…
      ΠΡΟΕΔΡΕΥΩΝ (Σωτήρης Χατζηγάκης): Καμία δύσκολη θέση. 
      ΑΘΑΝΑΣΙΟΣ ΑΛΕΥΡΑΣ: Επειδή έχει μοιραστεί και αναγράφεται ως τροπολογία, τώρα, μεταγενέστερα βαπτίζεται.
      ΠΡΟΕΔΡΕΥΩΝ (Σωτήρης Χατζηγάκης): Δεν αναγράφεται ως τροπολογία.
      ΑΘΑΝΑΣΙΟΣ ΑΛΕΥΡΑΣ: Για να μην παρακάμπτουμε τον Κανονισμό, επειδή δεν έχουμε επί της ουσίας κάποια αντίρρηση, ας ακολουθηθεί αυτή η διαδικασία.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, θα αλλάξει. Αντί για τροπολογία, θα μπει ως προσθήκη στο νέο άρθρο 11, οπότε παρακάμπτουμε το τυπικό αυτό στοιχείο και έτσι προχωρούμε. 
      Εισερχόμαστε, λοιπόν, στη συζήτηση της τροπολογίας με γενικό αριθμό 148 και ειδικό 3.
      Ο κ. Λεονταρίδης, εισηγητής της Πλειοψηφίας, έχει το λόγο. 
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, στην τροπολογία που υπογράφουν οι Υπουργοί ΠΕΧΩΔΕ και Ανάπτυξης, περιλαμβάνονται οι σχετικοί όροι και οι προϋποθέσεις για τη δημιουργία Τεχνόπολης, εφόσον οι ενδιαφερόμενοι εξασφαλίζουν έγκριση από τον Οργανισμό Ρυθμιστικού Σχεδίου Αθήνας. 
      Η Τεχνόπολη, που αποτελεί την επιχειρηματική περιοχή με τη χαμηλότερη περιβαλλοντική επιβάρυνση σε σχέση με τις υπόλοιπες βιομηχανικές και επιχειρηματικές περιοχές, συνιστά χώρο συγκέντρωσης επιχειρηματικών και εκπαιδευτικών δραστηριοτήτων και πολλαπλών αναπτυξιακών λειτουργιών. 
      Η συγκέντρωση νέων τεχνολογιών σ΄ έναν ενιαίο χώρο, με τη δημιουργία ειδικής και σύγχρονης υποδομής, επιτυγχάνει ποιοτική αναβάθμιση του κλάδου και βελτίωση της ανταγωνιστικότητας των επιχειρήσεων. Η ύπαρξη στην περιοχή Α της Τεχνόπολης -υπό τον όρο του καθορισμού της στο πλαίσιο του ν. 2545/1997 και μόνο μετά από τη σύμφωνη γνώμη του Οργανισμού Ρυθμιστικού Σχεδίου Αθηνών- προσπαθεί να εκσυγχρονίσει το πλαίσιο της ανάπτυξης σύμφωνα με τις σύγχρονες απαιτήσεις και του περιβάλλοντος. 
      Διασφαλίζεται με αποτελεσματικότερο τρόπο η ισορροπία της προστασίας του περιβάλλοντος με την ανάπτυξη της εθνικής οικονομίας. Ταυτόχρονα, συμβάλλει στην ανταγωνιστικότητα του εθνικού χώρου γενικότερα, δημιουργεί πλήθος νέων θέσεων εργασίας, ενώ διασφαλίζει καλύτερες συνθήκες εργασίας στη λειτουργία της. 
      Συμφωνούμε με αυτήν την τροπολογία. 
      Όσον αφορά την τροπολογία όπου μπήκε η προσθήκη για το ΤΕΟ, νομίζω ότι δόθηκαν οι απαραίτητες εξηγήσεις. Γίνονται κάποιες αντικαταστάσεις όσον αφορά την περίπτωση γ΄ της παραγράφου 1 του άρθρου 9 του ν. 2938/2001 και περιγράφονται στην τροπολογία αυτές οι αντικαταστάσεις.
      Υπάρχει επίσης μία τροπολογία, που έχει κατατεθεί από την κ. Ασημίνα Ξηροτύρη-Αικατερινάρη με γενικό αριθμό 146 και ειδικό 1, που αναφέρεται...
      ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα συζητηθεί ξεχωριστά η τροπολογία της κ. Ξηροτύρη. Τώρα έχουμε την υπουργική τροπολογία με την προσθήκη της. 
      ΘΕΟΦΙΛΟΣ ΛΕΟΝΤΑΡΙΔΗΣ: Ζητούμε την υπερψήφιση των τροπολογιών. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει τώρα ο κ. Παναγιώτης Ρήγας. 
	ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Είναι γεγονός ότι η δημιουργία ενός Πάρκου Υψηλής Τεχνολογίας ή μίας Τεχνόπολης, τουλάχιστον θεωρητικά και αντλώντας κάποια στοιχεία από τη διεθνή πρακτική, είναι σίγουρα ένας χώρος συγκέντρωσης επενδυτικών δραστηριοτήτων, όπου συγκεντρώνονται κάποια στοιχεία αναβαθμισμένα όσον αφορά το σεβασμό στο περιβάλλον, τις υποδομές και την ποιότητα των υποδομών που εξυπηρετούν αυτές τις επενδύσεις, αποτρέπει το φαινόμενο που παρατηρούμε μέχρι σήμερα, δηλαδή της διασποράς των επιχειρηματικών δραστηριοτήτων, των οχλουσών επιχειρηματικών δραστηριοτήτων μέσα στον ιστό κάποιων αστικών κέντρων και περιοχών. 
      Το μόνο που εμείς θέλουμε να είναι απόλυτα ξεκάθαρο, είναι ότι υπάρχει η σύμφωνη γνώμη των φορέων που γνωμοδοτούν στη συγκεκριμένη περίπτωση, πριν ληφθεί μία τέτοια απόφαση και ότι βεβαίως δεν κινδυνεύουν κάποια στοιχεία προστατευόμενα, όπως να μην υπάρχει στην περιοχή –θα πρέπει να έχει γίνει ο απαραίτητος έλεγχος- δασική βλάστηση, η οποία πρέπει να προστατευθεί ή κάποια άλλα στοιχεία, τα οποία χρήζουν προστασίας. Εάν υπάρχει σύμφωνη γνώμη του Οργανισμού Ρυθμιστικού Σχεδίου Αθηνών, με δεδομένο ότι αναβαθμίζει ως χώρος και τη λογική και την ουσία των βιομηχανικών περιοχών, είμαστε υπέρ της τροπολογίας αυτής. 
      Όσον αφορά το ΤΕΟ απλώς δεν μπορούμε να κατανοήσουμε τη λογική της αλλαγής της σύνθεσης. Μέχρι σήμερα ο νόμος λειτουργούσε κανονικά. Δεν μας έγινε αντιληπτό γιατί γίνεται αυτή η αλλαγή στη σύνθεση του διοικητικού συμβουλίου. Δεν ήταν επαρκείς οι απαντήσεις που μας δόθηκαν. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 
Κύριε Πρόεδρε, θα μου δημιουργούσε πράγματι έκπληξη εάν το ΠΑΣΟΚ δεν ψήφιζε αυτήν την τροπολογία. Και το λέω εκ του γεγονότος ότι ήταν αυτό που με το ν. 2965/2001 για τη βιώσιμη ανάπτυξη της Αττικής μετέτρεψε όλη την Αττική σε μία βιομηχανική περιοχή, εκτός του εμπορικού και ιστορικού κέντρου της Αθήνας. 
      Τι γίνεται τώρα σ’ αυτήν την περίπτωση; Έρχεται η Κυβέρνηση να κάνει χρήση του νόμου για τις ΒΕΠΕ, ο οποίος είναι ο 2545/1997, στις οποίες, κύριοι Βουλευτές, όσοι δεν ήσασταν, όταν ψηφίστηκε ο νόμος αυτός, να σας ενημερώσω ότι προβλέπει πως ένας επιχειρηματίας μπορεί να στήσει μία εταιρεία μ΄ έναν αγρότη, ο οποίος έχει πέντε στρέμματα κάπου και με τη διαδικασία του δημόσιου οφέλους να απαλλοτριώσει δασικές εκτάσεις και να κάνει εκεί ό,τι ακριβώς θέλει: Να κάνει βίλες, να κάνει την Τεχνόπολη, να κάνει εκθεσιακά κέντρα, ξενοδοχεία κλπ.. Αυτός είναι ο νόμος περί ΒΕΠΕ, που αναφέρει στη συγκεκριμένη περίπτωση σχετικά με την επιχειρηματική δραστηριότητα. 
    Έρχεται, λοιπόν, η Κυβέρνηση σήμερα, η οποία θέλει να διευκολύνει μια πολυεθνική, η οποία λέει ότι θέλει να κτίσει επτά χιλιάδες γραφεία και μάλιστα μέσα στην Πάρνηθα, στα Κιούρκα, σε δασική περιοχή και με τη διαδικασία αυτή του δημοσίου οφέλους θα της παραχωρηθεί για να κάνει αυτά. Ανοίγετε κερκόπορτες, κύριοι Υπουργοί, και θα ξαναδούμε τον κ. Καρρά στη Χαλκιδική να χρησιμοποιεί αυτή τη διαδικασία και θα δούμε και άλλους. 
    Να θυμίσω επίσης ότι με το νόμο για τη βιώσιμη ανάπτυξη της Αττικής καταργήθηκε ουσιαστικά το π.δ. 8484 που προστάτευε την Αττική από τέτοιες αυθαιρεσίες. Έρχεστε, λοιπόν, να επαναλάβετε, κύριοι Υπουργοί, αυτά που έκανε το ΠΑΣΟΚ προηγούμενα. Τι έκανε; Όταν δεν περνούσαν οι περιβαλλοντολογικές μελέτες από τα νομαρχιακά συμβούλια, όπως κι εδώ –δύο φορές έχει απορριφθεί- έφερναν νόμους στη Βουλή. 
    Στο Βόλο για να λατομεύσει η ΑΓΕΤ τη Γουρίτσα και μάλιστα σε αρχαιολογικό χώρο, αφού δεν πέρασε για πολλές φορές από το νομαρχιακό συμβούλιο, αποφάσισε η προηγούμενη κυβέρνηση και παραχώρησε τη Γουρίτσα. Αυτό κάνετε κι εσείς σήμερα. Θα μου πείτε μήπως δεν έχετε δηλώσει ότι συνεχίζετε την ίδια πολιτική; Βεβαίως τη συνεχίζετε και μάλιστα με πιο άσχημο τρόπο.
    Θα ήθελα εδώ να πω, κύριε Πρόεδρε, ότι οι ευαισθησίες που αναφέρονται για προστασία του περιβάλλοντος και το ένα και το άλλο και αυτά που έλεγε όταν ήταν Αξιωματική Αντιπολίτευση η σημερινή Κυβέρνηση στο νόμο για τη βιώσιμη ανάπτυξη της Αττικής έρχεται σήμερα όχι απλώς να κάνει χρήση αυτού του νόμου αλλά να καταστρέψει ουσιαστικά και δασικές εκτάσεις. 
    Δεν θα πρέπει να ακούσετε το Ρυθμιστικό που σας βολεύει –γιατί είναι και διορισμένο, σχεδόν- αλλά να ακούσετε τι λένε οι αιρετοί που δεν έχουν κάνει δεκτές τις περιβαλλοντολογικές μελέτες που κατατέθηκαν για τις εκτάσεις αυτές. 
    Βέβαια «δική σας η πίτα, δικό σας και το μαχαίρι» για το πώς θέλετε να κάνετε τα συμβούλια και στο ΤΕΟ. Εμείς λέμε ότι δεν συμμετέχουμε σε αυτήν τη διαδικασία και καταψηφίζουμε και την προσθήκη. Κυρίως όμως ζητάμε εδώ να το δουν και οι συνάδελφοι ότι ανοίγετε μια μεγάλη πόρτα που θα καταστρέψει τον όποιο δασικό πλούτο έχει μείνει και να καταψηφίσουν αυτήν την τροπολογία που έρχεται από την πίσω πόρτα, κύριε Πρόεδρε, αφού παρακάμπτει το νομαρχιακό συμβούλιο που απέρριψε δύο φορές περιβαλλοντολογικές μελέτες.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
    Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
    Με την τροπολογία περί Τεχνόπολης τελικά, κύριε Υπουργέ, νομίζω ότι στην αρχή αυτού του νομοθετικού έργου της Κυβέρνησής σας θα επιφέρετε ένα βαρύτατο πλήγμα στο περιβάλλον και ιδιαίτερα στο φυσικό περιβάλλον της Πάρνηθας. Πεντακόσια στρέμματα από τον ορεινό όγκο της Πάρνηθας, στον αυχένα της σύνδεσης της Πάρνηθας με την Πεντέλη, σ΄ ένα νευραλγικό σημείο, ένα από τα τελευταία σημεία ανάσας για όλο το Λεκανοπέδιο, σ΄ ένα σημείο ιδιαίτερου φυσικού κάλλους το ΥΠΕΧΩΔΕ παίρνει τη σκυτάλη, για να τη δώσει μετά στους ιδιώτες για τη δόμηση. Θα αρχίσετε επομένως την καταστροφή και της Πάρνηθας μέσα από τέτοιες τροπολογίες και διατάξεις κατά το πρότυπο του Υμηττού. 
    Είναι γνωστό ότι υπάρχει δύο φορές απορριπτική απόφαση του νομαρχιακού συμβουλίου. Είναι γνωστό -και γι’ αυτό η τροπολογία έχει την προϋπόθεση «με την απόφαση του Οργανισμού Ρυθμιστικού»- ότι ναι μεν η εκτελεστική επιτροπή του Οργανισμού έχει πάρει απόφαση, αλλά το θέμα είναι στο Συμβούλιο Επικρατείας. Απορώ γιατί το φέρνετε πριν εκδώσει την απόφασή του το Συμβούλιο Επικρατείας. Δεν έχει εκδοθεί, δεν έχει ολοκληρωθεί η διαδικασία. Δηλαδή εγώ πιστεύω ότι υπάρχει πολύ σοβαρό και τυπικό κώλυμα.
    Από την άλλη πλευρά είναι γεγονός ότι -όπως και σε άλλες περιοχές με τις αντίστοιχες διατάξεις που ισχύουν- θα μετατραπεί και αυτή η περιοχή στις περιβόητες «Silicon Valley» ή σε οικοδομήσιμες εκτάσεις, οι οποίες παραχωρούνται σε επιχειρήσεις κτηματομεσιτικού ενδιαφέροντος. 
Το ίδιο πράγμα θα έχετε αργότερα. Θα έχετε μία νέα πίεση, μία νέα τροπολογία για να κατατεμαχηθεί αυτή η έκταση και να γίνουν διάφορες μικρότερες οικοδομικές δραστηριότητες εκεί, τάχα στο θέμα της υποστήριξης της όλης βιομηχανικής παραγωγής στο λεκανοπέδιο της Αττικής. 
     Απαλλάξτε επιτέλους το λεκανοπέδιο της Αττικής, τουλάχιστον στην Πάρνηθα από τέτοιες διαδικασίες. Τι δουλειά έχει η Τεχνόπολη τώρα στην Πάρνηθα; Είναι καταστροφικό αυτό το οποίο πάτε να κάνετε.
     Όσον αφορά την τροπολογία για τα ΤΕΟ και επ’ ευκαιρία αυτής της διευκρίνισης ήθελα να πω πέντε πράγματα για τα Ταμεία Εθνικής Οδοποιίας, κύριε Υπουργέ. Δεν υπάρχει συντήρηση των οδών, δεν υπάρχει διαχείριση των αυτοκινητοδρόμων με αυτόν το νόμο, ο οποίος έγινε και ο οποίος κατήργησε τα παλιά θέματα για τα οποία είχε το δημόσιο την ευθύνη. Αλλά βέβαια λόγω πιστώσεων, υπηρεσιών κλπ., δεν τη διεκπεραίωνε όπως έπρεπε και τη δώσαμε στους ιδιώτες, γιατί έπρεπε να δώσουμε το «φιλέτο» για τις συμβάσεις παραχώρησης. Δεν προχώρησαν όμως οι συμβάσεις παραχώρησης –που εμείς δεν συμφωνούμε με αυτή τη ρύθμιση- και βρέθηκαν στο κενό αυτά. Αποκλεισμένος πριν δύο χρόνια ο αυτοκινητόδρομος ΠΑΘΕ από πάνω μέχρι κάτω και με αποκλεισμένη και την αεροπορική σύνδεση, θυμάστε τι είχε γίνει. 
     Πενήντα χρόνια και πλέον έχει να αλλάξει η νομοθεσία για τον ορισμό των διαφόρων οδικών αξόνων της χώρας. Δεν υπάρχουν τα σύγχρονα συστήματα που υπάρχουν στις άλλες χώρες για τους αυτοκινητοδρόμους. Τίποτε δεν λειτουργεί όχι στη σύγχρονη, αλλά στην απαραίτητη υποδομή και διαχείριση που χρειάζονται οι αυτοκινητόδρομοι της χώρας μας. Γι’ αυτό, κύριοι συνάδελφοι, κύριε Υπουργέ, κύριε Πρόεδρε, θρηνούμε κάθε χρόνο θύματα. Έχουμε πάρα πολλά ατυχήματα ακόμη και στον αυτοκινητόδρομο που θεωρείται ένας δρόμος, ο οποίος έχει τουλάχιστον κάποιες καλύτερες προδιαγραφές. Δεν υπάρχει στη χώρα διαχείριση των αυτοκινητοδρόμων. Ο νόμος αυτός είναι μία μεταβατική διάταξη, δεν εφαρμόστηκε και σας απασχολεί τώρα το διοικητικό συμβούλιο. 
     Εμείς δεν πρόκειται να συμφωνήσουμε σε αυτά και σας λέμε τις ευθύνες που αναλαμβάνετε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Ξηροτύρη.
     Ο κ. Μητσοτάκης έχει το λόγο.
     ΚΥΡΙΑΚΟΣ ΜΗΤΣΟΤΑΚΗΣ: Ευχαριστώ, κύριε Πρόεδρε.
     Όσοι από μας έχουμε ασχοληθεί στο παρελθόν με τα ζητήματα του κλάδου της πληροφορικής και της υψηλής τεχνολογίας γνωρίζουμε ότι είναι χρόνιο και δικαιολογημένο αίτημα του κλάδου η δημιουργία μιας οργανωμένης Τεχνόπολης στη μείζονα περιοχή της Αττικής. Αρκεί να επισημάνω, κυρίες και κύριοι συνάδελφοι, ότι η Αθήνα είναι η Δυτικο-Ευρωπαϊκή πρωτεύουσα, η οποία αυτήν τη στιγμή δεν έχει οργανωμένη Τεχνόπολη. 
     Οι λόγοι για τους οποίους χρειαζόμαστε μία τέτοια Τεχνόπολη στο δικό μου το μυαλό τουλάχιστον είναι πολύ προφανείς. Είναι προφανές ότι η προσέλκυση επιχειρήσεων υψηλής τεχνολογίας σ΄ έναν τέτοιο χώρο μειώνει το λειτουργικό της κόστος καθώς τα ενοίκια είναι χαμηλότερα και είναι επίσης προφανές ότι η συστέγαση επιχειρήσεων υψηλής τεχνολογίας δημιουργεί συνέργιες που ευνοούν την έρευνα και την καινοτομία. Εν τέλει, κυρίες και κύριοι συνάδελφοι, αυξάνονται οι θέσεις εργασίες όπου δημιουργούνται τέτοιες οργανωμένες τεχνοπόλεις. Αρκεί να δει κανείς παραδείγματα, όπως αυτό της Σοφί Αντίπολης στη Γαλλία για να το επιβεβαιώσουμε.
     Αν το ζητούμενο, λοιπόν, είναι να υποστηρίξουμε τον κλάδο της υψηλής τεχνολογίας και να αξιοποιήσουμε τα πραγματικά καταπληκτικά μυαλά τα οποία έχουμε στην Ελλάδα σ’ αυτόν τον κλάδο και να μην τους επιτρέπουμε να φεύγουν στο εξωτερικό για να διακριθούν, τότε κατά την προσωπική μου άποψη, η δημιουργία μιας τέτοιας οργανωμένης Τεχνόπολης, αποτελεί ουσιαστική προϋπόθεση. Εάν θέλουμε επίσης να προσελκύσουμε ξένες επενδύσεις σε αυτό τον κλάδο –κάτι το οποίο όλοι μας, ίσως με εξαίρεση το Κομμουνιστικό Κόμμα- δηλώνουμε ότι αποτελεί επιθυμία- πάλι χρειαζόμαστε έναν τέτοιο οργανωμένο χώρο, διότι δεν υπάρχει καμία περίπτωση ξένη επιχείρηση υψηλής τεχνολογίας να έρθει στην Ελλάδα εάν δεν βρει τις απαραίτητες υποδομές, τις οποίες μπορεί να συναντήσει σε έναν τέτοιο χώρο. 
     Από κει και πέρα είναι επίσης προφανές ότι ένας τέτοιος χώρος πρέπει να πληροί ορισμένες βασικές προϋποθέσεις, προκειμένου να φέρει εις πέρας και να πετύχει τα θετικά οφέλη, τα οποία προανέφερα. Πρέπει να είναι κοντά στο αεροδρόμιο, πρέπει να είναι κοντά σε οδικούς άξονες, πρέπει κατά προτίμηση να είναι κοντά σε μέσα σταθερής τροχιάς, και το σημαντικότερο –για να έλθω και στην παρατήρηση της κ. Ξηροτύρη-  πρέπει να είναι αρκετά μεγάλος, ώστε να επιτρέπει τις πολύ ήπιες –θα το τονίσω αυτό- χρήσεις γης με χαμηλούς συντελεστές, χαμηλή κάλυψη που αυτές οι περιοχές που συναντά κανείς πάντα σε τέτοιες τεχνοπόλεις. Και όποιος έχει δει τέτοιες τεχνοπόλεις στο εξωτερικό, γνωρίζει πάρα πολύ καλά τι εννοώ. Και ο ίδιος ο ν.2545 ορίζει ότι η Τεχνόπολη είναι ένας χώρος που χαρακτηρίζεται από υψηλή ποιότητα περιβάλλοντος.
     Και για να έλθω στις παρατηρήσεις των εισηγητών του Κομμουνιστικού Κόμματος Ελλάδος και του Συνασπισμού θα πω ότι κατ’ αρχάς, μιας και αναφερθήκατε και «φωτογραφήσατε» μια συγκεκριμένη πρωτοβουλία, αν και σε καμιά περίπτωση η τροπολογία δεν αναφέρεται σ’ αυτήν, πρέπει να σας πω ότι όντως …
      ΝΙΚΟΛΑΟΣ ΓΚΑΤΖΗΣ: Τι κάνει νιάου-νιάου στα κεραμίδια; 
      ΚΥΡΙΑΚΟΣ ΜΗΤΣΟΤΑΚΗΣ: Αφήστε με να ολοκληρώσω. Θα έλθω στο θέμα το οποίο θίξατε.
      Ο Σύνδεσμος Επιχειρήσεων Πληροφορικής Ελλάδος, κύριε εισηγητά του Κομμουνιστικού Κόμματος, απέχει πολύ από το να είναι πολυεθνική επιχείρηση όπως κακώς τον χαρακτηρίσατε. Είναι ένας κλαδικός φορέας, στον οποίο εκπροσωπούνται πάνω από εκατόν τριάντα ελληνικές επιχειρήσεις πληροφορικής, για να λέμε τα πράγματα με το όνομά τους.
      Όσον αφορά την παρατήρηση της κ. Ξηροτύρη ότι τάχατες αυτή η συγκεκριμένη χωροθέτηση είναι εντός του ορεινού όγκου της Πάρνηθας, θα πω ότι είναι πάρα πολύ σαφής η γνωμάτευση της εκτελεστικής Επιτροπής του Οργανισμού Αθήνας, που λέει ότι βρίσκεται εκτός των ορίων προστασίας του ορεινού όγκου της Πάρνηθας.
      Άρα για να κλείσω, κυρίες και κύριοι συνάδελφοι, θα πω ότι αν θέλουμε πραγματικά να στηρίξουμε την υψηλή τεχνολογία στη χώρα, αν θέλουμε να φέρουμε επενδύσεις, αν θέλουμε να δημιουργήσουμε θέσεις εργασίας, ας κάνουμε το ελάχιστο το οποίο μπορούμε, να δώσουμε δηλαδή ένα νομοθετικό πλαίσιο το οποίο θα επιτρέπει, με τη σύμφωνη γνώμη όλων των αρμοδίων φορέων –αυτό δεν το αρνείται κανείς-  με τη σύμφωνη γνώμη των υπηρεσιών του ΥΠΕΧΩΔΕ, του Οργανισμού της Αθήνας και των φορέων της Τοπικής Αυτοδιοίκησης, να δημιουργηθούν τέτοιες τεχνοπόλεις, οι οποίες είναι βέβαιο ότι θα είναι προς όφελος της εθνικής οικονομίας.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μητσοτάκη. 
      Ο κ. Φούσας έχει το λόγο. Είναι ο τελευταίος ομιλητής ο κ. Φούσας.  Μετά θα έχετε εσείς το λόγο, κύριε Υπουργέ.
      Ορίστε, κύριε Φούσα, έχετε το λόγο.
      ΑΝΤΩΝΙΟΣ ΦΟΥΣΑΣ: Θέλω να προσεγγίσω την τροπολογία αυτή, η οποία έγινε τελικώς  προσθήκη, από την εξής πλευρά. Θέλω να σας πω ότι όλοι οι Έλληνες πολίτες και όλοι οι Βουλευτές έχουμε τον περιβαλλοντολογικό προβληματισμό, που έχει ο εκπρόσωπος του Κομμουνιστικού Κόμματος Ελλάδος και του Συνασπισμού. Όλους μας ενδιαφέρει και το περιβάλλον, μάς ενδιαφέρει και η ανάπτυξη. Αλλά βεβαίως μας ενδιαφέρει περισσότερο το περιβάλλον.
      Θα το προσεγγίσουμε το θέμα μόνο από την πλευρά αυτή τη δική σας; Εσείς επιμένετε λέγοντας: «Εγώ, θέλοντας προστατευόμενο περιβάλλον, δεν ομιλώ καθόλου για ανάπτυξη ή περίπου καθόλου». 
      Θα το προσεγγίσω όμως το θέμα και από μια άλλη πλευρά. Εγώ πρέπει να σας πω, ως Έλληνας Βουλευτής και ως Έλληνας πολίτης, ότι θέλω και την ανάπτυξη και μάλιστα θέλω την ανάπτυξη στην περιοχή αυτή. Αλλά θέλω η ανάπτυξη αυτή πραγματικά να είναι συγκροτημένη, να είναι ελεγχόμενη, να μην έχουμε αυτά που λάμβαναν χώρα παλαιότερα.
      Διαβάζοντας με πολλή προσοχή την εισηγητική έκθεση ή και επιστρατεύοντας ο καθένας μας όσες γνώσεις μπορούμε να έχουμε για το θέμα, πρέπει να σας πω ότι πράγματι αυτή η προσθήκη, άλλως τροπολογία, προς αυτήν την πλευρά κατευθύνεται και σ’ αυτό στοχεύει, δηλαδή πράγματι να έχουμε ανάπτυξη, χωρίς να κινδυνεύει το περιβάλλον. Και αν έχουμε τέτοια ανάπτυξη μπορεί να προσελκύσουμε και άλλους επιχειρηματίες, ιδίως στα ταμεία της Πληροφορικής και των νέων τεχνολογιών.
      Για το λόγο αυτό, σπεύδω ευθύς αμέσως να σας πω ότι ψηφίζω αυτήν την τροπολογία και για πολλούς άλλους λόγους που θα μπορούσα να αναπτύξω. Αλλά πρέπει να τελειώσω εδώ για να έλθω και σε άλλο θέμα.
      Μου έγινε γνωστό, κύριε Πρόεδρε, ότι χθες, απαντώντας στη δική μου ομιλία, ο πρώην Υπουργός Μεταφορών κ. Βερελής αναφέρθηκε στο μέγα θέμα του σιδηροδρόμου στην Ήπειρο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Φούσα, αυτό που λέτε δεν έχει σχέση με το θέμα που συζητούμε.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, έχει σχέση με το θέμα και επιτρέψτε μου να κάνω μία δήλωση.
      ΠΡΟΕΔΡΕΥΩΝ (Σωτήρης Χατζηγάκης): Δεν έχει σχέση και είναι καλύτερα να μην ανοίξουμε αυτό το θέμα, αφού λείπει και ο κ. Βερελής. Ας μην δημιουργήσουμε θέμα εκεί που δεν υπάρχει.
ΑΝΤΩΝΙΟΣ ΦΟΥΣΑΣ: Και εγώ έλειπα χθες, κύριε Πρόεδρε. ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ να μιλήσετε επί της τροπολογίας. 
      ΑΝΤΩΝΙΟΣ ΦΟΥΣΑΣ: Κύριε Πρόεδρε, τελειώνω αμέσως.
     ΠΡΟΕΔΡΕΥΩΝ (Σωτήρης Χατζηγάκης): Όχι τελειώνετε, έχετε χρόνο και μπορείτε να μιλήσετε ακόμα, αλλά όχι επί του θέματος αυτού. Ο κ. Βερελής δεν είναι εδώ αυτήν τη στιγμή και το θέμα, στο οποίο αναφέρεσθε, δεν έχει σχέση με την τροπολογία.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, δεν θέλω να σας στενοχωρήσω.
      ΠΡΟΕΔΡΕΥΩΝ (Σωτήρης Χατζηγάκης): Δεν με στενοχωρείτε, αλλά υπάρχει και ο Κανονισμός και πρέπει να τηρείται.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, τα τρένα θα είναι σύγχρονης τεχνολογίας.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, χθες την ώρα που εγώ απουσίαζα, δεν είπε κανείς στον κ. Βερελή τι έπρεπε να γίνει.
      ΠΡΟΕΔΡΕΥΩΝ (Σωτήρης Χατζηγάκης): Κύριε Φούσα, ξέρετε ότι προσωπικά σας τιμώ, αλλά πρέπει να ακολουθούμε τον Κανονισμό. Χθες μιλούσαμε πάνω σ΄ ένα συγκεκριμένο θέμα και ο κ. Βερελής τοποθετήθηκε γι’ αυτό το θέμα. Κατά την τοποθέτησή του ανέφερε το όνομά σας, όπως και το όνομα κάποιου άλλου συναδέλφου.
      ΑΝΤΩΝΙΟΣ ΦΟΥΣΑΣ: Είναι η πρώτη φορά που βλέπω Προεδρεύοντα να επιμένει τόσο πολύ. Δεν πειράζει, όμως. Εγώ θα κλείσω το θέμα, λέγοντας μόνον πως πράγματι το ΠΑΣΟΚ μέχρι πρότινος δεν μιλούσε για σιδηρόδρομο στην Ήπειρο.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε συνάδελφε.
      Κύριοι συνάδελφοι, ολοκληρώθηκε ο κατάλογος των ομιλητών. Το λόγο έχει ο Υπουργός Ανάπτυξης κ. Σιούφας, ο οποίος είναι και αυτός Θεσσαλός.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, ας μην μπλέξουμε εδώ τους Θεσσαλούς, τους Ηπειρώτες κλπ.. Βεβαίως τα δισύλλαβα ονόματα, όπως λέει κάποιος, είναι όλα διπλής καταγωγής και συνεπώς απ’ αυτήν την άποψη και ο κ. Σουφλιάς και εγώ μπορεί να έλκουμε εξ Ηπείρου την καταγωγή και τις ρίζες μας.
      Κυρίες και κύριοι συνάδελφοι, η τροπολογία αυτή είναι η πρώτη νομοθετική πρωτοβουλία από το Υπουργείο Ανάπτυξης μέσα στα πλαίσια του σχεδίου νόμου που εισηγείται το ΥΠΕΧΩΔΕ, με την οποία έρχεται ένα σημαντικό θέμα στην Εθνική Αντιπροσωπεία. Θα πρέπει να πούμε τα πράγματα με το όνομά τους. Πιστεύει κανείς από εσάς ότι θα φέρναμε αυτήν την τροπολογία μόνο και μόνο για τις εντυπώσεις, χωρίς να την έχουμε μελετήσει και να είμαστε απολύτως βέβαιοι ότι αυτή η τροπολογία υπηρετεί το δημόσιο συμφέρον; Να μην έχετε καμία αμφιβολία γι’ αυτό, κύριε Γκατζή, και εσείς, κυρία Ξηροτύρη.
      Πρώτον, δεν γίνεται καμία απαλλοτρίωση, για να πούμε ότι η πολιτεία επικαλείται το δημόσιο συμφέρον, αλλά αναφερόμεθα σε ιδιωτικές εκτάσεις με γνήσιους τίτλους ιδιοκτησίας.
      Δεύτερον, αναφερόμεθα σε εκτάσεις που έχουν χρήση γεωργικής γης και όχι σε δάσος. Ούτε ένα τετραγωνικό μέτρο δάσους δεν πρόκειται να χρησιμοποιηθεί για το συγκεκριμένο σκοπό.
      ΝΙΚΟΛΑΟΣ ΓΚΑΤΖΗΣ: Να το αναλύσετε περισσότερο αυτό, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Γκατζή, επιτρέψτε μου! Γνωρίζετε πολύ καλά ότι η πολιτική, αλλά και η θέση μας στην κοινωνία δεν γίνεται με τσιτάτα, με τίτλους, για να έρχεσθε να λέτε ότι πολυεθνικές εταιρείες παίρνουν τη δυνατότητα από την Κυβέρνηση να έρθουν να εγκατασταθούν και να καταπιούν την Πάρνηθα. Πρόκειται για ελληνικές επιχειρήσεις υψηλής τεχνολογίας στο χώρο της πληροφορικής και των τηλεπικοινωνιών. Αν αυτή η χώρα δεν κάνει βηματισμό προς αυτήν την κατεύθυνση, τότε εσείς, βεβαίως, θα έχετε τη δυνατότητα να μιλάτε για ανεργία, για οπισθοδρόμηση, για να καλύπτετε τον ιδεολογικό και πολιτικό σας χώρο, με τον οποίον δεν συμφωνώ, αλλά σέβομαι και τιμώ. Χρέος, όμως, μίας Κυβέρνησης είναι να λέει και την αλήθεια στην Εθνική Αντιπροσωπεία και να λέει τα πράγματα με το όνομά τους. 
      Έρχομαι τώρα σ΄ ένα δεύτερο και εξαιρετικά σημαντικό θέμα. Τι θα καταστρέψουμε, κυρία Ξηροτύρη; Ποιος σας είπε ότι θα γίνει κάτι τέτοιο; Για να προχωρήσει αυτή η διαδικασία και αυτή η επενδυτική πρόταση ύψους 150 εκατομμυρίων ευρώ, τα τελευταία χρόνια δεν έχει γίνει τέτοια επένδυση στο λεκανοπέδιο της Αττικής…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στις παρυφές της Πάρνηθας.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Προσέξτε. Δεν έχει γίνει ποτέ άλλοτε μία τέτοια επένδυση με έξι χιλιάδες εργαζόμενους, με περισσότερες από χίλιες νέες θέσεις εργασίας, η οποία είναι προς το συμφέρον της ελληνικής οικονομίας. 
    Αυτή η χώρα μπορεί να πάει μπροστά με το ανθρώπινο κεφάλαιο και εκεί η τεχνολογία της πληροφορικής και των τηλεπικοινωνιών δίνει μία τέτοια διάσταση. 
      Θέλω ακόμα να σας πω -γιατί δεν είναι λόγια «του αέρα» αυτά που λέει η Κυβέρνηση, τα διαβάσατε σήμερα στις εφημερίδες- ότι το Υπουργείο Ανάπτυξης ενισχύει για πρώτη φορά και μάλιστα σε δύσκολες δημοσιονομικές μέρες όλους τους ερευνητικούς φορείς της χώρας με σχεδόν 30% περισσότερα χρήματα απ’ ό,τι πέρυσι για να δώσει το μήνυμα και την κατεύθυνση ότι αυτό που λέμε το εννοούμε. Ναι στην έρευνα και στην τεχνολογία. Είπαμε στη Θεσσαλονίκη ότι αυτός είναι πόλος καινοτομίας. Εκεί που η προηγούμενη, η απελθούσα κυβέρνηση έκανε εξαιρετικά σημαντική δουλειά, εμείς ερχόμαστε να κάνουμε ένα βήμα παραπάνω.
      Θα αναφερθώ ακόμα σε δύο πράγματα. Όπως είναι από το 1979 οριοθετημένη και χωροταξικά σχεδιασμένη αυτή η περιοχή, εκεί μπορούν να εγκατασταθούν πτηνοτροφικές μονάδες, μπορούν να εγκατασταθούν γεωργικές αποθήκες, μπορούν να γίνουν θερμοκήπια. Όλα αυτά επιτρέπεται να γίνουν χωρίς να έρθει καμία ρύθμιση εδώ στη Βουλή. Ποια, λοιπόν, είναι περισσότερο ρυπογόνα και αντιπεριβαλλοντικά; Αυτά που σας ανέφερα ή οι εταιρείες πληροφορικής;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού).
      Κύριε Πρόεδρε, θα σας παρακαλούσα, επειδή είναι μείζον το θέμα και πρέπει εδώ να πούμε τα πράγματα με το όνομά τους, να μου δώσετε λίγο χρόνο ακόμα. 
      ΠΡΟΕΔΡΕΥΩΝ (Σωτήρης Χατζηγάκης): Ξέρετε ότι το Προεδρείο δείχνει κατανόηση και προς τους Βουλευτές και προς τους Υπουργούς. Συνεχίστε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ποιο είναι πιο ρυπογόνο για την περιοχή; Μία εταιρεία πληροφορικής και τηλεπικοινωνιών που θα εγκατασταθεί εκεί που δεν έχει ούτε υγρά ούτε στερεά απόβλητα, αλλά που θα συγκεντρωθεί ένας χώρος στην πρωτεύουσα μετά από αυτές τις υποδομές που απέκτησε λόγω των Ολυμπιακών Αγώνων; Μ’ αυτό το ολυμπιακό κεκτημένο θα δώσουμε το βηματισμό του μέλλοντος κι εσείς χρησιμοποιείτε τέτοιες εκφράσεις για καταστροφή του περιβάλλοντος;
      Ύστερα, αν διαβάζατε καλά αυτήν τη ρύθμιση, θα βλέπατε ότι λέει: «Σύμφωνη γνώμη του Οργανισμού της Αθήνας». Δεν λέει «απλή γνώμη», κυρία Ξηροτύρη, γιατί θέλουμε να είμαστε απολύτως πεπεισμένοι ότι όταν θα έλθει το σχέδιο της συγκεκριμένης πρωτοβουλίας, θα είναι όλα εξασφαλισμένα και με απόλυτη διαφάνεια και από το Εθνικό Συμβούλιο Χωροταξίας και από τον Οργανισμό της Αθήνας. 
      Εσείς έχετε την αίσθηση ότι το Υπουργείο Ανάπτυξης πρόκειται να χαριστεί σε κανέναν; Ένας είναι ο οδηγός του ομιλούντος, με εντολή βεβαίως του Πρωθυπουργού της χώρας: Δεν ευνοούμε κανέναν, αλλά δεν είμαστε και εναντίον κανενός. Με διαφάνεια υπηρετούμε το δημόσιο συμφέρον. Εδώ πιστεύουμε ότι υπηρετούμε την εθνική οικονομία. 
      Σας ανέλυσα και αυτά τα οποία σχετίζονται με το δάσος. Ήδη ο κ. Μητσοτάκης σας είπε ότι από τη βεβαίωση –διότι δεν υπάρχει άλλος τρόπος για να βεβαιωθεί- δεν επηρεάζεται το περιβάλλον και ό,τι πρέπει να προστατευθεί στην Πάρνηθα. Εκτός από αυτό, αν ήταν αυτό το οποίο εσείς λέγατε περιβαλλοντικά, θα είχε ήδη ενταχθεί αυτή η περιοχή με βάση τις ευρωπαϊκές οδηγίες στις προστατευόμενες περιοχές, αυτό το οποίο λέμε «οικολογικό δίκτυο NATURA 2000». 
      Άρα, λοιπόν, από κάθε μία πλευρά η παρέμβαση η οποία γίνεται είναι προς το συμφέρον της εθνικής οικονομίας, είναι προς το συμφέρον της περιοχής. Αξιοποιούνται μόνο χρήσεις γης που έχουν γεωργικό ενδιαφέρον, δεν χρησιμοποιείται ούτε ένα τετραγωνικό μέτρο δάσους και βεβαίως με τη σύμφωνη γνώμη του Οργανισμού της Αθήνας και των άλλων υπηρεσιών του Υπουργείου Ανάπτυξης. Θα γίνει, λοιπόν, πάρκο υψηλής τεχνολογίας στην πρωτεύουσα, συνέχεια των υποδομών που απέκτησε η πρωτεύουσα λόγω των Ολυμπιακών Αγώνων, αυτό που ο ίδιος ονομάζω ολυμπιακό κεκτημένο. Θα γίνει και ένα ακόμα βήμα, ώστε να πάμε μπροστά για να παρακολουθήσουμε την πρόοδο. Πρέπει να τρέξουμε γρήγορα.
      Είχα την ευκαιρία προχθές, απευθυνόμενος στα επιμελητήρια της χώρας, να αναφέρω το παράδειγμα με το λιοντάρι. Θα μου επιτρέψετε να το ξαναπώ κι εδώ σήμερα. Σ΄ ένα δάσος δύο πολίτες ξαποσταίνουν και βγάζουν και τα παπούτσια τους. Εκείνη την ώρα βλέπουν να έρχεται ένα λιοντάρι κατά πάνω τους. Σπεύδει ο ένας για να βάλει τα παπούτσια του. Του λέει ο φίλος του: «Τι να τα βάλεις τα παπούτσια, για να τρέξεις; Όσο και να τρέξεις, το λιοντάρι θα σε φθάσει». Ο άλλος του λέει: «Υπάρχει μία διαφορά. Αρκεί να τρέξω πιο γρήγορα από σένα». 
     Αυτό τι δείχνει; Πρέπει να προσαρμοστούμε στο νέο περιβάλλον. Η ταχύτητα είναι κρίσιμο μέγεθος. Ο χρόνος λήψης των αποφάσεων είναι καθοριστικός για να μπορέσουμε να πάμε τη χώρα μπροστά και εμείς είμαστε αποφασισμένοι να κινηθούμε προς αυτήν την κατεύθυνση με διαφάνεια, με σεβασμό στη νομιμότητα, με σεβασμό στο Σύνταγμα, με σεβασμό στο περιβάλλον. 
     Έχουμε και εμείς ευαισθησίες, κύριοι της Αριστεράς. Δεν μπορείτε να τις μονοπωλείτε προς κάθε κατεύθυνση μόνο εσείς. 
     Και επιπλέον θέλω να πω –και αυτό δεν είναι τυχαίο- ότι προς το συγκεκριμένο όμιλο επιχειρήσεων, όταν απευθύνθηκαν πριν από λίγους μήνες και ζήτησαν τη γνώμη της Αντιπολίτευσης, ο σημερινός Πρόεδρος του ΠΑΣΟΚ –καταθέτω για τα Πρακτικά σχετική επιστολή- τάσσεται, με τις προϋποθέσεις που ήδη ανέφερα, σαφώς υπέρ του να γίνει αυτή η επένδυση. Και χαίρομαι γιατί το κόμμα της Αξιωματικής Αντιπολίτευσης τοποθετήθηκε τόσο καθαρά υπέρ αυτής της πρωτοβουλίας και αυτής της ρύθμισης.  
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά την προαναφερθείσα επιστολή η οποία έχει ως εξής:
     
Αθήνα, 06-05-2004 
						Προς:	Τον Πρόεδρο του Συνδέσμου
							Επιχειρήσεων Πληροφορικής
							Και Επικοινωνιών Ελλάδας
							κ. Σπύρο Βυζάντιο
Αγαπητέ Πρόεδρε,
Έλαβα την επιστολή σας σχετικά με το «Πάρκο Επιχειρήσεων Υψηλής Τεχνολογίας και Έρευνας –ΤΕΧΝΟΠΟΛΗ –ΑΚΡΟΠΟΛΙΣ» και σας ευχαριστώ.
Όπως γνωρίζετε, το ΠΑΣΟΚ έχει στηρίξει ενεργά τη δημιουργία του Πάρκου γιατί πιστεύει και προωθεί τις ερευνητικές και επιχειρηματικές δραστηριότητες των επιχειρήσεων Υψηλής Τεχνολογίας, και γιατί η ύπαρξη των Τεχνοπόλεων λειτουργεί ως ισχυρός μοχλός ανάπτυξης της οικονομίας.
Οποιαδήποτε νομοθετική ή άλλη πρωτοβουλία της σημερινής κυβέρνησης για τη δημιουργία Τεχνοπόλεων Εθνικής Εμβέλειας και ειδικότερα της ΤΕΧΝΟΠΟΛΗ –ΑΚΡΟΠΟΛΙΣ με τις ασφαλείς θεσμικές προϋποθέσεις στο πλαίσιο των προδιαγραφών και κατευθύνσεων που είχαν ήδη θεμελιωθεί επί κυβέρνησης ΠΑΣΟΚ, θα μας βρει απόλυτα σύμφωνους και έμπρακτους υποστηρικτές στην Βουλή, στην κοινωνία και όπου αλλού χρειαστεί.
Αυτές τις θέσεις σκοπεύω να ανακοινώσω και από το Βήμα του 14ου Παγκοσμίου Συνεδρίου, που θα διεξαχθεί στις 19-21 Μαΐου στην Αθήνα.
								Με εκτίμηση

							Γιώργος Α. Παπανδρέου»)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός ΠΕΧΩΔΕ κ. Σιουφλιάς. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Εργων): Κατ’ αρχάς, είναι πάντα ένα μεγάλο πρόβλημα στη σύγχρονη κοινωνία το πώς μπορεί να συνδυαστεί η ανάπτυξη με την προστασία του περιβάλλοντος, με τη μη προσβολή του περιβάλλοντος και μάλιστα αν μπορούσαμε να πούμε με τη βελτίωση του περιβάλλοντος. Είναι ένα μόνιμο πρόβλημα. 
     Μέσα δε σε αυτόν τον προβληματισμό ακούστηκαν διάφορες απόψεις και γι’ αυτό το θέμα της Τεχνόπολης. Πρέπει όμως να προσεγγίσουμε τα πράγματα και από την άποψη ότι δεν μπορούμε να σταματάμε μόνο στην άκριτη, μερικές φορές, αντίληψη περί προστασίας του περιβάλλοντος και να μη βλέπουμε και το μεγάλο σημαντικό παράγοντα ανάπτυξη. Ανάπτυξη σημαίνει περισσότερες θέσεις εργασίας, ανάπτυξη σημαίνει ότι η χώρα μας μπορεί να αντιμετωπίσει τον πολύ σκληρό ανταγωνισμό ιδίως σε μια εποχή που πλέον τα οικονομικά σύνορα έχουν πέσει και υπάρχει η παγκοσμιοποίηση σε ό,τι αφορά τουλάχιστον τη λειτουργία της οικονομίας. Με πολύ μεγάλη προσοχή πρέπει να παίρνουμε τις αποφάσεις μας σε θέματα που αφορούν στην ανάπτυξη.
     Η τροπολογία αυτή ήρθε στη Βουλή με πρωτοβουλία του Υπουργού Ανάπτυξης. Θεωρώ ότι αυτή η πρωτοβουλία είναι σωστή, διότι πρέπει να γίνει μία Τεχνόπολη για τις σύγχρονες τεχνολογίες σε μια περιοχή, όπως είναι η περιοχή της Αττικής. Και πολύ σωστά επεσήμανε ο κ. Μητσοτάκης ότι είναι η μόνη πρωτεύουσα, εν πάση περιπτώσει, ένας τέτοιος μεγάλος οικοδομικός ιστός που στερείται μιας τέτοιας Τεχνόπολης. Η Τεχνόπολη ανήκει στην κατηγορία των βιομηχανικών περιοχών που στην ουσία δεν έχει επίπτωση στο περιβάλλον ή εν πάση περιπτώσεις οι επιπτώσεις είναι ελάχιστες διότι δεν υπάρχουν λύματα, δεν υπάρχουν στερεά και υγρά απόβλητα. Είναι γνωστό πώς λειτουργούν οι σύγχρονες τεχνολογίες. Έπρεπε, λοιπόν, να γίνει και εδώ Τεχνόπολη. 
     Δείτε τι είναι αυτή η περιοχή. Αυτή η περιοχή είναι ιδιωτική, όπως είπε ο κ. Σιούφας. Δεν περιλαμβάνει ούτε ένα τετραγωνικό μέτρο δασική έκταση ή δάσος και είναι εκτός της περιοχής προστασίας της Πάρνηθας. Το αρμόδιο όργανο να αποφανθεί επ’ αυτού –εσείς ξέρετε κυρία Ξηροτύρη- είναι ο Οργανισμός της Αθήνας. Μάλιστα ο Οργανισμός της Αθήνας έχει αποφανθεί και με την παλιά του εκτελεστική επιτροπή, αλλά και με την σημερινή  σύνθεσή της ότι είναι εκτός της προστατευόμενης περιοχής της Πάρνηθας και ότι μπορεί να γίνει η Τεχνόπολη. 
     Κύριοι συνάδελφοι, για να διασκεδάσω και τους φόβους σας, θα πρέπει να σας πω ότι είναι σαφής η τροπολογία. Λέγει ότι «οριοθετείται, πολεοδομείται και οργανώνεται» -δεν τελειώνει το θέμα με το ότι θα πούμε π.χ. ότι εκεί θα γίνει ΤΕΧΝΟΠΟΛΗ-ΑΚΡΟΠΟΛΙΣ,  θα έρθουν να αναζητηθούν οι όροι πολεοδόμησης, πώς θα οργανωθεί, αυτά θα εγκριθούν από κάπου- «σύμφωνα με τις διατάξεις του νόμου και υπό την προϋπόθεση της σύμφωνης γνώμης του Οργανισμού της Αθήνας». Όχι της γνώμης, αλλά της σύμφωνης γνώμης. 
      Εγώ, λοιπόν, ως Υπουργός ΠΕΧΩΔΕ, και με αποστολή κυρίως να υπηρετώ αυτήν την ανάγκη προστασίας του περιβάλλοντος έλαβα υπόψη μου όλα αυτά τα θέματα: την ανάγκη της ανάπτυξης, την ανάγκη δημιουργίας Τεχνόπολης, ότι η Τεχνόπολη δεν επιβαρύνει το περιβάλλον, ότι είναι ιδιωτικός χώρος, ότι δεν είναι δασική έκταση, ότι δεν υπάγεται μέσα σε μία περιοχή που πρέπει να προστατευθεί, ότι ο Οργανισμός της Αθήνας και με την παλαιότερη σύνθεση της εκτελεστικής του επιτροπής και τη σημερινή συμφωνεί και ότι θα υπάρχει για οτιδήποτε γίνει εκεί μέσα σύμφωνη γνώμη του Οργανισμού Αθηνών. Συμφώνησα, λοιπόν, στην τροπολογία. Δικαιολογημένη η ευαισθησία και η αντίδραση σε κάποιο βαθμό, αλλά μετά τις εξηγήσεις τόσο του Υπουργού Ανάπτυξης όσο και του υπευθύνου Υπουργού ΠΕΧΩΔΕ, να διασκεδάσετε τους φόβους σας και να είστε σίγουροι ότι δεν πρόκειται να γίνει κάτι που να αντίκειται στους κανόνες προστασίας του περιβάλλοντος ούτε πρόκειται να βλάψουμε κάποια περιοχή που είναι προστατευόμενη, όπως η περιοχή της Πάρνηθας. 
      Όσον αφορά το ΤΕΟ, έχει δίκιο η κ. Ξηροτύρη. Πράγματι, υπάρχει ένα μεγάλο πρόβλημα. Δεν θέλω να το περιγράψω σήμερα. Είπε μερικά η κ. Ξηροτύρη σε ό,τι αφορά τη συντήρηση των εθνικών οδών. Θα προσπαθήσουμε να βελτιώσουμε τα πράγματα. Η τροπολογία ίσως να χρειάζεται και αλλαγή του νόμου. Δεν το λέω, αλλά δεν προλάβαμε να το δούμε. 
      Σας είπα για ποιο λόγο είναι αυτή η τροπολογία. Είναι πάρα πολύ απλή. Είναι ένα αίτημα της υπηρεσίας του ΥΠΕΧΩΔΕ, για να μην υπάρχουν συγχύσεις και τέτοια πράγματα, δηλαδή πώς ορίζεται το διοικητικό συμβούλιο χωρίς να αλλάξουμε το βασικό που είναι ότι ο διευθύνων σύμβουλος θα προσλαμβάνεται με προκήρυξη ή με διαγωνισμό. Αν το αλλάζαμε αυτό, θα είχε κάποια σημασία και θα δικαιολογούνταν οι αντιδράσεις. Δεν το αλλάζουμε όμως. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Έχει γραφτεί για δευτερολογία ο κ. Γκατζής, η κ. Ξηροτύρη και ο κ. Αλευράς. 
      Ο κ. Γκατζής έχει το λόγο. 
      ΝΙΚΟΛΑΟΣ ΓΚΑΤΖΗΣ: Κύριε Σιούφα, έχετε την άποψη ότι εμείς δεν θέλουμε να γίνει μία Τεχνόπολη, η οποία κατά την άποψή μας όχι μόνο θα βοηθήσει την ανάπτυξη, αλλά θα λύσει και βασικά κοινωνικά προβλήματα, θα δώσει δηλαδή τεχνολογία και στην παραγωγή κλπ.; Έχετε τέτοια άποψη; Μην το επικαλείσθε και μας λέτε ότι θα γίνει. Το θέμα είναι πού γίνεται. Ο κ. Μητσοτάκης λέει ότι θα πρέπει να είναι κοντά σε αεροδρόμιο. Γιατί δεν πάτε στα Σπάτα; Γιατί ντε και καλά πρέπει να πάμε στην Πάρνηθα;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μου επιτρέπετε μία διακοπή;
      ΝΙΚΟΛΑΟΣ ΓΚΑΤΖΗΣ: Ορίστε, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Υπήρξε χωροθέτηση για τη συγκεκριμένη Τεχνόπολη στα Σπάτα, αλλά οι ιδιοκτήτες εκεί δεν συμφωνούσαν, για να δώσουν την έκταση, και κανένας Υπουργός και της προηγούμενης κυβέρνησης και της σημερινής δεν θα αναλάμβανε να προχωρήσει σε απαλλοτρίωση ιδιοκτησιών, των οποίων οι ιδιοκτήτες δεν επιθυμούν να τις δώσουν. Διότι ποιο θα ήταν το δημόσιο συμφέρον υπέρ του οποίου θα γινόταν αυτή η απαλλοτρίωση; Ορθά έπραξαν. Αυτή η υπόθεση έκλεισε εδώ και τρία χρόνια, διότι δεν συμφωνούσαν οι ιδιοκτήτες της γης. Εκτός αν θα θέλατε ασκώντας το imperium, σώνει και καλά να πάρουμε την περιουσία των ανθρώπων. Αυτό δεν επρόκειτο να γίνει, διότι εσείς όχι μόνο θα φωνάζατε μια φορά, αλλά θα ηγείσθω και των εκδηλώσεων για το ότι πάνε οι κυβερνήσεις να πάρουν τις περιουσίες των ανθρώπων. Αυτό είναι, κύριε Γκατζή. 
      ΝΙΚΟΛΑΟΣ ΓΚΑΤΖΗΣ: Αφήστε τα αυτά, κύριε Σιούφα. Με το νόμο που έχετε ψηφίσει για τις ΒΕΠΕ προβλέπονται απαλλοτριώσεις και μάλιστα με τη διαδικασία του δημοσίου συμφέροντος. Μάλιστα, την επικαλείσθε στην τροπολογία. Μην τα λέτε αυτά τουλάχιστον σε όσους ξέρουν τις διαδικασίες των απαλλοτριώσεων και έχουν πάρει μέρος στους νόμους που επικαλείσθε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όπου προχωρά αυτό, κύριε Γκατζή, προχωρά με τη σύμφωνη γνώμη των ιδιοκτητών. Εγώ θέλω να σας διαβεβαιώσω ότι αυτή η Κυβέρνηση και ο απευθυνόμενος προς το Τμήμα σε τέτοιου είδους διαδικασία δεν πρόκειται να προχωρήσει. 
      ΝΙΚΟΛΑΟΣ ΓΚΑΤΖΗΣ: Αν δεν πρόκειται να προχωρήσει, πρέπει να σεβαστείτε την απόφαση του νομαρχιακού συμβουλίου...
      ΠΡΟΕΔΡΕΥΩΝ (Σωτήρης Χατζηγάκης): Κύριε Γκατζή, ολοκληρώσατε; 
      ΝΙΚΟΛΑΟΣ ΓΚΑΤΖΗΣ: Μα, με διέκοψε. 
      ΠΡΟΕΔΡΕΥΩΝ (Σωτήρης Χατζηγάκης): Εσείς δίνετε το δικαίωμα. Μπορείτε να πείτε ότι δεν θέλετε διακοπή. Συνεχίστε. 
      ΝΙΚΟΛΑΟΣ ΓΚΑΤΖΗΣ: Κύριε Υπουργέ, αν πραγματικά αυτά που λέτε τα πιστεύετε, τότε δεν έχετε παρά να πάρετε πίσω την τροπολογία, γιατί το νομαρχιακό συμβούλιο που εκφράζει τελικά τη θέληση των πολιτών της περιοχής είναι αντίθετο. Δύο φορές την έχετε καταθέσει.
     Και μη μας λέει ο κ. Μητσοτάκης ότι θέλουν οι τεχνικοί πληροφορικής μία στέγη και εμείς την αρνούμαστε. Μα, σοβαρά μιλάμε; Ο σύνδεσμός σας ή ο σύνδεσμος πληροφορικής -δεν ξέρω αν ανήκετε εκεί- έχει τη δυνατότητα να κάνει μία τέτοια εγκατάσταση 500 εκατομμυρίων ευρώ και πλέον; Ας τα αφήσουμε, λοιπόν, αυτά τα αστεία.
    Κύριε Σιούφα, προσδιορίστε μας το χώρο. Πείτε μας ότι δεν θα γίνει στο χώρο της Πάρνηθας, πείτε μας ότι δεν θα γίνει σε δασική έκταση. Προσδιορίστε το χώρο, γιατί οι αιτήσεις που έγιναν για την έγκριση περιβαλλοντικών μελετών μιλούσαν για την καρδιά της Πάρνηθας. Και τώρα αυτά που λέτε, δεν ξέρω πως πάτε να τα δικαιολογήσετε. 
    Σας λέω, όμως, το εξής: Γιατί δεν ακολουθείτε τη νόμιμη διαδικασία που ακολουθούν όλες οι άλλες επιχειρήσεις και φέρνετε νόμο, αν είναι νομότυπη; Διότι ξέρετε ότι και σε αυτές τις εκτάσεις, αν υπάρχουν και ζώα ακόμα, δεν μπορούν να γίνουν τέτοιας μεγάλης έκτασης επιχειρήσεις.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γκατζή.
    Κυρίες και κύριοι συνάδελφοι, πριν δώσω το λόγο στην κ. Ξηροτύρη, που είναι η δεύτερη δευτερολογούσα ομιλήτρια, έχω την τιμή να ανακοινώσω στο Τμήμα ότι τη σημερινή μας συνεδρίαση παρακολουθεί η κ. Μαρία-Τερέζα Περάλες, η οποία είναι Βουλευτής -μέλος του ισπανικού Κοινοβουλίου στην περιοχή Αραγονίας και η οποία επιπλέον είναι Ολυμπιονίκης στην ομάδα κολύμβησης.
    Με πολλή αγάπη και χαρά την καλωσορίζουμε.
    (Χειροκροτήματα από όλες τις πτέρυγες)
     Η κ. Ξηροτύρη έχει το λόγο.
    ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, κύριε Σιούφα, δεν περίμενα βέβαια να συμφωνήσετε με την πολιτική που εκφράζει το δικό μου κόμμα για το περιβάλλον. Από την άλλη πλευρά, όμως, δεν μπορείτε να μας μέμφεσθε γι’ αυτό το πράγμα. Δεν είναι δυνατόν. 
    Μιλάτε αυτήν τη στιγμή για χωροθέτηση, για δόμηση σε μία ιδιαίτερα ευαίσθητη περιοχή. Στον αυχένα της Πάρνηθας με την Πεντέλη. Δεν έμεινε και καμία άλλη περιοχή η οποία να είναι χωρίς δόμηση στην Αττική. Τα πάντα είναι συμφορημένα. 
    Εδώ, όταν κανείς ξεκινάει ακόμα και από άλλες θέσεις, διαφορετικές από αυτές που έχω εγώ για το με ποιον τρόπο προσεγγίζουμε την αειφόρο και τη βιώσιμη ανάπτυξη -και ήθελα να επισημάνω ότι μόλις τον τελευταίο χρόνο η αειφόρος ανάπτυξη μπήκε και στα προγράμματα και στα λόγια της Νέας Δημοκρατίας και στα λόγια του κυρίου Πρωθυπουργού, δεν ακουγόταν μέχρι τώρα στα προγράμματά σας- και όταν θέλουμε να μιλάμε ουσιαστικά για τη βιώσιμη και την αειφόρο ανάπτυξη, πρέπει να λαμβάνουμε υπόψη τις βασικές παραμέτρους που αφορούν την προστασία του περιβάλλοντος. 
    Το λεκανοπέδιο της Αττικής έχει πλέον κορεσθεί. Και αυτές οι περιοχές, έστω και αν δεν είναι ακριβώς δασικές εκτάσεις και είναι γειτονικές των δασικών εκτάσεων, πρέπει με τα αντίστοιχα προεδρικά διατάγματα, που εγκρίνουν τη δόμηση ή τη μη δόμηση κλπ., να προστατευθούν. 
    Εμείς αυτόν τον αγώνα τον δίναμε μέχρι τώρα –γι’ αυτό και δεν είχαμε συμφωνήσει και με άλλες χρήσεις που έγιναν και με το νόμο του 2001 για τα θέματα της Αττικής- και θα συνεχίσουμε να τον δίνουμε.
    Όσον αφορά τα θέματα της σύγχρονης τεχνολογίας, αυτά τα οποία βοηθούν πράγματι: Ένα μεγάλο συγκριτικό πλεονέκτημα που έχει το δυναμικό της χώρας μας είναι ότι τα πάει καλά με τις νέες τεχνολογίες. Με αυτόν τον τριτοβάθμιο τομέα τα πάει καλά. Και στη δική μου περιοχή, στη Θεσσαλονίκη, αυτό λέμε, ότι θα μπορούσαμε να είχαμε κάνει πολύ περισσότερα για να αξιοποιήσουμε αυτά τα πράγματα. 
    Άρα εδώ δεν τίθεται αυτό το θέμα. Δεν πρέπει να τα συγχέουμε αυτά. Οι τεχνολογίες δεν συγκρούονται με το περιβάλλον. Εμείς λέμε ότι και τα δύο είναι φτιαγμένα για να συμβιώνουμε μαζί, για να υπάρξει ο πλανήτης. Και γι’ αυτό εμείς διαφωνούμε.
    Ήθελα δε να πω ολοκληρώνοντας, ότι εγώ σας είπα ότι βάζετε –και πρέπει να το βάλετε- με τη σύμφωνη γνώμη του Οργανισμού. Υπάρχει, όμως, μία διαδικασία η οποία δεν τελείωσε. Εγώ αυτήν την πληροφορία έχω. Ότι δηλαδή επειδή πρέπει να εκδοθεί προεδρικό διάταγμα, το θέμα -όπως σωστά πρέπει να είναι από τη διαδικασία- είναι στο Συμβούλιο της Επικρατείας. Αφήστε να αποφανθεί και το Συμβούλιο της Επικρατείας και μετά βλέπουμε τι θα κάνουμε με αυτήν την τροπολογία.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη.
    Ο κ. Αλευράς έχει το λόγο.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, παίρνω το λόγο επειδή ο Υπουργός κ. Σιούφας επικαλέστηκε την αλληλογραφία με τον Πρόεδρο του ΠΑΣΟΚ, για να αναφέρω ότι η θέση του ΠΑΣΟΚ έχει οριστεί σαφώς υπέρ της ανάπτυξης, αλλά όχι σε αντιδιαστολή με το περιβάλλον, όπως το έθεσε ο κύριος Υπουργός Περιβάλλοντος, δηλαδή ότι υπάρχει από τη μία μεριά η ανάπτυξη, από την άλλη το περιβάλλον και για χάρη της ανάπτυξης θυσιάζουμε το περιβάλλον. Τασσόμαστε υπέρ της πρωτοβουλίας, διότι πιστεύουμε ότι και η ανάπτυξη υπηρετείται και το περιβάλλον δεν παραβλάπτεται. 
      Πιστεύω ότι αυτό το οποίο αποσαφηνίζεται και από την τοποθέτηση του κ. Σιούφα, είναι ότι –βεβαίως το σχέδιο είναι το παλαιό- υπήρξε, δυστυχώς, για τα δεδομένα της πατρίδας μας μια πολύ μεγάλη χρονοτριβή σε αυτήν την προσπάθεια που ξεκίνησε από την περίπτωση των Σπάτων. Δεν ευοδώθηκε το σχέδιο στα Σπάτα, και τώρα αναζητείται προφανώς κάποια άλλη λύση από το Σύνδεσμο Εταιρειών Πληροφορικής Ελλάδας. Ευχής έργον θα είναι να ευοδωθεί. 
      Θα πρέπει να έχουμε στο μυαλό μας ότι η πρόοδος τέτοιων σχεδίων εξυπηρετεί την οργανωμένη ανάπτυξη, η οποία είναι και ουσιώδης παράγοντας για το σεβασμό του περιβάλλοντος. Εάν έχουμε το θάρρος και την ειλικρίνεια να δούμε από τι υποφέρει το περιβάλλον στην Αττική, θα δούμε ότι υποφέρει κατ’ εξοχήν από την άναρχη δόμηση, τη δόμηση χωρίς έλεγχο, χωρίς κριτήρια και χωρίς οργανωμένο σχέδιο, χωρίς χωροταξικό σχεδιασμό. Από αυτό έχει δεινοπαθήσει και σήμερα καρκινοβατεί το περιβάλλον της Αττικής, όπως και πολλές δεκαετίες πίσω. Όταν ξεκίνησε ο χωροταξικός σχεδιασμός, ήταν πλέον πολύ περιορισμένα τα περιθώρια τα οποία είχαμε ως κυβέρνηση τότε για να διορθώσουμε την κατάσταση. 
      Υπό την αυτονόητη προϋπόθεση ότι μιλάμε για ένα σχέδιο το οποίο προχωρά με το σεβασμό του περιβάλλοντος, υπό την αυτονόητη προϋπόθεση ότι προχωράμε ένα σχέδιο μέσα από τις συντεταγμένες διαδικασίες που προβλέπουν το Σύνταγμα και οι νόμοι. Τονίζω ότι δεν στοιχειοθετείται ότι το ΠΑΣΟΚ με τις βιομηχανικές περιοχές, τα ΒΙΠΑ και τα ΒΙΟΠΑ έχει ανατρέψει το περιβαλλοντικό ισοζύγιο στην Αττική. Ίσα-ίσα έχει δημιουργήσει αυτό που είναι θεσμός σε όλο το σύγχρονο κόσμο -βιοτεχνικές ζώνες, βιοτεχνικά πάρκα, βιομηχανικές ζώνες, βιομηχανικά πάρκα- για να μπορούν να εγκαθίσταται οι επιχειρήσεις σε οργανωμένους χώρους, έτσι ώστε να περιορίζονται τα προβλήματα από τη ρύπανση, ενώ στη συγκεκριμένη περίπτωση μιλάμε για μια οργανωμένη μονάδα υποδοχής επιχειρήσεων τεχνολογίας με χαμηλούς συντελεστές δόμησης προφανώς και βεβαίως με τους αυτονόητους όρους σεβασμού των δασικών εκτάσεων, που προβλέπονται από το Σύνταγμα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλευρά. 
      Δεν υπάρχει άλλος ομιλητής επί της τροπολογίας. 
      Κύριοι Υπουργοί, θέλετε να κάνετε κάποια παρατήρηση. 
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Όχι. 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της τροπολογίας με γενικό αριθμό 148 και ειδικό 3 των Υπουργών Ανάπτυξης και ΥΠΕΧΩΔΕ, μαζί με το κείμενο που αφορά το ΤΕΟ.
      ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέσατε για συζήτηση το νέο άρθρο 11 με τις δύο τροπολογίες. Άρα τελικά αυτό θα τεθεί για ψήφιση.
      ΠΡΟΕΔΡΕΥΩΝ (Σωτήρης Χατζηγάκης): Το είπα στην αρχή.
      Ερωτάται το Τμήμα: Γίνεται δεκτή η τροπολογία με γενικό αριθμό 148 και ειδικό 3 με την προσθήκη του κυρίου Υπουργού;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Σωτήριος Χατζηγάκης): Συνεπώς η τροπολογία με γενικό αριθμό 148 και ειδικό 3 έγινε δεκτή κατά πλειοψηφία με την προσθήκη του κυρίου Υπουργού και θα αποτελέσει το νέο άρθρο 11.
      Υπάρχουν δύο τροπολογίες συναδέλφων Βουλευτών εγκαίρως κατατεθείσες. Η πρώτη είναι της συναδέλφου κ. Ξηροτύρη με αριθμό 146/1/9-9-2004, που αφορά τη δικαστική συνδρομή προς υπαλλήλους διπλωματούχους. 
      Θέλετε να την υποστηρίξετε, κυρία Ξηροτύρη;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Έγινε συζήτηση πριν κατά τη συζήτηση των άρθρων, γι’ αυτά τα θέματα της τροπολογίας.
     Εγώ θεώρησα ότι έχοντας εκφράσει εγκαίρως τη γνώμη μου, έχοντας ακούσει και συμφωνήσει σε αυτό το θέμα και με τον Πρόεδρο της ΕΜΔΥΔΑΣ, των δημοσίων υπαλλήλων μηχανικών και έχοντας καταθέσει εμπρόθεσμα την τροπολογία μου, θα ήσασταν σε θέση και έπρεπε να είστε σε θέση σήμερα, κύριε Υπουργέ, έχοντας κάνει και τις ανάλογες συζητήσεις με τους άλλους Υπουργούς, να υλοποιήσετε εσείς αυτήν την υπόσχεση που υπάρχει από την προηγούμενη κυβέρνηση, γιατί η διοίκηση έχει συνέχεια. 
     Τουλάχιστον θα ήθελα σε αυτό το θέμα να δεσμευτείτε -αν είναι δυνατόν- με μία ημερομηνία, να λήξει. Γιατί συνεχώς ακούμε το ίδιο θέμα. Έχω καταθέσει πάρα πολλές φορές αυτήν την τροπολογία και ακούω συνέχεια: «Συμφωνούμε, αλλά δεν θα το κάνουμε». Επί τρία χρόνια πάει αυτή η ιστορία. 
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Αλευράς.
     ΑΘΑΝΑΣΙΟΣ ΑΛΕΥΡΑΣ: Επειδή πράγματι το θέμα είναι παλαιό, το θέτει όμως ο σύλλογος των μηχανικών του δημοσίου, το έθεσαν και οι συνάδελφοι, θέλω να το εξηγήσω, γιατί δημιουργείται η εντύπωση ότι υπάρχει κάποιος λόγος που δεν στέργει η Κυβέρνηση. Φαντάζομαι το ίδιο ισχύει και για την τωρινή πολιτική ηγεσία. 
     Το πρόβλημα αφορά τη διάκριση των περιπτώσεων κατά τις οποίες διώκεται ένας υπάλληλος. Πράγματι από το παρελθόν εκεί υπήρχε η ανάγκη να υπάρξει ένας λεπτός διαχωρισμός, διότι υπάρχει περίπτωση για παράδειγμα -και θα αναφέρω μια ακραία περίπτωση- ένας μηχανικός του δημοσίου να διωχθεί για τη βαρεία αμέλεια κατά την επίβλεψη ενός έργου, η οποία μπορεί να στοιχίσει τη ζωή σε ανθρώπους. Το να εμφανίζεται, λοιπόν, το δημόσιο σε αυτήν την περίπτωση να επιδοτεί και τη δικαστική συνδρομή θα δημιουργούσε πολύ δυσμενείς εντυπώσεις. 
     Επομένως χρειάζεται μία ρύθμιση. Πρέπει πράγματι να γίνει, γιατί είναι και πολλές οι άλλες περιπτώσεις που σωστά επισημαίνουν οι συνάδελφοι. Νομίζω ότι ο κύριος Υπουργός με κάποια συνεννόηση και ίσως με τη τελική του διακριτική ευχέρεια στην υπογραφή μιας απόφασης θα λύσει το θέμα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Αλευρά.
     Κύριε Υπουργέ, κάνετε δεκτή την τροπολογία; Θέλετε να μιλήσετε;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Κύριε Πρόεδρε, έγινε συζήτηση προηγουμένως με την κ. Ξηροτύρη που είχε θέσει το θέμα και απήντησα. Απλώς επαναλαμβάνω, παρ΄όλο που και η θέση της πολιτικής ηγεσίας του Υπουργείου είναι ότι πρέπει να γίνει μία ρύθμιση. Έχει βέβαια κάποιες δυσκολίες και ανέφερε μερικές ο κ. Αλευράς. Απαιτείται μία συνεννόηση και με τους άλλους Υπουργούς, διότι είπα ότι πάντα,  όταν γίνονται τέτοιες ρυθμίσεις σε κλάδους, γίνεται η επέκτασή τους και δύσκολα σταματάς αυτήν την επέκταση. 
     Πρέπει να τα δούμε με επιμέλεια και δεσμεύθηκα ότι στο επόμενο νομοσχέδιο που θα φέρει το Υπουργείο θα συζητήσουμε το σχετικό θέμα, ώστε να περιλάβουμε μία τροπολογία ή μία διάταξη που να αντιμετωπίζει την περίπτωση της δικαστικής συνδρομής, αλλά πάντως μέσα σε πλαίσια που θα έχουν μελετηθεί όλες οι παράμετροι για να μην κάνουμε κανένα λάθος. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Τίθεται σε ψηφοφορία η τροπολογία της κ. Ξηροτύρη.
     Ερωτάται το Τμήμα: Γίνεται δεκτή η τροπολογία με γενικό αριθμό 146 και ειδικό 1;
     ΠΟΛΛΟΙ ΒΟΥΛΕΥΤΕΣ: Όχι, κύριε Πρόεδρε.
     ΒΥΡΩΝ ΠΟΛΥΔΩΡΑΣ:  Όχι, κύριε Πρόεδρε.
     ΝΙΚΟΛΑΟΣ ΓΚΑΤΖΗΣ: Εμείς πάντως, κύριε Πρόεδρε, τη δεχόμαστε. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 146 και ειδικό 1 απορρίπτεται κατά πλειοψηφία.
     Υπάρχει μία ακόμα τροπολογία, η με γενικό αριθμό 147 και ειδικό 2 των συναδέλφων κ. Παπακώστα και κ. Βαρβιτσιώτη. Οι υπογράφοντες δεν είναι εδώ.
     Κύριε Υπουργέ, την κάνετε δεκτή;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων ΄Εργων): Την έχω δει, κύριε Πρόεδρε, αλλά δεν μπορεί να γίνει δεκτή διότι, όπως ξέρετε, μια τροπολογία που έχει μία δαπάνη πρέπει να συνοδεύεται από έκθεση του Γενικού Λογιστηρίου. Δεν υπάρχει τέτοια έκθεση. Επομένως δεν τίθεται καν για συζήτηση.
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στην ψήφιση του ακροτελεύτιου άρθρου. 
     Ερωτάται το Τμήμα: Γίνεται δεκτό το ακροτελεύτιο άρθρο του νομοσχεδίου;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία. 
     Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Μειοδοτικό σύστημα ανάθεσης των δημοσίων έργων και συναφείς διατάξεις» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 15.17΄ λύεται η συνεδρίαση για αύριο ημέρα Παρασκευή 17 Σεπτεμβρίου 2004 και ώρα 10.30΄ με αντικείμενο εργασιών του Τμήματος: κοινοβουλευτικό έλεγχο, συζήτηση της υπ’ αριθμ. 4/4/8.9.2004 επίκαιρης επερώτησης Βουλευτών του ΠΑΣΟΚ σχετικώς με τη λειτουργία των σχολείων ενόψει της έναρξης του νέου σχολικού έτους, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ



1

Συνεδρίαση 16-9-2004


