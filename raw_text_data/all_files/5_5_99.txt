Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΙΘ'

Τετάρτη 5 Μαΐου 1999

 

 

Αθήνα, σήμερα στις 5 Μαΐου 1999, ημέρα Τετάρτη και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση. 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 4.5.1999 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΙΗ' συνεδριάσεώς του, της Τρίτης 4 Μαϊου 1999, σε ό,τι αφορά την ψήφιση στο σύνολο του σχεδίου νόμου: "Κύρωση του Πρωτοκόλλου στρατιωτικής συνεργασίας μεταξύ του Υπουργείου Εθνικής 'Αμυνας της Ελληνικής Δημοκρατίας και του Υπουργείου 'Αμυνας της Αραβικής Δημοκρατίας της Αιγύπτου". 

Παρακαλείται ο εκτελών χρέη Γραμματέα, κ. Πέτρος Κατσιλιέρης, Βουλευτής Μεσσηνίας, να ανακοινώσει τις αναφορές προς το Σώμα. 

Βλέπετε τους Γραμματείς τους έχουμε για διακοσμητικά στοιχεία! 

(Ανακοινώνονται προς το Σώμα από τον κ. Πέτρο Κατσιλιέρη, Βουλευτή Μεσσηνίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία η 'Ενωση Γεωργικών Συνεταιρισμών Κοζάνης, Σερβίων Συν.Π.Ε. ζητεί στις συμβάσεις μεταξύ εργολάβων και Νομαρχίας για τις αιτήσεις επιδότησης να μην επιβαρύνονται οι παραγωγοί με 150-300 δρχ. ανά στρέμμα. 

2) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ κατέθεσε αναφορά με την οποία ο κ. Ευστράτιος Καρίνος, κάτοικος Μυτιλήνης ζητεί τη λήψη μέτρων, που να κατοχυρώνουν την ιδιοκτησία του Κ.Ε.Α.Τ.. 

3) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η 'Ενωση Γιατρών ΕΣΥ του Ν. Αρκαδίας ζητεί αύξηση των εφημεριών. 

4) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Πατριωτικός Σύλλογος 'Ανω Καρυωτών ο "Λύκαιος Δίας" ζητεί την ασφαλτόστρωση δρόμου τουριστικής σημασίας από τις'Ανω Καρυές προς τον αρχαιολογικό χώρο Λυκαίου 'Ορους, την Ιερή Κορυφή των Αρκάδων και τη διασταύρωση προς το Ναό του Επικουρίου Απόλλωνα Νομού Αρκαδίας. 

5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα αιτήματα των εργαζομένων στην ΕΒΟ Αιγίου. 

6) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τις ζημιές καλλιεργειών στο Δήμο Μόβρης Πατρών από τις κακοκαιρίες. 

7) Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία η Πανελλήνια Αγωνιστική Σπουδαστική Παράταξη ζητεί την αύξηση της έκπτωσης στις τιμές των εισιτηρίων μετακίνησης των φοιτητών και σπουδαστών από το 25% στο 50%. 

8) Ο Βουλευτής Κοζάνης κ. ΗΛΙΑΣ ΒΛΑΧΟΠΟΥΛΟΣ κατέθεσε αναφορά με την οποία ο Σύλλογος Λογιστών και Φοροτεχνικών Επαρχίας Βοϊου Ν.Κοζάνης υποβάλλει πρόταση για την παράταση του μειωμένου συντ/στού Κ.Κ. στους εμπόρους και βιοτέχνες του Νομού. 

9) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία οι Μαζικοί Φορείς καθώς και οι κάτοικοι Αλιβερίου Εύβοιας ζητούν να μην καταργηθεί το τελωνείο στο Αλιβέρι. 

10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με το νέο σύστημα ΤΑΧΙΣ στις ΔΟΥ Πάτρας. 

11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τα προβλήματα των αγροτών της Αιγιαλείας. 

12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το νόμο σχετικά με την άρση των ποινικών διώξεων των αγροτών που συμμετείχαν στα οδικά μπλόκα των ετών 95-97. 

13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις πενιχρές αυξήσεις στους μισθούς των δημοσίων υπαλλήλων 

14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη μη κάλυψη του κόστους νοσηλείας των ασφαλισμένων στα μεγαλύτερα νοσοκομεία από τα ασφαλιστικά ταμεία. 

15) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία ο Δήμος Γοργοπόταμος του Νομού Φθιώτιδας ζητεί την άμεση κατασκευή νησίδας, τον ηλεκτροφωτισμό την τοποθέτηση φωτεινών σηματοδοτών και τη διαγράμμιση πεζών στην Εθνική Οδό Αθηνών-Λαμίας, στο κομμάτι που διέρχεται από την περιοχή του. 

16) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Συντονιστική Ομάδα Οικοδομικών Συνεταιρισμών Ηρακλείου ζητεί να δοθεί λύση στο κοινωνικό πρόβλημα νόμιμης απόκτησης παραθεριστικής ή αστικής κατοικίας από τις ασθενέστερες οικονομικά τάξεις. 

17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την αδιαφορία για την ελλιπέστατη υγειονομική κάλυψη στις απομακρυσμένες περιοχές της Αχαϊας. 

18) Ο Βουλευτής Αχαϊας κ. ΝΙΚΟΛΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με την έλλειψη παιδοχειρουργικής κλινικής στο Π.Π.Ν.Δ. 

19) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για το αίτημα αστυνόμευσης στους περισσότερους Δήμους της Αχαϊας. 

20) Οι Βουλευτές κύριοι ΔΗΜΗΤΡΙΟΣ ΣΙΟΥΦΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Νεβρόπολης Αγράφων του Ν.Καρδίτσας ζητεί την τοποθέτηση υγειονομικού προσωπικού στο Περιφερειακό Ιατρείο Πεζούλας στην περιοχή του. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στις με αριθμούς 6604/8.2.99 και 6891/16.2.99 ερωτήσεις δόθηκαν με το υπ'αριθμ. 499/4.3.99 και 551/4.3.99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6604/8.2.99 που κατέθεσε στη Βουλή, ο Βουλευτής κ. Ελευθέριος Παπαγεωργόπουλος και της ερώτησης 6891/16.2.99 που κατέθεσαν στη Βουλή οι Βουλευτές κύριοι Ν. Γκατζής και Μ. Κωστόπουλος σχετικά με τις ζημιές από σεισμό στην Ιστιαία Ευβοίας, παρακαλούμε να πληροφορήσετε τους κυρίους Βουλευτές, ότι το ΥΠΕΧΩΔΕ με τους Μηχανικούς της Υπηρεσίας Αποκατάστασης Σεισμοπλήκτων έχει ήδη ξεκινήσει την καταγραφή των ζημιών. 

Μετά την ολοκλήρωση της καταγραφής, το ΥΠΕΧΩΔΕ θα εκτιμήσει την έκταση και την σοβαρότητα των ζημιών, προκειμένου να προχωρήσει στην λήψη αποφάσεων. 

Ο Υφυπουργός 

ΧΡ. ΒΕΡΕΛΗΣ" 

2. Στην με αριθμό 6602/8.2.99 ερώτηση δόθηκε με το υπ'αριθμ. 498/4.3.99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6602/8.2.99 που κατέθεσε στη Βουλή ο Βουλευτής κ. Λεωνίδας Κουρής, σχετικά με τη Λεωφόρο Λαυρίου, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Διεύθυνσης Κατασκευής 'Εργων Οδοποιίας, της Διεύθυνσης Συντήρησης 'Εργων Οδοποιίας και της Διεύθυνσης Μελετών Οδοποιίας του ΥΠΕΧΩΔΕ τα εξής: 

1. Στον άξονα Σταυρός-Λαύριο έχουν εκτελεσθεί η εκτελούνται τα πιο κάτω έργα: 

- 'Εχει ολοκληρωθεί η εργολαβία ΚΗΜ 1/97 προϋπολογισμού 200.000.000 δρχ., που αφορά τον ηλεκτροφωτισμό της Λεωφ. Λαυρίου από Σταυρό Αγ. Παρασκευής μέχρι την είσοδο Παιανίας και τον ηλεκτροφωτισμό τμήματος της οδού από Παιανία προς Μαρκόπουλο μήκους 1.500 μ. 

- 'Εχει ολοκληρωθεί η εργολαβία ΚΗΜ 2/98 προϋπολογισμού 60.000.000 δρχ. που αφορά τον ηλεκτροφωτισμό του τμήματος από Μαρκόπουλο προς Πόρτο Ράφτη μέχρι τον κόμβο Βραυρώνας, του τμήματος από Μαρκόπουλο προς Παιανία μήκους 1.000 μ. και του τμήματος από Μαρκόπουλο προς Κορωπί μήκους 400 μ. 

- Με την εργολαβία ΚΟ 9/96 "Διαπλάτυνση -Ανακατασκευή οδού Αγ. Παρασκευής από Πλατεία Κέννεντυ- Λεωφ. Μεσογείων και ανακαίνιση Λ. Λαυρίου στην περιοχή Γλυκών Νερών", προϋπολογισμού 1.500.000.000 δρχ. Ολοκληρώθηκε η κατασκευή ασφαλτικής στρώσης κυκλοφορίας της Λ. Λαυρίου στο τμήμα της εντός του Δήμου Γλυκών Νερών και παράλληλα κατασκευάζεται η οδός Χρ. Σμύρνης στο Δήμο Γλυκών Νερών προκειμένου να δεσμευθούν σε υπόγειο δίκτυο ομβρίων τα νερά της περιοχής τα οποία κατέκλυζαν το οδόστρωμα της Λ. Λαυρίου μέσα στο Δήμο Γλυκών Νερών. 

Μέχρι 30.4.99 προβλέπεται η παράδοση για χρήση του έργου ΚΟ 23/94 "Παράκαμψη Κερατέας μετά των κόμβων σύνδεσης με Κουβαρά και Δασκαλειό" προϋπολογισμού 3.300.000.000 δρχ. και μήκους 5.500 μ., οπότε με την παράκαμψη του Δήμου Κερατέας αποσυμφωρείται πλήρως το εντός του Δήμου Κερατέας τμήμα της Λ. Λαυρίου. 

Παράλληλα βρίσκονται σε εξέλιξη οι εργολαβίες ΚΟ 1/98 "Κατασκευή Βόρειας παράκαμψης Μαρκοπούλου Αττικής προς Πόρτο Ράφτη, προϋπολογισμού 700.000.000" και ΚΟ 4/98 "Κατασκευή κονοτικής οδοποιίας και σύνδεση Κουβαρά με Καλύβια προϋπολογισμού 300.000.000 δρχ", με την υλοποίηση των οποίων ικανοποιούνται τμήματα των Δήμων της περιοχής. 

2. Σχετικά με την διαπλάτυνση της Λεωφόρου Λαυρίου εντός του σχεδίου πόλεως των Γλυκών Νερών από ετών εκκρεμή πρόβλημα ασυμφωνίας επί των ρυμοτομικών γραμμών της Λεωφ. Λαυρίου η επίλυση των οποίων χρονίζει από υπαιτιότητα του Δήμου και της αρμόδιας Πολεοδομίας με αποτέλεσμα να μην είναι δυνατή η σύνταξη πράξης αναλογισμού και κατ' επέκταση πληρωμών των αναγκαίων απαλλοτριώσεων. 

'Εχουν συνταχθεί Κτηματολογικά Διαγράμματα στο τμήμα των Γλυκών Νερών (χ.θ. 2+100 έως 3+900) και έχουν σταλεί στην Πολεοδομία Ανατολικής Αττικής για την εφαρμογή των εγκεκριμένων γραμμών. 

Δύο φορές κατά το παρελθόν προγαμματίσθηκε η χρηματοδότηση, εκτέλεσης του έργου, ματαιώθηκε όμως στη συνέχεια εξαιτίας του προαναφερθέντος προβλήματος. 

Το ΥΠΕΧΩΔΕ μέχρι σήμερα δεν έχει καμία ενημέρωση από το Δήμο ενα έχει λυθεί το πρόβλημα που αναφέρεται. 

3. Από τη Διεύθυνση Εργων Οδοποιίας του ΥΠΕΧΩΔΕ έχει ήδη κατασκευαστεί η υποδομή για τη φωτεινή σηματοδότηση του κόμβου στη συμβολή των δρόμων Λ. Λαυρίου-Κανάρη-Εσπερίδων και έχει ζητηθεί από την ΔΕΗ η παροχή ρεύματος. 

'Οταν δοθεί ρεύμα θα τεθεί σε λειτουργία η παραπάνω σηματοδοτική εγκατάσταση. 

4. Για τη σηματοδότηση του κόμβου Λ. Λαυρίου- Κ. Ανδρικου-Αφανών Ηρώων σας πληροφορούμε ότι δεν μπορεί να υλοποιηθεί η μελέτη που έχει συνταχθεί, γιατί δεν έχει υλοποιηθεί η απαιτούμενη διαπλάτυνση αφού εκρεμμεί το θέμα που αναφέρθηκα πιο πάνω. 

Ο Υπουργός 

Κ. ΛΑΛΙΩΤΗΣ" 

3. Στην με αριθμό 6724/10.2.99 ερώτηση δόθηκε με το υπ'αριθμ. 8-7314/4.3.99 έγγραφο από τον Υπουργό Ανάπτυξης η ακόλουθη απάντηση: 

"Σε απάντηση της ερώτησης 6724/10.2.99 που κατέθεσε στη Βουλή των Ελλήνων ο Βουλευτής κ. Δραγασάκης Ιωάννης, σας πληροφορούμε τα εξής: 

To Υπουργείο Ανάπτυξης και το Υπουργείο Εργασίας έχουν αναλάβει τους τρεις τελευταίους μήνες, πρωτοβουλίες και έχουν γίνει επαφές για να έλθουν οι δύο πλευρές σε συνεννόηση. Σημειώνουμε επίσης ότι ο ανάδοχος με επιστολή του στις 31.12.98 έχει παραιτηθεί από την άδεια εκμετάλλευσης της περιοχής Πρίνου. 

Η ΕΠΒΑ τηρεί το λογαριασμό αποκατάστασης περιβάλλοτνος. Η Β' τροποποιητική σύμβαση του ν.98/75 (ν.2159/93), ενώ μεριμνά για τη δημιουργία τέτοιου λογαριασμού δεν ορίζει ετήσιες καταβολές. 

Οι αποζημιώσεις στους εργαζόμενους έχουν καταβληθεί. 

Σχετικά με τον σχεδιασμό για την αξιοποίηση των κοιτασμάτων σημειώνουμε ότι τα κοιτάσματα Πρίνου και Ν. Καβάλας ήταν συνεχώς σε λειτουργία από τον Ιούλιο 1981, ξεπερνώντας τις αρχικές προβλέψεις για δεκαετή διάρκεια παραγωγής. 

Η κατάρρευση όμως μέσα στο 1998 των διεθνών τιμών πώλησης, αργού (χωρίς προοπτική άμεσης ανάκαμψης) σε συνδυασμό με την φυσική εξάντληση του κύριου κοιτάσματος Πρίνου, που συμμετέχει κατά το μεγαλύτερο ποσοστό στην παραγωγή, έχει καταστήσει την εκμετάλλευση αντιοικονομική παρά τις υποχωρήσεις των εργαζομένων στις σχετικές διαπραγματεύσεις. 

Οι επιλογές της εταιρείας "ΕΛΛΗΝΙΚΑ ΠΕΤΡΕΛΑΙΑ Α.Ε." γίνονται με επιχειρηματικά κριτήρια. Αυτό δεν ισχύει και στην προκειμένη περίπτωση. 

Σχετικά με τους ερευνητικούς στόχους της περιοχής σημειώνουμε ότι στον Κόλπο της Καβάλας εκτός των γεωτρήσεων σε κοιτάσματα που τέθηκαν ήδη σε παραγωγή έχουν διεξαχθεί επί πλέον από το 1976 δέκα (10) ερευνητικές γεωτρήσεις και δύο σεισμικές διασκοπήσεις τριών διαστάσεων. 

Προς διερεύνηση είναι ακόμη ο ερευνητικός στόχος ΑΘΩΣ στην περιοχή του οποίου όμως, το 1982, άλλη ερευνητική γεώτρηση (ΑΘΩΣ-1) είχε οριακά αποτελέσματα. 

Η Εταιρεία "ΕΛΛΗΝΙΚΑ ΠΕΤΡΕΛΑΙΑ Α.Ε" συμμετέχοντας με ποσοστό 25% στις περιοχές έρευνας συνεχίζουν τις προσπάθειες με τους μετόχους της παραχώρησης για την προώθηση των ερευνητικών δραστηριοτήτων. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

4. Στην με αριθμό 6851/15-2-99 ερώτηση δόθηκε με το υπ'αριθμ. 22/1-3-99 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της ερώτησης 6851/15-2-99 που κατέθεσαν στη Βουλή των Ελλήνων οι Βουλευτές κύριοι Αποστόλης Τασούλας και Σταύρος Παναγιώτου, σας πληροφορούμε ότι, με την αριθμ. 2/2046/0022/8-2-99 κοινή απόφαση των Υπουργών Οικονομικών και Εργασίας και Κοινωνικών Ασφαλίσεων, φωτοαντίγραφο της οποίας σας επισυνάπτουμε, αναπροσαρμόστηκε η ωριαία αντιμισθία των διδασκόντων στις Εκπ/κές Μονάδες -Ινστιτούτα Επαγγ/κής Κατάρτισης (Ι.Ε.Κ.) του Ο.Α.Ε.Δ. σύμφωνα με τα ισχύοντα στα Ι.Ε.Κ. του Υπουργείου Εθνικής Παιδείας και Θρησκευμάτων. 

Η απόφαση δε αυτή ισχύει από 1/10/98 δηλαδή από την έναρξη του διδακτικού έτους (1998-1999). 

Ο Υφυπουργός 

ΝΙΚ. ΧΡΙΣΤΟΔΟΥΛΑΚΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

5. Στην με αριθμό 6693/10-2-99 ερώτηση δόθηκε με το υπ'αριθμ. 4791/3-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης, με αριθμό 6693/10-2-1999, που κατέθεσε στη Βουλή ο Βουλευτής κ. Γεώργιος Σούρλας, σχετικά με τις ίσες ευκαιρίες προσβασιμότητας των Ατόμων με Ειδικές Ανάγκες, σας πληροφορούμε τα εξής: 

Για την άρση των εμποδίων για την πρόσβαση των ΑΜΕΑ σε όλα τα δημόσια κτίρια και χώρους, έχουν εκδοθεί από την υπηρεσία μας οι παρακάτω αναλυτικές εγκύκλιοι. 

1. ΔΙΑΔΠ 26634/2-12-1996 εξασφάλιση πρόσβασης και εξυπηρέτησης εμποδιζομένων ατόμων στις Δημόσιες Υπηρεσίες - Οδηγίες για την άρση αρχιτεκτονικών εμποδίων - φραγμών κατά το σχεδιασμό νέων κτιρίων ή αναδιαρρύθμιση υπαρχόντων για τη στέγαση υπηρεσιών και φορέων του Δημόσιου τομέα και 

2. ΔΙΑΔΠ/17-2-1997 "Εξυπηρέτηση ατόμων με Ειδικές Ανάγκες από τις δημόσιες υπηρεσίες και τους φορείς του δημόσιου τομέα". Με αυτές μπορούν οι αρμόδιοι τοπικοί φορείς και δημόσιες υπηρεσίες να προβούν σε σχετικές ρυθμίσεις, ώστε να διευκολυνθούν τα ΑΜΕΑ στη χρήση των υπηρεσιών και φορέων, με γνώμονα την ισότητα ευκαιριών και μεταχείρισης. 

'Οσον αφορά τις διευκολύνσεις για τα ΑΜΕΑ στον εργασιακό χώρο, έχει νομοθετηθεί η μείωση του ωραρίου εργασίες, χωρίς αντίστοιχη περικοπή αποδοχών για τους υπαλλήλους του δημοσίου, Ν.Π.Δ.Δ. και Ο.Τ.Α., που έχουν παιδιά ή σύζυγο με αναπηρία ή ανήκουν οι ίδιοι στην κατηγορία των παραπληγικών - τετραπληγικών ή τυφλών (ν. 2527/1997, άρθρο 14, παρ/φοι 4 και 5 και σχετική εγκύκλιος η αρ. ΔΙΑΔΠ/ Γ2γ/23585/21-10-1997. 

Στα πλαίσια, επίσης, της πολιτικής που διαμορφώνεται με τη συνεργασία των Υπουργείων Υγείας - Πρόνοιας, ΠΕ.ΧΩ.Δ.Ε. και του Ε.Μ.Π. (Επιτροπή για την Προσβασιμότητα και Εξυπηρέτηση των ΑΜΕΑ, που εδρεύει στο Υπουργείο μας), έχει εγκριθεί πιλοτική εφαρμογή. 

α. Σε κεντρικό κτίριο δημόσιας υπηρεσίας που στεγάζεται ο "Συνήγορος του Πολίτη" (έχει ολοκληρωθεί η παρέμβαση προσβασιμότητας) και 

β. Σε περιφερειακό επίπεδο, εφαρμογή των μέτρων στην πόλη της Ξάνθης, με παρεμβάσεις σε δημόσια κτίρια και χώρους με τη συνεργασία της ΝΑ, του Δήμου, του Υπ. Μεταφορών, του ΙΚΑ κλπ. 

Τέλος, έχει εκδοθεί με πρωτοβουλία της υπηρεσίας μας, σχετικό ενημερωτικό εγχειρίδιο (έγχρωμο τρίπτυχο) για τα θέματα προσβασιμότητας και λοιπών διευκολύνσεων των ΑΜΕΑ. 

Η Υπουργός 

ΒΑΣΩ ΠΑΠΑΝΔΡΕΟΥ" 

6. Στην με αριθμό 6659/9-2-99 ερώτηση δόθηκε με το υπ'αριθμ. 4792/3-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 6659/9-2-1999, που κατέθεσε στη Βουλή η Βουλευτής κ.'Ελσα Παπαδημητρίου, σχετικά με τη στελέχωση του ΑΣΕΠ με μετατάξεις από το Δημόσιο τομέα, σας πληροφορούμε τα εξής: 

Πρόσφατα, το ΑΣΕΠ ανακοίνωσε με Πρόσκλησή του τη πλήρωση όλων των κενών θέσεων της Γραμματείας του με μετατάξεις, σύμφωνα με το άρθρο 7 παρ. 4 του ν. 2190/1994, των οποίων η ολοκλήρωση βρίσκεται σε εξέλιξη. 

Η Υπουργός 

ΒΑΣΩ ΠΑΠΑΝΔΡΕΟΥ" 

7. Στην με αριθμό 6766/11-2-99 ερώτηση δόθηκε με το υπ'αριθμ. 4858/4-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 6766/11-2-99, που κατέθεσε στη Βουλή ο Βουλευτής κ. Ν. Τσιαρτσιώνης, σας πληροφορούμε τα εξής: 

Μετά τις θεσμικές παρεμβάσεις στην τοπική αυτοδιοίκηση και στην οργάνωση των Περιφερειών και των φορέων του δημόσιου τομέα, η οργάνωση του κεντρικού κράτους αποτελεί άμεση προτεραιότητα. 

Η θεσμική παρέμβαση στην οργανωτική δομή της κεντρικής διοίκησης γίνεται με τους οργανισμούς των υπουργείων. Το σχετικό νομοθετικό πλαίσιο θεσπίστηκε με το άρθρο 20 του ν. 2503/97. 

Στρατηγικός στόχος της αναδιοργάνωσης είναι τα υπουργεία να οργανωθούν ως χώρος παραγωγής, εφαρμογής και αξιολόγησης πολιτικών. 

Στο πλαίσιο κατάρτισης των νέων οργανισμών των υπουργείων έχει σταλεί εγκύκλιος και έχουν ενημερωθεί οι εμπλεκόμενοι υπάλληλοι σχετικά με τις ρυθμίσεις του νέου νομοθετικού πλαισίου. 

Για την επίσπευση των διαδικασιών κατάρτισης των οργανισμών πραγματοποιήθηκε στο υπουργείο μας σειρά συναντήσεων με τις πολιτικές ηγεσίες των περισσοτέρων υπουργείων. 

'Οσον αφορά στην πρόσληψη ειδικού επιστημονικού προσωπικού στα υπουργεία είναι μια διαδικασία, η οποία θα διευκολυνθεί με τη θέση σε ισχύ των νέων οργανισμών. 

Σχετικά με τη βελτίωση της ποιότητας των προσφερομένων υπηρεσιών στους πολίτες, είναι γνωστή η ευαισθησία μας, η οποία έχει εκφραστεί με το πρόγραμμα "Ποιότητα για τον πολίτη", το οποίο εφαρμόζει συστηματικά το υπουργείο μας. 

Η Υπουργός 

Β. ΠΑΠΑΝΔΡΕΟΥ" 

8. Στην με αριθμό 6819/12-2-98 ερώτηση δόθηκε με το υπ'αριθμ. 4859/4-3-99 έγγραφο από την Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης με αριθμό 6819/12-2-99, που κατέθεσε στη Βουλή ο Βουλευτής κ. Π. Κουναλάκης, με την οποία ρωτά γιατί δεν περιλαμβάνονται στις ρυθμίσεις της παρ. 1 του άρθρου 48 του ν. 1597/1986, που αφορούν τους μουσικούς Κρατικών Ορχηστρών και το εκπαιδευτικό προσωπικό του Κρατικού Ωδείου Θεσσαλονίκης, το σύνολο των μουσικών που διορίζονται με τα ίδια τυπικά προσόντα στο Δημόσιο, τους ΟΤΑ και λοιπά Ν.Π.Δ.Δ., σας πληροφορούμε τα εξής: 

Με την ειδική διάταξη της παρ. 1 του άρθρου 48 του ν. 1597/1986 τα πτυχία ή διπλώματα μουσικών εκπαιδευτηρίων της ημεδαπής αναγνωρισμένων από το Κράτος ή ανωτέρων σχολών της αλλοδαπής, που κατέχουν οι μουσικοί της Κρατικής Ορχήστρας Αθηνών και της Κρατικής Ορχήστρας Θεσ/νίκης, καθώς και το εκπαιδευτικό προσωπικό του Ωδείου Θεσσαλονίκης, θεωρήθηκαν ισοδύναμα με τίτλους σπουδών ανώτερης σχολής της ημεδαπής τριετούς φοιτήσεως. 

Η αρμοδιότητα για ρυθμίσεις ισονομιών τίτλων σπουδών δεν ανήκει στην Υπηρεσία μας, αλλά στο Υπουργείο Εθνικής Παιδείας και Θρησκευμάτων. 

Πάντως, όλοι οι μουσικοί του Δημοσίου, των ΟΤΑ και των Ν.Π.Δ.Δ. μπορούν να έχουν την ίδια υπηρεσιακή εξέλιξη με τους συναδέλφους τους των Κρατικών Ορχηστρών Αθηνών & Θεσ/νίκης και του εκπαιδευτικού προσωπικού του Ωδείου Θεσ/νίκης, εφόσον ζητήσουν και λάβουν ισοτιμία του τίτλου σπουδών τους από το αρμόδιο όργανο, που είναι το Ινστιτούτο Τεχνολογικής Εκπαίδευσης (Ι.Τ.Ε.). 

Η Υπουργός 

Β. ΠΑΠΑΝΔΡΕΟΥ" 

9. Στην με αριθμό 6683/9-2-99 ερώτηση δόθηκε με το υπ'αριθμ. 513/5-3-99 έγγραφο από τον Υπουργό Περιβάλλοντος, Χωροταξίας και Δημοσίων Εργων η ακόλουθη απάντηση: 

"Σε απάντηση της ερώτησης 6683/9-2-99 που κατέθεσε στη Βουλή η Βουλευτής κ. Στ. Αλφιέρη για την ρύπανση του καναλιού που βρίσκεται στον Περιβάλλοντα χώρο του Σταδίου Ειρήνης & Φιλίας, παρακαλούμε να πληροφορήσετε την κυρία Βουλευτή, σύμφωνα με τα στοιχεία της Δ/νσης Κατασκευής Εργων του ΥΠΕΧΩΔΕ τα εξής: 

Η αρμόδια Υπηρεσία του ΥΠΕΧΩΔΕ, με την εργολαβία ΚΟ12/96 "Νέα ελεύθερη λεωφόρος με μετατόπιση γραμμών ΗΣΑΠ από Ν. Φάληρο μέχρι Ακτή Κονδύλη", έχει αναλάβει την κατασκευή αγωγού αποχέτευσης ομβρίων κατά μήκος της ανακατασκευασμένης οδού Ομηρίδου Σκυλίτση, με αποδέκτη το κανάλι Σ.Ε.Φ. και σε αντικατάσταση υφισταμένου δικτύου. Ο πιο πάνω αγωγός αποτελεί αποδέκτη των ομβρίων υδάτων του καταστρώματος της οδού Ομηρίδου Σκυλίτση και οπωσδήποτε δεν είναι αποδέκτης λυμμάτων πολυκατοικιών, αφού η περιοχή αναμορφώνεται και τοποθετείται όπου απαιτείται νέο δίκτυο απορροής ακαθάρτων λυμμάτων, που τα οδηγεί σε ήδη υφισταμένους αποδέκτες. 

Η περιοχή Ν. Φαλήρου και Σταδίου Καραϊσκάκη, διαθέτει ήδη δίκτυο απορροής ομβρίων, με αποδέκτη το κανάλι που περιβάλλει το Στάδιο Ειρήνης και Φιλίας κατασκευασμένο από την ΕΥΔΑΠ και το οποίο δεν πρόκειται να θιγεί από το υπό εκτέλεση έργο. 

'Ολα τα ανωτέρω προαναφερόμενα αποτελούν τμήματα της μελέτης, βάσει της οποίας δημοπρατήθηκε το έργο και έχουν γίνει αποδεκτά από την ΕΥΔΑΠ, εφόσον με το υπό κατασκευή έργο η λεκάνη απορροής των ομβρίων που αποχετεύεται σήμερα προς το Σ.Ε.Φ., είναι η ίδια που θα αποχετεύεται και στο μέλλον, πλην όμως βελτιώνονται οι συνθήκες απορροής με νέο δίκτυο. 

Ο Υπουργός 

Κ. ΛΑΛΙΩΤΗΣ" 

10. Στην με αριθμό 6688/10-2-99 ερώτηση δόθηκε με το υπ'αριθμ. 514/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6688/10-2-99 που κατέθεσε στη Βουλή ο Βουλευτής κ. Αθ. Χειμάρας για την μελέτη βελτίωσης της Ε.Ο. Λαμίας Καρπενησίου στο τμήμα Λαμίας - Μακρακώμης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών 'Εργων Οδοποιϊας, τα εξής: 

Η καθυστέρηση της ανάθεσης μελετών που έχουν ήδη προκηρυχθεί όπως η "Μελέτη βελτίωσης της Ε.Ο. Λαμίας - Καρπενησίου στο τμήμα Λαμία - Μακρακώμη" α.μ. 9871804- ΣΑΜ 071/2 οφείλεται στο γεγονός ότι στην παρούσα φάση το ΥΠΕΧΩΔΕ βρίσκεται σε διαπραγμάτευση με το ΥΠΕΘΟ για να προσδιοριστεί το διαθέσιμο ποσό των πιστώσεων για μελέτες χρηματοδούμενες από το Π.Δ.Ε., προκειμένου να ολοκληρωθούν οι διαδικασίες ανάθεσης των μελετών αυτών. 

Ο Υπουργός 

Κ. ΛΑΛΙΩΤΗΣ" 

11. Στην με αριθμό 6679/9-2-99 ερώτηση δόθηκε με το υπ' αριθμ. 511/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6679/9-2-99 που κατέθεσε στη Βουλή, ο Βουλευτής κ. Θεοφάνης Δημοσχάκης για το επαρχιακό οδικό δίκτυο του Νομού 'Εβρου, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Διεύθυνσης Συντήρησης Οδικών 'Εργων (Δ3), ότι η βελτίωση του επαρχιακού δικτύου είναι αρμοδιότητας της Νομαρχιακής Αυτοδιοίκησης 'Εβρου και κατ' επέκταση του Υπουργείου Εσωτερικών, Δημόσιας Διοίκησης και Αποκέντρωσης το οποίο είναι συναποδέκτης της ερώτησης. 

Προκειμένου το ΥΠΕΧΩΔΕ να συμβάλει στην εκτέλεση επειγουσών εργασιών στο υπ' όψη επαρχιακό οδικό δίκτυο προωθεί προς υπογραφή πίστωση 20.000.000 ως επιχορήγηση της Νομαρχιακής Αυτοδιοίκησης 'Εβρου για οδικά έργα. 

Ο Υπουργός 

ΚΩΣΤΑΣ ΛΑΛΙΩΤΗΣ" 

12. Στην με αριθμό 6701/10-2-99 ερώτηση δόθηκε με το υπ' αριθμ. 517/5-3-99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6701/10-2-98 που κατέθεσαν στη Βουλή οι Βουλευτές κύριοι Ορέστης Κολοζώφ και Μήτσος Κωστόπουλος για τη δημιουργία Ολυμπιακού Χωριού εν' όψει της Ολυμπιάδας του 2004, παρακαλούμε να πληροφορήσετε τους κυρίους Βουλευτές τα εξής: 

Η οριστική χωροθέτηση των εγκαταστάσεων του Ολυμπιακού Χωριού περιλαμβάνει διευρυμένη έκταση της αρχικής περιοχής που προβλεπόταν από το Φάκελο Υποψηφιότητας. Με τον τρόπο αυτό επιτυγχάνεται χαμηλότερη πυκνότητα δόμησης και παράλληλα εξασφαλίζεται η προστασία της δασικής περιοχής, αφού όχι μόνο ουδεμία εγκατάσταση προβλέπεται να δημιουργηθεί εντός της περιοχής αυτής, αλλά η τελευταία θα αναδειχθεί αποτελώντας ένα πάρκο αναψυχής υπερτοπικής σημασίας μεταξύ του Ολυμπιακού Χωριού και του οικισμού των Θρακομακεδόνων. 

Τόσο για το Ολυμπιακό Χωριό όσο και για τα υπόλοιπα Ολυμπιακά έργα, η ευαισθησία για το περιβάλλον είναι δεδομένη. Κάθε προβλεπόμενη για τους Ολυμπιακούς Αγώνες του 2004 νέα εγκατάσταση, θα υποστηριχθεί με πλήρη Μελέτη Περιβαλλοντικών Επιπτώσεων. Η ένταξη των εγκαταστάσεων τόσο στο φυσικό όσο και στο αστικό περιβάλλον αποτελεί βασική παράμετρο του σχεδιασμού. 

Τέλος, πρόθεση της Διυπουργικής Επιτροπής αλλά και οι σχετικές εντολές που έχουν δοθεί στην Α.Ε 2004 είναι να κινηθεί άμεσα και παράλληλα με τις λοιπές ενέργειες (απόκτηση γης, διαγωνισμός για την επιλογή αναδόχων κτλ) διαδικασία για την υποβολή προτάσεων που θα δίνουν λύση στο θέμα του αρχιτεκτονικού χαρακτήρα του Ολυμπιακού Χωριού. Το θέμα αυτό θεωρείται σημαντικό αφού το Ολυμπιακό Χωριό αποτελεί ένα μνημείο εποχής. 

Ο Υφυπουργός 

ΧΡΗΣΤΟΣ ΒΕΡΕΛΗΣ" 

13. Στην με αριθμό 6708/10-2-99 ερώτηση δόθηκε με το υπ' αριθμ. 518/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6708/10-2-99 που κατέθεσε στη Βουλή ο Βουλευτής κ. Γιάννης Κουράκης για τον οδικό άξονα Ηρακλείου - Βιάννου - Ιεράπετρας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Περιφέρειας Κρήτης ότι στα πλαίσια του ΠΕΠ Κρήτης χρηματοδοτείται: 

α) Η κατασκευή κατά τμήματα του οδικού άξονα ΗΡΑΚΛΕΙΟ - ΒΙΑΝΝΟΣ με συνολικό ποσό μέχρι σήμερα 3 δισ. δρχ. (τμήματα από Λ. Ικάρου μέχρι ΒΙ.ΠΕ - Καλλιθέα και Μάρθα - Βιάννος). 

β) Η εκπόνηση της μελέτης από 'Αγιο Σώζοντα μέχρι Μάρθα η οποία βρίσκεται σε στάδιο ολοκλήρωσης. 

Μετά την ολοκλήρωση της προαναφερομένης μελέτης και τις απαραίτητες εγκρίσεις αρμοδίως προβλέπεται η χρηματοδότηση των απαιτούμενων έργων από τις πιστώσεις του Γ"ΚΠΣ, δεδομένου ότι ο υπόψη άξονας είναι βασικός εγκάρσιος οδικός άξονας του Νομού Ηρακλείου και εμπίπτει στις βασικές προτεραιότητες της Περιφέρειας για έργα υποδομών μεταφορών. 

Ο Υπουργός 

ΚΩΣΤΑΣ ΛΑΛΙΩΤΗΣ" 

14. Στην με αριθμό 6644/9-2-99 ερώτηση δόθηκε με το υπ' αριθμ. 505/5-3-99 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6644/9-2-99 που κατέθεσε στη Βουλή, ο Βουλευτής κ. Πέτρος Τατούλης σχετικά με την αντιπλημμυρική προστασία στη επαρχία Κυνουρίας, παρακαλούμε να πληροφορήσετε τον κύριο Βουλευτή σε θέματα αρμοδιότητάς μας και σύμφωνα με τα στοιχεία της Δ/νσης Εγγειοβελτιωτικών 'Εργων του ΥΠΕΧΩΔΕ τα εξής: 

Στο εγκεκριμένο πρόγραμμα του ΥΠΕΧΩΔΕ/ΓΓΔΕ, τομέας Εγγειοβελτιωτικών 'Εργων στη ΣΑΕ 072/1 περιλαμβάνεται το έργο με αρ. 9572135 "Αντιπλημμυρική προστασία κ. Δολιανών, Τυρού - Σαπουνακαίικων, Τημενίου, Λάδωνα και αντιπλημμυρικά ποταμών και χειμάρρων Λακωνίας" προϋπ. 500 εκ. δρχ. Από το έργο αυτό έχουν διατεθεί με αποφάσεις Υπουργού ΠΕ.ΧΩ.Δ.Ε. για την επαρχία Κυνουρίας πιστώσεις συνολικού ύψους 400 εκ. δρχ. περίπου. Οι πιστώσεις του πιο πάνω έργου έχουν εξαντληθεί. 

Συμπληρωματικά σας γνωρίζουμε ότι μετά τις πυρκαγιές του καλοκαιριού και τη σύσκεψη που πραγματοποιήθηκε μεταξύ αρμοδίων Υπουργών αποφασίστηκε η έκτακτη χρηματοδότηση επειγόντων αντιπλημμυρικών 'Εργων στις πυρόπληκτες περιοχές. Για το Ν. Αρκαδίας συνολικά προτάθηκε να διατεθεί ποσό 200 εκ. δρχ. και αναμένεται η ένταξη της πρότασης του ΥΠΕΧΩΔΕ σε πρόγραμμα Δημοσίων Επενδύσεων από το ΥΠΕΘΟ. 

Ο Υπουργός 

ΚΩΣΤΑΣ ΛΑΛΙΩΤΗΣ" 

15. Στην με αριθμό 6671/9-2-99 ερώτηση δόθηκε με το υπ' αριθμ. 509/5-3-99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6671/9-2-99 που κατέθεσε στη Βουλή ο Βουλευτής κ. Λεωνίδας Κουρής, για το Φράγμα Μαραθώνα, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΑΠ τα εξής: 

1. Το φράγμα της Λίμνης Μαραθώνα έχει κατασκευασθεί εξ' ολοκλήρου από σκυρόδεμα. Αποτελείται από ένα ισχυρό τείχος σκυροδέματος με πλάτος 48 μ. στη βάση και 4,5 μ. στη στέψη. Το ύψος του είναι 54 μ. και το μήκος στη στέψη 285 μ. Ο συνολικός όγκος του σκυροδέματος και της επένδυσης από πεντελικό μάρμαρο φθάνει τα 180.000 τ.μ. 

Τα τεχνικά στοιχεία του φράγματος δείχνουν ότι το έργο αν και κατασκευάσθηκε τη δεκαετία του 1920 (Οκτώβριος 1926 - Οκτώβριος 1929) αποτελεί μια διαχρονική ανθεκτική κατασκευή. Συγχρόνως αποτελεί ένα ιστορικό μνημείο δεδομένου ότι είναι το μοναδικό φράγμα στον κόσμο που έχει επένδυση από πεντελικό μάρμαρο. 

Για τους λόγους αυτούς η ΕΥΔΑΠ είναι ιδιαίτερα ευαίσθητη σε ό,τι αφορά την ασφάλεια του φράγματος. 'Εχει τοποθετήσει σε καίριες διασταυρώσεις στις γύρω περιοχές απαγορευτικές πινακίδες σε ό,τι αφορά το βάρος και το μήκος των διερχόμενων οχημάτων καθώς και το είδος των μεταφερόμενων υλών προκειμένου να εξασφαλιστεί αφ' ενός η ευστάθεια του φράγματος και αφ' ετέρου η ποιότητα του νερού. Πιο συγκεκριμένα με την υπ. Αριθμ. 4641/91 απόφαση της Δ/νσης Τροχαίας Αττικής, απαγορεύεται η διέλευση φορτηγών αυτοκινήτων στη γέφυρα (στέψη) του φράγματος της Λίμνης Μαραθώνα των παρακάτω οχημάτων: 

- Οχήματα συνολικού βάρους που υπερβαίνουν τους 30 τον. (1-23) 

- Οχήματα ή συνδυασμούς οχημάτων μήκους μεγαλύτερου των 12 μ. 

- Οχήματα φέροντα εκρηκτικές ή εύφλεκτες ύλες (Ρ-45) 

- Οχήματα φέροντα ύλες οι οποίες είναι δυνατόν να προκαλέσουν μόλυνση των υδάτων (Ρ-46). 

Η διασφάλιση όλων των ανωτέρω γίνεται από τους φύλακες της ΕΥΔΑΠ που παραμένουν στις εισόδους του φράγματος καθ' όλο το 24ώρο ενώ σε αυτήν την προσπάθεια συμβάλλουν πάρα πολύ και τα αστυνομικά όργανα που αποστέλλει η Τροχαία Κηφισιάς. 

Στην ομαλότερη ροή της κυκλοφορίας συμβάλλουν οι αυτόματοι σηματοδότες κυκλοφοριακής ρύθμισης που έχουν τοποθετηθεί τα τελευταία χρόνια. Σαν επιστέγασμα όλων των παραπάνω ενεργειών γίνονται όλοι οι απαραίτητοι τοπογραφικοί έλεγχοι για υψομετρικές και οριζοντιογραφικές μετακινήσεις της στέψης του φράγματος. Κανένα ανησυχητικό στοιχείο δεν προκύπτει μέχρι σήμερα. 

Επίσης η ΕΥΔΑΠ ετοιμάζει για λόγους στατιστικούς την εγκατάσταση ενός μετρητικού συστήματος για τις μετακινήσεις των οχημάτων. 

Ο Υφυπουργός 

ΧΡ. ΒΕΡΕΛΗΣ" 

16. Στην με αριθμό 6663/9-2-99 ερώτηση δόθηκε με το υπ' αριθμ. 508/5-3-99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6663/9-2-99 που κατέθεσε στη Βουλή η Βουλευτής κ. Στέλλα Αλφιέρη, σχετικά με την κατασκευή σωληνωτού αγωγού, για τη μεταφορά νερού από τον Μόρνο στην κοίτη του Σαρανταποτάμου, μεταξύ Κιθαιρώνα και Πάρνηθας, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΑΠ τα εξής: 

Η κατασκευή του αγωγού Φ200Ο κατάντη της σήραγγας Κιθαιρώνα με σκοπό την αύξηση της παροχετευτικότητας του υδραγωγείου του Μόρνου, κρίνεται απολύτως αναγκαία για την εξασφάλιση της ομαλής υδροδότησης του Λεκανοπεδίου της Αττικής. 

Η μελέτη του έργου έγινε μετά την ολοκλήρωση της σχετικής περιβαλλοντικής μελέτης, η οποία ήταν υποχρεωτική βάσει της κείμενης ελληνικής και κοινοτικής Νομοθεσίας. Η περιβαντολλογική μελέτη ήταν απαραίτητη για την συγχρηματοδότηση του έργου από το Ταμείο Συνοχής. 

Στην προαναφερθείσα μελέτη προβλέπεται η πλήρης αποκατάσταση του περιβάλλοντος χώρου μετά την αποπεράτωση του έργου. 

Σημειώνεται ότι η πρόταση για την κατασκευή του συγκεκριμένου έργου έχει εγκριθεί απ' όλους τους συναρμόδιους φορείς όπως το Υπουργείο Πολιτισμού, το Υπουργείο Γεωργίας, τα Δασαρχεία, τα Νομαρχιακά Συμβούλια, και Οργανισμό Αθήνας. 

Επίσης έχουν εκδοθεί οι περιβαλλοντικοί όροι με την υπ'αριθμ. 84214/13-3-97 κοινή Υπουργική Απόφαση. Τέλος το έργο έχει εγκριθεί και από το Ταμείο Συνοχής της Ευρωπαϊκής 'Ενωσης μετά από λεπτομερή τεχνικό και περιβαλλοντικό έλεγχο. 

Σε ό,τι αφορά την πρόταση διέλευσης του αγωγού μέσω σήραγγας, αυτή αποτελούσε μια εναλλακτική λύση μη δεσμευτική, η οποία δεν υιοθετήθηκε από τους εμπλεκόμενους φορείς λαμβάνοντας υπόψη τα κριτήρια κόστους και επίδρασης στο περιβάλλον. 

Ο Υφυπουργός 

ΧΡ. ΒΕΡΕΛΗΣ" 

17. Στην με αριθμό 6641/9-2-99 ερώτηση δόθηκε με το υπ' αριθμ. 503/5-3-99 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 6641/9-2-99 που κατέθεσε στη Βουλή ο Βουλευτής κ. Γιώργος Καρατζαφέρης, σχετικά με το Φράγμα Μαραθώνα και Ασφαλτόστρωση της οδού Σταμάτας - Μαραθώνα, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΥΔΑΠ τα εξής: 

1. Το φράγμα της Λίμνης Μαραθώνα έχει κατασκευασθεί εξ' ολοκλήρου από σκυρόδεμα. Αποτελείται από ένα ισχυρό τείχος σκυροδέματος με πλάτος 48 μ. στη βάση και 4,5 μ. στη στέψη. Το ύψος του είναι 54 μ. και το μήκος στη στέψη 285 μ. Ο συνολικός όγκος του σκυροδέματος και της επένδυσης από πεντελικό μάρμαρο φθάνει τα 180.000 τ.μ. 

Τα τεχνικά στοιχεία του φράγματος δείχνουν ότι το έργο αν και κατασκευάσθηκε τη δεκαετία του 1920 (Οκτώβριος 1929 - Οκτώβριος 1929) αποτελεί μια διαχρονική ανθεκτική κατασκευή. Συγχρόνως αποτελεί ένα ιστορικό μνημείο δεδομένου ότι είναι το μοναδικό φράγμα στον κόσμο που έχει επένδυση από πεντελικό μάρμαρο. 

Για τους λόγους αυτούς η ΕΥΔΑΠ είναι ιδιαίτερα ευαίσθητη σε ότι αφορά την ασφάλεια του φράγματος. 'Εχει τοποθετήσει σε καίριες διασταυρώσεις στις γύρω περιοχές απαγορευτικές πινακίδες σε ότι αφορά το βάρος και το μήκος των διερχόμενων οχημάτων καθώς και το είδος των μεταφερόμενων υλών προκειμένου να εξασφαλίσει αφ' ενός η ευστάθεια του φράγματος και αφ' ετέρου η ποιότητα του νερού. Πιο συγκεκριμένα με την υπ' Αριθμ. 4641/91 απόφαση της Δ/νσης Τροχαίας Αττικής, απαγορεύεται η διέλευση φορτηγών αυτοκινήτων στη γέφυρα (στέψη) του φράγματος της Λίμνης Μαραθώνα των παρακάτω οχημάτων: 

- Οχήματα συνολικού βάρους που υπερβαίνουν τους 30 τον. (1-23) 

- Οχήματα ή συνδυασμός οχημάτων μήκους μεγαλύτερου των 12 μ. 

- Οχήματα φέροντα εκρηκτικές ή εύφλεκτες ύλες (Ρ-45) 

- Οχήματα φέροντα ύλες οι οποίες είναι δυνατόν να προκαλέσουν μόλυνση των υδάτων (Ρ-46). 

Η διασφάλιση όλων των ανωτέρω γίνεται από τους φύλακες της ΕΥΔΑΠ που παραμένουν στις εισόδους του φράγματος καθ' όλο το 24ώρο ενώ σε αυτήν την προσπάθεια συμβάλλουν πάρα πολύ και τα αστυνομικά όργανα που αποστέλλει η Τροχαία Κηφισιάς. 

Στην ομαλότερη ροή της κυκλοφορίας συμβάλλουν οι αυτόματοι σηματοδότες κυκλοφοριακής ρύθμισης που έχουν τοποθετηθεί τα τελευταία χρόνια. Σαν επιστέγασμα όλων των παραπάνω ενεργειών γίνονται όλοι οι απαραίτητοι τοπογραφικοί έλεγχοι για υψομετρικές και οριζοντιογραφικές μετακινήσεις της στέψης του φράγματος. Κανένα ανησυχητικό στοιχείο δεν προκύπτει μέχρι σήμερα. 

Επίσης η ΕΥΔΑΠ ετοιμάζει για λόγους στατιστικούς την εγκατάσταση ενός μετρητικού συστήματος για τις μετακινήσεις των οχημάτων. 

2. 'Οσον αφορά την ασφαλτόστρωση του δρόμου Σταμάτας - Μαραθώνα σας πληροφορούμε ότι είναι αρμοδιότητας της Νομαρχιακής Αυτοδιοίκησης Ανατολικής Αττικής και άρα αρμόδιο να απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης προς το οποίο κοινοποιείται η Ερώτηση. 

Ο Υφυπουργός 

ΧΡ. ΒΕΡΕΛΗΣ"). 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κάρολος Παπούλιας ζητεί ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

'Εχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 6 Μαϊου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 

1. Η με αριθμό 965/29-4-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοδώρου Στάθη, προς τον Υπουργό Εθνικής Παιδείας και Θρησκευμάτων, σχετικά με την εφαρμογή ενιαίας διαδικασίας προκήρυξης και πρόσληψης του έκτακτου εκπαιδευτικού προσωπικού των Τεχνολογικών Εκπαιδευτικών Ιδρυμάτων (Τ.Ε.Ι.). 

2. Η με αριθμό 972/3-5-99 επίκαιρη ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τους Υπουργούς Εθνικής Οικονομίας, Οικονομικών, σχετικά με τις προθέσεις του Υπουργείου για τη λήψη μέτρων προστασίας των πολιτών, από τις διαφημιστικές καμπάνιες των τραπεζών για τη χορήγηση δανείων κλπ. 

3. Η με αριθμό 981/3-5-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Εθνικής 'Αμυνας, σχετικά με την αποστολή Ελληνικών στρατιωτικών δυνάμεων στην Αλβανία και τα Σκόπια κλπ. 

4. Η με αριθμό 968/29-4-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επιβάρυνση της παραλίας του Σαρωνικού, από έργα και παρεμβάσεις, εν όψει των Ολυμπιακών Αγώνων του 2004. 

5. Η με αριθμό 974/3-5-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις επιπτώσεις από την εκτροπή του Αχελώου στην περιοχή της Μεσοχώρας κλπ. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν. Βουλής) 

1. Η με αριθμό 969/30-4-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Αδαμόπουλου προς τους Υπουργούς Ανάπτυξης, Εσωτερικών, Δημόσιας Διοίκησης και Αποκέντρωσης, σχετικά εμ την οικονομική ενίσχυση των δήμων και κοινοτήτων, για την εξόφληση οφειλών, προς τη Δημόσια Επιχείρηση Ηλεκτρισμού (Δ.Ε.Η.) 

2. Η με αριθμό 966/29-4-99 επίκαιρη ερώτηση του Βουλευτή της Νέας Δημοκρατίας κ. Ακήφογλου Μπηρόλ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα προβλήματα που αντιμετωπίζουν οι μειονοτικοί πολίτες του Νομού Ξάνθης κατά τη διαδικασία αγοράς ακινήτων. 

3. Η με αριθμό 980/3-5-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αποστόλου Τασούλα προς τον Υπουργό Υγείας και Πρόνοιας, σχετικά με τη μείωση των κονδυλίων για τις εφημερίες των Κέντρων Υγείας και Νοσοκομείων Γ' Ζώνης για το 1999. 

4. Η με αριθμό 977/3-5-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Γεωργίας, σχετικά με την επαναλειτουργία των εργαστηρίων γάλακτος κλπ. 

5. Η με αριθμό 975/3-5-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με την αναβάθμιση του τηλεπικοινωνιακού συστήματος της περιοχής του Δυτικού Τομέα του Νομού Θεσσαλονίκης. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμεθα στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Θα συζητηθεί η δεύτερη με αριθμό 971/30-4-99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Υγείας και Πρόνοιας, σχετικά με την καθυστέρηση οργάνωσης και στελέχωσης του Εθνικού Οργανισμού Φαρμάκων (Ε.Ο.Φ.), ώστε να είναι σε θέση να υποστηρίξει την έγκριση προϊόντων των ελληνικών φαρμακοβιομηχανιών σε κοινοτικό επίπεδο κλπ. 

Η επίκαιρη ερώτηση του κ. Σιούφα εν περιλήψει έχει ως εξής: 

"Στην υπ' αριθμ. Υ6α/3221/95 υπουργική απόφαση περιγράφεται η διαδικασία της Αμοιβαίας Αναγνώρισης (ΔAA) της άδειας κυκλοφορίας φαρμακευτικού προϊόντος που έχει εκδοθεί σε κράτος-μέλος της Ευρωπαϊκής 'Ενωσης, προκειμένου να επιτευχθεί η αναγνώριση της άδειας αυτής από άλλα κράτη-μέλη μεταξύ των οποίων και η χώρα μας. 

Της ρύθμισης αυτής φυσικό ήταν να κάνουν χρήση και οι κάτοχοι ελληνικών αδειών κυκλοφορίας με συνέπεια πολλά οφέλη για τη διείσδυση ελληνικών φαρμακευτικών προϊόντων στα μέλη-κράτη της Ευρωπαϊκής 'Ενωσης. Εμπόδιο, όμως, για τη διείσδυση αυτή αποτελεί η μη ετοιμότητα ακόμα και σήμερα του ΕΟΦ που δεν φροντίζει, όπως υποχρεούται να ικανοποιήσει τις απαιτήσεις για αμοιβαία αναγνώριση των ελληνικών φαρμάκων. 

Κατόπιν των ανωτέρω καλείστε να ενημερώσετε την Εθνική Αντιπροσωπεία γιατί ο ΕΟΦ δεν οργανώθηκε και στελεχώθηκε ώστε: 

1. Να αντεπεξέρχεται στις εθνικές εγκρίσεις με ανάλογη ταχύτητα αυτής των ΑΑ. 

2. Να είναι σε θέση να υποστηρίξει την έγκριση προϊόντων της ελληνικής φαρμακοβιομηχανίας σε κοινοτικό επίπεδο για να μην υπάρχει διακριτική μεταχείριση σε βάρος των ελληνικών φαρμακοβιομηχανιών και 

3. Με ποιο τρόπο θα εξαλειφθούν οι συνθήκες άνισου ανταγωνισμού για τις ελληνικές φαρμακευτικές εταιρείες". 

Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, θέλω εξ αρχής να σημειώσω απαντώντας στην ερώτηση του συναδέλφου ότι, η σημερινή ηγεσία του Υπουργείου, αλλά και οι υπηρεσίες μας ασχολούνται για πρώτη φορά με αυτό το θέμα. Διότι δεν έχει τεθεί από τους ενδιαφερόμενους, τουλάχιστον αυτούς στους οποίους αναφέρεται ο κ. Σιούφας, που υποθέτω δεν θα είναι πολλοί, αλλά ασφαλώς θα έχουν προβλήματα αν έχουν φαρμακευτικά προϊόντα που ενδιαφέρονται να αναγνωριστούν αμοιβαία και να κυκλοφορήσουν και σε άλλες χώρες-μέλη της Ευρωπαϊκής 'Ενωσης. 

Ασχολείται, λοιπόν, για πρώτη φορά το Υπουργείο και ζήτησε ενημέρωση από τον ΕΟΦ επ' ευκαιρία της ερώτησής σας. 

Πράγματι, από την 1.1.98 υποχρεωτικά, αν μία φαρμακευτική βιομηχανία επιθυμεί να κυκλοφορήσει ένα φαρμακευτικό προϊόν σε περισσότερα από ένα κράτη-μέλη της Ευρωπαϊκής 'Ενωσης, πρέπει να ακολουθήσει τη διαδικασία της Αμοιβαίας Αναγνώρισης. Αυτή η διαδικασία προαιρετικά εφαρμοζόταν από το 1995 και ορίζει ένα πολύ συγκεκριμένο και σύντομο χρόνο περαίωσης ενενήντα ημερών. Το δε κράτος που δίνει ως πρώτο την άδεια κυκλοφορίας ενός φαρμάκου, ονομάζεται Κράτος Αναφοράς. 

Η διαδικασία αυτή απ' ότι φαίνεται από την ενημέρωση που έχουμε, είναι μία διαδικασία που δεν είναι καθόλου τυπική. Είναι μία πολύ ουσιαστική διαδικασία και μάλιστα θα έλεγα δύσκολη, τουλάχιστον για τα ελληνικά δεδομένα και για τα δεδομένα πολλών από τις χώρες της Ευρωπαϊκής 'Ενωσης, αφού πέντε μόνο από αυτές, από το 1995 που εφαρμοζόταν προαιρετικά αυτή η οδηγία, έχουν γίνει Κράτη Αναφοράς. 

Η Ελλάδα, έχει τα προβλήματα και των υπηρεσιών που πρόκειται να εφαρμόσουν αυτήν τη διαδικασία, αλλά και της οργάνωσης των εταιρειών που ενδιαφέρονται να κάνουν την αμοιβαία αναγνώριση κάποιου προϊόντος. Και ο ΕΟΦ που είναι η αρμόδια ελληνική υπηρεσία για να κάνει αυτή τη δουλειά, έχει όλα τα προβλήματα που έχει η ελληνική Δημόσια Διοίκηση και έχει επιπλέον και τα προβλήματα του νομικού προσώπου δημοσίου δικαίου, το οποίο δεν έχει δυνατότητες ευελιξίας, ώστε να μπορεί δηλαδή να προσλαμβάνει ειδικούς επιστήμονες, ταχύτερα και όχι με τη γνωστή διαδικασία, ή να μπορεί να αναθέτει σε ιδιώτες επιστήμονες εκτός, αλλά με δαπάνη που να είναι τέτοια ώστε να θέλει ο άλλος να αναλάβει ένα τέτοιο αντικείμενο. 

Δεν έχει αυτές τις δυνατότητες. Και παρά το γεγονός ότι προσπαθεί και έχει προοδεύσει η μηχανοργάνωσή του, δεν μπορεί να κάνει ακόμη αυτήn τη δουλειά. Αλλά και οι εταιρείες δεν είναι έτοιμες. Συνήθως και για τις εθνικές και για τις αμοιβαίες αυτές αναγνωρίσεις δεν έχουν έτοιμους τους φακέλους οι οποίοι φάκελοι γι' αυτό το λόγο πρέπει να είναι απολύτως ενημερωμένοι και μάλιστα να έχουν λάβει υπόψη τις πιo πρόσφατες επιστημονικές και τεχνικές προόδους και να έχουν συμπεριλάβει κάθε μεταβολή η οποία απαιτείται τόσο στην παραγωγή όσο και στον έλεγχο των φαρμακευτικών προϊόντων. 

Θέλω να πω με αυτό ότι έχει δίκαιο όποιος διαμαρτύρεται και έχετε και εσείς -και σας ευχαριστούμε- κάθε λόγο να ενδιαφέρεσθε να προωθηθεί η προσπάθεια και η προετοιμασία του ΕΟΦ, ώστε να μπορεί να ανταποκριθεί στην εφαρμογή αυτής της διαδικασίας, αλλά φαίνεται να είναι σε εμάς ακόμα δύσκολο, δύσκολο γενικότερα και στις άλλες χώρες, αφού μόνο πέντε μπορούν να το κάνουν όπως προανέφερα. 

ΠΡΟΕΔΡΕΥΩΝ (Παναγιώτης Σγουρίδης):Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε η εκ μέρους του κυρίου Υπουργού αναγνώριση της αδυναμίας κρατικού φορέα να ανταποκριθεί σε βασικές του υποχρεώσεις δεν απαλύνει των ευθυνών της Κυβέρνησης για τον τρόπο με τον οποίο λειτουργεί ο συγκεκριμένος χώρος. 

Τελειώνει αυτός ο αιώνας, υποτίθεται ότι θα έπρεπε από καιρό να έχουμε προετοιμασθεί και να συναγωνιζόμαστε, να είμαστε δηλαδή Ευρώπη σε όλους τους τομείς, και παρά το γεγονός ότι έχουμε αυτές τις ευκαιρίες δεν μπορούμε να το κάνουμε. 

Κύριε Υπουργέ, δεν θα είναι φαρμακερή η τοποθέτησή μου απέναντί σας, όχι γιατί λέγεσθε Φαρμάκης, αλλά γιατί κουβεντιάζουμε για ένα πολύ σημαντικό θέμα που είναι το φάρμακο. Και θα περίμενα από εσας τουλάχιστον ότι θα πάρετε τα μέτρα εκείνα για να ανταποκριθεί ο ΕΟΦ και οι ελληνικές βιομηχανίες που θέλουν στις σύγχρονες απαιτήσεις, όσες απέμειναν γιατί για πολλούς και διαφόρους λόγους και κύρια εξαιτίας πολιτικών που υπάρχουν ένα μετά το άλλο τα ελληνικά εργοστάσια κλείνουν και ή τα αγοράζουν ξένοι ή κλείνουν τελείως και αυτό ειναι πολύ σημαντική πληγή για την Ελλάδα. Δεν φτάνουν όμως τα προβλήματα αυτά τα οποία έχει από τη φύση του ο ΕΟΦ, κάνετε και εσείς ό,τι μπορείτε για να δυσκολέψετε ακόμη πιο παραπέρα τη λειτουργία του. 

Πριν από λίγες εβδομάδες περάσατε μια τροπολογία που κάνετε ακόμη πιο δύσκολη τη λειτουργία του ΕΟΦ και τα δεκατρία μέλη που είχε τα κάνατε εννιά για να βγάλετε από μέσα τους επικεφαλής των οργανώσεων του χώρου της ιατρικής, του φαρμάκου, των οδοντιάτρων, γιατί προφανώς σας ήταν ενοχλητικές οι ηγεσίες τους. 

Πληροφορούμαι ότι τώρα σχεδιάζετε το πιο πετυχημένο κομμάτι που έχετε στο Υπουργείο σας, την εταιρεία "ΦΑΡΜΕΤΡΙΚΑ", να την καταργήσετε και να τη συγχωνεύσετε με τον ΦΕΤ. Και δεν φτάνουν μόνο αυτά. Ζούμε και τα πειράματα τα οποία έχετε κάνει γενικότερα στο χώρο του φαρμάκου, που υποτίθεται ότι θα μείωναν τη φαρμακευτική δαπάνη και εκεί βλέπετε ότι πάλι δεν έχετε καταφέρει τίποτε. Παρά το γεγονός ότι αλλάξατε τιμές, απαλλάξατε από φόρους, απαλλάξατε απο πρόσθετες εισφορές που είχαν υπερ του ΕΟΦ, υπέρ συγκεκριμένων ασφαλιστικών ταμείων, παρά το γεγονός ότι καθιερώσατε τη λίστα, η υπόθεση σας ξεφεύγει από τα χέρια. 

Δεν αντιλαμβάνεσθε γιατί συμβαίνουν όλα αυτά που συμβαίνουν; Δεν αντιλαμβάνεσθε γιατί η πραγματικότητα στο χώρο του φαρμάκου δεν είναι εκείνη η οποία ταιριάζει για τον ελληνικό λαό και θα έπρεπε το όποιο πλεόνασμα θα προέκυπτε να προκύπτει, όχι με θυσίες των ίδιων των πολλών εκ των ασφαλισμένων που στερούνται τα φάρμακα, αλλά οι πειραματισμοί σας κινούνται ευρύτερα σε ολόκληρο το επίπεδο; Και δεν μπορώ να καταλάβω ποιος είναι αυτός ο κακός δαίμων ο οποίος επηρεάζει τόσο πολύ τα πράγματα απο την πλευρά της Κυβέρνησης στο χώρο του φαρμάκου για να γίνονται αυτοί οι πειραματισμοί σε βάρος της υγείας του ελληνικού λαού. Και τώρα οι ελληνικές επιχειρήσεις να μην μπορούν να ανταποκριθούν διότι δεν είναι έτοιμος ο ΕΟΦ σε αυτό το οποίο θα έπρεπε να είναι το πρώτο καθήκον της πολιτείας, όχι μόνο να δέχεται τις ξένες άδειες, αλλά να μπορούν και ελληνικά φάρμακα να κυκλοφορούν σε άλλες χώρες. 

ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ευφυώς και ως αίλουρος κινήθηκε ο κ. Σίουφας στην ομιλία του. Αφιέρωσε δύο δευτερόλεπτα στην αρχή της παρέμβασής του και δύο στο τέλος για να αναφερθεί στο θέμα. Και από εκεί και πέρα, προφανώς για εκμετάλλευση, αναφέρθηκε σε όλα τα άλλα, στη λίστα των φαρμάκων... 

ΠΡΟΕΔΡΕΥΩΝ (Παναγιώτης Σγουρίδης): Οι παρομοιώσεις σας πάντως είναι παροιμιώδεις. Φαρμάκης, φάρμακα, αίλουρος ο κ. Σίουφας. Παραδέχομαι την ευφυία και τα λογοπαίγνιά σας. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα προσπαθήσω δι'ολίγων να απαντήσω. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αφού μου είπε ότι δεν μπορεί να το κάνει το κράτος... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν είναι, πρώτον, κακό να αναλαμβάνει τις ευθύνες κάποιος, κύριε Σιούφα. Καθόλου κακό. 

ΔΗΜΗΤΡΙΟΣ ΣΙΟΥΦΑΣ: Αυτό σας τιμά. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεύτερον, εδήλωσα ότι θα πάρουμε μέτρα. Ετόνισα μάλιστα ότι το πρώτον ασχολούμαστε με αυτό το θέμα επ'ευκαιρία της ερώτησής σας. 

Θέλω επίσης να σημειώσω ή και να σας ρωτήσω ρητορικά: Το ότι κλείνουν τα φαρμακευτικά εργοστάσια της Ελλάδος ή το ότι αγοράζονται από ξένους είναι αποτέλεσμα αποφάσεων ή πολιτικών που δεν τους επιτρέπουν να συνεχίσουν; Αυτό είναι; Δεν συμβαίνει το ίδιο στη νέα οικονομική συγκυρία με όλες τις επιχειρήσεις και τις βιομηχανίες που συγχωνεύονται, εξαγοράζονται, δεν μπορούν να λειτουργήσουν, δεν αντέχουν στον ανταγωνισμό; Εννοώ των άλλων ελληνικών επιχειρήσεων; Δεν συμβαίνει το ίδιο; 

Τρίτον, όσοι ενδιαφέρονται να κάνουν αμοιβαία αναγνώριση των προϊόντων τους, εάν τα προϊόντα αντέχουν πράγματι στον ανταγωνισμό και μπορούν να μπουν στις ξένες αγορές... 

ΔΗΜΗΤΡΙΟΣ ΣΙΟΥΦΑΣ: Ποιοι είναι αυτοί; Εγώ διαπιστώνω ένα πρόβλημα. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Σιούφα. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν ξέρω ποιοι είναι. Εγώ δεν αναφέρθηκα σε ονόματα. Και εσείς καλώς δεν αναφερθήκατε. 

Οι "όποιοι" λοιπόν -εξαιτίας των καταγγελιών των οποίων ήλθε η επίκαιρη ερώτησή σας, γιατί αυτό λέτε στο σκεπτικό- έχουν τον τρόπο, εάν θεωρούν ότι τα προϊόντά τους μπορούν να αναγνωριστούν αμοιβαίως, να το κάνουν μέσω μιας από τις πέντες αυτές χώρες που μπορούν να είναι χώρες αναφοράς. 'Εχουν δικαίωμα να το κάνουν και να ξεπεράσουν -και δεν πειράζει αυτό-την αδυναμία την ελληνική. Το ότι δεν το κάνουν σημαίνει κατά τη γνώμη μας, ότι δεν είναι έτοιμοι, ότι ο φάκελός τους από άλλες χώρες αναφοράς δεν περνάει. Και ελπίζουν ότι έτσι όπως τελικά λειτουργούμε στην Ελλάδα, εάν μπορούσε ο ΕΟΦ και ήταν η Ελλάδα χώρα αναφοράς, θα μπορούσαν να περάσουν τον φάκελο ενός προϊόντος. Αυτό είναι ένα σχόλιο γενικότερο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Δύο, όμως, κουβέντες επιτρέπετε να πω, κύριε Πρόεδρε, για τα γενικότερα. 

Για την αλλαγή στην διοίκηση του ΕΟΦ. Η "μόδα" των εκπροσωπήσεων των συνδικαλιστών, έχει εισαχθεί από εμάς στα συλλογικά όργανα, κύριε Σιούφα, σε παλαιότερες εποχές, για να είμαι και σ'αυτό το θέμα ειλικρινής. Τώρα αναγνωρίζουμε εμείς εδώ ότι έχουμε κάνει κάποια λάθη. Τα υιοθετείτε εσείς αυτά τώρα και τα υπερασπίζεστε; Το πρώτο είναι αυτό. 

ΔΗΜΗΤΡΙΟΣ ΣΙΟΥΦΑΣ: 'Ολη σας η πολιτική σας είναι ένα λάθος. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σε ένα τέτοιο όργανο, σαν τον Εθνικό Οργανισμό Φαρμάκου, δεν χρειάζονται οι συνδικαλιστικές εκπροσωπήσεις. Το λέμε με πολλή ειλικρίνεια. 

Δεύτερον, κάνετε λάθος να χαρακτηρίζετε "πειράματα" τα μέτρα πολιτικής που έχουμε πάρει για το φάρμακο. Είναι πράγματι πάνω από εκατόν είκοσι δισεκατομμύρια δραχμές η εξοικονόμηση από τη φαρμακευτική δαπάνη του 1998... 

ΠΡΟΕΔΡΕΥΩΝ (Παναγιώτης Σγουρίδης): Κύριε Φαρμάκη, σας παρακαλώ ολοκληρώστε. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): ...και αν θέλετε επανέλθετε σε άλλη διαδικασία να τα πούμε. 

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι θα πρέπει να γίνει μια επερώτηση για το φάρμακο γιατί είναι προς το συμφέρον του ελληνικού λαού. 

ΔΗΜΗΤΡΙΟΣ ΣΙΟΥΦΑΣ: Ευχαριστούμε για τη παραίνεση, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη δεύτερη επίκαιρη ερώτηση δευτέρου κύκλου με αριθμό 970/30.4.99 του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Υγείας και Πρόνοιας, σχετικά με την εγκατάσταση και λειτουργία ακτινολογικού μηχανήματος στο Κέντρο Υγείας Πύλου. 

Η ερώτηση του κ. Παπανικολάου έχει ως εξής: 

"Το Κέντρο Υγείας και το Νοσοκομείο της επαρχίας Πυλίας του Νομού Μεσσηνίας καλύπτουν τις υγειονομικές ανάγκες είκοσι οκτώ χιλιάδων πεντακοσίων κατοίκων και πάνω από σαράντα χιλιάδες κατοίκους κατά τη διάρκεια της τουριστικής περιόδου. 

Το Υπουργείο Υγείας και Πρόνοιας κατόπιν επανειλημμένων ερωτήσεών μου για την ανυπαρξία ακτινολογικού εξοπλισμού του Κέντρου Υγείας και του Νοσοκομείου Πύλου, απάντησε στις αρχές του 1998 στέλνοντας "μισό ακτινολογικό εξοπλισμό" στην κυριολεξία ενός παμπάλαιου που υπήρχε στο Νοσοκομείο Καλαμάτας. 

Η έλλειψη βουλήσεως εκ μέρους του αρμοδίου Υπουργείου να ανταποκριθεί στο δίκαιο αίτημα του ακτινολογικού εξοπλισμού, με ανάγκασε να ανατρέξω σε φιλέλληνες και συγκεκριμένως στη Γερμανία. 

Το Νοέμβριο του 1998 προσωπικά ο ίδιος με την άδεια του Προέδρου της Βουλής πήρα φορτηγό και πήγα στο Μόναχο στο Κέντρο Υγείας του Οργανισμού Σιδηροδρόμων Ελλάδος Μονάχου και παρέλαβα από το γιατρό κ. Holler ένα πλήρες ακτινολογικό μηχάνημα αξίας πενήντα εκατομμυρίων (50.000.0000) δραχμών και το έφερα και το παρέδωσα στο Κέντρο Υγείας Πύλου. 

Δυστυχώς από τον περασμένο χρόνο ο τόσο απαραίτητος ακτινολογικός εξοπλισμός βρίσκεται αποθηκευμένος σ' ένα γραφείο του Κέντρου Υγείας και οι κάτοικοι της επαρχίας Πύλου είναι αναγκασμένοι να ταξιδεύουν στην Καλαμάτα για μια απλή ακτινογραφία.

Ερωτάται ο αρμόδιος Υπουργός: 

'Εχει την βούληση να ανταποκριθεί στη μεγάλη αυτή προσφορά του Dr. Holler και να λειτουργήσει επιτέλους το τόσο απαραίτητο ακτινολογικό μηχάνημα;" 

Ο Υφυπουργός Υγείας και Πρόνοιας κ. Φαρμάκης, έχει το λόγο τρία λεπτά για να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, επ'ευκαιρία αυτής της επίκαιρης ερώτησής σας θέλω να σας εκφράσω τις ευχαριστίες του Υπουργείου Υγείας για τις προσπάθειές σας να γίνει η προσφορά αυτού του ακτινολογικού μηχανήματος για το οποίο συζητάμε στο Κέντρο Υγείας Πύλου από τον Dr.Holler. 

Αναφερόμενος στις επικρίσεις σας για την αργοπορία εγκατάστασης και λειτουργίας του μηχανήματος στο Kέντρο Υγείας θα επαναλάβω πρόσφατες πληροφορίες από τη διοίκηση του Νοσοκομείου Καλαμάτας. Αντιλαμβάνεσθε ότι δεν μπορεί να υπάρξει άλλη πηγή πληροφόρησης για το Υπουργείο Υγείας από τη διοίκηση του νοσοκομείου στο οποίο ανήκει το Κέντρο Υγείας. 

Λέει λοιπόν το νοσοκομείο ότι το πεντάμηνο που πέρασε, από τότε που έφθασε το ακτινολογικό μηχάνημα στην Ελλάδα, ήταν χρόνος προετοιμασίας των χώρων και χρόνος για να εκδοθούν οι απαραίτητες άδειες που χρειάζονται για να λειτουργήσει το ακτινολογικό εργαστήριο στο Κέντρο Υγείας. Το νοσοκομείο μας πληροφορεί ότι ολοκληρώθηκε η προετοιμασία του χώρου στις 19 Απριλίου. 'Εγινε η μελέτη ακτινοπροστασίας. Εκδόθηκε η άδεια σκοπιμότητας στις 17 Φεβρουαρίου από τη Νομαρχιακή Αυτοδιοίκηση Μεσσηνίας. Εκκρεμεί, αλλά αναμένεται να εκδοθεί εντός των ημερών, η άδεια λειτουργίας από το Δημόκριτο. 'Εχει προβλεφθεί από το νοσοκομείο η στελέχωση του ακτινολογικού εργαστηρίου του Κέντρου Υγείας Πύλου με το ιατρικό και το υπόλοιπο απαιτούμενο προσωπικό. 

'Ομως, μας πληροφορεί επίσης το νοσοκομείο, διαπιστώθηκε ότι το μηχάνημα δεν λειτουργεί. Δύο ιδιωτικές εταιρείες που εκλήθησαν, επειδή αντιπροσωπεία του μηχανήματος δεν υπάρχει στην Ελλάδα, αναφέρονται σε ζημιές που έγιναν στις πλακέτες της γεννήτριας κατά τη μεταφορά. Η μια δε εξ αυτών αναφέρεται και σε μηχάνημα που είναι συναρμολογημένο από διαφορετικά εξαρτήματα και δεν είναι εξαρχής κατασκευασμένο από την εταιρεία. Λέει δηλαδή, ότι ενώ όλα τα εξαρτήματα είναι της "SIEMENS" η γεννήτρια που δεν λειτουργεί είναι PIKER. Προτείνουν δε μια δαπάνη οκτώ έως δέκα εκατομμυρίων για την επισκευή της. Βέβαια, το εμφανιστήριο χρησιμοποιείται. 

Το νοσοκομείο λέει ότι αφού προετοιμάστηκαν οι χώροι μεταφέρθηκε από την Καλαμάτα ένα παλιό ακτινολογικό μηχάνημα, από το χώρο στον οποίο εγκαταστάθηκε ο αξονικός τομογράφος. Το μηχάνημα αυτό λειτουργεί μέχρις ότου επισκευασθεί και το ακτινολογικό μηχάνημα στο οποίο αναφερόμαστε. 

ΠΡΟΕΔΡΕΥΩΝ (Παναγιώτης Σγουρίδης): Ο κ.Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δυστυχώς ο κύριος Υφυπουργός δεν έχει ενημερωθεί σωστά. 'Οπως αναφέρω στην ερώτησή μου, το Νοέμβριο κατέφυγα σε φιλέλληνες γιατί εδώ και αρκετό καιρό με την επιτροπή αγώνος του κέντρου υγείας και του Νοσοκομείου Πύλου είχαμε αναφερθεί στο Υπουργείο το οποίο έστειλε μισό ακτινολογικό. Αν θέλετε, κύριε Φαρμάκη, πάμε αύριο εκεί. Εγώ πήγα την 1η Μαϊου στην Πύλο. Είναι μόνο μια κλίνη ακτινολογικού. Δεν υπάρχει τίποτε άλλο. Λυπάμαι, που σας ενημερώνουν λάθος. Η μια κλίνη δεν μπορεί να βγάλει ακτινογραφία. 

Το θέμα είναι κρίσιμο. Πήγα ο ίδιος με φορτηγό στη Γερμανία. Είπατε ότι το μηχάνημα δεν λειτουργεί. Ο Dr. Holler μου έδωσε τα αρχεία του συγκεκριμένου μηχανήματος. 'Εχουν τραβήξει μόνο τετρακόσιες τριάντα ακτινογραφίες. Στο κιβώτιο νούμερο πέντε μαζί με τα γάντια υπάρχει το αρχείο που αναφέρει αυτό που σας λέω. Το ακτινολογικό μηχάνημα λειτουργούσε στο Κέντρο Υγείας ΟΣΕ Μονάχου. Το είδα ο ίδιος. Το ξήλωσα εγώ με έναν ειδικό ηλεκτρονικό και το φέραμε στην Πύλο. 

'Εχω εδώ την επιστολή του Dr.Holler με ημερομηνία 12.11.98. Την καταθέτω για τα Πρακτικά. 

(Στο σημείο αυτό ο κ. Βουλευτής κ. Ελ. Παπανικολάου καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Επομένως, τα άλλα, λυπάμαι, αλλά δεν είναι αλήθεια. Και λυπάμαι ιδιαίτερα, διότι ενώ λέμε ότι δεν υπάρχουν χρήματα, πήγα ο φουκαράς, αγωνίστηκα έφερα αυτό το μηχάνημα και αυτήν τη στιγμή έχω ρωτήσει ειδικούς και μου λένε ότι ο χρόνος συνδέσεως είναι κάποιες ώρες. Εγώ που δεν είμαι ειδικός με έναν ειδικό μας πήρε εννέα ώρες να το ξηλώσουμε αυτό το μηχάνημα που είναι αξίας πενήντα εκατομμυρίων, παρακαλώ. 

Το φέραμε και λένε οι ειδικοί ότι μπορεί αυτό να συνδεθεί μέσα σε κάποιες ώρες. Και πάλι σας παρακαλώ εάν αδυνατεί, δεν έχει τη βούληση, δεν έχει την ευαισθησία η ηγεσία, το Υπουργείο, το Νομαρχιακό Νοσοκομείο Καλαμάτας, θα ανατρέξω πάλι στους Γερμανούς ή σε 'Ελληνες ειδικούς εδώ -ήδη έχω έρθει σε επικοινωνία- να την κάνω τη σύνδεση εγώ. 

Παρακαλώ, εάν θέλετε να το ομολογήσετε, εάν δεν μπορείτε να αναλάβω εγώ, να πάω στην Πύλο με δύο ηλεκτρονικούς να το συνδέσουμε. 

Θέλω να σας ενημερώσω ότι δεν πήγαν ηλεκτρονικοί να ελέγξουν. 'Εχω την πληροφόρηση ότι πήγαν δύο ηλεκτρολόγοι του Νοσοκομείου Καλαμάτας. Λυπάμαι μήπως το χαλάσανε το μηχάνημα οι δύο αυτοί ηλεκτρολόγοι. 

'Οσον αφορά τη θωράκιση του θαλάμου, είναι έτοιμος εδώ και ένα χρόνο ο θάλαμος με κάλυψη από μόλυβδο, όπως ζητάει ο ΔΗΜΟΚΡΙΤΟΣ. Τα λοιπά είναι ψευδή και λυπάμαι, κύριε Υπουργέ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, είναι ένα θέμα για το οποίο δε νομίζω ότι υπάρχει λόγος αντιπαράθεσης. 

'Εχω στα χέρια μου έγγραφα τα οποία θα θέσω αμέσως στη διάθεσή σας. 'Εχω τις αναφορές δύο εταιρειών, μία της "ΚΟΖΙΚ & ΣΙΑ ΕΠΕ" και μία της "MEDICAL SYSTEMS ΕΠΕ", που θα θέσω επαναλαμβάνω υπόψη σας, που πληροφορούν το Γενικό Νοσοκομείο Καλαμάτας και το Ακτινολογικό Τμήμα, ότι το συγκεκριμένο μηχάνημα -για να μην τα ξαναδιαβάζω- έχει τις βλάβες στις οποίες αναφέρθηκα. Θα σας δώσω αυτές τις αναφορές. 

Επίσης δεν έχω κανένα λόγο, να αμφισβητήσω όσα αναφέρονται προς το Υπουργείο από τη διοίκηση του Νοσοκομείου. Στα μέσα του Νοέμβρη ήρθε το μηχάνημα. Δεν συμφωνείτε ότι χρειάζονταν κάποιοι μήνες, δύο τρεις, δεν ξέρω πόσοι, για να διαμορφωθούν οι χώροι, να εκδοθούν οι άδειες; 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: 'Ετοιμος είναι. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Με συγχωρείτε, σας λέω πότε ετοιμάστηκε. Στις 19 Απριλίου λέει το νοσοκομείο. Εσείς μου λέτε άλλα. 

Θα θέσω υπόψη σας τα σχετικά στοιχεία και έγγραφα που έχω στα χέρια μου, για την ταυτότητα του λόγου, και σεις που είστε Βουλευτής της Μεσσηνίας να τα πάρετε, να επισκεφθείτε το νοσοκομείο, να κάνετε και χρήση της απαντήσεώς μας, στη Βουλή και να προβείτε και σε όποια άλλη ενέργεια θεωρείτε ότι μπορεί να είναι αποτελεσματική, ώστε να εγκατασταθεί και να λειτουργήσει αμέσως το μηχάνημα που έχουμε στα χέρια μας. Δεν έχουμε καμία αντίρρηση. 

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η υπ' αριθμόν 978/3.5.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στυλιανής Αλφιέρη προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίλυση των προβλημάτων των τσιγγάνων της Νέας Ζωής Ασπροπύργου κλπ. 

Η επίκαιρη ερώτηση της κυρίας συναδέλφου είναι η ακόλουθη: 

"Στις 26.2.1999 επισκεφθήκαμε μαζί με τις μη κυβερνητικές οργανώσεις δίκτυο DROM για τα κοινωνικά δικαιώματα των τσιγγάνων Ελληνικό Παρατηρητήριο των Συμφωνιών του Ελσίνκι, Ελληνική Ομάδα για τα δικαιώματα των μειονοτήτων και την κινητή ιατρική μονάδα των Γιατρών του Κόσμου, τον τσιγγάνικο καταυλισμό της Νέας Ζωής Ασπροπύργου, ύστερα από καταγγελίες ότι η δημοτική αρχή θα επιχειρούσε εκ νέου να εκδιώξει με βίαιο τρόπο τους τσιγγάνους από την περιοχή. Επίσης, με το δίκτυο DROM επισκεφθήκαμε τους τσιγγάνους στην περιοχή του Χαλανδρίου, οι οποίοι απειλούνται με έξωση. 

Σε συζητήσεις που είχαμε μαζί τους οι τσιγγάνοι με αγωνία και με το φόβο στα μάτια ζητούν από την Κυβέρνηση να τους εξασφαλίσει στοιχειώδεις ανθρώπινες συνθήκες διαβίωσης και μόνιμο χώρο στέγασής τους και παράλληλα να εγγυηθεί την προστασία τους από οποιαδήποτε μορφή βίας. 

Στη συνάντησή μας με το δήμαρχο της περιοχής ζητήσαμε να μην επαναληφθούν τα φαινόμενα βίας και εκείνος με τη σειρά του ζήτησε να επισπευσθεί η μελέτη καθορισμού των χώρων υποδοχής των σκηνιτών τσιγγάνων της δυτικής Αττικής, που ξεκίνησε εδώ και καιρό, με ευθύνη της Νομαρχίας, αλλά χωρίς αποτελέσματα μέχρι σήμερα. 

Η Δημοτική Αρχή Χαλανδρίου με την οποία συναντηθήκαμε, στηρίζει τα αιτήματα των τσιγγάνων, αλλά απαιτεί κεντρικό σχεδιασμό και βοήθεια για την εγκατάστασή τους. 

Ερωτάται η κυρία Υπουργός: 

Τι μέτρα προτίθεται να πάρει για τον καθορισμό των χώρων υποδοχής των σκηνιτών τσιγγάνων. 

Αν προτίθεται να χρηματοδοτήσει τυχόν μετεγκατάστασή τους αν δεν λυθεί το πρόβλημα της εγκατάστασής τους στο Χαλάνδρι." 

Ο Υφυπουργός κ. Φλωρίδης έχει το λόγο για τρία λεπτά να πρωτολογήσει. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, στον Ασπρόπυργο ο δήμαρχος δέχεται διαρκώς παράπονα από τους πολίτες της περιοχής ότι οι τσιγγάνοι εκεί καταλαμβάνουν, πολλές φορές αυθαίρετα, κάποια κτήματα των δημοτών και αυτό εμποδίζει τους ιδίους να τα καλλιεργήσουν, να τα χρησιμοποιήσουν. 'Ετσι, λοιπόν, ο δήμος βρίσκεται σε ιδιαίτερα δυσχερή θέση όταν έχει να αντιμετωπίσει τέτοια παράπονα από τους δημότες του. Ο Δήμος Απροπύργου απ'ότι μας έχει ενημερώσει, έχει διαθέσει πάρα πολλές φορές τις υπηρεσίες του προκειμένου να υπάρχει καθαριότητα στους καταυλισμούς, να απολυμαίνονται οι περιοχές. 'Εχει δε με δικές του δαπάνες προχωρήσει στην ανέγερση τεσσάρων σχολικών αιθουσών στο δημοτικό σχολείο Νέας Ζωής προκειμένου να τους εξυπηρετήσει και έχει διαθέσει ένα ιδιόκτητο ακίνητο για την προσωρινή τους εγκατάσταση. 

Ο Δήμος Απροπύργου σε συνεργασία με το Υπουργείο Υγείας και Πρόνοιας, καθώς και τη Νομαρχιακή Αυτοδιοίκηση Δυτικής Αττικής, έχει προβεί δύο φορές σε μαζικούς εμβολιασμούς των παιδιών και προτίθεται να συνεχίσει την πολιτική αυτή της κοινωνικής πρόνοιας. 

Στη Δυτική Αττική εφαρμόζεται ένα πιλοτικό πρόγραμμα το οποίο ονομάζεται "Η κοινωνία της Δυτικής Αττικής και οι τσιγγάνοι" και αυτό το πρόγραμμα υλοποιείται από τη Νομαρχιακή Αυτοδιοίκηση Δυτικής Αττικής και τον μη κυβερνητικό οργανισμό Ελληνικό Ινστιτούτο Αλληλεγγύης και Συνεργαίας (ΕΛ.ΙΝ.Α.Σ.). Το πρόγραμμα αυτό αποβλέπει στην ευαισθητοποίηση των Ελλήνων πολιτών της περιοχής αναφορικά με τα προβλήματα των τσιγγάνων και τη χάραξη ενός ολοκληρωμένου πλαισίου δράσης προκειμένου να αντιμετωπισθούν τα προβλήματά τους. Το πρόγραμμα αυτό υλοποιείται με συγχρηματοδότηση του δικού μας Υπουργείου, του Υπουργείου Εσωτερικών και της Ευρωπαϊκής Επιτροπής. 

'Οσον αφορά το θέμα των τσιγγάνων της περιοχής του Χαλανδρίου, αυτό το ζήτημα θα αντιμετωπισθεί από το καινούριο πρόγραμμα το οποίο έχουμε εκπονήσει στο Υπουργείο Εσωτερικών σε συνεργασία με την ΚΕΔΚΕ. Πρέπει να σας γνωρίσω εδώ ότι από τις αρχές της φετινής χρονιάς το Υπουργείο μας έχει εκπονήσει ένα πρόγραμμα σε συνεργασία πάντοτε με την ΚΕΔΚΕ, το οποίο για φέτος θα χρηματοδοτηθεί περίπου με ένα δισεκατομμύριο δραχμές προκειμένου να βοηθήσει τους δήμους, έτσι ώστε να ολοκληρώσουν κάποια προγράμματα κυρίως στέγασης, οριστικής στέγασης των τσιγγάνων που κατοικούν στην περιοχή των διαφόρων δήμων. 'Ετσι φέτος, έχουμε προχωρήσει στη χρηματοδότηση του Δήμου Σερρών, του Δήμου Αγρινίου. Θα έχουμε σε λίγες μέρες χρηματοδότηση το Δήμο της Καρδίτσας και βεβαίως στο Δήμο της Αγίας Βαρβάρας στην Αττική, καθώς επίσης και στις άλλες περιοχές Δυτικής Αττικής όπου υπάρχουν αντίστοιχα προβλήματα. 

Προχωρήσαμε τελευταία σε επαφή με τους δημάρχους εκείνους που είχαν συγκροτήσει το δίκτυο της αυτοδιοίκησης για τους τσιγγάνους. Αυτό ενώ λειτουργούσε σωστά, κάποιο διάστημα φάνηκε να έχει κάποια προβλήματα επειδή υπεισήλθαν στη δράση του σχέσεις πελατειακής κλασικής χρηματοδότησης. Είπαμε, λοιπόν, να ξεφύγουμε απ'αυτά τα πρότυπα και να πάμε σε έναν τρόπο χρηματοδότησης ο οποίος θα έχει τις προτάσεις κυρίως αυτού του δικτύου, έτσι ώστε η Αυτοδιοίκηση μέσα από ένα οργανωμένο πρόγραμμα πλέον να αντιμετωπίζει τα προβλήματα των τσιγγάνων που υπάρχουν στην περιοχή καθενός δήμου. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αλφιέρη, έχετε το λόγο για δύο λεπτά. 

ΣΤΥΛΙΑΝΗ ΑΛΦΙΕΡΗ: Κύριε Υφυπουργέ, λυπούμαι, αλλά φοβάμαι ότι δεν είσθε ενήμερος για τα θέματα των τσιγγάνων στη Νέα Ζωή. Για το θέμα του Χαλανδρίου θα μιλήσω μετά. 

Μέσα στο χρόνο που έχω θέλω να σας πω ότι αυτή η εικόνα που μας παρουσιάσατε εδώ είναι ειδυλλιακή και δεν έχει καμία σχέση με την πραγματικότητα. Εμείς καταφύγαμε στην αστυνομία, διότι μπήκε βίαια ο δήμος για να τα κάψει. Υπάρχει φωτογραφικό υλικό. Και επειδή δεν ήξερα ότι θα υπήρχε αυτή η τοποθέτηση από σας, δεν το έχω φέρει για να το καταθέσω. 'Ομως, θα σας το στείλω αύριο στο γραφείο σας. 

Αναγκαστήκαμε να επισκεφθούμε πολλές φορές το δήμο και να συνεννοηθούμε μαζί του, ότι αυτές οι επιθετικές κινήσεις στους τσιγγάνους δεν είναι κινήσεις που διακρίνουν μία ευνομούμενη πολιτεία. 

Δεύτερο θέμα είναι το εξής: Ξέρουμε ότι υπάρχει σχολείο, εδώ και δέκα χρόνια. Δεν είναι κάτι καινούριο αυτό. Το ερώτημά μας είναι συγκεκριμένο. Η Nομαρχία Δυτικής Αττικής της οποίας ο κ.Νομάρχης δεν μας έκανε ποτέ την τιμή να βγει στο τηλέφωνο γιατί απαξιεί, έχει αναλάβει να δει χώρους υποδοχής των τσιγγάνων γι'αυτήν την περιοχή. Εγώ θέλω απάντηση σε αυτό, προχωρεί ή δεν προχωρεί; 

Επίσης για το Χαλάνδρι υπάρχει το εξής πρόβλημα: Υπάρχει ένας καταυλισμός με σαράντα έξι οικογένειες και διακόσια παιδιά. Από αυτά κανένα δεν πάει σχολείο. Σε αυτό εκκρεμεί έξωση. 

Η πρόταση που κάνει ο Δήμος Χαλανδρίου -θέλω από σας την πολιτική σας δέσμευση- είναι η εξής: Στο μεταβατικό στάδιο του ενός χρονου από έξι μήνες μέχρι ένα χρόνο, ζητάμε χρήματα για να νοικιαστεί ο χώρος αυτός. Δεν είμαστε υπερ της καταπάτησης των χωραφιών των ιδιοκτησιών. Και αυτά που μου περιγράψατε, με ανησυχούν. Το πρόβλημα το ξέρουμε. 'Οταν δεν έχουν χώρο, δεν έχουν νερό, δεν έχουν κάποια πράγματα, πρέπει να πάνε κάπου. Γι'αυτό τίθεται το πρόβλημα προς επίλυση. 

Στο Χαλάνδρι ζητάμε να εκταμιευθούν χρήματα από το Υπουργείο σας για να νοικιαστεί ο χώρος όπου είναι εγκατεστημένοι οι τσιγγάνοι, μέχρι να λυθεί το πρόβλημα. Αυτήν την απάντηση θέλω. Ο Δήμος Χαλανδρίου κάνει αυτήν την πρόταση και θα σας την κάνει και εγγράφως με απόφαση του δημοτικού συμβουλίου. Είναι θετικά διακείμενος γιατί γνωρίζει και βλέπει ότι υπάρχει πρόβλημα. Δεν μπορεί να υπάρξει βίαιη εκδίωξη των τσιγγάνων από αυτό το χώρο. Από την άλλη πλευρά οι ιδιοκτήτες ζητάνε να δικαιωθούν. 

Τελειώνοντας, καταθέτω μία πρόταση νόμου, που είναι θεσμική και αφορά γενικά τα θέματα των τσιγγάνων. Πιστεύω πως, αν δεν υπάρχει θεσμικό πλαίσιο, όλα τα άλλα που μας είπατε, είναι στον αέρα. Περιμένω τις δύο απαντήσεις αυτές. 

(Στο σημείο αυτό η Βουλευτής κ. Στ. Αλφιέρη καταθέτει για τα Πρακτικά την σχετική πρόταση νόμου, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Οι τσιγγάνοι θα δεχθούν την πρόταση νόμου; 

ΣΤΥΛΙΑΝΗ ΑΛΦΙΕΡΗ: 'Εχει γίνει συνεργασία με τους τσιγγάνους. 

ΠΡΟΕΔΡΕΥΩΝ (Παναγιώτης Σγουρίδης): 'Εχουν αποδείξει από τη φύση τους ότι δεν δέχονται κανόνες. 

ΣΤΥΛΙΑΝΗ ΑΛΦΙΕΡΗ: Θα μου επιτρέψετε να σας πω κάτι ειδικά για την περιοχή σας. Οι τσιγγάνοι στο Νευροπόταμο έχουν ενταχθεί εδώ και τριάντα χρόνια και ζουν μία χαρά σαν εμάς και καλύτερα. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Γνωρίζουμε ότι κάποιοι εντάσσονται και κάποιοι όχι. 

Ο κύριος Υφυπουργός έχει το λόγο. 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέλω να σας ενημερώσω ότι σε κάποιες περιοχές της χώρας, είναι αλήθεια ότι εμφανίζονται από τις κοινωνικές εντάσεις που δημιουργούνται μεταξύ τσιγγάνων και των άλλων κατοίκων, και φαινόμενα κοινωνικού ρατσισμού. 

Η προσπάθεια που κάνει η Κυβέρνηση και το δικό μας Υπουργείο ιδιαίτερα, είναι μέσα από πολύ συγκεκριμενα προγράμματα να προχωρήσουμε στην ευαισθητοποίηση των πολιτών, έτσι ώστε να μην αναφύονται τα προβλήματα αυτά και να προσεγγίσουμε με ένα καλύτερο μάτι τα πράγματι πολύ μεγάλα προβλήματα που έχουν οι τσιγγάνοι σε διάφορες περιοχές. 

Ανάλογο είναι και το πρόγραμμα που γίνεται στη δυτική Αττική. Θέλω να σας πω ότι το πρόγραμμα που υλοποιεί η Νομαρχιακή Αυτοδιοίκηση Δυτικής Αττικής είναι πάντα σε συνεργασία με τους δήμους. Αν σε κάποιες περιπτώσεις δεν είναι πρόθυμος ο δήμος να συνεργαστεί, να παραχωρήσει κάποιες εκτάσεις και να δεχθεί να προσφέρει κάποιες υπηρεσίες απ'αυτές που ο ίδιος έχει τη δυνατότητα να προσφέρει, αντιλαμβάνεσθε ότι υπάρχουν ιδιαίτερες δυσκολίες. 

Εμείς, προκειμένου να διευκολύνουμε τους δήμους, που επιθυμούν να αντιμετωπίσουν τα προβλήματα στην περιοχή τους, έχουμε καταρτίσει αυτό το πρόγραμμα σε συνεργασία με την Κεντρική 'Ενωση Δήμων και Κοινοτήτων, για να υπάρξουν οι απαραίτητοι πόροι ή κάποιοι πόροι ως χρηματοδότηση, προκειμένου να εκτελούνται τα έργα που πρέπει. 

Σας είπα ότι το Υπουργείο διέθεσε φέτος, παρ'ότι δεν είναι η κύρια αποστολή του αυτή, ένα δισεκατομμύριο δραχμές. 

ΣΤΥΛΙΑΝΗ ΑΛΦΙΕΡΗ: Πού; 

ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας είπα πριν. Για παράδειγμα, στις Σέρρες για να στεγάσουμε κάποιους τσιγγάνους που είχαν καταλάβει εδώ και χρόνια τις εκτάσεις του ΤΕΙ Σερρών και δεν μπορούσε να αναπτυχθεί, διαθέσαμε διακόσια πενήντα εκατομμύρια (250.000.000) πριν δέκα μέρες. 

Να σας πω για το Χαλάνδρι, για το οποίο τίθεται συγκεκριμένα το ζήτημα. Εμείς, μόλις έρθει η πρόταση του Δήμου Χαλανδρίου, με την οποία θα ζητά τη δική μας συνδρομή σε ένα πρόγραμμα προκειμένου να εξευρεθούν πόροι για τη μίσθωση του ακινήτου, που μας λέτε, βεβαίως και θα συνδράμουμε.'Αλλωστε, το πρόγραμμα αυτό εκεί αποβλέπει, να βοηθήσει τους δήμους. 'Αρα, θα περιμένουμε από το δήμο να μας πει τι χρειάζεται και στο μέτρο του δυνατού, εφόσον τα ποσά δεν υπερβαίνουν τους δικούς μας προϋπολογισμούς, θα διαθέσουμε τα απαραίτητα χρήματα. Γι'αυτό να είσθε βέβαιοι. 

Θέλω επίσης να σας πω ότι, ανασυγκροτώντας αυτό το δίκτυο της αυτοδιοίκησης ενισχύουμε ουσιαστικά και την ομοσπονδία που έχουν δημιουργήσει οι τσιγγάνοι σε όλη την Ελλάδα -γιατί πραγματικά με πολύ κόπο δημιουργήθηκε αυτή η ομοσπονδία- και χρησιμοποιούμε από δω και πέρα - γιατί αυτή ήταν η εμπειρία- επιμορφωτές, όχι έξω από τους τσιγγάνους, αλλά τσιγγάνους που έχουν μορφωθεί και θέλουν να βοηθήσουν τη δική τους φυλή. Κάνουμε αυτήν τη στιγμή ένα δίκτυο πρωτοποριακό για να βοηθήσουμε αυτήν την κοινωνική ομάδα, έτσι ώστε να ξεπεράσει τα προβλήματα τα οποία έχει. Εμείς θα συνεχίσουμε αυτήν την προσπάθεια και εδώ θα χρειαστούμε -και σας ευχαριστούμε πολύ γιατί μας βοηθούν αυτές οι ερωτήσεις- να αρχίσει να αντιμετωπίζει και ο κόσμος με διαφορετικό μάτι τα προβλήματα που έχει αυτή η κοινωνική ομάδα. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 979/3.5.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ευστρατίου Κόρακα προς τους Υπουργούς Εθνικής 'Αμυνας και Εξωτερικών, σχετικά με την επιβολή πετρελαϊκού οικονομικού και διπλωματικού εμπάργκο στη Γιουγκοσλαβία κλπ. 

Η επίκαιρη ερώτηση του κ. Κόρακα είναι η ακόλουθη: 

"Oι ΗΠΑ, το ΝΑΤΟ και η Ευρωπαϊκή 'Ενωση αποφάσισαν -με την έγκριση και της Ελληνικής Κυβέρνησης- την επιβολή πετρελαϊκού, οικονομικού και διπλωματικού εμπάργκο στην Γιουγκοσλαβία σε μια προφανή προσπάθεια να λυγίσουν το γενναίο λαό της, που εξακολουθεί να αντιστέκεται στη βάρβαρη ιμπεριαλιστική επέμβαση στη χώρα του. Οι αποφάσεις αυτές πάρθηκαν κατά παράβαση κάθε έννοιας διεθνούς δικαίου, χωρίς καμιά νομιμοποιητική βάση. 

Ερωτώνται οι κύριοι Υπουργοί: 

Σε ποια νομιμοποιητική βάση στηρίχτηκε η Ελληνική Κυβέρνηση και συνυπέγραψε αυτές τις παράνομες αποφάσεις; 

Πώς θα υλοποιηθούν στην πράξη αυτές οι παράνομες αποφάσεις, αφού δεν δεσμεύουν τρίτες χώρες; 

Είναι σε θέση η Κυβέρνηση να διαβεβαιώσει ότι το αντιτορπιλικό "ΘΕΜΙΣΤΟΚΛΗΣ" δεν θα πάρει άμεσα ή έμμεσα μέρος στην εφαρμογή αυτών των παράνομων αποφάσεων με νηοψίες ή άλλον τρόπον;". 

Ο Υφυπουργός Εθνικής 'Αμυνας έχει το λόγο για τρία λεπτά να πρωτολογήσει. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, είναι η πολλαπλή φορά που απαντάω σ' αυτά τα θέματα. Είναι δικαιολογημένη η ευαισθησία των συναδέλφων, όπως και η ευαισθησία του ελληνικού λαού σ' αυτό τον άδικο πραγματικά πόλεμο. Αυτό όμως που με εκπλήσσει -και είναι μη αναμενόμενο- είναι οι επικριτικές διατυπώσεις για τη στάση της Κυβέρνησης, όταν είναι παραδεδεγμένο από πολλές πλευρές ότι η πολιτική μας στο θέμα αυτό και ισορροπημένη και προσεκτική είναι και λαμβάνει υπόψη όλα τα θέματα και τις υποχρεώσεις της Ελλάδας στους διεθνείς οργανισμούς, αλλά και την ιδιαίτερης σημασίας θέση που έχουμε στα Βαλκάνια και τους δεσμούς που έχουμε με διάφορες χώρες της περιοχής. 

Ο κύριος συνάδελφος αποφαίνεται επικριτικά για τη στάση της Κυβέρνησης, αλλά δεν λαμβάνει υπόψη ότι ούτε οι Σέρβοι αιτιώνται κατ' αυτόν τον τρόπο την Κυβέρνηση. Δέχονται ότι βοηθούμε σε κάθε περίπτωση. Σήμερα μάλιστα ακούστηκε ότι εκτιμούν ιδιαίτερα την παρουσία του πρώην Υπουργού Εξωτερικών κ. Παπούλια στο Βελιγράδι και θεωρούν τη στάση του πάρα πολύ σημαντική. Εκτιμούν την ανθρωπιστική βοήθεια την οποία στέλνουμε, τη μεσολάβηση που κάνουμε σε όλες τις πλευρές. Ο 'Ελληνας Υπουργός Εξωτερικών μαζί με τους Υπουργούς του Καναδά της Ρωσίας και της Γερμανίας είναι αυτός ο οποίος επεξεργάζεται μια λύση στο πρόβλημα της Γιουγκοσλαβίας, στη Μόσχα. 

Λυπάμαι πολύ που ακούω κατ' αυτόν τον τρόπο να καταφέρνονται κατά της ελληνικής Κυβέρνησης. 

'Οσον αφορά τα ειδικότερα θέματα και επί της ουσίας, ξέρουμε ότι η ελληνική Κυβέρνηση κατέβαλε μεγάλες προσπάθειες, ούτως ώστε να μη ληφθεί αυτή η απόφαση για το εμπάργκο του πετρελαίου προς τη Γιουγκοσλαβία, αλλά μετά την υποχώρηση και της Ιταλίας μείναμε δραματικά μόνοι σ' αυτήν τη θέση. Υποχρεωθήκαμε και εμείς να συναινέσουμε, παρά τις προσπάθειες που καταβάλαμε να μη γίνει αυτό το εμπάργκο. Ξέρετε ότι ερμηνεύθηκε κατά διασταλτική έννοια το ψήφισμα 1160/98 του ΟΗΕ, κατά το οποίο τα πετρελαιοειδή αποτελούν υλικό διττής χρήσης πολιτικής και στρατιωτικής. 'Οσον αφορά τους σχετικούς εφαρμοστικούς κανόνες οι οποίοι είναι ακόμα υπό συζήτηση, η χώρα μας προβάλλει τις ιδιαιτερότητες που προκύπτουν από τη γεωγραφική της θέση και τις σχέσεις με τις χώρες της περιοχής, ούτως ώστε να μπορέσουμε να κρατήσουμε, όπως είπα, μια ισορροπημένη θέση σ' αυτήν τη δύσκολη περίοδο και στη δύσκολη κρίση που περνάει όλη η περιοχή. 

Τέλος, όσον αφορά το θέμα του πλοίου "ΘΕΜΙΣΤΟΚΛΗΣ", έχω αναφέρει και πάλι ότι το πλοίο "ΘΕΜΙΣΤΟΚΛΗΣ" συμμετέχει σε μια δύναμη που έχει συγκροτηθεί από το 1992, τα πλοία περιπλέουν την περιοχή της νότιας Αδριατικής, δεν συμμετέχουν στις επιχειρήσεις κατά της Γιουγκοσλαβίας και δεν θα συμμετάσχουν στις νηοψίες, εφόσον γίνουν, για τη διαπίστωση του εμπάργκο των πετρελοϊδών στη Γιουγκοσλαβία. 

Επίσης θέλω να πω ότι η θέση της ελληνικής Κυβέρνησης εκτιμάται από τον ελληνικό λαό, ο οποίος με τα γνωστά του αισθήματα κατά του πολέμου, είναι στο πλευρό της Κυβέρνησης για όλες τις αποφάσεις της. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο για δύο λεπτά. 

ΣΤΡΑΤΗΣ ΚΟΡΑΚΑΣ: Ο κύριος Υπουργός, δυστυχώς δεν απάντησε στα ερωτήματα που θέσαμε. 

Εμείς ζητήσαμε κατ'αρχήν να μας εξηγήσετε ποια είναι η νομιμοποιητική βάση του εμπάργκο πετρελαίου και του γενικευμένου εμπάργκο που επέβαλλε η Ευρωπαϊκή 'Ενωση και το ΝΑΤΟ με την συνυπογραφή, τη συνενοχή της ελληνικής Κυβέρνησης. 

Εσείς μιλήσατε για γενικώς παραδεδεγμένη θέση της ελληνικής κυβέρνησης, ότι η Γιουγκοσλαβία μας δέχεται κλπ. Ξέρετε τι μου θυμίζει αυτό; Να σε κάψω Γιάννη, να σ'αλείψω λάδι. Τι θέλετε να κάνουν, κύριε Υπουργέ; Αυτοί δέχονται όποιον πάει εκεί και θέλει να μιλήσει μαζί τους. Αυτό είναι το ένα. 

Το δεύτερο είναι ότι το "ΘΕΜΙΣΤΟΚΛΗΣ" σίγουρα δεν κάνει κρουαζιέρες και από το 1992 που είναι η δύναμη του ΝΑΤΟ εκεί, είναι για ελέγχους και για επιβολή του γενικότερου εμπάργκο που είχε αποφασιστεί από τότε. Τώρα λοιπόν πάει για να πάρει μέρος και σε νηοψίες. 

'Εχουμε, λοιπόν, ομόφωνο εμπάργκο της Ευρωπαϊκής 'Ενωσης και του ΝΑΤΟ, με πλήρη συνενοχή και ευθυγράμμιση της Κυβέρνησής μας και έτσι προστίθεται στο ενεργητικό της Κυβέρνησης, μια ακόμα επιθετική πράξη κατά της μαρτυρικής γειτονικής Γιουγκοσλαβίας. 

Σ'αυτά τα πλαίσια το εμπάργκο, ο αποκλεισμός πετρελαίου, απλώς αποτελεί συνέχιση αυτής της επιθετικής ενέργειας, ένα έγκλημα σε βάρος αυτού του λαού και η επίκληση των εξαιρέσεων για ανθρωπιστικούς λόγους ηχεί περίεργα και αποτελεί τουλάχιστον ειρωνεία στη σημερινή κατάσταση. 

Ο κ.Κρανιδιώτης δε μας διαβεβαίωσε ότι με τον τρόπο αυτό, καταφέραμε να προωθήσουμε τα εθνικά μας συμφέροντα. Εμείς απλώς απαντάμε: "Τι ντροπή!" 

Η Ελλάδα μπορούσε να πράξει διαφορετικά επικαλούμενη τη διεθνή νομιμότητα. 

Επιπλέον τώρα, προχωρούν σε ναρκοθέτηση της Αδριατικής. Θα είναι πλήγμα κατά του τουρισμού. Ο κ.Κλάρκ, ο γνωστός, διαβόητος στρατηγός, είπε ότι το εμπάργκο θα επιβληθεί ακόμα και με απειλή ή χρήση βίας. Αυτή η ναρκοθέτηση είναι θανάσιμη απειλή για το περιβάλλον. Αποτελεί παράβαση του Διεθνούς Δικαίου. Μόνο αν υπήρχε απόφαση επιβολής κυρώσεων από τα Ηνωμένα 'Εθνη θα μπορούσε να παρθεί κάποιο τέτοιο μέτρο. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού) 

Υπάρχει προηγούμενο αποφάσεων του Διεθνούς Δικαστηρίου της Χάγης υπέρ της Νικαράγουας και κατά των ΗΠΑ, που μπορούσε να το επικαλεσθεί η ελληνική Κυβέρνηση για να αποφύγει αυτήν την ιστορία. Είναι πλήγμα κατά της εμπορικής μας ναυτιλίας και οι νάρκες, όπως ξέρετε, κύριε Υπουργέ, μετακινούνται και δεν μαζεύονται μετά τον πόλεμο και έτσι αποτελούν μόνιμο κίνδυνο. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κόρακα, τελειώσατε. 

ΣΤΡΑΤΗΣ ΚΟΡΑΚΑΣ: Τελειώνω, κύριε Πρόεδρε. 

Επίσης, σύμφωνα με το Διεθνές Δίκαιο της Θάλασσας που υπογράφηκε στη Τζαμάικα, δεν υποχρεούνται σε νηοψίες πλοία που δεν ανήκουν στο φορέα που επιβάλλει εμπάργκο παρά μόνο έπειτα από απόφαση του Συμβουλίου Ασφαλείας. Τέτοια απόφαση δεν υπάρχει και όμως συμμετέχετε στις νηοψίες, συμμετέχετε στο εμπάργκο της Γιουγκοσλαβίας και επικαλείσθε τους ανθρωπιστικούς λόγους. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ, τελειώσατε. 

Ο κύριος Υπουργός έχει το λόγο για δυο λεπτά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Είπα και στην αρχή ότι ως νομιμοποιητική βάση ελήφθη η διερμηνεία του ψηφίσματος 1160/98 του ΟΗΕ. Ανεξάρτητα αν την δεχόμαστε ή όχι, αυτό είναι ένα γεγονός. 

ΣΤΡΑΤΗΣ ΚΟΡΑΚΑΣ: Εσείς δέχεστε την ερμηνεία αυτή; 

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ. Μιλήσατε ενάμισι λεπτό παραπάνω και κάνετε τώρα και διακοπές στον κύριο Υπουργό; 

ΣΤΡΑΤΗΣ ΚΟΡΑΚΑΣ: Αν δεν την δέχεστε, γιατί υπογράφετε; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Δεν με παρακολουθήσατε εξαρχής. Σας είπα ότι η Ελλάδα κατέβαλε μεγάλες προσπάθειες να μην επιβληθεί το εμπάργκο. 

Σας εξήγησα όμως -και το έχουμε ξαναπεί σ' αυτήν την Αίθουσα- ότι όταν σε μια κοινότητα επτακοσίων εκατομμυρίων στην οποία ανήκουμε, στην οποία λειτουργούμε και με την οποία συνεργαζόμαστε, η Ελλάδα σηκώνει τη φωνή της, φέρνει τις αντιρρήσεις της, θα πρέπει να εκτιμάται ιδιαίτερα αυτό το γεγονός. Και εκτιμάται από τους άμεσα εμπλεκόμενους, εκτιμάται από τους Σέρβους, οι οποίοι συχνά αναφέρονται με πολύ κολακευτικά λόγια στη στάση της Ελλάδας. Μόνο εσείς έρχεσθε κατ' αυτόν τον επιθετικό τρόπο εδώ. 

Το δε εμπάργκο δεν υπήρχε το 1992. Είναι μια πρόσφατη απόφαση. Η Ελλάδα δεν έχει καμία συμμετοχή σ' αυτό και μπορούμε με μεγάλη υπερηφάνια να το πούμε. Δεν μπορούσε πλέον να διαφοροποιηθεί, πέραν της διαφοροποίησης η οποία υπήρξε μετά την υποχώρηση μάλιστα της Ιταλίας. 

Τέλος, πρέπει να πούμε ότι ακόμη δεν έχει αποφασισθεί ο τρόπος και οι κανονισμοί με τους οποίους θα ολοκληρωθεί αυτή η εφαρμογή του εμπάργκο. Πράγματι υπάρχει πρόβλημα, υπάρχει πρόβλημα των τρίτων χωρών, υπάρχει πρόβλημα για το πως θα γίνει η διάκριση -για πολιτικούς και στρατιωτικούς λόγους- του χρησιμοποιούμενου πετρελαίου. Είναι ένα τεράστιο πρόβλημα. 

Δεν δεχόμαστε εμείς ότι είναι τόσο απλό. Αγωνιζόμαστε όμως, με αυτήν την προσπάθεια, για να επικρατήσει το δίκιο, να επικρατήσει η λογική και να βγούμε απ' αυτήν την κρίση. Και αυτό πρέπει να το εκτιμάτε ιδιαίτερα. 

Ευχαριστώ, κύριε Πρόεδρε. 

ΣΤΡΑΤΗΣ ΚΟΡΑΚΑΣ: Τι να εκτιμήσουμε; Την υπογραφή σας; 

ΠΡΟΕΔΡΕΥΩΝ (Παναγιώτης Σγουρίδης): Η πέμπτη με αριθμό 973/3.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ, προς τον Υπουργό Δικαιοσύνης, σχετικά με τις προθέσεις του Υπουργείου για σύσταση Ιατροδικαστικής Υπηρεσίας στην έδρα του Εφετείου Θεσσαλονίκης κλπ. διαγράφεται λόγω κωλύματος του κυρίου Υπουργού. 

Επίκαιρες ερωτήσεις δεύτερου κύκλου: 

Πρώτη είναι η με αριθμό 962/29.4.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη, προς τον Υπουργό Γεωργίας, σχετικά με την καθυστέρηση εφαρμογής του θεσμικού πλαισίου, που αφορά τη χορήγηση κινήτρων προσέλευσης νέων αγροτών. 

Η επίκαιρη ερώτηση του κ. Κατσιλιέρη είναι η ακόλουθη: 

"Παρ' ότι το θεσμικό πλαίσιο για τη χορήγηση κινήτρων προσέλκυσης των νέων αγροτών στο αγροτικό επάγγελμα, έχει ψηφιστεί από τη Βουλή πριν από μεγάλο χρονικό διάστημα, εν τούτοις η ενεργοποίηση των αρμοδίων κρατικών υπηρεσιών προς την κατεύθυνση της εφαρμογής του, εμφανίζει αδικαιολόγητες καθυστερήσεις. 

Δεδομένης της σημασίας της προσέλκυσης των νέων αγροτών στο αγροτικό επάγγελμα για την ανάπτυξη της αγροτικής οικονομίας, την αναζωογόνηση της υπαίθρου, αλλά και τον πολύπλευρο εκσυγχρονισμό της αγροτικής μας παραγωγής ώστε αυτή να καταστεί διεθνώς ανταγωνιστική, οι σημειούμενες καθυστερήσεις προκαλούν εύλογες απορίες και έντονο προβληματισμό. 

Ερωτάται ο κύριος Υπουργός 

Πού οφείλονται οι καθυστερήσεις στην εφαρμογή του θεσμικού πλαισίου που αφορά στη χορήγηση κινήτρων για την προσέλκυση νέων αγροτών στο αγροτικό επάγγελμα, σε ποιο σημείο βρίσκονται οι όποιες ενέργειες έχουν δρομολογηθεί προς την κατεύθυνση της ενεργοποίησής του και τι προτίθεται το Υπουργείο του να πράξει για την ταχύτερη δυνατή υλοποίηση των διατάξεων του σχετικού θεσμικού πλαισίου". 

Ο Υφυπουργός Γεωργίας κ. Βρεττός έχει το λόγο για τρία λεπτά για να πρωτολογήσει. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Θα πρέπει να δώσουμε πρώτα μερικά στοιχεία στον αξιότιμο συνάδελφο, κύριε Πρόεδρε, που αφορούν την πορεία του μέτρου των νέων αγροτών. Το 1998 εγκαταστάθηκαν τέσσερις χιλιάδες νέοι αγρότες, ενισχύθηκαν περίπου τρεις χιλιάδες επενδυτικά σχέδια νέων αγροτών, βελτίωσης και εκσυγχρονισμού των αγροτικών τους εκμεταλλεύσεων, ενώ χορηγήθηκαν περίπου δυο χιλιάδες πεντακόσιες βεβαιώσεις για ένταξη στα λοιπά κίνητρα του ν. 2520/97, δηλαδή, φορολογικές ελαφρύνσεις, αγορά αγροτικών εκτάσεων, απόκτηση πρώτης κατοικίας, μείωση του κόστους έκδοσης οικοδομικών αδειών κλπ. 

Το πρώτο τρίμηνο του 1999 εγκαταστάθηκαν εννιακόσιοι πενήντα νέοι αγρότες, εγκρίθηκαν πεντακόσια περίπου επενδυτικά σχέδια νέων αγροτών και χορηγήθηκαν δυο χιλιάδες διακόσιες βεβαιώσεις για την ένταξη στα λοιπά κίνητρα του ν. 2520/97, για φορολογικές ελαφρύνσεις, αγορά αγροτικών εκτάσεων, απόκτηση πρώτης κατοικίας κλπ. 

Απ' ό,τι βλέπετε και από τα στοιχεία, το μέτρο πάει αρκετά ικανοποιητικά. Βεβαίως μπορεί να υπάρχουν προβλήματα και ιδιαίτερα σε ορισμένες νομαρχίες είναι πιο εξειδικευμένα, αλλά... 

ΓΕΩΡΓΙΟΣ ΚΑΡΑΣΜΑΝΗΣ: Δεν εφαρμόσθηκε... 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Στο διάστημα των τριών τελευταίων μηνών έγιναν οι παρακάτω ενέργειες που διευκολύνουν την πορεία ενοποίησης του μέτρου: 

Πρώτον, σύσταση γραφείου νέων αγροτών στη διεύθυνση προγραμματισμού και γεωργικών διαρθρώσεων. Δεύτερον, συγκέντρωση στοιχείων αναγκαίων για την υλοποίηση, παρακολούθηση και καλύτερη αξιοποίηση των μέτρων. 

Τρίτον, έκδοση των απαραιτήτων οδηγιών για την ορθή λειτουργία των εμπλεκομένων υπηρεσιών, δηλαδή από το ΙΚΑ, την ΑΤΕ, από το ΥΠΕΧΩΔΕ, στις οποίες έχει ανατεθεί μέρος της υλοποίησης των μέτρων. Βγάλαμε τις οδηγίες, γιατί μέχρι τώρα είχαμε προβλήματα στην υλοποίηση των μέτρων που αφορούν αυτές τις υπηρεσίες. 

Τέταρτον, παράταση των σχετικών υπουργικών αποφάσεων για την επίλυση εκκρεμοτήτων ή προβλήματα που αφορούν στην εγγραφή αγροτών στο μητρώο, στη χορήγηση βεβαίωσης μονίμου κατοικίας, στη συγκρότηση και λειτουργία ομάδας εργασίας, που θα μελετήσει το πρόβλημα της κατάτμησης γης των γεωργικών εκμεταλλεύσεων. 

Πέμπτον, προώθηση της υλοποίησης ορισμένων διατάξεων του ν. 2520/97 και συμπλήρωση του για ρύθμιση θεμάτων πρώτον, υψηλών επιτοκίων, δεύτερον, δημιουργίας πενήντα τεσσάρων γραφείων ενημέρωσης νέων αγροτών στις νομαρχικές διευθύνσεις γεωργίας. 

Επίσης προωθούνται τα παρακάτω: Πρώτον, έκδοση ενημερωτικών εντύπων και φυλλαδίων. Αυτά έχουν τελειώσει και θα διενεμηθούν. Πρόκειται για κείμενα που θα διευκολύνουν τις νομαρχίες να δώσουν οδηγίες. Δεύτερον, προβολή ραδιοτηλεοπτικών μηνυμάτων, μέσω ραδιοφωνικών και τηλεοπτικών σταθμών. Τρίτον, διοργάνωση από το στελεχειακό δυναμικό του Υπουργείου Γεωργίας, ενημερωτικών συσκέψεων στις περιφέρειες σε πέντε κύκλους συναντήσεων για επίλυση διαπιστωμένων προβλημάτων της ελληνικής υπαίθρου. Τέταρτον, συμμετοχή του Υπουργείου Γεωργίας στην Α' Διεθνή 'Εκθεση Νέων στη Θεσσαλονίκη 20 έως 23 Μαϊου του 1999 στο πλαίσιο της διϋπουργικής επιτροπής Ελλάδα κάτω των τριάντα ετών από τη "HELEXPO" και άλλους φορείς όπου προβλέπεται συμμετοχή τουλάχιστον ογδόντα χιλιάδων νέων αγροτών από όλη την Ελλάδα. Αυτά σε πρώτη φάση και ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιλιέρης έχει το λόγο. 

ΠΕΤΡΟΣ ΚΑΤΣΙΛΙΕΡΗΣ: Σε μία έκθεση του Υπουργείου Γεωργίας, σε ένα βιβλίο με 240 σελίδες, αναφέρονται όλα τα κίνητρα για τους νέους αγρότες, που πραγματικά με κάθε λεπτομέρεια περιγράφονται και δίνονται πληροφορίες, λεπτομέρειες εφαρμογής, νομικό πλαίσιο κ.ο.κ. 

'Ολα αυτά που αναφέρονται μέσα σ' αυτό το βιβλίο που έχει εκδώσει το Υπουργείο Γεωργίας και που αφορούν στα μέτρα για τις δανειακές διευκολύνσεις των νέων αγροτών, για τη μείωση των αμοιβών δικηγόρων και συμβολαιογράφων, για τη μείωση του κόστους κατασκευής της πρώτης κατοικίας, καθώς και στα φορολογικά μέτρα που ευνοούν τους νέους αγρότες, δεν καταλήγουν στους νέους αγρότες. Με άλλα λόγια υπάρχει μία απόσταση ανάμεσα στο θεσμικό πλαίσιο, στη βούληση της πολιτείας και στην πράξη, στο τι φθάνει τελικά στο νέο αγρότη. 

Επιτρέψτε μου, κύριε Υπουργέ, να πω ότι από στοιχεία που έχω στη διάθεσή μου δεν περπατάνε τα μέτρα για τους νέους αγρότες, αν κρίνω από τη διεύθυνση Γεωργίας του Νομού Μεσσηνίας όπου το 1998 υποβλήθηκαν εκατόν δώδεκα αιτήσεις και έχουν εγκριθεί είκοσι έξι. Το 1999 έχουν υποβληθεί 60 αιτήσεις και βρίσκονται σε εκκρεμότητα πενήντα εννέα. Εδώ βλέπουμε δύο σημαντικά στοιχεία. Το ένα είναι ότι υπάρχει ένας μικρός αριθμός αιτήσεων που υποβάλλουν οι νέοι αγρότες, προκειμένου να τύχουν των ευεργετικών μέτρων, που προβλέπονται από το θεσμικό πλαίσιο και το δεύτερο είναι ότι υπάρχει μία τεράστια καθυστέρηση στην έγκριση αυτών ακριβώς των αιτήσεων που υποβάλλουν οι νέοι αγρότες. 

Συνεπώς, αυτά τα δύο συμπεράσματα οδηγούν στη σκέψη ότι θα πρέπει να εντατικοποιήσει το Υπουργείο Γεωργίας τους τρόπους με τους οποίους θα μπορέσει να υλοποιήσει τα μέτρα που αναφέρονται στους νέους αγρότες. 

Με χαρά άκουσα τον κύριο Υφυπουργό, ότι ήδη έχουν υπάρξει νέες πρωτοβουλίες και υπουργικές αποφάσεις στην κατεύθυνση της υλοποίησης αυτού του θεσμικού πλαισίου και στην ενημέρωση που πρέπει να φθάνει σε κάθε περίπτωση στους αποδέκτες, δηλαδή, στους νέους αγρότες. 'Ετσι ο νέος αγρότης θα γίνει κοινωνός αυτής της δυνατότητας που του δίνεται και δεύτερον, η πολιτεία πρέπει να αποκεντρώσει όσο γίνεται περισσότερο ακόμη και σε επίπεδο Καποδιστριακών δήμων τη δυνατότητα, ώστε να μπορέσει ο νέος αγρότης να απολαύσει αυτά που προβλέπει το θεσμικό πλαίσιο. 

ΠΡΟΕΔΡΕΥΩΝ (Παναγιώτης Σγουρίδης): ο κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Μη βιαζόμαστε να αποκεντρώνουμε, γιατί αυτή η αποκέντρωση δημιούργησε ορισμένα προβλήματα και ιδιαίτερα στον τομέα των νέων αγροτών. Απόδειξη η περιοχή της Μεσσηνίας, όπου δεν έχουμε καλά αποτελέσματα. Σε πολλές νομαρχίες δεν προχωρούν καλά τα πράγματα, όχι μόνο σε σχέση με τους νέους αγρότες, αλλά και σε άλλα θέματα που αφορούν την οικονομική και κοινωνική ζωή και γενικά όλο το φάσμα των δραστηριοτήτων της χώρας μας. 

Τώρα, γενικότερα σας λέω, και νομίζω ότι αποδεικνύεται με στοιχεία, ότι το μέτρο πάει πολύ καλά. Διότι πολλοί είναι οι νέοι αγρότες, οι οποίοι εγγράφονται, θα παίρνουν το πριμ της πρώτης εγκατάστασης. 

Εκείνο το οποίο είναι ερευνητέο, είναι για τα υπόλοιπα μέτρα τι γίνεται. Εκεί δεν έχουμε αρκετά στοιχεία. 'Εχω συγκεντρώσει πολλές φορές διάφορους φορείς, να μας δώσουν τα στοιχεία. Είναι δύσκολο να αποκομίσουμε στοιχεία από τράπεζες, από εφορίες κλπ., να δούμε τι γίνεται με τα μέτρα αυτά, παρά το γεγονός ότι έχουν πάρει την πράσινη κάρτα και υποτίθεται ότι απευθύνονται προς τις υπηρεσίες αυτές. Συνεπώς, υπάρχει ένα θέμα αποτύπωσης του τι γίνεται στα υπόλοιπα μέτρα, και μάλλον έχουμε βρει μια λύση, ώστε να μπορέσουμε τουλάχιστον να αποτυπώσουμε την κατάσταση. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Γενικότερα σας λέω ότι το μέτρο αυτό είναι κάτι, το οποίο μας εκφράζει απόλυτα. Είναι κάτι, το οποίο έχουμε σε προτεραιότητα. Οι πιστώσεις -και εκεί είναι το σημαντικό- πρέπει να δίνονται και να είναι έγκαιρα στη θέση τους. Αυτό το φροντίζουμε ως Υπουργείο Γεωργίας, σε σχέση με το Υπουργείο Οικονομικών. 

Συνεπώς, εκείνο το οποίο θα έλεγα είναι να εντοπίσουμε το θέμα στη Μεσσηνία, όπου κάτι μπορεί να μην πάει καλά -και το αναγνωρίζω- και εκεί να κάνουμε ό,τι μπορούμε. 

Ευχαριστώ πολύ για την ερώτηση που κάνατε, κύριε συνάδελφε. 

ΓΕΩΡΓΙΟΣ ΚΑΡΑΣΜΑΝΗΣ: Για όλη την Ελλάδα, κύριε Υπουργέ. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Δεν είναι για όλη την Ελλάδα. Είναι για τη Μεσσηνία. Τα μέτρα για τους νέους αγρότες πάνε πολύ καλά, κύρε συνάδελφε, και είμαστε ικανοποιημένοι, από τη μέχρι τώρα πορεία του. 

ΓΕΩΡΓΙΟΣ ΚΑΡΑΣΜΑΝΗΣ: Είναι ανενεργός εδώ και ενάμιση χρόνο. 

ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Πολιτισμού: "Ερασιτεχνικός και επαγγελματικός αθλητισμός και άλλες διατάξεις". 

Παρακαλώ επί της διαδικασίας να μας πουν οι εισηγητές την άποψή τους. 

Ορίστε, κύριε Τσερτικίδη, έχετε το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Κύριε Πρόεδρε, χθες συμφωνήσαμε σήμερα να μιλήσουμε περίπου δεκαπέντε λεπτά, να αναφερθούμε λίγο στη δευτερολογία επί της αρχής, γιατί δεν είχαμε το χρόνο χθες, και παράλληλα να συζητήσουμε και την πρώτη ενότητα των άρθρων, που είναι από το άρθρο 1 έως το άρθρο 58, όπως συζητήσαμε και στη Διαρκή Επιτροπή. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Παπαθανασίου, έχετε το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Πρόεδρε, δεν διαφωνώ με το συνάδελφό μου, μόνο επειδή από το άρθρο 1 μέχρι το άρθρο 58 είναι πολλά άρθρα σαν μία ενότητα, απλά προτείνω να το κάνουμε δύο ενότητες. Δεν θα επαρκέσει ο χρόνος διαφορετικά. 

ΠΡΟΕΔΡΟΣ (Απόστολος Κακλαμάνης): Καλώς. 

Παρακαλώ να τοποθετηθούν οι Κοινοβουλευτικοί Εκπρόσωποι. 

Ορίστε, κύριε Γκατζή. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, νομίζω ότι είναι πάρα πολλά τα άρθρα από το 1 μέχρι το 58. Πρόκειται για όλο τον ερασιτεχνικό αθλητισμό. 'Εχει και άλλα άρθρα μέσα. Είναι καλύτερα αυτό το κομμάτι να το σπάσουμε στα δύο. 

ΠΡΟΕΔΡΟΣ (Απόστολος Κακλαμάνης): Ορίστε, κυρία Μπενάκη. 

ΑΝΝΑ ΜΠΕΝΑΚΗ-ΨΑΡΟΥΔΑ: Κι εμείς αυτήν την πρόταση έχουμε να κάνουμε. 

ΠΡΟΕΔΡΟΣ (Απόστολος Κακλαμάνης): Πείτε μου μόνο πού θα κόψουμε αυτά τα άρθρα. 

ΑΝΝΑ ΜΠΕΝΑΚΗ-ΨΑΡΟΥΔΑ: Ακριβώς αυτό ήθελα να σας πω, κύριε Πρόεδρε. 

Προτείνω από το 1 έως το 30, που αφορά το σωματειακό αθλητισμό και μετά η δεύτερη ενότητα από το 31 έως το 58. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει άποψη; 

Ορίστε, κύριε Υπουργέ, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, είχαμε συμφωνήσει να έχουμε δεκαπέντε λεπτά στη διάθεση των εισηγητών και νομίζω ότι πρέπει να πάμε από το 1 έως το 58. Διαφορετικά, δεν βγαίνει. 

ΠΡΟΕΔΡΟΣ (Απόστολος Κακλαμάνης): Ναι, αλλά να γίνει και συζήτηση. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Καλώς, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Η Βουλή αποφασίζει τη διαδικασία επ' αυτών. Να έχουν και το χρόνο οι εισηγητές, για να μιλήσουν. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Μεϊμαράκη. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ήθελα να πω κάτι διαδικαστικό, το οποίο αφορά και το Προεδρείο. 

Το νομοσχέδιο δεν έχει υπογραφή της Υπουργού Πολιτισμού. Βεβαίως υποθέτω ότι θα υπάρχει εξουσιοδότηση στον κύριο Υφυπουργό. Ο κύριος Υφυπουργός όμως είναι αρμόδιος για θέματα αθλητισμού. Το νομοσχέδιο περιέχει και θέματα του Υπουργείου Πολιτισμού. Κατά συνέπεια, θα πρέπει κατά τη γνώμη μου, να υπογράψει και η Υπουργός Πολιτισμού, διότι ο Υφυπουργός Πολιτισμού αρμόδιος για θέματα αθλητισμού έχει συγκεκριμένες αρμοδιότητες και όχι και για θέματα του πολιτισμού. Υπάρχουν άρθρα τα οποία αφορούν το Υπουργείο Πολιτισμού. 

ΠΡΟΕΔΡΟΣ (Απόστολος Κακλαμάνης): Το κατάλαβα, κύριε συνάδελφε. 

Το νομοσχέδιο αυτό, αφού ψηφιστεί -διότι μπορεί να ενσωματωθούν και άλλες διατάξεις- υπογράφεται όταν θα πάρει το δρόμο του για το Εθνικό Τυπογραφείο για την Προεδρία της Δημοκρατίας και από όσους άλλους Υπουργούς, είτε από την αρχή είτε καθ' οδόν κατέστησαν αρμόδιοι. Αυτή είναι η πρακτική, η οποία ακολουθείται. 

Κατά τα λοιπά, το νομοσχέδιο εισάγεται από την Κυβέρνηση και υπογράφεται από αρμοδίους ή συναρμοδίους Υπουργούς. Δεν έχουμε μέχρι τώρα αντιμετωπίσει πρόβλημα, δεδομένου ότι όλα αυτά ανάγονται και στα interna corporis της Βουλής. Δεν είναι ένα ζήτημα, το οποίο μας δημιουργεί πρόβλημα σοβαρό, ούτε μας δημιούργησε στο παρελθόν πρόβλημα. 

ΕΥΑΓΓΕΛΟΣ ΜΕΪΜΑΡΑΚΗΣ: Γιατί πάντα είχαμε υπογραφές. Πρώτη φορά δεν έχουμε. 

ΠΡΟΕΔΡΟΣ (Απόστολος Κακλαμάνης): 'Οχι, αυτό συμβαίνει πολλές φορές λόγω συναρμοδιοτήτων, λόγω αλλαγής Υπουργών. Ακολουθούμε μία διαδικασία, η οποία είναι περισσότερο ουσιαστικής σημασίας. Ερωτώνται, δηλαδή, οι νέοι Υπουργοί εάν θα προχωρήσουν τα νομοσχέδιά τους και από τη στιγμή που η Κυβέρνηση τα φέρνει στη Βουλή, δεν υπάρχει πρόβλημα για το Κοινοβούλιο. Το πρόβλημα ανακύπτει μετά την ολοκλήρωση της συζητήσεως και της επιψηφίσεως ενός νομοσχεδίου, που τότε στην Προεδρία της Δημοκρατίας και εν συνεχεία στο Εθνικό Τυπογραφείο θα πάει με όλους τους τύπους. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Με πράξη του Πρωθυπουργού και του Υπουργού Πολιτισμού η νομοθετική πρωτοβουλία για θέματα αθλητισμού έχει εκχωρηθεί στον Υφυπουργό αρμόδιο για θέματα αθλητισμού. 

Δεν υπάρχει καμία διάταξη για το Υπουργείο Πολιτισμού παρά μόνο μία, η οποία μπήκε ως τροπολογία στη Διαρκή Επιτροπή. Επομένως, μετά το τέλος της ψηφοφορίας θα υπογράψει και η Υπουργός Πολιτισμού. 

ΠΡΟΕΔΡΟΣ (Απόστολος Κακλαμάνης): Είπα ήδη ότι είτε εξ υπαρχής είτε καθ' οδόν, εάν υπάρξουν διατάξεις, οι οποίες απαιτούν την προσυπογραφή του προς κύρωση και δημοσίευση νόμου και από άλλους Υπουργούς, αυτό ακολουθεί. 

ΑΝΝΑ MΠΕΝΑΚΗ-ΨΑΡΟΥΔΑ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κυρία Μπενάκη, έχετε το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, ήθελα να θέσω από τώρα το ερώτημα, εάν θα υπάρξουν τροπολογίες στο νομοσχέδιο μέχρι την τελευταία ημέρα της ψηφίσεώς του. Δεν είναι ωραίο να αιφνιδιαστούμε και πρέπει να ρυθμίσουμε και το χρόνο μας. 

Κάτι άκουσα περί άλλου Υπουργείου τροπολογίας. Καλά, αυτά μπορεί να είναι και διαδόσεις. Το θέτω από τώρα, ώστε τουλάχιστον μέχρι αύριο να ξέρουμε τι μπορεί να έρθει. 

ΠΡΟΕΔΡΟΣ (Απόστολος Κακλαμάνης): Λοιπόν, δεν πρέπει να αιφνιδιάζεται η Βουλή, παρά το γεγονός ότι κατά το Σύνταγμα οποτεδήποτε μπορεί να κατατεθεί τροπολογία. 

Ο Υπουργός -δεν ξέρω, διότι έλειπα όλο το πρωί και δεν είδα τι τροπολογίες έχουν έρθει- μου είπε ότι υπάρχουν μία ή δύο τροπολογίες και ίσως κάποια άλλη τροπολογία από το Υπουργείο Εθνικής Οικονομίας. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπάρχει μία τροπολογία από το Υπουργείο Εθνικής Οικονομίας και έχει ζητήσει μία το Υπουργείο Παιδείας, την οποία δεν έχω δει εγώ και εγώ έχω μία ή δύο που είναι αθλητικού αντικειμένου. 

ΠΡΟΕΔΡΟΣ (Απόστολος Κακλαμάνης): Καλώς, θα τις δούμε. 'Αλλωστε το νομοσχέδιο και οι τροπολογίες τελικά θα συζητηθούν και θα ψηφισθούν -αν θα ψηφισθούν- την επόμενη εβδομάδα και επομένως θα πρέπει εγκαίρως να τις ξέρουμε. 

Λοιπόν, μέχρι το άρθρο 30 θα είναι η μία ενότητα και η επόμενη μετά το άρθρο 30. Θα έχουν ένα δεκάλεπτο οι εισηγητές και οι ειδικοί αγορητές για να καλύψουν περισσότερο το θέμα. 

ΑΝΔΡΙΑΝΗ ΛΟΥΛΕ: Κύριε Πρόεδρε, έχουμε και τη δευτερολογία από χθες που την αφήσαμε. 

ΠΡΟΕΔΡΟΣ (Απόστολος Κακλαμάνης): 'Οσοι θέλουν από τους εισηγητές, ας μιλήσουν περισσότερο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, μερικοί από εμάς καθίσαμε μέχρι μία, μιάμισι η ώρα τη νύχτα. Να έχουμε δικαίωμα να δευτερολογήσουμε. Και συγγνώμη, που μιλάω. 

ΠΡΟΕΔΡΟΣ (Απόστολος Κακλαμάνης): 'Εχω τη γνώμη ότι οι εισηγητές θα πρέπει να έχουν περισσότερο χρόνο, για να αναπτύξουν τα θέματα που έχουν μελετήσει περισσότερο. Οι ίδιοι μπορούν, όπως είπα στη συνάδελφο, να έχουν από το Προεδρείο κάποια άνεση χρόνου, αν θα χρειαστούν. Τώρα, αν κανείς συνάδελφος που παρέμεινε και μέχρι τις δύο χθες το βράδυ, όπως είπε ο κ. Σπυριούνης, επιμένει να μιλήσει πέρα από το πεντάλεπτο -τριάντα άρθρα περνάμε σε μία ενότητα- δεν χάλασε ο κόσμος. 'Αλλωστε δεν βλέπω μεγάλο ενδιαφέρον για το νομοσχέδιο. 

Ο κύριος Υπουργός ας μας πει τι διορθώσεις έχει να κάνει στα άρθρα, ώστε να τις έχουν υπόψη τους οι συνάδελφοι πριν πάρουν το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, σε ένα δεκάλεπτο πρέπει να αναπτύξουμε τις απόψεις μας για τριάντα άρθρα. Δεν φτάνει ο χρόνος. 

ΠΡΟΕΔΡΟΣ (Απόστολος Κακλαμάνης): Κύριε Γκατζή, είπα κάτι το οποίο το ακούσατε και εσείς. Δεν θα σας σταματήσουν. Εισηγητής είσθε, απ'ό,τι βλέπω από το κόμμα σας, εσείς θα αντιμετωπίσετε το νομοσχέδιο και επομένως δεν θα σας σταματήσουν. Αλίμονο. 

Ορίστε, κύριε Υφυπουργέ, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, χθες η ΚΕΝΕ μας έδωσε τις παρατηρήσεις της επί του νομοσχεδίου και είναι φραστικές οι αλλαγές. Δεν είναι ουσιαστικές. Υπάρχει λοιπόν ένα κείμενο με τροποποιήσεις, προσθήκες και αναδιατυπώσεις και εγώ, για να διευκολύνω τους συναδέλφους, αυτές τις έχω περάσει και πάνω σε ένα κείμενο νόμου, με δική μου ευθύνη, προκειμένου να έχουν μπροστά τους και τα δύο κείμενα, γιατί είναι πολλές προκειμένου να υποβοηθηθούν. 

(Στο σημείο αυτό ο Υφυπουργός Πολιτισμού, κ. Ανδρέας Φούρας, καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής: 

(Nα φωτογραφηθεί το κείμενο των σελ. 107-118) 


Σελίδα 6530 μέχρι και Σελίδα 6542
είναι σε PDF

ΠΡΟΕΔΡΟΣ (Απόστολος Κακλαμάνης): Αυτά που προστίθενται τα έχετε υπογραμμίσει; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οσα αλλάζουν τα έχω υπογραμμίσει επάνω στο κείμενο για να μπορούν να τα διακρίνουν και θα ήθελα να διανεμηθούν για να γνωρίζουν τι προσθήκες, τι τροποποιήσεις και τι παρατηρήσεις έχει κάνει η ΚΕΝΕ, οι οποίες δεν είναι ουσίας, αλλά τυπικές στις 99% των περιπτώσεων. 

ΠΡΟΕΔΡΟΣ (Απόστολος Κακλαμάνης): Πολύ καλά. Δώστε, παρακαλώ, τις διορθώσεις που έγιναν στον κ. Παπαθανασίου, στον κ. Γκατζή και στους υπολοίπους, όπως επίσης και στα Πρακτικά. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τις έχω δώσει ήδη. 

ΠΡΟΕΔΡΟΣ (Απόστολος Κακλαμάνης): Εντάξει, κύριε Υφυπουργέ. 

Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Αδικεί το νομοσχέδιο την ίδια την προσπάθεια, αλλά και όλες τις θετικές παρεμβάσεις και τομές που γίνονται, όταν ακούγονται φωνές ότι είναι ογκώδες -το ακούσαμε από ορισμένους συναδέλφους- βερμπαλιστικό και δυσνόητο. 

Τολμήσαμε μετά από είκοσι τέσσερα χρόνια να φέρουμε στη Βουλή τον αθλητικό νόμο. 'Ηταν λίγοι αυτοί που πίστευαν ότι επιτέλους θα έρθει η ώρα για ψήφιση ενός τέτοιου μεταρρυθμιστικού νομοσχεδίου που είναι αποτέλεσμα μακρού διαλόγου, μεταξύ της πολιτικής ηγεσίας και όλων των φορέων που εμπλέκονται με τον αθλητισμό. 

Πάρα πολλοί συνάδελφοι ισχυρίστηκαν ότι είναι μεγάλο, ότι έχει πολλά άρθρα το νομοσχέδιο. Μα, δεν έπρεπε να συγκεντρωθεί ό,τι υπήρχε μέχρι σήμερα, νόμοι, κανονιστικές πράξεις, με όλες τις νέες τομές που γίνονται, για να είναι εύκολο σε κάποιον να εφαρμόσει το νόμο; 

Δεν ακούσαμε από την Αντιπολίτευση να αναφέρεται έστω σε μια θετική παρέμβαση που επιτυγχάνεται με το νομοσχέδιο. Στη Διαρκή Επιτροπή την περασμένη εβδομάδα, στην ακρόαση των φορέων, ακούσαμε σχεδόν όλους τους φορείς να συμφωνούν με τις περισσότερες διατάξεις του νομοσχεδίου. Τι έχουν να πουν γι'αυτό τα κόμματα της Αντιπολίτευσης; 

Θέλω ειλικρινά να ρωτήσω τους συναδέλφους της Αντιπολίτευσης τα εξής: Δεν είναι θετική η διάταξη που λέει ότι ο πρόεδρος της Ομοσπονδίας δεν είναι απαραίτητο να είναι κάτοικος της Αθήνας, αλλά μπορεί να είναι πρόεδρος και κάτοικος της περιφέρειας όλης της χώρας; Δεν είναι θετική παρέμβαση το ότι απαγορεύεται αθλητικό στέλεχος να συμμετέχει στη διοίκηση, πλέον της μιας ομοσπονδίας και έτσι ανοίγει η επετηρίδα σε στελέχη; Γιατί είναι κακό να εκδίδει αποδείξεις το αθλητικό σωματείο για τις υπηρεσίες εκμάθησης των αθλημάτων, ως ανταποδοτικό τέλος; Μήπως δεν εισπράττουν, πολλά σωματεία για τις υπηρεσίες που προσφέρουν; Αυτά που εισπράττουν γιατί να μην τα δηλώνουν; 

Το νομοσχέδιο προβλέπει διαδικασίες που διασφαλίζουν τη διαφάνεια στη διαχείριση των πόρων της Γενικής Γραμματείας. 'Ηταν πάγιο αίτημα του αθλητικού κινήματος της χώρας μας. Είναι κακό που η εκάστοτε πολιτική ηγεσία δεν θα μπορεί πλέον να χρηματοδοτεί με έκτακτες οικονομικές ενισχύσεις τα διάφορα σωματεία; 

Οι χρηματοδοτήσεις θα γίνονται πλέον μετά από γνωμοδότηση του ΕΣΑΣ. Τα κίνητρα που θεσμοθετούνται για τους Ολυμπιονίκες που δόξασαν τη χώρα μας, τους πρωταθλητές και τους αθλητές μεγάλων επιδόσεων δεν είναι θετική ρύθμιση; Δεν είναι θετικό το ότι γίνεται πραγματικότητα το δικαίωμα στην άθληση των ατόμων με ειδικές ανάγκες που αναδεικνύει έμπρακτα την ευαισθησία της πολιτείας στο σοβαρό αυτό θέμα; Το γεγονός ότι πλέον θα ασκούν το επάγγελμα του προπονητή ικανοί, με περισσότερα προσόντα, είναι κακό; Το ότι το ΕΚΑΕΤ με τις νέες αρμοδιότητές του, γίνεται νομικό πρόσωπο ιδιωτικού δικαίου που θα προωθεί την έρευνα και την ανάπτυξη των επιστημών του αθλητισμού, δεν είναι θετική παρέμβαση; Η σύσταση του ΕΣΑΣ που θα εκπροσωπούνται σε αυτή αθλητικοί και πολιτικοί φορείς και θα προγραμματίζουν τα έργα υποδομής, τα κριτήρια για τις επιχορηγήσεις στις ομοσπονδίες, που θα προσδιορίζουν τις προϋποθέσεις για την ανάληψη μεγάλων διεθνών αθλητικών οργανώσεων, δεν σας λέει τίποτα, κύριοι συνάδελφοι; 

Ιδρύεται νομικό πρόσωπο ιδιωτικού δικαίου με την επωνυμία "Οργανισμός Μαζικού Αθλητισμού" για να ανταποκριθεί η πολιτεία στην υποχρέωσή της να δώσει τη δυνατότητα να ασκηθούν οργανωμένα όλες οι κοινωνικές ομάδες σε όλη τη χώρα. Και αυτό δεν είναι σωστό; 

Οι ρυθμίσεις για τη διαιτησία και αθλητική δικαιοσύνη που σκοπό έχουν την ανόρθρωση του κύρους και της αξιοπιστίας των επαγγελματικών πρωταθλημάτων και την εξάλειψη του φαινομένου της βίας, δεν θεωρείτε ότι βρίσκονται προς τη σωστή κατεύθυνση; 

Σε τίποτα δεν αναφερθήκατε ότι είναι θετικό. Παρά μόνο στους Ολυμπιονίκες γιατί έτυχε εκείνη την ώρα να είναι παρόντες στην Αίθουσα αυτή. 

'Ερχομαι τώρα στα άρθρα, κύριε Πρόεδρε. Το νομοσχέδιο προβλέπει ότι ανοίγουν οι πόρτες των αθλητικών σωματείων σε όποιον πολίτη επιθυμεί να εγγραφεί. Τα άτομα που είναι καταδικασμένα με τελεσίδικη δικαστική απόφαση -αυτά σε ότι έχει σχέση με το σωματείο- για σειρά αδικημάτων, δεν μπορεί να είναι μέλη σωματείων. Γενικά οι εν ενεργεία αθλητές, διαιτητές, προπονητές δεν έχουν τη δυνατότητα να μετέχουν στις διοικήσεις των σωματείων. 

Καθιερώνεται ενιαίος τρόπος τήρησης βιβλίων, ενώ τα έσοδα και έξοδα αθλητικού σωματείου ελέγχονται από την αρμόδια ΔΟΥ. Θέλω δε να τονίσω ότι αυτό δεν συμβαίνει σε όλα τα σωματεία. Είναι υποχρεωμένα μόνο τα σωματεία που παίρνουν κάποιο αντίτιμο απ'αυτούς τους οποίους αθλούν. 

Μπορούν τα αθλητικά σωματεία να δέχονται δωρεές και χορηγίες και επιτρέπεται να διαφημίζουν προϊόντα ή υπηρεσίες με τον όρο ότι δεν παραχωρούν έμβλημα, ονομασία ή τίτλο και ότι πληρούν τις διατάξεις του Kώδικα Βιβλίων και Στοιχείων. 

Απαγορεύεται η σύσταση αθλητικού σωματείου με εμπορική επιχείρηση. Προβλέπει το νομοσχέδιο ότι τα ιδιωτικά εκπαιδευτήρια μπορούν να συστεγάζονται με σωματεία. Και θα συμφωνήσω με την πρόταση που έκανε ο κύριος Υπουργός ότι πρέπει να προβλέψουμε και για τον εργασιακό αθλητισμό. 

Αθλητικό σωματείο που ιδρύεται από τώρα και στο εξής για να επιχορηγείται από το κράτος πρέπει προηγουμένως να επιδείξει αθλητική δραστηριότητα τουλάχιστον τριών ετών. 

Στη Γενική Γραμματεία τηρείται μητρώο ειδικά αναγνωρισμένο αθλητικών σωματείων. Και βέβαια ως σωματείο θεωρείται αυτό που έχει την ειδική αθλητική αναγνώριση. 

Το νομοσχέδιο προβλέπει επίσης ότι σε κάθε Νομαρχιακή Αυτοδιοίκηση πρέπει να ιδρυθεί αθλητική 'Ενωση με μέλη σωματεία που καλλιεργούν τον ίδιο κλάδο άθλησης. 'Ετσι θα οργανωθεί καλύτερα το άθλημα στο γεωγραφικό χώρο ευθύνης της. 

Δίνεται η δυνατότητα στους πολίτες που είναι μέλη σωματείου να μετέχουν στις διοικήσεις των αθλητικών ενώσεων και καθιερώνεται ασυμβίβαστο συμμετοχής συγχρόνως στη διοίκηση άλλης ομοσπονδίας ή ένωσης. 

Προβλέπεται ο ελάχιστος αριθμός μελών κάθε αθλητικής ένωσης να είναι δέκα. Τα μέλη του προεδρείου του διοικητικού συμβουλίου της αθλητικής ένωσης πρέπει υποχρεωτικά να κατοικούν στην περιφέρεια που καλύπτει η αθλητική ένωση. 

Με το νομοσχέδιο διασαφηνίζεται πλήρως η διαδικασία ίδρυσης νέας αθλητικής ομοσπονδίας και καθιερώνεται το πόθεν έσχες σε όλα τα μέλη των διοικήσεων των ομοσπονδιών. Ο αριθμός των μελών των διοικητικών συμβουλίων εξαρτάται από τον αριθμό των σωματείων με στόχο να γίνουν πιο παραγωγικές οι ομοσπονδίες. Τα μέλη των διοικητικών συμβουλίων εκλέγονται για τέσσερα χρόνια και είναι από πέντε έως είκοσι ένα μέλη ανάλογα με τα σωματεία τα οποία συγκροτούν την ομοσπονδία. 

Καθιερώνεται ο θεσμός του ειδικού συνεργάτη στις ομοσπονδίες ο οποίος με την ικανότητα και την εμπειρία του θα συμβάλει περισσότερο στην πετυχημένη πορεία της ομοσπονδίας. Είναι θέμα της ίδιας ομοσπονδίας αν θα κάνει χρήση της ίδιας της δυνατότητας, δηλαδή αν θα προσλάβει συνεργάτη ή όχι. Της δίνεται δηλαδή της ομοσπονδίας η δυνατότητα. Δεν είναι υποχρεωτική η πρόσληψη και πρέπει αυτό να το διασαφηνίσουμε. 

Καταργείται ο θεσμός ότι τα μέλη των ομοσπονδιών πρέπει να είναι μόνο κάτοικοι του λεκανοπεδίου. 

Γίνεται απαραίτητη η παρουσία δικαστικού αντιπροσώπου, ως προέδρου της εφορευτικής επιτροπής στις αρχαιρεσίες των ομοσπονδιών. 

Καθιερώνεται διαδικασία για τις προμήθειες των ομοσπονδιών. Για προμήθειες πάνω από πέντε εκατομμύρια (5.000.000) δραχμές οι ομοσπονδίες πρέπει να προβαίνουν σε διαγωνισμό. Απαγορεύεται η κατάτμηση στο εξής των προμηθειών. 

Επίσης, απαγορεύεται στις ομοσπονδίες να κάνουν διοργανώσεις διεθνούς εμβέλειας εάν δεν υπάρχει σύμφωνη γνώμη του Υπουργείου, διαφορετικά δεν θα λαμβάνουν οικονομική επιχορήγηση. 

Καθιερώνεται η ποσόστωση στα διοικητικά συμβούλια των ομοσπονδιών, που είναι και αίτημα της ΔΟΕ. 

Ρυθμίζεται ο αριθμός του προσωπικού των αθλητικών ομοσπονδιών με τη δημιουργία οργανισμών σε κάθε μία από αυτές και την πρόβλεψη διαδικασίας μετατάξεων προσωπικού που τυχόν πλεονάζει. 

Εν όψει του 2000 μπορούμε να προβάλουμε πολλά αθλητικά στελέχη, αφού απαγορεύεται να είναι κάποιος μέλος σε περισσότερες από μία ομοσπονδίες. Ανοίγει, δηλαδή, με αυτόν τον τρόπο η επετηρίδα των αθλητικών στελεχών. 

(Στο σημείο αυτό την Προεδρική 'Εδρα καταλαμβάνει ο B' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Τέλος, κύριε Πρόεδρε, το νομοσχέδιο προβλέπει ότι πρέπει οι ομοσπονδίες να κάνουν προσαρμογή των καταστατικών τους σύμφωνα με το νομοσχέδιο που θα ψηφίσουμε το αργότερο σε οκτώ μήνες. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο για δέκα λεπτά για τα άρθρα 1 έως 30. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: 'Εχουμε και πέντε λεπτά για τη δευτερολογία. 

ΠΡΟΕΔΡΕΥΩΝ (Παναγιώτης Σγουρίδης): Μέσα είναι αυτά, γιατί θα πάτε και στη δεύτερη ενότητα και στα υπόλοιπα άρθρα. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Θα παρακαλέσω να υπάρχει μία άνεση χρόνου, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Εντάξει, θα υπάρξει μία άνεση χρόνου, αλλά όπως καταλαβαίνετε έτσι είναι πλεονεκτικότερο για σας, έχετε δέκα και δέκα, είκοσι λεπτά. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Πρόεδρε, δευτερολογώντας θα ήθελα να τονίσω ότι σε αυτά που είπε χθες ο κύριος Υπουργός, αναδείχθηκε ολυμπιονίκης, δίπλα στους ολυμπιονίκες, της εκμετάλλευσης αυτής της πολύ μεγάλης προσπάθειας που έκαναν αυτοί οι αθλητές και πέτυχαν αυτές τις πολύ μεγάλες νίκες. 

Θα ήθελα να τονίσω ότι μέχρι και σήμερα ισχύει ο ν. 75/75 και άλλες επιμέρους διατάξεις. Επιπλέον υπάρχει και η υποδομή που υπήρχε από τη Νέα Δημοκρατία. Επομένως, δεν θεώρησα τόσο σωστή την προσπάθεια αυτή του κυρίου Υπουργού να εκμεταλλευθεί πράγματι αυτές τις πολύ μεγάλες νίκες. Οι νίκες αυτές ανήκουν σε όλο τον ελληνικό λαό, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είπα εγώ τέτοια πράγματα; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Είπατε διαφορετικά πράγματα; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το ότι έγιναν ολυμπιονίκες, αυτό μας τιμά όλους. Για όνομα του Θεού, πρέπει να το χειροκροτήσουμε, όχι να ενοχλούμεθα. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Και το χειροκροτούμε, αυτό είπα. 

Πέρα από όσα σας είπα, κύριε Υπουργέ, για τον ερασιτεχνικό αθλητισμό -θα πούμε περισσότερα στη συνέχεια στην κατ' άρθρον συζήτηση- θα επισημάνω στη δευτερολογία το ενδιαφέρον μου όσον αφορά τους τομείς, τηλεοπτικά δικαιώματα, αθλητική δικαιοσύνη, διαιτησία. 

'Ενα άλλο θέμα είναι οι πολυεθνικές εταιρείες. Κύριε Υπουργέ, δεν σας απασχολεί καθόλου το θέμα της εισβολής των πολυεθνικών εταιρειών, κυρίως στα ομαδικά αθλήματα; Οφείλουμε να ομολογήσουμε με τις σύγχρονες συνθήκες, ότι αυτή η είσοδος είναι ένα από τα μεγαλύτερα προβλήματα που καλούμαστε να αντιμετωπίσουμε. Οφείλω, λοιπόν, να ομολογήσω ότι δεν το αντιμετωπίζετε. 

'Ενα άλλο θέμα που θέλω να τονίσω, επίσης και θα επιμένω σε αυτό, είναι η συνύπαρξη πλουσίων και φτωχών -ας μου επιτραπεί αυτή η έκφραση- ανωνύμων εταιρειών στην ίδια κατηγορία πρωταθλήματος. Οδηγεί με το σχέδιο νόμου στην εξάρτηση των φτωχών από τους πλούσιους, κύριε Υπουργέ. Και αντί να κλείσετε αυτήν τη δικλείδα, τη διευρύνετε με τα τηλεοπτικά δικαιώματα. Το πρόβλημα θα διευρύνετε ολοένα και περισσότερο εάν δεν ληφθεί μέριμνα, που δεν λαμβάνεται με το παρόν νομοσχέδιο, για ένα μακροπρόθεσμο πρόγραμμα οικονομικής εξυγίανσης. Ειπώθηκαν στη Διαρκή Επιτροπή λίγα πράγματα από τον κ. Λιάνη. Ανάλογα πρότυπα υπάρχουν στην Ισπανία και την Πορτογαλία, μακροπρόθεσμο πρόγραμμα εξυγίανσης των ΠΑΕ, που θα πρέπει να το δούμε και αυτό με πολύ σοβαρότητα. 

Διαιτησία. Τεράστιο κεφάλαιο κύριε Υπουργέ. Εφόσον δεν απεγκλωβισθεί από τους παράγοντες, κάτι που δεν συμβαίνει με το παρόν νομοσχέδιο, θα έχουμε συνεχώς όλο και περισσότερα προβλήματα. Σας υπενθυμίζω την προχθεσινή αγωνιστική, τα "χειρουργεία" που γίνανε και σε μικρά και σε μεγάλα γήπεδα. 

ΠΡΟΕΔΡΕΥΩΝ (Παναγιώτης Σγουρίδης): Ούτε έξυπνες βόμβες νάτανε από το ΝΑΤΟ. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ:'Ετσι είναι ακριβώς κύριε Πρόεδρε. 

Τι προτείνουμε.Και θέλω να το δείτε αυτό το θέμα. Πώς μπορεί η διαιτησία, κύριε Υπουργέ, να απεγκλωβισθεί τελείως από τους παράγοντες. Προτείνουμε ένα εκλεκτορικό Σώμα. Θα δούμε πως θα γίνει. Σίγουρα δεν θα είναι μέσα οι εν ενεργεία διαιτητές. Αυτό το εκλεκτορικό Σώμα -σας το λέγω εν ολίγοις θα το αναπτύξω στην κατ' άρθρον συζήτηση- θα γίνεται από την κάθε ομοσπονδία ομαδικού αθλήματος με τυπικά προσόντα τα οποία μπορούμε να συζητήσουμε ποια θα είναι και να βρούμε τη μέση, τη σωστή λύση. Πιστεύω ότι μπορούμε να τη βρούμε με διάλογο και καλή πρόθεση. 

Ο αρχιδιαιτητής που θα βγαίνει με βάση αυτά τα τυπικά προσόντα και την εκλογή του από το εκλεκτορικό Σώμα, που θα είναι αποκλειστικά διαιτητές, θα μπορεί να διατηρεί αυτές τις επιτροπές που προβλέπει ο νόμος, αλλά με μια προϋπόθεση. Δεν θα είναι ορισμένες αυτές οι επιτροπές. Δηλαδή, δεν θα είναι ο Παπαθανασίου και ο Φούρας στάνταρ σε μια επιτροπή. Θα έχει το δικαίωμα ο αρχιδιαιτητής να αλλάζει κάθε εβδομάδα ή όποτε αυτός το θέλει τους διαιτητάς για να μην γνωρίζουν οι μεγαλοπαράγοντες ποιοι θα είναι π.χ. στην επιτροπή ορισμού διαιτησίας. Νομίζω ότι έτσι διασφαλίζουμε ακόμη περισσότερο τη διαιτησία και την αξιοπιστία του πρωταθλήματος. Αυτά τα λίγα δευτερολογώντας. 

Στο άρθρο 1 πιστεύουμε, ότι η έννοια του αθλητικού σωματείου όπως διατυπώνεται, είναι στενή και δεν καλύπτει τα κάθε είδους αθλητικά σωματεία όπως λ.χ. τα αθλητικά σωματεία λαϊκού μαζικού αθλητισμού, όπου οι αθλούμενοι δεν συμμετέχουν σε αγώνες. 

Στο άρθρο 2. 'Οπως διατυπώνεται αυτό το άρθρο παρέχεται η δυνατότητα στα καταστατικά των σωματείων να επαναλάβουν -το είχαμε πει και στη Διαρκή Επιτροπή- το καθεστώς του κλειστού αριθμού των μελών τους. Θα θέλαμε να συμπεριληφθεί ο όρος που υπήρχε σε όλα σχεδόν τα νομοθετήματα της μεταπολίτευσης,"ο αριθμός των μελών των αθλητικών σωματείων είναι απεριόριστος". 

Στο άρθρο 3 έγινε η σχετική τροποποίηση και συμφωνούμε. Στη παράγραφο 7 όπως διατυπώνεται φαίνεται να αγνοείται το μεγάλο πρόβλημα που εμφανίστηκε στην πράξη, πρόσωπα με κωλύματα να μετέρχονται κάθε μέσον να μένουν στη θέση τους, προκαλώντας το κοινό αίσθημα. Για την οριστική αποκοπή του θλιβερού αυτού φαινομένου προτείνουμε την αναδιατύπωση της παραγράφου 7: "Πρόσωπο στο οποίο συντρέχει οποιοδήποτε από τα πιο πάνω κωλύματα χάνει αυτοδικαίως την ιδιότητά του. Στην περίπτωση που το κώλυμα προϋπάρχει της εκλογής, η εκλογή καθίσταται αυτοδικαίως άκυρη. Αυτοδικαίως άκυρη καθίσταται και η απόφαση στη λήψη της οποίας συμμετέσχε το έκπτωτο μέλος". 

Στο άρθρο 4 πιστεύουμε ότι πρέπει να προστεθεί διάταξη με την οποία να ορίζεται "ότι τα κωλύματα του άρθρου 3 ισχύουν και για τα μέλη του διοικητικού συμβουλίου", γιατί διαφορετικά ανοίγεται ένα μεγάλο παράθυρο σε εκείνα τα πρόσωπα που σύμφωνα με το καταστατικό του σωματείου στη διοίκησή του μπορεί να συμμετέχουν και μη μέλη σωματείου. 

'Αρθρο 7. Πιστεύουμε ότι με το άρθρο 7 αλλοιώνονται τα χαρακτηριστικά γνωρίσματα, οι ιδιότητες και οι σχέσεις του αθλητικού σωματείου, το οποίο από βασικό κύτταρο της μη κερδοσκοπικής αθλητικής δημιουργίας και κοινωνικής προσφοράς μετατρέπεται σε κέντρο άσκησης εμπορικής δραστηριότητας. 

Με το άρθρο αυτό, κύριε Υπουργέ, παραβιάζονται βασικές αρχές και αξίες που διέπουν και καθορίζουν τη λειτουργία του αθλητικού σωματείου στις σχέσεις του με τον κοινωνικό του περίγυρο, αφού μετατρέπεται σε οικονομική μονάδα εκμετάλλευσης των αθλητικών του δραστηριοτήτων, υποχρεούμενο μάλιστα να λειτουργεί και ως μηχανισμός δημιουργίας φορολογικών εσόδων. Προς επίτευξη του στόχου αυτού προσβάλλεται και καταστρατηγείται ακόμη και το αναφαίρετο δικαίωμα του ατόμου στην άθληση, με την αναγνώριση δυνατότητας επιβολής ανταποδοτικού τέλους σε όσους θελήσουν να ασκήσουν το δικαίωμα αυτό. Ενώ δεν προβλέπεται ότι το ανταποδοτικό αυτό τέλος θα καλύπτει τις λειτουργικές του ανάγκες. Επιβάλλει με το εδάφιο 3 την υποχρέωση έκδοσης από τον Κώδικα Βιβλίων και Στοιχείων προβλεπομένων παραστατικών. 

Στοχεύοντας, όπως είπαμε, στην αλλοίωση των χαρακτηριστικών του μη κερδοσκοπικού αθλητικού σωματείου, αναγνωρίζεται η νομιμότητα μεταγραφής αθλητή από αθλητικό σωματείο σε άλλο αθλητικό σωματείο με συναίνεση του αθλητικού σωματείου στο οποίο αυτός ανήκει, με οικονομικό αντάλλαγμα, αρκεί και μόνο να έχει εκδοθεί παραστατικό του Κώδικα Βιβλίων και Στοιχείων με τον αναλογούντα Φόρο Προστιθέμενης Αξίας. Με την αντιμετώπιση αυτή, το είπαμε και χθες, η αθλητική εκπαίδευση γίνεται προνόμιο των εχόντων και κατεχόντων. 

Στο άρθρο 10 πιστεύω ότι είναι ανεπίτρεπτος συνταγματικά ο εισαγόμενος περιορισμός να διατίθενται τα περιουσιακά στοιχεία υποχρεωτικά στη Γενική Γραμματεία Αθλητισμού. Το ορθό πιστεύω είναι να ορισθεί ότι το θέμα αυτό θα ρυθμίζεται με το καταστατικό του σωματείου. 

Στο άρθρο 8, στην παράγραφο 1, περίπτωση α', είναι απαράδεκτη -πιστεύουμε- η πρόβλεψη ότι αναγνωριζόμενο αθλητικό σωματείο θα πρέπει να έχει ενεργό επίσημη προϋπηρεσία, δραστηριότητα τριών ετών. Αυτό σημαίνει ότι το σωματείο για τρία χρόνια θα στερείται των επιχορηγήσεων και λοιπών ευεργετημάτων του νόμου. 

Επιπλέον επισημαίνεται, ότι η αναγνώριση θα πρέπει να συνδεθεί, κύριε Υπουργέ, με την ύπαρξη αγωνιστικών χώρων, κατά βεβαίωση της οικείας ομοσπονδίας και όχι την τριετή προϋπηρεσία. 

Στο άρθρο 11 πιστεύουμε, ότι ο αριθμός 10 είναι μικρός, ειδικά για το ποδόσφαιρο. Τουλάχιστον 20, αν και είναι θέμα των καταστατικών των ομοσπονδιών το πώς θέλουν να οργανωθούν. 

Στο άρθρο 20 παράγραφος 1, όπως τίθεται η διάταξη, ομοσπονδία μπορούν να συστήσουν μόνο αθλητικά σωματεία. Δηλαδή, ενώσεις δεν μπορούν να συστήσουν ομοσπονδία; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπάρχει. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Στο άρθρο 22, επιτρέψτε μου να πω τα εξής: Πιστέυω ότι στο άρθρο αυτό ποινικοποιείται κατά τρόπο αντισυνταγματικό και αντιδημοκρατικό η αυθόρμητη, εθελοντική και αφιλοκερδής συμμετοχή στα σωματειακά δρώμενα του διοικητικού παράγοντα, η προσωπική διαβίωση του οποίου εκτίθεται σε έναν πρωτοφανή και αδικαιολόγητο δημόσιο έλεγχο και αμφισβήτηση, καθώς και εύκολης, ανεύθυνης συκοφάντησης και διαπόμπευσης. Είναι το άρθρο 22 παράγραφος 4 και 6. 

Με την παράγραφο 4 επιβάλλεται ένα ιδιόμορφο ετήσιο "πόθεν έσχες". 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι μέσα σε αυτά που σας έδωσα. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Σε αυτά που μας δώσατε. Πότε να προλάβουμε να τα δούμε, κύριε Υπουργέ; 

ΠΡΟΕΔΡΕΥΩΝ (Παναγιώτης Σγουρίδης): Αρκεί η διαβεβαίωση γι'αυτό. 

Προχωρείστε παρακάτω, κύριε Παπαθανασίου. Είστε στο άρθρο 25; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Είμαι στο άρθρο 23. 

ΠΡΟΕΔΡΕΥΩΝ (Παναγιώτης Σγουρίδης): Στο 23 αναφερθήκατε. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Στο άρθρο 23 επιχειρείται αυθαίρετη, πιστεύουμε, παρέμβαση στον τρόπο οργάνωσης και άσκησης διοικητικής λειτουργίας των αθλητικών ομοσπονδιών, που αποτελεί αντικείμενο αποκλειστικής ρύθμισης του καταστατικού τους με την επιβολή της υποχρέωσης πρόσληψης ειδικού συνεργάτη με σαφώς καθορισμένες αρμοδιότητες, παρέμβαση η οποία αποτελεί μη νόμιμο περιορισμό του δικαιώματος ακώλυτης άσκησης των αναγνωρισμένων εξουσιών του εκτελεστικού οργάνου της ομοσπονδίας, δηλαδή του διοικητικού συμβουλίου. Είναι χαρακτηριστικό ότι οι αρμοδιότητες που του παραχωρούνται με τις περιπτώσεις α' της παραγράφου 3 αποτελούν μέρος των αρμοδιοτήτων του διοικητικού συμβουλίου. 

Το άρθρο 24 πιστεύουμε ότι πρέπει να είναι καθ' ολοκληρίαν διαγραπτέο, γιατί ανήκει στην περιοχή ευθύνης του καταστατικού. Και προπαντός διαγραπτέα είναι η παράγραφος 8. 

Το άρθρο 29 αναφέρεται στα άτομα με ειδικές ανάγκες. 'Εχω εδώ μία πρόταση από τις ομοσπονδίες τους, οι οποίες προτείνουν -και συμφωνούμε- στην παράγραφο 9, υποπαράγραφος ε', στο σημείο που λέει το νομοσχέδιο "με πρόταση του αρμοδίου για τον αθλητισμό Υπουργού και του Υπουργού Υγείας και Πρόνοιας ρυθμίζονται κλπ.", αντί του Υπουργού Υγείας και Πρόνοιας, που δεν έχει σχέση με τον αθλητισμό ούτε τους αναφερόμενους σκοπούς της Ελληνικής Εθνικής Επιτροπής Ειδικού Αθλητισμού, να αντικατασταθεί ως εξής: "... και τη γνώμη των αθλητικών ομοσπονδιών". Να γίνει δηλαδή ως εξής: "...με πρόταση του αρμοδίου για τον αθλητισμό Υπουργού και τη γνώμη των αθλητικών ομοσπονδιών, Α.Μ.Ε.Α. ρυθμίζονται κλπ.". 

Στο άρθρο 30 γίνεται απροκάλυπτη παρέμβαση και είναι θέμα αποκλειστικά εσωτερικής οργάνωσης της ομοσπονδίας. Επιπλέον είναι αντίθετο με τη φύση της ομοσπονδίας ως ιδιωτικού οργανισμού. Εδώ δεν μπορώ να καταλάβω τι δουλειά έχει ο νόμος Πεπονή ή το μισθολόγιο των δημοσίων υπαλλήλων. Με αυτό το άρθρο οι ομοσπονδίες ουσιαστικά εντάσσονται στο δημόσιο τομέα, πράγμα απαράδεκτο και αντισυνταγματικό. 

Θα σας μιλήσω για τη δική μου την 'Ενωση, γιατί τυχαίνει να είμαι και πρόεδρος 'Ενωσης Ποδοσφαιρικών Σωματείων. Σύμφωνα με το νομοσχέδιο προβλέπονται στην 'Ενωσή μου έξι υπάλληλοι. 'Εχω δύο. Τους δύο δεν μπορώ να τους πληρώσω, κύριε Υπουργέ, με την επιχορήγηση που δίνεται. Τώρα εσείς θέλετε να μου βάλετε και άλλους τέσσερις μέσα. 

Ευχαριστώ, κύριε Πρόεδρε, τελείωσα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, κάναμε χθες επί της αρχής ορισμένες βασικές παρατηρήσεις. Ορισμένες, όμως, θα πρέπει να τις ξανατονίσουμε, για να δώσουμε έτσι και το στίγμα το οποίο θέλουμε εμείς στο νομοσχέδιο. 

Κατ'αρχήν αυτό, που σήμερα παρουσιάζετε σαν αθλητικό οικοδόμημα σε ένα μεγάλο του μέρος, κατά την άποψή μας, δεν έχει σχέση με τη φύση ούτε με την ουσία του αθλητισμού, αλλά με την εξυπηρέτηση πολιτικών και οικονομικών συμφερόντων, ιδιαίτερα ιδιωτών. 'Ετσι δεν είναι τυχαία η παθογένεια ενός χώρου, που ενώ θα έπρεπε να συμβάλει σημαντικά στην καλλιέργεια της ευγενούς άμιλλας και συναγωνισμού, της φιλίας, της ειρήνης, εμφανίζει ακραία φαινόμενα βίας και χουλιγκανισμού σε μεγάλο βαθμό. 

Κατά τη γνώμη μας, για να προσεγγίσει ο αθλητισμός την κοινωνική του αποστολή, πρέπει να υπάρξει νομικό πλαίσιο με άλλη φιλοσοφία από την υπάρχουσα, που να κατοχυρώνει το συνταγματικό δικαίωμα για την άθληση, όπως αυτό διαμορφώνεται στο Σύνταγμα. Προϋπόθεση γι'αυτό, εκτός του νομικού πλαισίου, είναι να υπάρξει υλικοτεχνική υποδομή και επιστημονική στήριξη. 

Το νομικό πλαίσιο θα πρέπει να αντιμετωπίζει το ζήτημα συνολικά και όχι αποσπασματικά, για να υπάρξει ελπίδα αναστροφής αυτής της κατάστασης που υπάρχει σήμερα. Να ξεχωρίζει σαφώς ότι ο αθλητισμός δεν μπορεί να είναι επάγγελμα. Επάγγελμα μπορεί να αποτελεί για κάποιους που απαραίτητα τον χρειάζονται για να λειτουργήσουν, όπως είπαμε και επί της αρχής, -στους καθηγητές φυσικής αγωγής, στους γιατρούς, στους προπονητές κλπ.- όχι όμως για τους αθλούμενους. 

Οι σκοποί του πρέπει να είναι καθορισμένοι και να διαπνέονται από τη φιλοσοφία της προαγωγής της υγείας όλου του λαού, της απόκτησης χαρακτηριστικών, όπως η αγωνιστικότητα, η άμιλλα, η φιλία, η πειθαρχία, η συνέπεια, η ομαδικότητα και η συνεργασία. Και προπαντός να στοχεύει στη διαμόρφωση σταθερών και τίμιων χαρακτήρων. 

Ο αθλητισμός υψηλών επιδόσεων θα είναι αποτέλεσμα της μαζικής συμμετοχής της νεολαίας στην αθλητική διαδικασία. 

Είναι λοιπόν, φανερό, για μας τουλάχιστον, κατά την άποψή μας, ότι χρειάζεται να μπει η Φυσική Αγωγή σε όλες τις βαθμίδες της εκπαίδευσης. Αυτό δεν γίνεται σήμερα. Και στις 'Ενοπλες Δυνάμεις και όχι τυπικά, αλλά ουσιαστικά και με μέτρα αύξησης ημερών φυσικής αγωγής κλπ., θεωρητικό και πρακτικό μέρος, φιλοσοφία και ιστορία του αθλητισμού, αγωγή υγείας. 'Ολα αυτά θα πρέπει να διδάσκονται, για περάσουμε έτσι, παράλληλα με την άθληση, τον αθλητισμό κλπ., και στα ιδεώδη του αθλητισμού. 

Δεύτερον, ανάπτυξη αθλητισμού για όλους στον τόπο κατοικίας. Τι έχουμε σήμερα; Τίποτε. Ενώ θα μπορούσε αυτό κάλλιστα να περάσει και σε αυτό το νομοσχέδιο. 

Τρίτον, ουσιαστικός εκδημοκρατισμός του οργανωμένου αθλητικού οικοδομήματος, κατοχύρωση της ανεξαρτησίας και της αυτοτέλειας από την κάθε κυβέρνηση και τον κρατικό μηχανισμό, διεύρυνση του σκοπού και του ρόλου του αθλητικού σωματείου με κοινωνικά χαρακτηριστικά. 

Το παρόν νομοσχέδιο δεν τα αντιμετωπίζει αυτά, κύριε Πρόεδρε. 

Κύριε Υπουργέ, εάν θέλουμε πραγματικά να περάσουμε τον εκδημοκρατισμό στον αθλητισμό, μια λύση υπάρχει. Δεν υπάρχουν συνταγές πια. Υπάρχει η δοσμένη εφαρμογή που έχει ακολουθηθεί και στο συνδικαλιστικό κίνημα, αλλά και όπου ο καθένας ήθελε να βάλει χέρι στην υπάρχουσα κατάσταση και να περάσει στον εκδημοκρατισμό. 

Το σωματείο θα κάνει τις εκλογές για να βγάλει τη διοίκησή του. Παράλληλα, ψηφίζοντας για τη διοίκηση, θα πρέπει να ψηφίσει και για ένωση, να βγάλει τον αντιπρόσωπο, όχι να τον διορίσει το σωματείο. Η ένωση να κάνει τις εκλογές. Θα ψηφίζει για τη διοίκηση, θα ψηφίζει για τον αντιπρόσωπο, τον εκπρόσωπό της, για την ομοσπονδία κ.ο.κ., μέχρι και την Ολυμπιακή Επιτροπή. 

Μέσα από το νομοσχέδιο γίνεται μνεία για δικαστικούς αντιπροσώπους στις εκλογές μόνο των ομοσπονδιών. Γιατί στις ενώσεις το βάζετε προαιρετικά; Δεν λέω στα μικρά σωματεία κλπ., αλλά στις ενώσεις γιατί δεν πρέπει να υπάρχει δικαστικός αντιπρόσωπος; 

Επίσης, το ζήτημα του αθλητισμού για όλους, κύριοι Βουλευτές, αντιμετωπίζεται με τη δημουργία νομικών προσώπων ιδιωτικού δικαίου και με προεδρικά διατάγματα. Να σας πω κάτι; Στα τελευταία άρθρα που θα κουβεντιάσουμε θα δείτε ότι εκεί σπρώχνει το νομοσχέδιο ερασιτεχνικά σωματεία ντε και καλά και τα αποκλείει από πρωταθλήματα εάν δεν γίνουν επαγγελματικά, εάν δεν έχει τμήμα αμοιβών των αθλητών ή εάν δεν γίνει ΠΑΕ. 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Είναι χαρακτηριστικό ότι για τη Β' κατηγορία του μπάσκετ δεν επιτρέπει να λάβει μέρος ερασιτεχνικό σωματείο, παρ'όλο που μπορεί να έχει τις άλλες προϋποθέσεις. 

Εμείς, κύριε Πρόεδρε, λέμε ότι δεν μπορεί να εξακολουθεί να υπάρχει ο περιορισμός στο σωματείο και στην εγγραφή, δεν μπορεί το εκλογικό σύστημα να μην είναι η απλή αναλογική. Δεν μπορεί να έχει αυτό το πλαφόν του 20%, για να συμμετέχει μία ομάδα ανθρώπων που θέλει να ασχοληθεί με το σωματείο της γειτονιάς τους. 'Ετσι λέει το νομοσχέδιο. 

Επίσης θα πρέπει να σταματήσει πια η οικονομική εξάρτηση των σωματείων από την Κυβέρνηση, που ζει και βασιλεύει. Το οικονομικό πλαίσιο θα πρέπει να είναι καθορισμένο. Θα πρέπει να είναι το κονδύλιο γραμμένο στον κρατικό προϋπολογισμό, μέσα στα έσοδα της Γενικής Γραμματείας Αθλητισμού, στον προϋπολογισμό της και καθορισμένα τα κριτήρα που θα δίνονται στα σωματεία και όχι όποιος έχει το μέσον, τη γνωριμία, τη φιλία κλπ., να πηγαίνει να παίρνει εκατομμύρια, να τα δίνει στην άλφα ομάδα και η βήτα της άλλης γειτονιάς να στερείται ακόμη και αυτά τα στοιχειώδη. 

Το νομικό πλαίσιο θα έπρεπε να καθορίζει τους γενικούς κανόνες λειτουργίας των σωματείων και των ομοσπονδιών, τον τρόπο -όπως είπα -της χρηματοδότησής τους από καθορισμένα κονδύλια. Να επιτρέπει σε κάθε άθλημα να οργανώνει τη δραστηριότητά του ελεύθερα χωρίς κρατικές παρεμβάσεις. Εδώ έχουμε τον Υπουργό πανταχού παρών για όλα. 'Ολες οι ομοσπονδίες να μπορούν να καθορίζουν θέματα διαιτησίας και να αξιολογούν τα σωματεία τους. Εδώ στη διαιτησία πάμε να έχουμε μία διαρχία, της ΕΠΟ και της Κεντρικής Επιτροπής Διαιτησίας. Θα τα πούμε και στη συζήτηση στα άρθρα, κύριε Υπουργέ. 

Τον κεντρικό αθλητικό σχεδιασμό δεν μπορεί να τον έχει κανένα άλλο όργανο, κύριε Υπουργέ, εκτός από την Εθνική Ολυμπιακή Επιτροπή, η οποία πρέπει, κατά την άποψή μας, όπως είπα προηγούμενα, να εκλέγεται. 

Επίσης, μίλησε ο εισηγητής του ΠΑΣΟΚ για το ΕΣΑΣ και το επικαλεστήκατε χθες και εσείς στην ομιλία σας, κύριε Υπουργέ. Μπαίνει το ερώτημα με ποια κριτήρια θα γίνεται η χρηματοδότηση, με ποια κριτήρια η Επιτροπή αυτή θα αποφασίζει για τα έργα της υποδομής και τη χρηματοδότηση των σωματείων. Εδώ διαιωνίζεται η εξάρτηση του αθλητισμού και ιδιαίτερα των σωματείων από την Κυβέρνηση. Θα εισηγείται το ΕΣΑΣ, θα αποδέχεται ο Υπουργός, θα εκτελεί. Δεν είναι κατάσταση αυτή. 

Επίσης, δεν δίνει τις δυνατότητες απόκτησης γηπέδων, αθλητικών χώρων, έργων υποδομής. Ωθείτε τις ομάδες να γίνουν επαγγελματικές, χωρίς να έχουν καν τις στοιχειώδεις προϋποθέσεις. Το ανώτερο κονδύλι των διακοσίων εκατομμυρίων που αναφέρετε για μια ΠΑΕ δεν είναι ούτε το ελάχιστο για την αγορά ενός ποδοσφαιριστή. Δεν λέμε να παίρνουν λεφτά για αυτήν τη δουλειά, αλλά χρειάζεται να μη στηρίζονται και να μην αλλοτριώνονται όλα τα περιουσιακά στοιχεία του ερασιτεχνικού σωματείου υπέρ της επαγγελματικής ομάδας, στερώντας ακόμα και αυτά τα μικρά αθλητικά τμήματα τα οποία έχει. Η νεολαία μας ενδιαφέρει, δεν μας ενδιαφέρει ο τζόγος. 

Στα άρθρα, κύριε Πρόεδρε, θα ήθελα να κάνω ορισμένες παρατηρήσεις. Υπάρχουν πολλά που μπορεί να πει κανείς, αλλά το χρονικό περιθώριο είναι πολύ μικρό για να ασχοληθούμε και με τα υπόλοιπα. 

Κατ' αρχήν, στο άρθρο 2 παράγραφος 2 είμαστε αντίθετοι με το να υπάρχουν δύο μέλη για την αποδοχή της εγγραφής ενός μέλους στο σωματείο. Πρέπει να είναι ανοικτά τα σωματεία χωρίς περιορισμό στην εγγραφή των μελών και όχι μετά από οκτώ μήνες -ήταν ένας χρόνος και έγινε οκτώ μήνες- να έχει το δικαίωμα να λαμβάνει μέρος στην ψηφοφορία. 

Στο άρθρο 3 παράγραφος 1β' περί παράβασης του νόμου περί ναρκωτικών το είπαμε και όταν συζητήσαμε στην επιτροπή, αλλά δεν φέρατε καμία τροποποίηση, κύριε Υπουργέ. Αυτό δεν μπορεί να ισχύει για αθλητές που έχουν τελειώσει με το πρόβλημα των ναρκωτικών, έχουν θεραπευτεί. Δεν μπορεί τα άτομα αυτά να μην έχουν το δικαίωμα να γίνουν μέλη ενός σωματείου και να τους αφήνουμε στο περιθώριο. 'Οταν έχουν την εξάρτηση το καταλαβαίνουμε, αλλά όταν έχουν αποθεραπευτεί, δεν θα πρέπει η κοινωνία να τα σπρώχνει στο περιθώριο και να μην μπορούν να γίνουν μέλη ενός σωματείου. Βεβαιωμένα, όμως, θα πρέπει να έχουν το χαρτί από τις αρμόδιες υπηρεσίες ότι έχουν απεξαρτηθεί. 

Στο άρθρο 5, όπως είπαμε και προηγουμένως, πρέπει να ισχύσει η απλή αναλογική, από πάνω μέχρι κάτω, μέχρι την Ολυμπιακή Επιτροπή. 

Στη παράγραφο 7 είμαστε τελείως αντίθετοι με το ανταποδοτικό τέλος στον αθλητισμό. Δεν μπορεί πια να ισχύει αυτό και να το επικαλείται ο Υπουργός ότι έχουν τα σωματεία τόσα εκατομμύρια, αθλούνται πληρώνοντας το δεκαχίλιαρο. Εμείς είμαστε με αυτούς που δεν έχουν να πληρώσουν το δεκαχίλιαρο και λέμε ότι πρέπει να καταργηθεί. Το ερασιτεχνικό σωματείο θα πρέπει να ενισχύεται, για να μπορεί να προσφέρει υπηρεσίες και όχι να γίνει και αυτό ένα μέσον πλουτισμού. 

Στην παράγραφο 9, εδώ είναι παρέμβαση στα διοικητικά, με το 20% που λέτε, κύριε Υπουργέ. 

'Οσον αφορά την ειδική αναγνώριση, ένα σωματείο για να αναγνωριστεί θα πρέπει να περάσει από τον Υπουργό η ειδική αθλητική αναγνώριση και θα πρέπει να έχει τριετή προϋπηρεσία. Ποιο σωματείο, όμως, μπορεί να σταθεί με αυτό το σκεπτικό; Γιατί δεν κάνετε το αντίθετο; 'Ενα σωματείο που δεν συμμετέχει για ένα χρόνο σε αθλητικές διοργανώσεις, διαγράφεται, αν θέλετε να κάνετε εκκαθάριση. Γιατί υπάρχουν, πραγματικά, πολλά σωματεία σφραγίδα. Αν δεν συμμετέχει επί ένα χρόνο, σβήστε το. 'Οχι, όμως, να έχει τρία χρόνια προϋπηρεσία. 

Τι θα κάνει αυτά τα τρία χρόνια, κύριε Υπουργέ; Από ποιον θα "τσοντάρεται" για να παίρνει έστω τα παπούτσια, τη φανέλα, τις μπάλες και τα υπόλοιπα αθλητικά εξαρτήματα; 

Γίνεται μια πρόταση για τη συγχώνευση. Εμείς δεν έχουμε αντίρρηση, αλλά πρέπει να δοθούν κίνητρα και επιπλέον να κρατηθούν τα μικρά τμήματα, κύριε Υπουργέ. Εδώ είναι το αδύνατο σημείο της πρότασής σας. Εμείς συμφωνούμε να συγχωνευθούν και να αποτελέσουν μια σοβαρή ομάδα, σε μια πόλη που δεν έχει σήμερα ισχυρό αθλητισμό για συναγωνισμό και για αγώνες. 

'Ομως δεν αναφέρεται ότι πρέπει να κρατηθούν τα μικρά τμήματα. Τι θα γίνει; Θα παίρνουν τους μεγάλους, θα γίνονται οι αγώνες μεταξύ τους και τα μικρά θα πηγαίνουν περίπατο. Αυτό να ρυθμιστεί σαν υποχρέωση. 

Στο άρθρο 14 είναι αυτό που είπαμε προηγουμένως για τις ενώσεις κλπ., να εκλέγεται από τη βάση, να βγάζει τον αντιπρόσωπό του για την ομοσπονδία και εκεί να ισχύσει η απλή αναλογική. 

Στο άρθρο 23, σχετικά με τις αρμοδιότητες του ειδικού συνεργάτη, τον καθιστούν κυρίαρχο της ομοσπονδίας. Δεν άκουσα να το λέτε. Ο ειδικός συνεργάτης καταλύει την ομοσπονδία, καταλύει τη διοίκηση. Διαβάστε τι αρμοδιότητες έχει. 

ΠΑΝΤΕΛΗΣ ΤΣΕΡΤΙΚΙΔΗΣ: Αν τον θέλει, θα υπάρχει. 

ΝΙΚΟΛΑΟΣ ΓΚΑΤΖΗΣ: Δεν είναι θέμα αν τον θέλει ή δεν τον θέλει. Το θέμα είναι ότι μπορεί να μην τον πάρει, αλλά εκείνος που θα τον πάρει, παραχωρεί ουσιαστικά όλες τις αρμοδιότητες που έχει η ομοσπονδία. Ούτε ο Υπουργός δεν τις έχει, που είναι πανταχού παρών, αυτές τις αρμοδιότητες που έχει ο ειδικός συνεργάτης. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Ισως έχετε λάθος κείμενο. 

ΝΙΚΟΛΑΟΣ ΓΚΑΤΖΗΣ: 'Οχι, δεν έχω λάθος κείμενο. 

ΠΑΝΤΕΛΗΣ ΤΣΕΡΤΙΚΙΔΗΣ: 'Οποιες αρμοδιότητες θέλει αυτή. 

ΝΙΚΟΛΑΟΣ ΓΚΑΤΖΗΣ: Βεβαίως. 

Στο άρθρο 24 παράγραφος 6 και εδώ έχουμε πάλι αναγνώριση που καθορίζει ο Υπουργός, για τις ομοσπονδίες κλπ. Τελείωσα, ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Συνασπισμού της Αριστεράς και της Προόδου κ.Κωνσταντόπουλος ορίζει ως Κοινοβουλευτικό Εκπρόσωπο το Βουλευτή κ.Πέτρο Κουναλάκη. 

Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, θα μιλήσω λίγο επί της αρχής του νομοσχεδίου, γιατί χθες ήμουν στη Θεσσαλονίκη σ'ένα σημαντικό συνέδριο των ομογενειακών μέσων με αποστολή της Βουλής και δεν μπόρεσα να πάρω το λόγο. 

Κατ'αρχήν, είναι θετικό το γεγονός ότι ύστερα από είκοσι πέντε ολόκληρα χρόνια έρχεται στη Βουλή το νομοσχέδιο για τον ερασιτεχνικό και επαγγελματικό αθλητισμό. Στην Επιτροπή Μορφωτικών Υποθέσεων είχα θέσει το ερώτημα, γιατί υπήρξε αυτή η πόλυχρονη καθυστέρηση, γιατί δεν είδαν ποτέ το φως της δημοσιότητας ή γιατί δεν έφθασαν στην Ολομέλεια της Βουλής διάφορα προσχέδια και σχέδια νόμων που είχαν εκπονίσει κατά καιρούς οι Υφυπουργοί Αθλητισμού. Στο ερώτημα αυτό δεν πήρα απάντηση από κανέναν. Μόνο χαμόγελα και υπαινιγμούς. Αλλά νομίζω ότι είναι σε όλους μας σαφές ότι πίσω από τον αθλητισμό βρίσκονται ισχυρά οικονομικά και πολιτικά συμφέροντα που βολεύονται με τη σημερινή χαώδη και αλλοπρόσαλλη κατάσταση, που επενέβησαν στο παρελθόν και κατόρθωσαν να ματαιώσουν με πιέσεις οποιαδήποτε εκσυγχρονιστική προσπάθεια στην αθλητική νομοθεσία. 

Θέλω να θέσω ένα ερώτημα στον κ.Φούρα. Δεν είδα αντιδράσεις απ'αυτά τα συμφέροντα στο παρόν νομοσχέδιο. Οι αντιδράσεις έρχονται από κάτι ομοσπονδίες. Εκτός αν υφίστασθε πιέσεις στο παρασκήνιο. Δημοσίως όμως και φανερά δεν υπήρξαν πιέσεις. Μήπως αυτό σημαίνει ότι έγιναν οι αναγκαίοι συμβιβασμοί και χάθηκε η πνοή και η τόλμη από το νομοσχέδιο αυτό; Πάντως είναι σαφές -κατά τη γνώμη μου- τι χρειάζεται η χώρα. Χρειάζεται μια σύγχρονη δημοκρατική νομοθεσία που να πραγματοποιήσει τολμηρές τομές και μεταρρυθμίσεις. Ανταποκρίνεται το σημερινό σχέδιο νόμου σ'αυτό το αίτημα; Πραγματοποιεί τομές; Ο Συνασπισμός κατ'επανάληψη έχει τονίσει ότι δεν μηδενίζει την προσπάθεια του Υφυπουργείου Αθλητισμού. Είναι θετικές οι διατάξεις που αφορούν στα άτομα με ειδικές ανάγκες, η θεσμοθέτηση του μαζικού αθλητισμού και η σύσταση του Οργανισμού Μαζικής 'Αθλησης, η κατάργηση του διαχωρισμού ανάμεσα σε τακτικά και πάρεδρα μέλη. Η ιατροφαρμακευτική κάλυψη των αθλητών όμως παραμένει μετέωρη, αφού δεν συγκεκριμενοποιούνται τα κονδύλια που είναι απαραίτητα για να υλοποιηθεί αυτό το μέτρο. Θετικό είναι επίσης και η συγχώνευση των σωματείων. Προκειμένου όμως να υλοποιηθεί, πρέπει να προσφερθούν ισχυρά κίνητρα. 

'Οπως είδατε, ξεκίνησα από όσα θετικά περιέχει κατά την άποψή μας το νομοσχέδιο. Αλλά δυστυχώς αυτά, δεν αποτελούν την αναγκαία τομή και μεταρρύθμιση. 

Εμείς όπως είπε χθες η κ. Λουλέ, θα ψηφίσουμε τις θετικές διατάξεις, αλλά δεν μπορούμε να δώσουμε θετική ψήφο στο σύνολο του νομοσχεδίου. 

Κατά τη γνώμη μας ένα νομοσχέδιο τομή θα έπρεπε να περιλαμβάνει μια τολμηρή μεταρρύθμιση στην αθλητική νομοθεσία. Πρώτα- πρώτα θα έπρεπε να περιλαμβάνει τον πλήρη εκδημοκρατισμό στη σύνθεση των οργάνων και την καθιέρωση της απλής αναλογικής σε όλα τα επίπεδα. Στο θέμα αυτό, κύριε Υπουργέ, κάνατε εξαιρετικά δειλά βήματα και, ειλικρινά, περιμένω μια εξήγηση. Αρνείστε να υιοθετήσετε τις προτάσεις μας σε αυτόν τον τομέα και καλύπτετε την άρνησή σας πίσω από την περίεργη άποψη ότι δήθεν η καθιέρωση της απλής αναλογικής έρχεται σε αντίθεση με το Σύνταγμα της χώρας. 

AΝΔΡΕΑΣ ΦΟΥΡΑΣ (Υφυπουργός Πολιτισμού): 'Εγινε παρανόηση. 

ΠΕΤΡΟΣ ΚΟΥΝΑΛΑΚΗΣ: Το είπατε όμως και στην Επιτροπή Μορφωτικών Υποθέσεων δυο -τρεις φορές. Δεν μπορώ να καταλάβω, γιατί είναι αντισυνταγματικό αυτό το πράγμα. Πάντως αφού τώρα λέτε ότι δεν ισχύει, εντάξει, το δέχομαι. 

'Ενα άλλο μεγάλο θέμα είναι η αυτονομία του αθλητικού κινήματος, του ερασιτεχνικού αθλητισμού και η ελαχιστοποίηση της δυνατότητας να παρεμβαίνει η Κυβέρνηση, μια απαράδεκτη τακτική του παρελθόντος που ακολουθείτε εδώ και πολλά χρόνια και έχει οδηγήσει σε χειραγώγηση του αθλητισμού και στην άνθηση των πελατειακών σχέσεων. Θα έλεγα ότι σ' αυτό το σημείο ελάχιστα βήματα πραγματοποιείτε, διότι ο εκάστοτε Υπουργός εξακολουθεί να έχει τη δυνατότητα παρεμβάσεων και ασφυκτικών ελέγχων. 

Επίσης το νομοσχέδιο δεν εξασφαλίζει την οικονομική ενίσχυση του ερασιτεχνικού αθλητισμού μέσα από τον προϋπολογισμό, ούτε τη διαφάνειά του στα οικονομικά. Τέλος, η αναφορά στο σχολικό και στον πανεπιστημιακό αθλητισμό είναι επιδερμική και δεν αντιμετωπίζει σε βάθος αυτό το κρίσιμο πρόβλημα, στο οποίο η Ελλάδα παρουσιάζει μεγάλη υστέρηση σε σύγκριση με όλες τις άλλες ευρωπαϊκές χώρες. 

Θέλω να σας θυμίσω, κύριε Υπουργέ, ότι όταν είχατε έρθει στο Συνασπισμό για να συζητήσουμε το πρώτο προσχέδιο, πριν από ενάμιση χρόνο περίπου, σας είχαμε επισημάνει ότι το θέμα του σχολικού αθλητισμού για μας έχει τεράστια σημασία. Τότε είχατε αναγνωρίσει αυτήν την έλλειψη και μας είχατε υποσχεθεί ότι θα αντιμετωπίσετε το θέμα. Στο σημερινό, όμως, νομοσχέδιο υπάρχει μια αναφορά στο άρθρο 58 τελείως γενικόλογη, που προβλέπει ότι σε ένα αρκετά μεγάλο χρονικό διάστημα θα συσταθεί μια επιτροπή από το Υπουργείο σας και από το Υπουργείο Παιδείας, για να μελετήσει και να υλοποιήσει αυτό το κρίσιμο θέμα. 

Διάβασα προσεκτικά τη χθεσινή ομιλία σας. Δεν αποδέχεστε γόνιμες ιδέες, που προέρχονται όχι μόνο από την πλευρά μας αλλά και από άλλα κόμματα της Αντιπολίτευσης. Αυτό είναι κρίμα, γιατί μας είχατε υποσχεθεί στην Επιτροπή Μορφωτικών Υποθέσεων ότι θα είστε ανοικτός σε ιδέες και προτάσεις. Η ομιλία σας όμως ήταν μια άνευ όρων υπεράσπιση του νομοσχεδίου. Δεν κάνατε ανοίγματα και αλλαγές. Εγώ αυτό περίμενα μετά από μια ουσιαστική συζήτηση που έχει γίνει στην Επιτροπή Μορφωτικών Υποθέσεων. 

Πληροφορούμαι ότι θα κατατεθεί μια τροπολογία που αφορά τα άτομα με ειδικές ανάγκες και ότι πρόκειται να την αποδεχθείτε. Εμείς διαφωνούμε, αν πρόκειται να αλλάξετε το κείμενο. Θέλουμε το κείμενο να παραμείνει ως έχει στο σχέδιο νόμου. Μαθαίνω ότι υπάρχουν πιέσεις και ότι το κόμμα σας θα καταθέσει αυτήν την τροπολογία. Μην κάνετε καμία αλλαγή. 

Τέλος, κύριε Υφυπουργέ, ο Συνασπισμός υποστηρίζει ότι η Εθνική Ολυμπιακή Επιτροπή πρέπει να είναι η ανώτατη αρχή του ελληνικού αθλητισμού. Αλλά για να ασκήσει αυτόν το ρόλο, χρειάζονται ριζικές αλλαγές στη σύνθεση και τον τρόπο ανάδειξή της. Κάποιες αλλαγές που αποδεχθήκατε στην επιτροπή είναι σε θετική κατεύθυνση. 'Ομως δεν αντιμετωπίζουν ριζικά το πρόβλημα. Εχετε ακόμη καιρό να φέρετε εδώ τροπολογία και όχι εκεί που δέχεστε πιέσεις από το κόμμα σας. Εμείς δεν πρόκειται να ψηφίσουμε γενικόλογες διατάξεις που παραπέμπουν στο μέλλον σε ένα προεδρικό διάταγμα, που θα αντιμετωπίσει συγκεκριμένα και σ' όλη την έκτασή του αυτό το κρίσμο πρόβλημα. Ας καθήσουμε να το συζητήσουμε, για να κάνουμε ένα άρθρο απολύτως συγκεκριμένο.'Ενα τέτοιο άρθρο θα το ψηφίσουμε, αν είναι σε θετική κατεύθυνση. 

ΠΡΟΕΔΡΕΥΩΝ (Νικόλαος Κατσαρός): Η ειδική αγορήτρια του Συνασπισμού κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, δύο λόγια κατ'αρχήν μετά την ομιλία του κυρίου Υπουργού χθες. Μας είπε ότι ο νόμος απαντά στις ανάγκες εκδημοκρατισμού και έκανε αναφορά, προφανώς, στις διατάξεις του άρθρου 24 παράγραφος 8 και μας μίλησε για αναλογικότερο σύστημα. Ξέχασε ο κύριος Υπουργός ότι η συγκεκριμένη διάταξη αφορά τις ομοσπονδίες των οποίων το καταστατικό προβλέπει ότι οι αρχαιρεσίες γίνονται με βάση συνδυασμούς υποψηφίων. Στις υπόλοιπες ομοσπονδίες, που είναι και οι περισσότερες, ισχύει το πλειοψηφικό. 

Για ποιον εκδημοκρατισμό μιλάμε, όταν οι διατάξεις ορίζουν ότι για να γίνει ένα σωματείο μέλος αθλητικής ένωσης ή ομοσπονδίας χρειάζεται η έγκριση του Δ.Σ. και όχι της γενικής συνέλευσης, όπως ίσχυε μέχρι σήμερα. 

Μας μίλησε για τα εθνικά γυμναστήρια, που μεταφέρονται στους Ο.Τ.Α. Θα ήθελα να μας δώσει και τα στοιχεία, τι ποσόν προϋπολογίστηκε για τις ανάγκες τους στον προϋπολογισμό του 1998 και τι ποσόν στον προϋπολογισμό του 1999. 

'Εκανε επίσης αναφορά στις διατάξεις του άρθρου 41 για την αντιμετώπιση της βίας.'Ολοι βεβαίως συμφωνούμε ότι αυτό είναι το μεγαλύτερο πρόβλημα στον αθλητισμό.'Ομως εμείς πιστεύουμε ότι το θεσμικό πλαίσιο που είχε διαμορφωθεί από την κοινή υπουργική απόφαση των κυρίων Μυλωνά και Κεφαλογιάννη της 21ης Σεπτεμβρίου 1989, ήταν πιο καλά μελετημένο και πλήρες και ίσως θα μπορούσε να εφαρμοστεί. 

Για τη χειραφέτηση των οργάνων του αθλητισμού, δεν νομίζω ότι μπορεί να υπάρχει χειραφέτηση, κύριε Υπουργέ, των οργάνων του αθλητισμού, όσο υπάρχουν έκτακτες επιχορηγήσεις. 

Θα μπω τώρα στα άρθρα και θα αναλύσω μόνο εκείνα που έχουν σημασία. 

Για το άρθρο 2 είπαμε ότι είναι θετική η κατάργηση του διαχωρισμού μεταξύ τακτικών και πάρεδρων μελών στα σωματεία. 

Στο άρθρο 7 παράγραφος 2 είναι η γνωστή ιστορία με το Φ.Π.Α. Για άλλη μια φορά ήταν και στην επιτροπή και στην Ολομέλεια. Θα πρέπει να είμαστε απόλυτα προσεκτικοί και θα συμφωνήσω με την κ. Μπενάκη.'Ισως θα πρέπει να βρούμε έναν τρόπο που να απαλλάσσει τα μικρά σωματεία απ'αυτήν την ιστορία. Πώς θα τον βρούμε, δεν ξέρω. Πρέπει όμως κάτι να γίνει με αυτά τα μικρά σωματεία.'Οσο για τα μεγάλα, συμφωνώ ότι πρέπει να κάνουν απολογισμό και να κρατούν βιβλία και όλα αυτά.'Ομως με τα μικρά σωματεία πρέπει κάτι να γίνει. 

Τώρα για την παράγραφο 5 του ίδιου άρθρου 7, είναι θετική η διάταξη που προσπαθεί να διαχωρίσει τον αθλητισμό από τις εμπορικές επιχειρήσεις. Στο άρθρο 8 παράγραφος 1, η ειδική αθλητική αναγνώριση να χορηγείται από την αρμόδια υπηρεσία της οικείας Νομαρχιακής Αυτοδιοίκησης και όχι από την κεντρική εξουσία. 

Στο άρθρο 9, πιστεύουμε ότι πρέπει να δοθούν ισχυρότατα κίνητρα για να γίνουν συγχωνεύσεις σωματείων -για τρία χρόνια επιχορήγηση τριπλάσια από το αρχικό άθροισμα. 

Πάμε τώρα στο κεφάλαιο Β', που αφορά την αθλητική ένωση. 

Στο άρθρο 11 παράγραφος 2, ο αριθμός των σωματείων που ιδρύουν αθλητική ένωση να διπλασιαστεί, για να μην υπάρξει, όπως είπαμε και στην επιτροπή, αύξηση των λειτουργικών εξόδων του αθλητισμού. 

Στην παράγραφο 3 η εγγραφή μέλους να γίνεται μετά από απόφαση της γενικής συνέλευσης, όπως ήταν προηγουμένως, και όχι από το διοικητικό συμβούλιο. 

Στο άρθρο 12, είναι θετική η κατάργηση της πολυθεσίας στον αθλητισμό. Στο άρθρο 14 παράγραφος 2, ο εκπρόσωπος του σωματείου στην ένωση να ορίζεται από τη γενική συνέλευση και όχι από το Δ.Σ. 

Για την απλή αναλογική έχουμε πει τόσα πολλά. 

Πάμε τώρα στο κεφάλαιο Γ', που αφορά την αθλητική ομοσπονδία. 

Στο άρθρο 20 παράγραφος 2, η εγγραφή μέλους να γίνεται με απόφαση της γενικής συνέλευσης και όχι του Δ.Σ., που είναι ιδιαίτερα ευαίσθητο στη διατήρηση των συσχετισμών. 

'Αρθρο 23. Για τον ειδικό συνεργάτη να απαλειφθεί. Αποκλείεται η Κυβέρνηση να γνωρίζει καλύτερα από την κάθε ομοσπονδία τις ανάγκες της. 

Στο άρθρο 24, οι εκπρόσωποι των σωματείων στη γενική συνέλευση της ομοσπονδίας να ορίζονται από τη γενική συνέλευση του σωματείου ή της ένωσης και όχι από το Δ.Σ. Και εδώ, βέβαια, να εφαρμοστεί η απλή αναλογική στις αρχαιρεσίες. 

Στο άρθρο 26 παράγραφος 3, που αφορά τις αθλητικές διοργανώσεις, είναι δικαίωμά τους να αναλαμβάνουν τη διοργάνωση που επιθυμούν και είναι δικαίωμα της πολιτείας να επιχορηγήσει ή όχι τη διοργάνωση. 

Και τελειώνω με το άρθρο 29. Πιστεύουμε ότι είναι θετική η διάταξη για τη θεσμοθέτηση του αθλητισμού για τα Α.Μ.Ε.Α. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", δεκαπέντε μαθητές και ένας συνοδός-καθηγητής από τη Φιλοσοφική Σχολή Αθηνών, Τμήμα Διδασκαλίας Νέων Ελληνικών στους αλλοδαπούς. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, κυρίες και κύριοι συνάδελφοι, κατά τη χθεσινή τοποθέτηση των εισηγητών, των εκπροσώπων της Αντιπολίτευσης, εκείνο το οποίο κυρίως επισημάνθηκε είναι ο φόβος που υπάρχει, ο ερασιτεχνικός κυρίως αθλητισμός να αποτελέσει χώρο όπου θα μπορεί το οποιοδήποτε κυβερνών κόμμα να τον "αλώνει", προκειμένου να επιτυγχάνει κάποια οφέλη όσον αφορά τη δυνατότητα παρέμβασης που έχει στο εκλογικό σώμα. 

Υπήρξαν πολλές φωνές για πολλά από τα άρθρα που περιέχονται στο νομοσχέδιο και η διάθεση όλων -θα πρέπει ο κύριος Υπουργός να το έχει παραδεχθεί- ήταν να βοηθήσουμε, ώστε το νομοσχέδιο αυτό να αποδειχθεί τελικά λειτουργικό για τις επόμενες δεκαετίες. Είναι κρίμα που επί είκοσι πέντε χρόνια δεν υπήρχε αθλητικός νόμος, αλλά θα είναι κρίμα την επόμενη από την ημέρα της ψηφίσεώς του να δημιουργήσει νέα προβλήματα στον ευαίσθητο κοινωνικό αυτό χώρο. 

Από τις παρατηρήσεις των συναδέλφων που έγιναν πριν και με τις οποίες συμφωνώ, θα μου επιτρέψετε να προσεγγίσω την προσοχή μας, την προσοχή του Δημοκρατικού Κοινωνικού Κινήματος, σε κάποιες από τις παρατηρήσεις που έτσι και αλλιώς έχουν διατυπωθεί ως προτάσεις εκπροσώπων του Πανελληνίου Συνδέσμου, κατ'αρχάς, Αμειβομένων Ποδοσφαιριστών, αλλά και του Πανελληνίου Συνδέσμου Καλαθοσφαιριστών. 

Η πρώτη προσέγγιση και παρατήρηση είναι ότι στο άρθρο 22 σε σχέση με το διοικητικό συμβούλιο θα πρέπει κατά τη γνώμη μας να προστεθεί έβδομη παράγραφος, με την οποία να προβλέπεται ότι ειδικά για το ποδόσφαιρο ο πρόεδρος του Π.Σ.Α.Π. θα πρέπει να κατέχει το αξίωμα του γ' αντιπροέδρου στο διοικητικό συμβούλιο της ΕΠΟ. Και αυτό γιατί; Γιατί σύμφωνα με όσα ισχύουν στο εξωτερικό, ληφθέντος υπόψη ότι ο εκάστοτε πρόεδρος ΕΠΑΕ κατέχει τη θέση του α' αντιπροέδρου της ΕΠΟ, είναι λογικό για λόγους ισορροπίας και ισότητας, αλλά και άμεσης αναγκαιότητας σχετικά με την επιβαλλόμενη διαφάνεια που πρέπει να διακρίνει το ελληνικό ποδόσφαιρο, κάτι από το οποίο πάσχει και το έχουμε διαπιστώσει όλοι, είναι αδιανόητο να απέχει από το Δ.Σ. της ΕΠΟ ο εκπρόσωπος των ποδοσφαιριστών, και μάλιστα ο πρόεδρος του συνδικαλιστικού τους οργάνου. 

Κάτι παρόμοιο αιτιάται και ο Πανελλήνιος Σύνδεσμος Αθλητών Καλοθοσφαίρισης. Αναφέρεται στο άρθρο 22 -συμμεριζόμαστε την αγωνία και τις προτάσεις τους- τα εξής: Ειδικά για την καλαθοσφαίριση -πριν αναφέρθηκα στο ποδόσφαιρο- το οικείο συνδικαλιστικό όργανο των επαγγελματιών και αμειβόμενων καλαθοσφαιριστών και ποδοσφαιριστών εκπροσωπείται με τον πρόεδρο του Δ.Σ. στο διοικητικό συμβούλιο της οικείας ομοσπονδίας. Οι πρόεδροι του Δ.Σ. του ΠΣΑΚ και του ΠΣΑΠ καταλαμβάνουν εξ ορισμού τη θέση του γ' αντιπροέδρου στο Δ.Σ. της οικείας ομοσπονδίας, εφαρμοζομένου αναλογικά με τα όσα ισχύουν ήδη από ετών στο εξωτερικό στις ομοσπονδίες καλαθοσφαίρισης της Ισπανίας, της Ιταλίας κλπ. αλλά και σε αντιστοιχία με την ανάλογη τοποθέτηση του προέδρου της ΕΠΑΕ ως α' αντιπροέδρου της ΕΠΟ, κάτι το οποίο ανέφερα πριν. 

Η παρουσία εκπροσώπου των καλαθοσφαιριστών μόνο θετική μπορεί να είναι στην επίλυση όλων των υφιστάμενων και προκυπτουσών θεμάτων της καλαθοσφαίρισης, το σχεδιασμό για το μέλλον της κλπ. 

Θα επικεντρώσω την προσοχή μου τώρα σε έναν ευαίσθητο χώρο, μια και η ευθύνη της χώρας για τη διεξαγωγή των Ολυμπιακών Αγώνων του 2004 έχει να κάνει και με μια άλλη παράμετρο, την οποία λυπάμαι, αλλά πολλές φορές ξεχνάμε, αφήνουμε πίσω. 

Είναι η περίφημη προσπάθεια για τη διοργάνωση της παραολυμπιάδας που ακολουθεί την τέλεση των Ολυμπιακών Αγώνων. Εδώ υπάρχει μία διχογνωμία μεταξύ των σωματείων που αναφέρονται και εκπροσωπούν τα άτομα με ειδικές ανάγκες. Είμαι υποχρεωμένος όμως, κύριε Υπουργε, να σας αναφέρω κάτι το οποίο επισημαίνει η Πανελλήνια Αθλητική Ομοσπονδία Ατόμων με Ειδικές Ανάγκες, μήπως και εσείς μπορείτε να συμβιβάσετε κάποια πρόταση, έτσι ώστε να μη μείνει παραπονεμένος κάποιος από τους φορείς εκείνους οι οποίοι αναπτύσσουν μία ωφέλιμη δραστηριότητα στο χώρο των ατόμων αυτών. 

Αναφέρομαι ειδικά στο άρθρο 29. Προκειμένου να υπάρξει συντονισμός στον αθλητικό χώρο των ατόμων με ειδικές ανάγκες -έχουμε συνηθίσει να τα λέμε έτσι, εκτιμώ όμως ότι είναι άτομα με ειδικές ικανότητες και αυτό έχει αποδειχθεί- αλλά και για να γίνει σωστή αξιοποίηση των χρημάτων που διατίθενται από την πολιτεία, είναι ανάγκη να υπάρξει μία και μόνη ομοσπονδία για όλα τα αθλήματα, σύμφωνα με τα καταστατικά των διεθνών αθλητικών ομοσπονδιών. 

Η πρόταση η οποία γίνεται, αναφέρεται ειδικά στις παραγράφους 9 και 10. Να καταργηθούν ολοσχερώς, γιατί είναι αντίθετες με τον καταστατικό χάρτη της διεθνούς παραολυμπιακής επιτροπής. Η πρόταση που υπάρχει είναι να προστεθεί μία φράση η οποία να λέει ότι ειδικότερα αναγνωρίζεται μία μόνο ομοσπονδία Α.Μ.Ε.Α. με ίση εκπροσώπηση όλων των κατηγοριών για όλα τα αθλήματα. 

Θα μου επιτρέψετε εν συνεχεία να αναφερθώ στο άρθρο 30 και κυρίως σε ένα θέμα το οποίο απασχολεί ιδιαίτερα ογδόντα περίπου υπαλλήλους, οι οποίοι είναι μέλη του Συλλόγου Υπαλλήλων της Ελληνικής Ποδοσφαιρικής Ομοσπονδίας και διατυπώνουν -και συμμεριζόμαστε την αγωνία τους- δύο προτάσεις για τροποποίηση άρθρων του υπό ψήφιση νομοσχεδίου. 

Αναφέρομαι στο άρθρο 30, παράγραφος 1, όπου η πρόταση είναι να συμπληρωθεί με την εξής φράση: "Οι ήδη υπηρετούντες στις ομοσπονδίες και στις ενώσεις με τη δημοσίευση του νόμου κατατάσσονται σε οργανικές θέσεις". Και εκείνο που έχει μεγαλύτερη σημασία και απασχολεί αυτόν το χώρο των εργαζόμενων είναι η παράγραφος 2 του άρθρου 30, που εντάσσει τους υπαλλήλους στο ν.2470/1997. Ζητούν να μην ισχύσει για τους υπαλλήλους των ομοσπονδιών, οι αποδοχές των οποίων πρέπει να καθορίζονται από τις συλλογικές συμβάσεις εργασίας, όπως γινόταν μέχρι σήμερα, που έχουν δικαίωμα να υπογράφουν οι συνδικαλιστικές οργανώσεις με τον εργοδότη, όπως προβλέπει ο σχετικός ν.1876/1990 και ο οποίος ρυθμίζει τις ελεύθερες συλλογικές διαπραγματεύσεις. Γιατί; Διότι στην παράγραφο 2 του άρθρου αναφέρεται ότι οι αποδοχές του προσωπικού με σύμβαση ιδιωτικού δικαίου αορίστου χρόνου καθορίζονται με ανάλογη εφαρμογή των διατάξεων του ν.2470/1997. Το θέμα είναι ότι από τη στιγμή που θα καθορίζονται οι αποδοχές αυτές με βάση το ν.2470/1997, οι αυξήσεις τους θα ακολουθήσουν και τις συλλογικές συμβάσεις του ν.2470/1997 ή θα ισχύσει ό,τι μέχρι σήμερα ίσχυε σε σχέση με τη δυνατότητα που έχουν να καθορίζουν οι ίδιοι τα ποσοστά επι τοις εκατό της αύξησης του μισθού τους; Αλλά το μεγάλο πρόβλημα που προκύπτει στη συνέχεια γι' αυτούς είναι πώς θα καθορισθεί η σύνταξή τους και ποια σχέση θα έχουν με το δημόσιο. Αναφέρεται βέβαια στην παράγραφο 2 του άρθρου ότι τυχόν επιπλέον διαφορά που θα προκύψει, αν οι κατά την έναρξη ισχύος του παρόντος καταβαλλόμενες αποδοχές στο προσωπικό είναι μεγαλύτερες, διατηρείται και καταβάλλεται ως προσωπική διαφορά. Το θέμα, κύριε Υπουργέ, είναι αν οι αυξήσεις που θα ακολουθήσουν θα είναι αυτές των συλλογικών συμβάσεων, οι οποίες θα καθορίζονται με το ν.2470/1997 ή με αυτόν που ίσχυε μέχρι σήμερα. 

ΠΡΟΕΔΡΕΥΩΝ (Νικόλαος Κατσαρός): Ο κ. Σμυρλής έχει το λόγο. 

ΧΡΗΣΤΟ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, για την ενότητα των άρθρων από το 1 έως το 30 θα ήθελα μόνο να κάνω μία παρατήρηση. Αναφέρομαι στο άρθρο 29 και ειδικότερα στον αθλητισμό ανθρώπων με ειδικές ανάγκες. 

Συμφωνώ απόλυτα με το άρθρο, έτσι όπως διατυπώνεται, πιστεύω όμως -το είπα και χθες στην τοποθέτησή μου, κατά τη διάρκεια της συζήτησης επί της αρχής- ότι επειδή ο ειδικός αυτός χώρος έχει αρκετά προβλήματα στη συγκρότησή του, σε σχέση με τις πέντε αθλητικές ομοσπονδίες που πρέπει να έχει, σύμφωνα με αυτά που περιλαμβάνει ο Καταστατικός Ολυμπιακός Χάρτης της Διεθνούς Παραολυμπικής Επιτροπής, της IPC, θα πρέπει να υπάρξει -κατά την άποψή μου και κατά την άποψη αρκετών συναδέλφων- μία μεταβατική περίοδος, η οποία αναγκαστικά θα περνάει μέσα από μία εθνική ομοσπονδία με τις πέντε δραστηριότητες που προβλέπονται και αναγνωρίζονται από την ΙPC, με ισόποση αναλογία και συμμετοχή αυτών των πέντε κατηγοριών, για χρονικό διάστημα που θα ορίσει ο κύριος Υπουργός, με διαδικασίες και με καταστατικό που πάλι θα είναι αρμοδιότητα του κυρίου Υπουργού. 

Αυτήν την παρατήρηση και παράκληση ήθελα να κάνω. Βέβαια υπάρχει και κατατεθειμένη τροπολογία από έξι συναδέλφους, αλλά νομίζω ότι περισσότερο έχει σημασία να δούμε πώς μπορούμε μεταβατικά να αντιμετωπίσουμε αυτό το θέμα, έτσι ώστε να οδηγηθεί κάποια στιγμή και αυτός ο ειδικός αθλητικός χώρος σε μία ανάλογη δραστηριότητα, σαν αυτήν την οποία προβλέπει η Διεθνής Παραολυμπιακή Επιτροπή. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, όλα τα άρθρα -το είπα και χθες κατά τη συζήτηση επί της αρχής του νομοσχεδίου- που αναφέρονται στη θητεία των διοικητικών συμβουλίων των τριών οργανώσεων, δηλαδή του Ερασιτεχνικού Αθλητικού Σωματείου, της 'Ενωσης και της Ομοσπονδίας, θα έπρεπε να έχουν ενιαία αντιμετώπιση. Δηλαδή, θα πρέπει η θητεία των διοικητικών συμβουλίων να είναι τριετής ή τετραετής. Δεν έχει κανένα νόημα να λέμε στο άρθρο 4 ότι η θητεία του διοικητικού συμβουλίου μπορεί να είναι από ένα έως τρία χρόνια. Δηλαδή στις δύο άλλες κατηγορίες έχουμε από το νόμο δεδομένη τετραετία και εδώ αφήνουμε περιθώριο ένα έως τρία χρόνια; Για ποιο λόγο, αφού όλα αντιμετωπίζουν όμοιες περιπτώσεις αθλητικών οργανώσεων; 

Επίσης, στα άρθρα 8, 17 και 28 απαιτείται, κατά τη διατύπωση αυτών των άρθρων, ειδική αθλητική αναγνώριση από κάποια αρχή. Για την οικονομία του λόγου θα έπρεπε και τα τρία άρθρα να συγχωνευθούν σε ένα. Δηλαδή και το Πρώτο Ερασιτεχνικό Σωματείο και η 'Ενωση των Αθλητικών Σωματείων και η Ομοσπονδία χρειάζονται αναγνώριση. Από νομοθετικής πλευράς θα ήταν πολύ καλύτερα να υπήρχε μόνο μία διάταξη που να καλύπτει και τις τρεις αυτές αθλητικές οργανώσεις, διότι έτσι το νομοσχέδιο είναι ακαλαίσθητο, είναι ογκώδες και δημιουργεί πολλές φορές σύγχυση περί την εφαρμογή των ομοίων αυτών διατάξεων. 

Τέλος, δεν είναι σωστή η ρύθμιση η οποία αναφέρεται στην επιχορήγηση των αθλητικών σωματείων μετά από ζωή τριών ετών αυτών των σωματείων. Θα έπρεπε τα σωματεία αυτά να χρηματοδοτούνται, να ενισχύονται οικονομικά, ευθύς αμέσως μετά την ίδρυσή τους, γιατί αργότερα θα είναι πιο εύκολο να βρουν πόρους, ενώ στην αρχή έχουν να αντιμετωπίσουν πάρα πολλές δυσκολίες και γι' αυτό επιβάλλεται η οικονομική ενίσχυση να δίνεται από την ίδρυσή τους. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, θα κούραζα ασκόπως το Σώμα, αν επαναλάμβανα τις παρατηρήσεις τις οποίες έκανε ο εκλεκτός μας εισηγητής κ. Παπαθανασίου, ο οποίος με ιδιαίτερη προσοχή και μελέτη έκανε την επισήμανση των αρνητικών στοιχείων της ενότητας των άρθρων, που συζητούμε. 

Γι'αυτό θα περιοριστώ, κύριε Υπουργέ, σε δύο μόνο παρατηρήσεις. 

Τα είπα και στην κατ' αρχήν συζήτηση χθές. Θα επιμείνω και τώρα όσον αφορά την ελευθερία του συνεταιρίζεσθαι, η οποία περιορίζεται, κύριοι συνάδελφοι, με το νομοσχέδιο αυτό σε πολλά σημεία και δείχνει την κρατικίστικη αντίληψη, με την οποία αντιμετωπίζει το Υφυπουργείο Αθλητισμού, τα θέματα του αθλητισμού με τα άρθρα, τα οποία παραθέτει στο νομοσχέδιο. 

Κύριε Υπουργέ, τα άρθρα 78 και 80 του Αστικού Κώδικα δεν επιδέχονται κανόνες αναγκαστικού δικαίου. Είναι κατάκτηση -αν θέλετε- αιώνων, διότι είναι ουσιαστικά αντιγραφές από το πανάρχαιο δίκαιο. Η Εθνοσυνέλευση της Επιδαύρου, με τη διακήρυξη των Aντιπροσώπων του 'Εθνους, έλεγε ότι "επαναφέρουμε το ρωμαϊκό δίκαιο των βυζαντινών ημών αυτοκρατόρων". Και ίσχυσε αυτό μέχρι το 1949 και το 1949 συντάχθηκε αυτός ο κώδικας. Κατά συνέπεια έχει ρίζες βαθιές το άρθρο 78 και 80 του Αστικού Κώδικα. 

'Ερχεστε, κύριε Υπουργέ, αυτή τη στιγμή και παραγνωρίζετε τη σημασία της ελευθερίας του συνεταιρίζεσθαι και παρεμβαίνετε κατά τρόπο ανεπίτρεπτο σ' αυτό που λέμε ελευθερία του συνεταιρίζεσθαι. Επέμεινα και χθες, επιμένω και σήμερα, γιατί δεν δέχομαι αυτήν την κρατικίστικη αντίληψη, πρώτονμ και γιατί σέβομαι απόλυτα τις διατάξεις του άρθρου 78 και 80 του Αστικού μας Κώδικα κατά δεύτερο λόγο. 

Κύριε Υπουργέ, μάλλον προσπαθήσατε να δικαιολογήσετε την άποψή σας για την επιβολή κανόνων αναγκαστικού δικαίου με το αιτιολογικό, με το επιχείρημα ότι, επειδή το κράτος παρέχει επιχορηγήσεις στα σωματεία, πρέπει να έχει και τον έλεγχο. 

Αυτό δεν αποκλείει, κύριε Υφυπουργέ, το δικαίωμά σας να κάνετε ελέγχους και εσείς και ο κάθε εισαγγελέας, αλλά ακόμη πρέπει να έχετε υπόψη σας ότι το κράτος σε πολλές άλλες περιπτώσεις προβαίνει σε επιχορηγήσεις και δεν ασκεί αυτόν τον έλεγχο με διατάξεις αναγκαστικού δικαίου. Στους πολιτιστικούς συλλόγους δεν κάνει επιχορηγήσεις το κράτος; Δεν θέτει, όμως, τέτοιες διατάξεις, τέτοιους κανόνες αναγκαστικού δικαίου. Γιατί το κάνετε αυτό στον αθλητισμό; Αυτή είναι η πρώτη βασική μου παρατήρηση. 

Μία δεύτερη παρατήρηση, γιατί θέλω να είμαι μέσα στο χρόνο μου, για να μην ενοχλείται και το Προεδρείο, είναι το εξής θέμα, κύριε Υπουργέ: Θεσπίζετε κανόνες, με τους οποίους ένα σωματείο, για να μπορεί να τύχει κάποιων ευεργετημάτων του νόμου, πρέπει να έχει ζωή μια τριετία. 

'Εχω την άποψη, κύριε Υπουργέ, ότι τα νεοσύστατα σωματεία είναι εκείνα τα οποία έχουν περισσότερη ανάγκη να οργανωθούν και να παίξουν το ρόλο τους και να ανταποκριθούν στην αποστολή τους, την οποία όρισαν με το καταστατικό τους. 

'Eχω την άποψη ότι είναι λάθος. Θα μπορούσατε να κάνετε αυτήν την τροποποίηση και να υπαγάγετε και αυτά τα σωματεία στα άλλα. 'Ετσι νομίζω ότι θα ενθαρρύνετε τη διάθεση κάποιων ανθρώπων, οι οποίοι σκέπτονται να ιδρύσουν κάποια σωματεία. Είναι μια ανώδυνη θα έλεγα, τροποποίηση και δε μεταβάλλει τίποτε από τη φιλοσοφία του νομοσχεδίου που έχετε, και εγώ τη σέβομαι. Αν θέλετε, κλιμακώστε αυτές τις επιχορηγήσεις σ' αυτά τα σωματεία μ' ένα ποσοστό μικρότερο από τα άλλα, αλλά μην τα αφήνετε εντελώς απ' έξω και μην περιμένετε τρία χρόνια να επιβιώσουν μόνα τους, την ώρα που ξεκινούν την πορεία τους μέσα στον αθλητικό χώρο. 

Αυτές τις δύο παρατηρήσεις ήθελα να κάνω, κύριε Υπουργέ, με την ελπίδα ότι ως το τέλος θα θελήσετε να κάνετε κάτι και να συμφωνήσετε τουλάχιστον, όσον αφορά το δεύτερο, το οποίο είναι απλό, αλλά και το πρώτο το οποίο εγώ το θεωρώ βασικότερο, γιατί δεν νοείται στον αθλητικό χώρο αυτή η κρατικίστικη αντίληψη και αυτή η συνεχής παρέμβαση της εξουσίας, που αρχίζει με την επιρροή της από την αρχή και καταλήγει ως το τέλος σαν να θέλει η διοίκηση να ελέγχει τα πάντα. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Η κ. Πετραλιά έχει το λόγο. 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, πόσο χρόνο έχω, γιατί είναι δευτερολογία και επί των άρθρων; 

ΠΡΟΕΔΡΕΥΩΝ (Νικόλαος Κατσαρός): Αυτό που σας ανακοίνωσε ο Πρόεδρος. 

ΦΑΝΗ ΠΕΤΡΑΛΙΑ-ΠΑΛΛΗ: Δηλαδή, είκοσι λεπτά; 'Ετσι είπε πριν ο Πρόεδρος. 

ΠΡΟΕΔΡΕΥΩΝ (Νικόλαος Κατσαρός): 'Εχετε πέντε λεπτά, ολόκληρα μάλιστα. 

ΦΑΝΗ ΠΕΤΡΑΛΙΑ-ΠΑΛΛΗ: Κυρίες και κύριοι συνάδελφοι, θα προσπαθήσω να φρεσκάρω λίγο τη μνήμη σας και τη μνήμη όλων μας, διότι κατά κόρον ακούμε ότι έρχεται ένας νόμος ύστερα από είκοσι πέντε χρόνια. 

'Εχουμε ξεχάσει ότι ψηφίσαμε το ν. 1958/1991, που αναφέρεται στον επαγγελματικό αθλητισμό και πάρα πολλά απ' αυτά ακόμα ισχύουν; Μην τα ισοπεδώνουμε όλα, μην τα ξεχνάμε όλα. 

Θα ήθελα να θυμίσω στον κύριο Υπουργό ότι τότε μέσα στο νόμο θέλαμε να φέρουμε ως κώδικα και τα θέματα που αφορούσαν τις ομοσπονδίες και όλο τον ερασιτεχνικό αθλητισμό και τότε ο κύριος Υπουργός ως επικεφαλής του τομέα του ΠΑΣΟΚ είχε αντιδράσει ιδιαιτέρως λέγοντας ότι δεν μπορούσε να έρθει στο θερινό Τμήμα, διότι αντίκειται στο Σύνταγμα, κάτι βέβαια που ήταν έτοιμος να κάνει πέρσι, άλλο αν τα εσωκομματικά δεν τον άφησαν να φέρει το νόμο αυτόν, που τον ανέσυρε τώρα από το χρονοντούλαπο. 

Επιτέλους, σ' αυτήν την Αίθουσα ας μάθουμε να αναγνωρίζουμε και στους ανήκοντες στα άλλα κόμματα την όποια τους προσφορά. Αυτό ισχύει προς πάσα κατεύθυνση. 

Πρέπει να σας πω ότι χαίρομαι ιδιαίτερα, διότι ο κύριος Υπουργός και οι έχοντες συντάξει το νομοσχέδιο έχουν εντρυφήσει στον κώδικα το δικό μας, της εποχής της Νέας Δημοκρατίας. Θα αναφέρω ως παράδειγμα τα άρθρα 34 και 35 που αναφέρονται στους αθλητές, σε κίνητρα, κριτήρια κλπ., τα οποία έχουν αντιγραφεί -και καλώς- από το δικό μας κώδικα. 

'Οπως είπα και χθες, κύριε Υπουργέ, υπάρχει μια συνέχεια. Ο αθλητισμός είναι εθνικό θέμα, δεν είναι κομματικό. Είμαστε, λοιπόν, αντίθετοι προς την κρατικίστικη αυτή νοοτροπία. 

Και αναφέρομαι στα πρώτα άρθρα, τα άρθρα 1, 2, 3, 4, 5 και 6 που πραγματικά στραγγαλίζουν τον ελληνικό αθλητισμό. Εγώ θα έλεγα ότι δεν είναι δυνατόν τον κάθε πράκτορα του ΠΡΟ-ΠΟ ή τους εμπόρους αθλητικών ειδών και τις οικογένειές τους εκ προοιμίου να τους θεωρούμε κλέφτες και απατεώνες. Είναι μια περίεργη και απαράδεκτη νοοτροπία, όταν αργότερα σε άλλα άρθρα -και θα αναφερθώ σε αυτά- έχουμε άλλα μέτρα και άλλα σταθμά. 

Κύριε Υπουργέ, δείτε το άρθρο 3 που αφορά την σκακιστική ομοσπονδία. Το σκάκι είναι ένα άθλημα που αγωνιζόμαστε τώρα να το βοηθήσουμε λίγο. Μήπως είναι υπερβολικό να ισχύσει και το άρθρο αυτό ως προς το σκάκι; 

'Ερχομαι λοιπόν στο άρθρο 7 περί σωματείων. Πιστεύω, πραγματικά, ότι εδώ πλέον μετατρέπεται ο ερασιτεχνικός αθλητισμός σε εμπορικό προϊόν και μετατρέπουμε τον αθλητή σε πελάτη. 

Στο άρθρο 7 παράγραφος 4, ήθελα να μου διευκρινίσει κάτι ο κύριος Υπουργός, αν και φοβούμαι ότι την απάντηση τη γνωρίζω. Υπάρχει ήδη μια εκμετάλλευση του σήματος σε ορισμένα σωματεία, υπάρχουν ήδη συμβάσεις που έχουν γίνει. Τι θα γίνει με αυτά; 

Το άρθρο 8 αναφέρεται στην ειδική αθλητική αναγνώριση σωματείων. Εδώ πρέπει να σας πω ότι μεταμορφώνουμε τον αθλητισμό σε κρατικοδίαιτο και κρατικοδικούμενο. Αν είναι δυνατόν, την παραμονή του 21ου αιώνα, σ'αυτήν την περίφημη χιλιετία, σ'αυτόν τον 21ο αιώνα, να γίνονται αυτά τα πράγματα. 

Σας είπα κύριε Υπουργέ, ότι θα μπορούσατε να αφήσετε εποχή, αν τα βγάζατε όλα από επάνω σας. Ο Υπουργός και το επιτελείο του πρέπει να έχουν όραμα. Πρέπει να σκέφτεται ο Υπουργός. Ο Υπουργός δεν πρέπει να βλέπει κανέναν στο γραφείο του. Το λέω εγώ, που έχω κάνει Υπουργός. Πρέπει να έχει όραμα και να αποφασίζει γι'αυτά τα πράγματα και όχι να προσπαθεί να κάνει πιο στενό και κρατικοδίαιτο τον αθλητισμό και να κάνει πελάτη τον καθένα. 

Είχαμε πελάτες τις ΠΑΕ. Τώρα κάνετε τα σωματεία. Κάνετε μ'αυτό πελάτη ακόμη και τα παιδάκια που κλοτσάνε την μπάλα στη γειτονιά. 

Λέει ότι πρέπει να έχουν περάσει τρία χρόνια. Δηλαδή, τρία χρόνια τι γίνεται; Δεν θα παίρνει καμία επιχορήγηση; 

Θα αναφερθώ από τα άρθρα 10 έως 30, όπου βλέπουμε ότι αυτό το πνίξιμο επεκτείνεται και στις ενώσεις και στις ομοσπονδίες. 

Εγώ θα επιμείνω στο άρθρο 22. Είναι δυνατόν να αφήνετε τους υπαλλήλους της Γενικής Γραμματείας Αθλητισμού να μπορούν να είναι μέλη σωματείων και ομοσπονδιών και επίσης να τους διευκολύνετε με την απόσπασή τους; Διευκολύνετε, δηλαδή, εκείνους που έχουν και το μαχαίρι και το πεπόνι, έχουν τον μπεζακτά, έχουν το ταμείο. 

Κύριε Υπουργέ, θα πρέπει να τα πούμε τα πράγματα σωστά. Είναι δυνατόν οι υπάλληλοι της Γενικής Γραμματείας Αθλητισμού να είναι μέλη διοικητικών συμβουλίων και ομοσπονδιών, όταν αφαιρείται το δικαίωμα αυτό από τη θεία του εμπόρου των αθλητικών ειδών στο χωριό; 

Κύριε Υπουργέ, είπα και χθες ότι οι συνεργάτες σας είναι ικανοί μεν, αλλά έμαθαν τον αθλητισμό μέσα απ'αυτόν το νόμο. Δεν ήξεραν αθλητισμό και έφτιαξαν το νόμο. Αυτή είναι η μεγάλη διαφορά. Στο μυαλό σας έχετε τα μεγάλα σωματεία, τις μεγάλες ομάδες και τις μεγάλες ομοσπονδίες. Τα μικρά σωματειάκια στο χωριό, που είναι δέκα άνθρωποι που ασχολούνται με τον αθλητισμό, αυτοί κάνουν αθλητισμό και τον κρατάνε από την τσέπη τους με το διχίλιαρο και το πεντοχίλιαρο. 

Επειδή δεν με παίρνει ο χρόνος, θα πούμε ότι συμφωνούμε απολύτως με το άρθρο 29 των ΑΜΕΑ, κύριε Υπουργέ. 

'Ερχομαι στο άρθρο 30, που αναφέρεται στην ΕΠΟ. Το άρθρο αυτό αφορά τους υπαλλήλους της ΕΠΟ, την εσωτερική οργάνωση της ομοσπονδίας. Τους κάνετε δηλαδή δημοσίους υπαλλήλους; Ουσιαστικά αυτό κάνετε. Τους βάζετε στο δημόσιο τομέα. 'Ετσι δεν είναι; Διότι τους υπαγάγετε στο ν.2470/97. 'Αρα, εδώ καταργούνται οι συλλογικές συμβάσεις. Αυτό είναι πάρα πολύ σημαντικό. Εκτός αν είναι επιλογή σας, αλλά να μας το πείτε, αν είναι έτσι. Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Δύο κουβέντες θέλω να πω. 

Είπατε και χθες για το θέμα της βίας στα γήπεδα και της διαιτησίας, ότι όταν θα συζητήσουμε τα άρθρα θα υπάρξει μια ανάλογος προσαρμογή σ'αυτές τις διατάξεις, ώστε να μπορέσει να καταστεί δυνατό ό,τι είναι εφικτό για την αντιμετώπιση αυτής της κατάστασης. 

Στο άρθρο 1, ο σκοπός του σωματείου, όπως είπαμε, είναι περιορισμένος, είναι δηλαδή ένας σκοπός γραμματικής διατύπωσης, που έχει σχέση με τη συμμετοχή του αθλητή στους αγώνες. 'Επρεπε να έχει ευρύτερο περιεχόμενο για την πνευματική του, την πολιτιστική του ανάπτυξη, τον κοινωνικό προσανατολισμό του κλπ. 

Στο άρθρο 3 για την παράβαση του νόμου περί ναρκωτικών, όταν έχει μπει στις οικείες θεραπευτικές κοινότητες και έχει θεραπευθεί, θα πρέπει να μπορεί να είναι μέλος του σωματείου. 

Να απασχολείται πάλι με τα ναρκωτικά; Να τον ξαναστείλουμε στα ναρκωτικά δηλαδή; Καλύτερα να είναι μέλος αθλητικού σωματείου. Είπα για τα ναρκωτικά, διότι αφού τον παίρνουμε από εκεί και περνάει από τη θεραπευτική κοινότητα, να τον ξαναστείλουμε στα ναρκωτικά; Ας είναι μέλος του σωματείου, για να απασχολείται. Ας το δείτε αυτό. 

Στο άρθρο 5, να ισχύσει η απλή αναλογική. 

Στο άρθρο 7, το αθλητικό σωματείο έχει εμπορικό χαρακτήρα. Είπαμε ότι διαφωνούμε όλοι. Θα πρέπει να μην υπάρχει αντίτιμο και, εν πάση περιπτώσει, ας καταργηθεί και το ΦΠΑ. 

Στο άρθρο 8, για την επιχορήγηση. Εσείς έχετε μεγαλύτερη πείρα. Εάν έχετε επιχορηγήσει στο παρελθόν σωματεία του ενός και των δύο ετών, που πήγαν κατά διαόλου και έχετε πείρα ότι έπρεπε να γίνουν τρία χρόνια, τι να σας πω; Πάντως, αν δώσατε και πήγαν περίπατο και έχετε πείρα ότι πρέπει να είναι τρία χρόνια, αυτό είναι ένα θέμα. Εν πάση περιπτώσει, όμως, προκειμένου να αναπτυχθούν, καλό είναι να υπάρχουν όροι με τους οποίους να διακριβώνεται κατά ποίον τρόπο μπορούν να αναπτυχθούν και να τους δίνουμε και μέχρι τα τρία χρόνια. 

'Οσον αφορά το άρθρο 11, στην παράγραφο 2, να γίνει διπλασιασμός των ατόμων. Δεν έχω τίποτα άλλο να πω. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε, όπως και χθες ελέχθη από πολλούς συναδέλφους του Κοινοβουλίου, ένα σημαντικότατο νομοσχέδιο. 

Θα ήθελα, πριν εξειδικεύσω στη συγκεκριμένη ενότητα των άρθρων από το 1 εώς το 30 του πρώτου τμήματος εκ 58 άρθρων, να δώσω δυο- τρεις κατά την άποψή μου απαντήσεις στις αιτιάσεις που εξετέθησαν σαν κριτική κατά του νομοσχεδίου. Ειπώθηκε ότι δήθεν το νομοσχέδιο έρχεται καθυστερημένα να καλύψει κενά κλπ. της μέχρι σήμερα ισχύουσας νομοθεσίας. Αυτό δεν αναιρεί τίποτα από την αρτιότητα του νομοσχεδίου, από την αποτελεσματικότητα της νέας θεσμικής μεταρρύθμισης που γίνεται στο μεγάλο κεφάλαιο του αθλητικού χώρου. 

Μία δεύτερη αιτίαση είναι ότι η σιωπή, ή καλύτερα η μη αντίδραση -και αυτήν τη λογική, ομολογώ, κύριε Υπουργέ, ότι δεν την καταλαβαίνω- στο νομοσχέδιο ερμηνεύεται από κάποιους κυρίους σαν συμβιβασμό του Υπουργείου στα ειδικά υπονοούμενα συμφέροντα και στις διαπλοκές. Η σιωπή είναι συνειδητή και εκφράζει τη συμφωνία σαν προϊόν ενός ευρύτατου διαλόγου που έγινε από το Υπουργείο για τη συγκρότηση αυτού του νομοσχεδίου. 

Λέω, λοιπόν, ότι η ερμηνεία που δίνεται από κάποιους είναι εντελώς περίεργη και είναι άσχετη και με τη λογική. 

'Ενα τρίτο σημείο της κριτικής είναι ότι παρεμβαίνει το κράτος. Αυτό είναι καθιερωμένο με το Σύνταγμα του 1975- 1986 και καλύπτεται από το άρθρο 16 παράγραφος 9, όπου καθορίζει ότι είναι υπό την προστασία και την εποπτεία του κράτους ο αθλητισμός. Επομένως δεν θα μπορούσε να αποκολληθεί το νομοσχέδιο, έξω από το πνεύμα του Συντάγματος. 

Πέραν όμως αυτού, αυτό το σπουδαίο κεφάλαιο του αθλητισμού δεν μπορεί να μη γίνεται μέσα σε ένα πλαίσιο γενικότερης εποπτείας και ελέγχου από το κράτος, στην οικονομική διαχείριση, στις ρυθμίσεις, στις λειτουργίες εφαρμογής του νόμου και όλα αυτά τα πράγματα που πρέπει να δίνουν στίγμα, προβολή και αντανάκλαση στο πνεύμα του Συντάγματος στην παράγραφο 9 του άρθρου 16. 

Τώρα, τα κύρια σημεία που περιέχει η συζητούμενη ενότητα από το άρθρο 1 μέχρι και το 30. Περιλαμβάνουν τις διατάξεις για τα αθλητικά σωματεία -από το άρθρο 1 μέχρι και το 9- και καθορίζονται από την έννοια, το σκοπό, το διοικητικό συμβούλιο, τις υποχρεώσεις, τα δικαιώματα κλπ. 

Και όλες αυτές οι λεπτομέρειες που υφαίνουν το πλαίσιο μέσα στο οποίο αναπτύσσονται, συνδέονται οργανικά και ιεραρχικά και επιτελούν τον προβλεπόμενο σκοπό, τα αθλητικά σωματεία. Δεν έχω να προσθέσω τίποτα, ψηφίζω αυτήν την ομάδα των άρθρων. 

Το δεύτερο σημείο είναι τα άρθρα από 10 μέχρι 19, που καλύπτουν τις αθλητικές ενώσεις. Και εδώ υπάρχει ένας οργανικός δεσμός και καλύπτονται όλες οι λεπρομέρειες που πρέπει να καλύψει το νομοσχέδιο γι'αυτήν την ένωση των αθλητικών σωματείων. 

Η τρίτη ομάδα είναι από το 20 μέχρι το 30, που περιλαμβάνει τις αθλητικές ομοσπονδίες και περιλαμβάνει τον αθλητισμό των ατόμων με ειδικές ανάγκες. Είναι μία νεοφανής ρύθμιση η τελευταία, που καλύπτει ένα κοινωνικό αίτημα με ευρύτερες διαστάσεις ανθρωπιάς και πρόνοιας και που εξισώνει, αν θέλετε ανυψώνει, την έννοια του πολιτισμού, του αθλητισμού, σε ευρωπαϊκές διαστάσεις. 

Η συνολική, πιστεύω, ενότητα από το 1 μέχρι το 30, που καλύπτει αυτά τα τέσσερα κεφάλαια, δίνει διάσταση στο τμήμα ένα του νομοσχεδίου, στον ερασιτεχνικό αθλητισμό, που έρχεται να τον διαχωρίσει από τον επαγγελματικό αθλητισμό και να δώσει ένα νέο στοιχείο στη γενική αποτίμηση, ότι έχουμε μια ριζική μεταρρύθμιση στον αθλητικό χώρο. 

Ψηφίζω τα άρθρα από 1 μέχρι 30. 

ΠΡΟΕΔΡΕΥΩΝ (Νικόλαος Κατσαρός): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, σε μια εποχή που τα φαινόμενα της μοναξιάς διολισθαίνουν τον άνθρωπο σε καταστάσεις ατομοκεντρισμού, αυτισμού, ακόμα και απελπισίας, με σημαντικές επιπτώσεις και επιδράσεις στον ψυχικό του κόσμο, συζητούμε τη δημιουργία και τη διαμόρφωση ενός θεσμικού πλαισίου για έναν ιδιαίτερης σημασίας τομέα, που έχει να κάνει με την ποιότητα της ζωής και που αναφέρεται στο χώρο του αθλητισμού. 

Διαμορφώνουμε δηλαδή ένα σύγχρονο θεσμικό πλαίσιο, με το οποίο μπορούμε να διαμορφώσουμε τους όρους και τις συνθήκες προσπέλασης του πολίτη σ'αυτήν την υπόθεση, που έχει να κάνει με την αναβάθμιση της ποιότητας της ζωής του. Είναι ένας τομέας, που θα έλεγα είναι μια μορφή αντίστασης απέναντι σ'αυτά τα φαινόμενα που σπρώχνουν τον άνθρωπο στα τάρταρα της απελπισίας, όταν μέσα από το μαζικό αθλητισμό αναδεικνύονται και καθιερώνονται αξίες αλληλεγγύης, επικοινωνίας, που είναι τόσο αναγκαίες στην εποχή μας, για να μη νιώθουμε ως άνθρωποι όλο και περισσότερο μόνοι. 

Βεβαίως είναι πολύ σημαντικό το ότι έρχεται ένα τόσο μεγάλο θεσμικό πλαίσιο έπειτα από πάρα πολλά χρόνια, όπου βεβαίως έγιναν διάφορες προσπάθειες από προηγούμενους Υπουργούς και από προηγούμενες Κυβερνήσεις, για να μην αδικήσουμε και την προσπάθεια της κ. Πετραλιά. Το θεσμικό όμως αυτό πλαίσιο είναι ένα σύνολο διατάξεων, που πραγματικά διαμορφώνει νέους όρους. 

Βεβαίως μπορεί κανείς να έχει να κάνει πολλές παρατηρήσεις για τη συμπλήρωση ορισμένων διατάξεων που θα αναδεικνύουν την ποιότητα της διαφάνειας σε ορισμένους τομείς του αθλητισμού, για τους οποίους υπάρχουν έντονες υποψίες που ταλανίζουν και τριβελίζουν το μυαλό και την ψυχή των πολιτών, κύριε Υπουργέ, ιδιαίτερα σε ό,τι αφορά το ρόλο των διαιτητών και αυτό που συμβαίνει στην Ελλάδα και που ουσιαστικά τιτρώσκει την αξιοπιστία της πολιτείας, όταν αυτά τα φαινόμενα τα αφήνουμε να περιρρέουν και δεν τα εξοβελίζουμε. 

Βεβαίως, πρέπει να πω ότι και σ'αυτόν τον τομέα των διατάξεων υπάρχει μια βελτίωση, όχι ίσως η καλύτερη. 

Επίσης, θα έπρεπε να ήταν ακόμα πιο έντονη και καινοτόμα η παρέμβασή σας σε ό,τι αφορά την ευθύνη των αθλητικών σωματείων απέναντι στη βία που παρατηρείται στα γήπεδα. Ωστόσο, οι διατάξεις που αφορούν το μαζικό αθλητισμό, που διαμορφώνουν δηλαδή καλύτερους όρους προσπέλασης του απλού πολίτη, ανεξάρτητα από την οικονομική του θέση, σε δικαίωμα στον αθλητισμό. Είναι μια καθιέρωση αρχής πολύ σημαντική, που έχει να κάνει με την αναβάθμιση του αθλητισμού. 

Στο άρθρο 29 για πρώτη φορά κατοχυρώνονται και καθιερώνονται οι διατάξεις που δίνουν το δικαίωμα σε συνανθρώπους μας, οι οποίοι μέσα από την ιδιαιτερότητά τους έχουν το δικαίωμα στον αθλητισμό και στον πρωταθλητισμό, αλλά από ρατσιστικές συμπεριφορές μιας αδιάφορης πολιτείας για πάρα πολλά χρόνια τους άφηνε στο περιθώριο, όπως και σε άλλους τομείς της ζωής. Γιατί το δικαίωμα στη ζωή είναι δικαίωμα όλων των ανθρώπων ανεξάρτητα από την ιδιαιτερότητα που μπορεί να έχουν στη ζωή τους και στο σώμα τους. Και μια κοινωνία που θέλει να έχει κοινωνική ταυτότητα, αποδεικνύει αυτήν την ταυτότητα όχι με λόγια, όχι με ψευτοφιλανθρωπίες, αλλά με διατάξεις που έμπρακτα και με ευαισθησία παρέχουν τη δυνατότητα στον κάθε άνθρωπο μέσα από την ιδιαιτερότητά του να συμμετέχει στη ζωή, ώστε αυτή η ιδιαιτερότητα να μην είναι κοινωνική διάκριση αλλά κοινωνικό δικαίωμα. 

Πιστεύω ότι με αυτές τις διατάξεις το νομοσχέδιο που συζητάμε γίνεται πιο ανθρώπινο και πιο ευαίσθητο. 

Ωστόσο, κύριε Υφυπουργέ, θα πρέπει αυτές οι διατάξεις να μπουν αμέσως σε εφαρμογή και να στηριχθούν οι πρωτοβουλίες σ'αυτόν το χώρο έμπρακτα. Διότι ειλικρινά και σας σέβομαι και σας αγαπώ και σας εκτιμώ, αλλά θα είμαι πολύ αυστηρός μαζί σας, αν πολύ σύντομα αυτές οι διατάξεις δεν γίνουν πράξεις. 

'Ισως, κύριε Υπουργέ, θα πρέπει να εξετάσετε και την περίπτωση ύπαρξης μιας ομοσπονδίας, για να λυθούν ορισμένα προβλήματα που ταλανίζουν αυτόν το χώρο, όπως ταλανίζουν και άλλους χώρους, γιατί 'Ελληνες είναι και αυτοί και μας διακρίνει, αν θέλετε, αυτό το ταπεραμέντο το μεσογειακό. 

Επίσης, θα ήθελα να σας παρακαλέσω, κύριε Υπουργέ, να λάβετε υπόψη σας τις παρατηρήσεις των συναδέλφων όσο το δυνατόν περισσότερο, γιατί είναι ένα σχέδιο νόμου, ένα θεσμικό πλαίσιο, που για πολλά χρόνια θα διέπει αυτόν τον ευαίσθητο τομέα, έναν τομέα που πρέπει να μας ενώνει ως ανθρώπους και να μη μας χωρίζει ως κόμματα. 

ΠΡΟΕΔΡΕΥΩΝ (Νικόλαος Κατσαρός): Ο κ. Ιωάννης Ζαφειρόπουλος έχει το λόγο. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, θα ξεκινήσω τις επισημάνσεις που θα ήθελα να κάνω στην ενότητα που συζητούμε από την απαράδεκτη κατά την άποψή μου διάταξη που περιέχεται στην παράγραφο 5 του άρθρου 22, σύμφωνα με την οποία ο υπάλληλος της Γενικής Γραμματείας, που εκλέγεται πρόεδρος, γενικός γραμματέας, διευκολύνεται στην υπηρεσιακή του δραστηριότητα. 

Υπάρχει μια αντίφαση αυτής της διάταξης με το γενικό πνεύμα που διέπει το νομοσχέδιό σας και αναφέρομαι στα κωλύματα τα οποία κατά τρόπο επιτυχή και νομοτεχνικά άψογο έχετε ορίσει για τις κατηγορίες των προσώπων, που δεν μπορούν να αναμειγνύονται όχι μόνο στη διοίκηση αλλά και να είναι μέλη σωματείου. 'Αρα, κατά μείζονα λόγο θεωρώ απαράδεκτο να υπάρξει αυτή η διάταξη. 

Και σας καλώ για λόγους ευθιξίας και ευαισθησίας, που έχετε επιδείξει κατά τη συζήτηση αυτού του νομοσχεδίου και στην επιτροπή και εδώ, να συμφωνήσετε και στην πρόταση της κ. Πετραλιά, την οποία και εγώ επαναλαμβάνω, να αποσυρθεί αυτή η διάταξη και να διατυπωθούν τα κωλύματα με τέτοιον τρόπο, ώστε να περιλαμβάνουν σ' αυτά και τους υπαλλήλους του ΓΓΑ. 

Δεν θα ήθελα να επιμείνω στην ανάλυση των στοιχείων και των επιχειρημάτων εκείνων, τα οποία συνηγορούν για την αποδοχή της πρότασής μου. Εάν όμως υπάρχει από σας άρνηση να αποδεχθείτε αυτήν την πρόταση που σας κάνουμε τότε θα πρέπει να μπούμε στην ουσία της διάταξης. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αν μου επιτρέπετε, κύριε συνάδελφε. Δεν θα πρέπει να αγνοείτε ότι υπάρχει μια πραγματική κατάσταση, ότι αυτήν τη στιγμή "επιτρέπεται υπάλληλος της ΓΓΑ να μετέχει σε διοίκηση ομοσπονδίας και ότι υπάρχουν αρκετοί υπάλληλοι στις διοικήσεις των ομοσπονδιών. Αν εισαχθεί ένα τέτοιο κώλυμα, σημαίνει ότι η Βουλή αποφασίζει να καθαιρεθούν οι υπάλληλοι της ΓΓΑ από τις εκλεγμένες διοικήσεις. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Υπουργέ, υπάρχει νομοτεχνική λύση. Δώστε μεταβατικότητα στη διάταξη. Κάνετε διάταξη και να πείτε ότι θα ισχύσει μετά την εκπνοή της θητείας των ήδη υπηρετούντων. Υπάρχει λύση. Αρκεί να θέλουμε. 

Αλλά για να μη χάνω το χρόνο μου- κύριε Πρόεδρε, παρακαλώ να έχω την ανοχή σας- θα ήθελα, κύριε Υπουργέ, να αναφερθώ και σε ένα άλλο σημαντικό ζήτημα, που έχει να κάνει με τη διάθεση των περιουσιακών στοιχείων των σωματείων, των ενώσεων κλπ., σε περίπτωση διάλυσης, όπου μετά την εκκαθάριση περιέρχονται στη ΓΓΑ. Θα με εύρισκε σύμφωνο αυτή η διάταξη, αν είχε και την ακόλουθη προσθήκη, κύριε Υπουργέ. Δηλαδή να προστεθεί ένα νέο εδάφιο ή να συνεχιστεί η διάταξη με την προσθήκη της ακόλουθης φράσης: "Εκτός εάν με το καταστατικό έχουν ταχθεί για την εξυπηρέτηση άλλου δημόσιου σκοπού αθλητικού χαρακτήρα". Δηλαδή, όταν ένα σωματείο στο καταστατικό προβλέπει ότι θέλει να αφιερωθεί η περιουσία του, σε περίπτωση διάλυσης, σε ένα ίδρυμα αθλητικών ερευνών, δημοσίου χαρακτήρα, θα αποκλείσετε εσείς αυτήν τη δυνατότητα και θα τη διαχειριστεί η ΓΓΑ; 

Θα σας πω, κύριε Υπουργέ, ότι υπάρχει εδώ και μια αντίφαση. 'Εχετε την διάταξη της παραγράφου 3 του άρθρου 16, όπου λέτε ότι σε περίπτωση διάλυσης αθλητικής ένωσης όλα τα περιουσιακά της στοιχεία μετά την εκκαθάρισή της περιέρχονται στην οικεία αθλητική ομοσπονδία. Εδώ σημαίνει ότι έχετε διαφορετικό κριτήριο σε σχέση με την περιέλευση της περιουσίας του διαλυομένου σωματείου. Αφού λοιπόν έχετε στο μυαλό σας την αίσθηση της διαφορετικότητας που μπορεί να έχει κάθε περίπτωση, γιατί δεν προσθέτετε ή αυτήν τη διάταξη που σας προτείνω "εκτός εάν με το καταστατικό έχουν ταχθεί ..." ή να αφήσετε στα καταστατικά την απόφαση για το πού θα διατίθεται η περιουσία σε περίπτωση διάλυσης; 

Θα είμαι αποσπασματικός, προσθέτοντας λίγες ακόμα λέξεις, κύριε Υπουργέ, για τη διάταξη του άρθρου 24, παράγραφος 8, όπου με την παράγραφο αυτή θεσπίζετε ουσιαστικά εκλογικό αθλητικό δίκαιο. Η διάταξη αυτή ως προς το πνεύμα είναι σωστή και έτσι πρέπει να γίνεται, να υπάρχει η δυνατότητα συγκρότησης ισχυρών πλειοψηφιών, ώστε να μπορεί να πραγματοποιείται το έργο το οποίο έχουν να κάνουν οι αθλητικές ομοσπονδίες. 'Ομως, στη διάταξη αυτή υπάρχει και ένα εδάφιο, σύμφωνα με το οποίο ο πρώτος συνδυασμός παίρνει το 70% του συνόλου του αριθμού των μελών του συμβουλίου, οι υπόλοιπες έδρες κατανέμονται αναλογικά στους άλλους, υπό την προϋπόθεση ότι ο καθένας συγκεντρώνει ποσοστό τουλάχιστον 20%. 

Με αυτό τι λετε τώρα; 'Εχουμε 70% και 20% μας κάνει 90%. 'Αρα υπάρχει ένα 10% που δεν θα εκπροσωπηθεί. Και σε περίπτωση που κανένας απ' αυτούς δεν συγκεντρώσει το αναφερόμενο ποσοστό ψήφων, ο πλειοψηφίσας συνδυασμός εκλέγει το σύνολο των μελών του διοικητικού συμβουλίου. 

Εδώ υπάρχει μια, όχι αντίφαση, μια ετερογωνία εκλογικών σκοπών. Για όνομα του Θεού! 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Είναι δυνατόν σε μια περίοδο όπου οι αναλογικές εκπροσωπήσεις στο επίπεδο των δημοκρατικά νομιμοποιημένων συλλογικών οργάνων τείνουν να καταστούν κανόνας; Εδώ αναφέρεται μια διάταξη η οποία τουλάχιστον είναι περίεργη,για να μην πω τίποτε άλλο. 

Θα σας πρότεινα, ο πλειοψηφών συνδυασμός να εκλέγει οπωσδήποτε τα 2/3 και στους υπόλοιπους συνδυασμούς να κατανέμονται αναλογικά οι έδρες βάζοντας ένα πολύ χαμηλό πλαφόν. Το πλαφόν αυτό δεν μπορεί να είναι μεγαλύτερο, κύριε Υπουργέ, από το 5%-6%. Δεν είναι δυνατόν. Δημιουργούμε μια ιδιότυπη διαδικασία περιθωριοποίησης εκείνων που έχουν διάθεση να προσφέρουν στη διοίκηση των ομοσπονδιών. Θα σας παρακαλούσα να το δείτε, κύριε Υπουργέ. Δεν έχω χρόνο να αναφερθώ και σε δυο -τρια άλλα σημεία που είχα στη διάθεσή μου, ίσως το κάνουμε αργότερα. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μόνο στο άρθρο 30, τελευταία παράγραφος. Στα προηγούμενα δεν θέλω να κάνω σχόλια. Εάν υπάρχει μια αντίληψη ότι οι διαμορφούμενες πλειοψηφίες μπορούν να έχουν και μια ισχυροποιημένη δυναμική σε επίπεδο αριθμού στα Δ.Σ. για να εδραιώνουν τις αποφάσεις τους, αυτό είναι μια πτυχή την οποία θα 'λεγε κανείς, η εκάστοτε αριστοκρατία, ιστορικά, όταν κρίνει τον εαυτό της επαρκή, αρχίζει και λαμβάνει υπόψη της ως υπολειπόμενη την μειοψηφία. 'Ομως θεωρώ ότι σ'αυτόν τον αθλητικό χώρο -και συμφωνώ με τον προηγούμενο συνάδελφο- θα μπορούσε στο μέλλον να αποτελέσει τροχοπέδη για την ανάδειξη νέων πλειοψηφιών συνείδησης. Γιατί θα κατάστήσει σε μόνιμο επαγγελματικό χαρακτήρα δυναμικό, παράγοντες οι οποίοι, υποτίθεται, έχουν μια καλή διάθεση να προσφέρουν, διότι αγαπούν ένα άθλημα. 

Αλλά, ας έλθω στην παράγραφο 3 του άρθρου 30, που είναι ένα από τα καθοριστικότερα ζητήματα. Εδώ, ακριβώς, για να διευκολυνθούν οι ομοσπονδίες, κατανοώντας το πνεύμα της εισήγησης, εξαιρούνται αρκετές ειδικότητες του ν. 2190, παρ'ό,τι θα όφειλε να εφαρμοστεί πιο γενικευμένα ο νόμος, μια και υπεισέρχεται. Γιατί ένας γιατρός ειδικότητας έχει συγκεκριμένα επιστημονικά προσόντα για να αξιολογηθεί αν είναι καταλληλότερος κάποιου άλλου, ώστε να χρησιμοποιηθεί. 'Ενας φυσικοθεραπευτής έχει απλά μια ειδικότητα. Επιλέγεται με βάση τα προσόντα του. Θα έλεγα ότι μπορεί να λειτουργήσει ο νόμος με την απόλυτη αυστηρότητα και οποιοσδήποτε προσλαμβάνεται και με τον 2190, ακόμα και σε θέσεις οργανικές και μόνιμες, θεωρητικά, περνάει μια τριετία για να μονιμοποιηθεί οριστικά. 'Ετσι είναι ο νόμος για όλους τους δημοσίους υπαλλήλους που πρωτοπροσλαμβάνονται. Είναι δόκιμοι. Και αν γι'αυτούς υπάρχουν αναφορές ότι δεν έχουν το φιλότιμο, εκδιώκονται αμέσως. Για παράδειγμα, ο φροντιστής, δηλαδή ένας που κάνει δουλειές βοηθητικές, δεν κατάλαβα γιατί αυτός θα πρέπει να επιλέγεται με βάση υποκειμενικά κριτήρια; Σεις πιστεύετε ότι κάποιο Δ.Σ. γνωρίζει τόσο πολύ καλά προσωπικά το μεγάλο προσόν ενός που έχει κάνει μια αίτηση και τον παίρνουν ως φροντιστή; Τόσο πολύ καλά τον ξέρουν; Από τι και με ποια δεδομένα; Ποιο τεστ έχει κάνει δηλαδή; 

Να υπάρξουν, λοιπόν, αντικειμενικά τα κριτήρια. Εγώ θα έλεγα ότι ο 2190 δεν εμποδίζει σε καμία περίπτωση να τεθούν όροι συγκεκριμένων ειδικών προσόντων λεπτομερειακά, για κάποιον που χρειάζεται σε πολύ εξειδικευμένους στόχους. Και να έχει τα περισσότερα προσόντα, έχει ιδιαίτερη σημασία αυτό. Να μην είναι ο οποιοσδήποτε άσχετος. Γιατί ο γιατρός ειδικότητας έχει προσόντα. 

Επίσης δεν κατανοώ τι σημαίνει, επαγγελματικά, δηλαδή, δεν ξέρω ποια είναι αυτού του είδους υπαλληλική θέση "συντονιστής συνεργάτης". Τι σημαίνει συντονιστής συνεργάτης; 

ΑΝΝΑ ΜΠΕΝΑΚΗ-ΨΑΡΟΥΔΑ: 'Εχει διάταξη. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Δεν μιλάμε για τον ειδικό συνεργάτη. 'Αλλος ο ειδικός συνεργάτης. Το λέει στην αρχή. Ο ειδικός συνεργάτης είναι διάταξη. Σαφώς. Και εδώ είναι μια μεγάλη υπόθεση. Αναφέρομαι παρακάτω, σε συντονιστές συνεργάτες που προσλαμβάνονται εκτός ν. 2190. 

Εγώ αυτήν τη διάταξη δεν μπορώ να την κατανοήσω. Κατανοώ τις προθέσεις και τους στόχους να πετύχουν οι ομοσπονδίες. Δεν κατανοώ, όμως, διατάξεις οι οποίες συμπεριλαμβάνουν δεκαπέντε διαφορετικές ειδικότητες και τις εξαιρούν του ν. 2190. 

Θα παρακαλέσω, εδώ είναι Βουλή. Εδώ ψηφίζουμε. Δεν μπορεί ο ένας νόμος που ψηφίζεται να καταργεί τον άλλον που έχει προψηφιστεί και αποτελεί θεμέλιο λίθο οικοδόμησης μιας αντίληψης, που απ' όλες τις πλευρές της Βουλής περνάει στο Σύνταγμα, για αντικειμενικό τρόπο προσλήψεων όλων των φορέων εκείνων που διαχειρίζονται δημόσιο χρήμα. 

Παρακαλώ, να το εξετάσετε και με τους συνεργάτες σας, κύριε Υπουργέ. Εγώ, καλή τη πίστει, θέτω τα ζητήματα αυτά. Πιστεύω, όμως, ότι πρέπει να τα δούμε και πρέπει επ' αυτών η Βουλή να υπερασπιστεί και το νομικό της κεκτημένο, όταν επισήμως δεν αμφισβητείται. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, επειδή δυστυχώς χθες δεν πρόλαβα να μιλήσω επί της αρχής, θα ήθελα πολύ σύντομα να τονίσω και να πω, ιδιαίτερα σε κάποιους συναδέλφους -και επαναλήφθηκε σήμερα και από τον κ. Κουναλάκη- που είπαν ότι είκοσι πέντε χρόνια τώρα δεν υπάρχει κάποιος νόμος και δεν υπήρξε μια νομοθετική πρωτοβουλία, τα εξής: Υπήρχε ο νόμος 1958 που η Νέα Δημοκρατία είχε φέρει και ρύθμιζε τον επαγγελματικό αθλητισμό και υπήρχε και το νομοσχέδιο το οποίο ήταν έτοιμο να κατατεθεί τόσο από την κ. Πετραλιά, όσο και από εμένα τον ίδιο -που κατετέθει τέλος Αυγούστου- για τον ερασιτεχνικό αθλητισμό και δεν μπορούσε να συζητηθεί κατά τη διάρκεια των καλοκαιρινών τμημάτων, διότι είχε διατάξεις που αφορούσαν τα εκλογικά συστήμα και ήθελε Ολομέλεια. 

Το λέω αυτό, διότι ο κ. Κουναλάκης είπε και άφησε υπονοούμενα ότι δεν καταλάβαμε και δεν πήραμε ποτέ μια πειστική απάντηση για το τι έγινε και οι νόμοι αυτοί ερχόντουσαν και έφευγαν. Ας ρωτήσει, λοιπόν, το σημερινό Υφυπουργό, ο οποίος τότε αντέδρασε ως επικεφαλής του ΚΤΕ ΠΑ.ΣΟ.Κ. Αθλητισμού, γιατί δεν ήθελε να περάσει μέσα από τα θερινά Τμήματα. 

'Οσον αφορά τώρα το νομοσχέδιο, θα ήθελα να σας πω, κύριε Υπουργέ, ότι κατ' αρχήν όλες οι παρατηρήσεις οι οποίες έχουν γίνει είναι ουσιαστικά προς τη σωστή κατεύθυνση και θα έπρεπε να σας προβληματίσουν και να κάνετε δεκτές πολλές απ' αυτές. 

Πολύ σύντομα εγώ θα σας πω κατ' αρχήν για τα σωματεία και τα μέλη και δεν θα σας πω για το άρθρο 2 ή 3 ή 4, διότι εδώ υπάρχει συνδυασμός διατάξεων. Φερ' ειπείν, θα σας πω ότι λέτε πως πρέπει να έχει ειδική αναγνώριση το αθλητικό σωματείο για να συμμετέχει στην ένωση ή στην ομοσπονδία κ.ο.κ., όμως στις μεταβατικές διατάξεις για τις τώρα αρχαιρεσίες λέτε ότι την αναγνώριση αυτή θα του τη δώσει η ομοσπονδία. Δηλαδή το σωματείο θα ψηφίσει ανάλογα με το αν η ομοσπονδία το κρίνει ή όχι και όχι με την ειδική αθλητική αναγνώριση την οποία εσείς θα έχετε. Αυτό βρίσκεται στις μεταβατικές διατάξεις, κύριοι συνάδελφοι, έτσι για να γνωρίζουμε, δηλαδή, τι πρόκειται να γίνει στις αρχαιρεσίες που ήδη θα γίνουν. Διότι κάποιοι έλεγαν ότι μπαίνει μια τάξη. Ποια τάξη; Δεν υπάρχει τάξη. Πλήρης αταξία θα υπάρχει. 'Ο,τι θα θέλουν οι ομοσπονδίες και όποια σωματεία θα έχουν αναγνωρίσει, χωρίς να μπορεί ο κύριος Υπουργός που ασκεί μια παρεμβατική πολιτική να μπορεί να παρέμβει. Αυτοί θα ψηφίσουν για τις ομοσπονδίες. 

Το δεύτερο που θέλω να σας πω, κύριε Υπουργέ, είναι ότι μάλλον έχετε στο μυαλό σας κριτήρια για τα σωματεία των μεγάλων πόλεων. 'Εγινε και μια αναφορά από την Κοινοβουλευτική μας Εκπρόσωπο να μπορέσουμε να κάνουμε μια διαβάθμιση των σωματείων. Δεν μπορεί τα σωματεία του χωριού να τα βλέπετε σαν τα σωματεία των μεγάλων πόλεων. Δεν μπορεί να έχετε ένα ισοπεδωτικό και αυθαίρετο κριτήριο και να τα ισοπεδώνετε όλα. Βεβαίως όλοι θέλουμε να μπει μια τάξη στα σωματεία, στα σωματεία μάλιστα που διαχειρίζονται πάρα πολλά χρήματα. Εδώ όμως υπάρχουν σε χωριά ή σε μικρές πόλεις και κωμοπόλεις σωματεία αθλητικά, τα οποία συντηρούνται και ζουν μέσα από τους αθλητές τους. Δεν είναι ανάγκη να τα βλέπετε όλα κάτω από το πρίσμα του ποδοσφαίρου ή του μπάσκετ. Υπάρχουν και άλλα αθλήματα, τα οποία καλλιεργούν σωματεία χωριών και δεν μπορείτε σεις να τους απαγορεύσετε να έχουν τέτοιου είδους "προνόμιο". 

'Ακουσα προχθές τον Κοινοβουλευτικό σας Εκπρόσωπο, ο οποίος έκανε μια εισήγηση καθ'όλα θετική, να μας λέει ότι πρέπει σε όλα τα σωματεία να μπει αυτή η διάταξη, σύμφωνα με αυτήν την οποία και εσείς φέρνετε. 

Θα σας θυμίσω, κύριε Κοινοβουλευτικέ Εκπρόσωπε του ΠΑΣΟΚ, ότι υπάρχει κατατεθειμένη τροπολογία από συναδέλφους του ΠΑΣΟΚ, στην περίοδο μάλιστα που ήσασταν εσείς Υφυπουργός Οικονομικών, εάν θυμάμαι καλά, όπου ζητούσε πράγματι τα σωματεία, κυρίως των μικρών πόλεων και των χωριών, να μην υποχρεούνται να έχουν βιβλία και στοιχεία του Κώδικα Φορολογικών Στοιχείων. Γι' αυτό ακριβώς θα ήθελα να σας πω, κύριε Υπουργέ, ότι πρέπει να κάνετε μία διάκριση, μία διαβάθμιση και σε αθλήματα και σε πόλεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Παρακαλώ να έχω την ανοχή σας για λίγο, κύριε Πρόεδρε. 

Δεν μπορεί και δεν νοείται η Πάτρα, ας πούμε, να έχει την ίδια μεταχείριση με κάποιο χωριό της Αχαϊας, όπου σε ένα χωριό μπορεί να είναι δεκαπέντε - είκοσι αθλητές και να έχουν ένα σωματείο και να το συντηρούν. 

Σημειώστε, κύριοι συνάδελφοι, ότι στα κωλύματα δε, των μελών του σωματείου είναι να είσαι και αθλητής του σωματείου. Δηλαδή οι αθλητές του σωματείου, που γνωρίζουμε στα χωριά, που αυτοί είναι τα μέλη και το συντηρούν, δεν θα μπορεί να είναι μέλη του σωματείου, σύμφωνα με το άρθρο 3. 

Το άρθρο 7, που αφορά τα βιβλία, θα πρέπει να το δείτε. 

Στο άρθρο 8 σας είπα ότι στις μεταβατικές διατάξεις, χωρίς να έχει ειδική αθλητική αναγνώριση, ψηφίζει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ποια διάταξη; 

ΕΥΑΓΓΕΛΟΣ ΜΕΪΜΑΡΑΚΗΣ: Στις μεταβατικές, στο άρθρο 135, κύριε Υπουργέ. Θα σας τα πω τότε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στην παράγραφο 11; 

ΕΥΑΓΓΕΛΟΣ ΜΕΪΜΑΡΑΚΗΣ: Δεν έχει σημασία, θα σας πω ποια είναι. 'Οποιος είναι συντάκτης, το ξέρει. 

Το άρθρο 11 αφορά τα μέλη. Κύριε Πρόεδρε, πρέπει εδώ κάποτε να τεθεί ουσιαστικά το ζήτημα της εκπροσώπησης των σωματείων. 

'Ολοι γνωρίζουμε, κύριε Υπουργέ, και εσείς και όσοι διατελέσαμε και όσοι ασχολούμαστε με τα αθλητικά, ότι τα σωματεία ορίζουν εκπροσώπους στις ενώσεις και οι ενώσεις στις ομοσπονδίες όποιον θέλουν, χωρίς κανένα κριτήριο, ακόμα και το γραμματέα σας. Το γραμματέα του Υπουργού ή το γραμματέα του Βουλευτού της περιοχής μπορεί, αν θέλουν, να τον ορίσουν εκπρόσωπο. Ναι ή όχι; Ναι. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Με αυτόν το νόμο; 

ΕΥΑΓΓΕΛΟΣ ΜΕΪΜΑΡΑΚΗΣ: Ναι, και με αυτόν το νόμο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι. 

ΕΥΑΓΓΕΛΟΣ ΜΕΪΜΑΡΑΚΗΣ: Γι' αυτό ακριβώς θα πρέπει να βάλετε κριτήριο στον εκπρόσωπο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι, πρέπει να είναι μέλος του σωματείου. 

ΕΥΑΓΓΕΛΟΣ ΜΕΪΜΑΡΑΚΗΣ: Είναι στο άρθρο 11. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να μη γίνονται διακοπές. 

Κύριε Μεϊμαράκη, ολοκληρώστε την άποψή σας. 

ΕΥΑΓΓΕΛΟΣ ΜΕΪΜΑΡΑΚΗΣ: Θα σας πω αμέσως πού είναι. 

Στο άρθρο 14 λέει "Κάθε σωματείο -μέλος της ένωσης εκπροσωπείται στη γενική συνέλευση με ένα μόνο αντιπρόσωπο, ο οποίος ορίζεται με τον αναπληρωτή του, με απόφαση του Δ.Σ. του σωματείου. Αντιπρόσωπος ορίζεται μέλος του σωματείου με δικαίωμα να εκλέγει και να εκλέγεται. Κάθε αντιπρόσωπος μπορεί να εκπροσωπεί ένα μόνο σωματείο". Γιατί δεν έχετε, λοιπόν, ένα κριτήριο, ότι ο αντιπρόσωπος θα πρέπει να είναι μέλος... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι μέλος με δικαίωμα να εκλέγει και να εκλέγεται. 

ΕΥΑΓΓΕΛΟΣ ΜΕΪΜΑΡΑΚΗΣ: 'Οχι. Πόσο καιρό θα είναι μέλος, κύριε Υπουργέ; Μπορεί να γράφτηκε και χθες. 

Μη γελάτε, κύριε Σμυρλή. Γνωρίζουμε πάρα πολύ καλά και έχω ειδικές εκθέσεις ... 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Το λέει το καταστατικό αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Μεϊμαράκη, είσθε εκτός χρόνου. Να διαθέσετε το χρόνο σας για την ανάπτυξη των απόψεών σας και όχι για να κάνετε διάλογο με τις πτέρυγες της Βουλής. 

ΕΥΑΓΓΕΛΟΣ ΜΕΪΜΑΡΑΚΗΣ: Θα σας πείραζε, εάν πράγματι μέσα έλεγε ότι θα πρέπει να είναι μέλος ένα χρόνο τουλάχιστον του σωματείου ή μέλος του διοικητικού συμβουλίου ή να είναι κάποιος εκπρόσωπος, ο οποίος πράγματι θα αποκλειστεί από το να είναι κάποιος άλλος; Δεν το καταλαβαίνω αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Μεϊμαράκη, ολοκληρώστε. 

ΕΥΑΓΓΕΛΟΣ ΜΕΪΜΑΡΑΚΗΣ: Αντί να προσπαθήσουμε να εφεύρουμε τις διαδικασίες εκείνες, οι οποίες ουσιαστικά θα δώσουν τον αθλητισμό στα χέρια των αθλητών, βρίσκουμε διαδικασίες, οι οποίες βγάζουν τους αθλητές ακόμα και από το ίδιο το σωματείο τους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: 'Ενα λεπτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν μπορώ να σας δώσω παραπάνω χρόνο. 

ΕΥΑΓΓΕΛΟΣ ΜΕΪΜΑΡΑΚΗΣ: Παρακαλώ, κύριε Πρόεδρε, γιατί είναι και σαν προτασσόμενη δευτερολογία. Δεν μίλησα εγώ χθες και δεν θα ξαναμιλήσω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Χθες ήταν συζήτηση επί της αρχής και σήμερα είναι η συζήτηση επί των άρθρων. Τι θα πει δεν μιλήσατε χθες; 

ΕΥΑΓΓΕΛΟΣ ΜΕΪΜΑΡΑΚΗΣ: Θέλω να σημειώσω τη συμφωνία μου με την τοποθέτηση της κ. Πετραλιά, όπως αυτή εκφράστηκε και από τον κ. Ζαφειρόπουλο. 

Δεν μπορεί, επαναλαμβάνω κι εγώ, να υπάρχουν οι γραμματείς. Θα πρέπει, κύριε Υπουργέ, να το καταλάβουμε όλοι. Βεβαίως, εσείς ή κάποιοι συνάδελφοι Υπουργοί μπορεί να μην κάνουν χρήση τέτοιων διατάξεων, όμως αφήνουν περιθώρια να γίνουν από άλλους. 

Θα ήθελα επίσης να πω και κάτι για το άρθρο 30 και για τους υπαλλήλους της ΕΠΟ, όπως επίσης και για το άρθρο 14. 

ΠΡΟΕΔΡΕΥΩΝ (Παναγιώτης Ν. Κρητικός): Με δύο λέξεις, κύριε Μεϊμαράκη, γιατί θα αναγκαστώ να σας αφαιρέσω το λόγο και δεν το θέλω. 

ΕΥΑΓΓΕΛΟΣ ΜΕΪΜΑΡΑΚΗΣ: 'Ενα δευτερόλεπτο, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Να το δω το δευτερόλεπτο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, το άρθρο 14 στην παράγραφο 3 λέει "στερείται του δικαιώματος ψήφου στις γενικές συνελεύσεις κάθε αθλητικό σωματείο, εφόσον στο προ της γενικής συνέλευσης ημερολογιακό έτος δεν είχε συμμετοχή σε αγώνες με δέκα τουλάχιστον αθλητές για τα ατομικά αθλήματα ή με είκοσι τουλάχιστον αθλητές για τα ομαδικά". Γιατί βάζετε αθλητές και δεν βάζετε τη συμμετοχή στη συνολική διοργάνωση του σωματείου; Δηλαδή, αν είχε με εννέα αθλητές και έχει και Πανελληνιονίκη, δεν θα μπορεί να συμμετέχει στις αρχαιρεσίες; Δεν καταλαβαίνω τη λογική αυτή. 

ΠΡΟΕΔΡΕΥΩΝ (Παναγιώτης Ν. Κρητικός): Αυτό είναι το δευτερόλεπτο, κύριε Μεϊμαράκη; 

ΕΥΑΓΓΕΛΟΣ ΜΕΪΜΑΡΑΚΗΣ: Εκτός εάν η λογική έχει τεθεί ακριβώς για να αποκλείσετε κάποιους. 

Θα πρέπει να βάλετε τις συμμετοχές του σωματείου στη διοργάνωση. 

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε ο κατάλογος των ομιλητών. 

Ορίστε, κύριε Υπουργέ, έχετε το λόγο. 

ΘΕΟΔΩΡΟΣ ΣΤΑΘΗΣ: Κύριε Πρόεδρε, είμαι και εγώ γραμμένος να μιλήσω. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε προτασσόμενη δευτερολογία; Θα ασκήσετε αυτό το δικαίωμα; Θα μιλήσετε μετά τον κύριο Υπουργό. 'Ετσι λέει ο Κανονισμός. 

ΘΕΟΔΩΡΟΣ ΣΤΑΘΗΣ: Επειδή είμαι ο τελευταίος. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είσαστε ο τελευταίος. Είναι και άλλοι με προτασσόμενη δευτερολογία, κύριε Στάθη. Είστε εσείς, ο κ. Καλαμακίδης και ο κ. Ζαφειρόπουλος. Θα μιλήσετε μετά τον κύριο Υπουργό. 

ΘΕΟΔΩΡΟΣ ΣΤΑΘΗΣ: 'Εχω εγγραφεί, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κανονισμός λέει ότι η προτασσόμενη δευτερολογία ακολουθεί την ομιλία του κυρίου Υπουργού και προτάσσεται των δευτερολογιών των άλλων συναδέλφων. 

ΘΕΟΔΩΡΟΣ ΣΤΑΘΗΣ: Θα μιλήσει ο κύριος Υπουργός για τα ζητήματα στα οποία θα αναφερθούμε. 

ΠΡΟΕΔΡΕΥΩΝ (Παναγιώτης Ν. Κρητικός): 'Ετσι λέει ο Κανονισμός. Να μην αναλώνουμε τώρα το χρόνο σε θέματα διαδικαστικά.

ΘΕΟΔΩΡΟΣ ΣΤΑΘΗΣ: Για πρωτολογία μιλάω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε δικαίωμα πρωτολογίας. 'Εχετε εγγραφεί μετά τον τέταρτο ομιλητή και έχετε προτασσόμενη δευτερολογία. Βλέπω εδώ γραμμένο το όνομά σας. 

Ορίστε, κύριε Υπουργέ, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, πόσο χρόνο έχω; Δεν δευτερολόγησα. Δεκαπέντε λεπτά είχαν οι ειδικοί αγορητές. 

ΠΡΟΕΔΡΕΥΩΝ (Παναγιώτης Ν. Κρητικός): Δεκαπέντε λεπτά. Ορίστε, αναπτύξτε τις απόψεις σας. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, συζητάμε από το άρθρο 1 μέχρι το 30 και έχει γίνει συμφωνία. 

ΠΡΟΕΔΡΕΥΩΝ (Παναγιώτης Ν. Κρητικός): Το ξέρω. Και δίνεται κάποια άνεση χρόνου στους εισηγητές και στους ειδικούς αγορητές και, βεβαίως, κάποια σχετική ανοχή στους άλλους ομιλητές. 

ΕΥΑΓΓΕΛΟΣ ΜΕΪΜΑΡΑΚΗΣ:'Εχουν δοθεί δεκαπέντε λεπτά στους εισηγητές. 

ΠΡΟΕΔΡΕΥΩΝ (Παναγιώτης Ν. Κρητικός): Δεκαπέντε λεπτά θα έχει και ο κύριος Υφυπουργός. Πρέπει να προχωρήσει η συζήτηση. 

Ορίστε, κύριε Υφυπουργέ, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, ευχαριστώ. 

Κατ'αρχήν, χαίρομαι που έστω και κατ'υπαινιγμόν ετέθη από τον αγαπητό συνάδελφο κ. Κουναλάκη το θέμα των αντιδράσεων στο παρόν νομοσχέδιο. Είχαμε συνηθίσει οι θορυβώδεις αντιδράσεις στη χώρα να προέρχονται από ένα χώρο, το χώρο του ποδοσφαίρου. Και μάλιστα αυτές οι θορυβώδεις αντιδράσεις είχαν μία επωδό: "Θα σας καταγγείλουμε στη FIFA και ο Μπλάτερ θα σας τραβήξει τα αυτιά". 

'Εχουν αλλάξει πολλά στο ευρωπαϊκό ποδόσφαιρο. Ο κ. Μπλάτερ και ο κ. Γιόχανσον με πρόσφατη επιστολή τους απευθύνθηκαν στους πρωθυπουργούς των ευρωπαϊκών χωρών. Στη Σύνοδο της Βιέννης οι Πρωθυπουργοί συζήτησαν για το ευρωπαϊκό ποδόσφαιρο. Στην άτυπη Σύνοδο Υπουργών Αθλητισμού της Ευρώπης, που θα γίνει στη Γερμανία την 1η Ιουνίου, ζήτησε ακρόαση ο κ. Μπλάτερ, προκειμένου να θέσει εκεί τα ζητήματα του ευρωπαϊκού ποδοσφαίρου. 

Ποια είναι τα ζητήματα του ευρωπαϊκού ποδοσφαίρου; Είναι πολλά. Είναι το μάρκετιγκ, είναι τα τηλεοπτικά δικαιώματα, είναι αυτά που τους αφορούν και ζητούν βοήθεια και συνδρομή από την Ευρωπαϊκή 'Ενωση. 

Επομένως βρισκόμαστε σε μία περίοδο που δεν μπορεί εσωτερικές δυνάμεις να επικαλούνται εξωτερικές για να ακυρώνουν νομοθετικές πρωτοβουλίες. Αυτή είναι η πολιτική ερμηνεία, γιατί έχουμε αυτήν τη συμπεριφορά στο παρόν νομοσχέδιο. Βεβαίως, δέχτηκαν οι αθλητικοί παράγοντες κυρίως του ποδοσφαίρου η αθλητική δικαιοσύνη να αποδίδεται από τακτικούς δικαστές. Δέχτηκαν ρυθμίσεις στο εσωτερικό, όπως στη διαιτησία εκεί δηλαδή που κάθε φορά όταν επιχειρούσε οποιοσδήποτε να τσ αγγίξει, έλεγαν "Στοπ, εδώ είναι άβατο, εδώ είναι ποδόσφαιρο, εδώ ισχύει το σύνταγμα της FIFA και της UEFA". 

Αγαπητοί συνάδελφοι, θα ήθελα να αναφερθώ συνοπτικά στις διατάξεις των άρθρων μέχρι το 30 και να υπογραμμίσω το γεγονός ότι κατ' αρχήν ανοίγουν πραγματικά τα σωματεία στην κοινωνία. Να υπενθυμίσω για την αγαπητή κ. Πετραλιά, αυτό που μας είπε κατά την ακρόαση στη Διαρκή Επιτροπή ο Γενικός Γραμματέας της Επιτραπέζιας Αντισφαίρισης, ο κ. Κολυμπάδης, ότι επί επτά χρόνια ζητούσε απεγνωσμένα να γίνει μέλος του Παναθηναϊκού και δεν γινόταν και έγινε μετά από πολλές πιέσεις, παρ'ότι ήταν επτά χρόνια Γενικός Γραμματέας της Ομοσπονδίας Επιτραπέζιας Αντισφαίρισης. Ανοίγουν τα σωματεία και πρέπει να ανοίξουν με μία διαδικασία που ο νόμος προβλέπει, χωρίς να υπάρχει κίνδυνος για άλωση των σωματείων μέσα από μηχανισμούς οι οποίοι δεν θα προσέλθουν για αθλητικούς σκοπούς. 

Σχετικά με τα κωλύματα μέλους, θα πρέπει να υπογραμμίσω ότι βάλαμε στα κωλύματα και την παραπομπή με αμετάκλητο βούλευμα για κακουργηματική πράξη. Είναι μία καινοτομία που μπήκε, γιατί υπάρχουν συχνά στο χώρο των ομαδικών αθλημάτων και άτομα τα οποία ενώ έχουν παραπεμφθεί με αμετάκλητα βουλεύματα, για κακουργηματικές πράξεις συνεχίζουν να παίζουν καθοριστικό ρόλο στον αθλητισμό. 

Σχετικά με το άρθρο 7, για το οποίο έγινε μία μεγάλη συζήτηση. Κυρίες και κύριοι συνάδελφοι, για όποιον θέλει να ερευνήσει, έχω εδώ μία κάρτα αθλητή, που πληρώνει κάθε μήνα, καθώς και αποφάσεις ΔΟΕ για επιβολή προστίμων σε αθλητικά ερασιτεχνικά σωματεία, επειδή εκαναν μεταγραφές, επειδή εισέπραξαν γι'αυτές χρηματικά ποσά σημαντικά, τα οποία όμως δεν δήλωσαν στην εφορία. 

Ποιος είπε ότι εμείς θεσμοθετούμε την είσοδο της εφορίας στα αθλητικά σωματεία, τα οποία δεν έχουν οικονομικές δοσοληψίες με αθλούμενους; Δεν θα προστατεύσουμε όμως τη μάνα ή τον πατέρα που πηγαίνουν το παιδί τους σε ένα σωματείο, που πληρώνουν δέκα και δεκαπέντε χιλιάδες το μήνα; Δεν οφείλει το σωματείο να δίνει μία διάτρητη απόδειξη, για να την προσκομίζουν οι γονείς στο κάτω-κάτω στα δικαιολογητικά για την εφορία τους; Γιατί όταν πηγαίνει για τα μαθήματα των Αγγλικών, θα πρέπει το παιδί να παίρνει την απόδειξη και να την προσκομίζει, ενώ όταν πηγαίνει στα σωματεία, δεν θα πρέπει να καταγράφονται πουθενά αυτές οι εισπράξεις; Εμείς δεν επιβάλλουμε σε κανένα σωματείο -και είμαι κατηγορηματικός -καμία υποχρέωση να τηρεί βιβλία του Κώδικα Φορολογικών Στοιχείων. Αλλά το σωματείο που έχει οικονομικές δοσοληψίες με πολίτες και κάνει εισπράξεις, οφείλει να τις καταγράφει. Για όνομα του Θεού! Υπάρχουν σωματεία που έχουν χίλια τουλάχιστον παιδιά και εισπράττουν περίπου δέκα εκατομμύρια το μήνα. Και αυτά με άτυπες και ανέλεγκτες διαδικασίες. 

Να σας πω τι έλεγε κάποιος στο προαύλιο της Βουλής, που συνοδεύει κάποιο από τα πρόσωπα που έρχονται εδώ; 'Ελεγε "έχω τέσσερα γήπεδα, 5x5, τα έχω κάνει αθλητικό σωματείο. Δεν πληρώνω πουθενά. Τώρα θα είμαι υποχρεωμένος να πληρώνω". 

Θέλουμε να εξυγιάνουμε το σύστημα ή να υποκρύπτονται σε σωματεία επιχειρήσεις; 'Οποιος θέλει να κάνει επιχείρηση στον αθλητισμό, δικαιούται. Ας κάνει νόμιμο γυμναστήριο. Ταυτόχρονα θέλουμε να δώσουμε τη δυνατότητα να υπάρχουν χορηγίες στον αθλητισμό και στα ερασιτεχνικά σωματεία. Προκειμένου να αποφύγουμε τις επιχειρηματικές δραστηριότητες των σωματείων, απαγορεύουμε και τη συστέγασή τους με επιχειρήσεις. 

Σχετικά με τη συγχώνευση των αθλητικών σωματείων και με τη ειδική αθλητική αναγνώριση, εγώ δεν θα κρύψω ότι η ειδική αθλητική αναγνώριση, οφείλει να λειτουργήσει ως αντικίνητρο για την ίδρυση νέων σωματείων. Επιτέλους, έχουμε χίλιους διακόσιους δήμους στη χώρα και δώδεκα χιλιάδες σωματεία! Πρέπει να υπάρξει ένας "ΚΑΠΟΔΙΣΤΡΙΑΣ" και στον αθλητισμό. Πρέπει να συμμαζέψουμε αυτήν την κατάσταση των αθλητικών σωματείων που ιδρύονται ανεξέλεγκτα και προσφεύγουν στον κρατικό κορβανά. Είναι αρκετά τα δώδεκα χιλιάδες ελληνικά σωματεία να υπηρετήσουν τον ελληνικό αθλητισμό. Τα τρία χρόνια που βάζουμε, λειτουργούν ανασταλτικά. Το βάζουμε συνειδητά. Το έχουμε λογαριάσει και τα βάζουμε ως αντικίνητρο για νέα σωματεία. Γιατί επιδιώκουμε συγχωνεύσεις σωματείων και όχι νέα σωματεία. 

Και επειδή υπήρξε ένας υπαινιγμός ότι εμείς επιχειρούμε να βάλουμε στη γωνία κάποια σωματεία που έχουν υποβάλει αιτήσεις για ειδική αθλητική αναγνώριση, έχω στη διάθεσή σας τον πίνακα των σωματείων που έχουν ζητήσει ειδική αθλητική αναγνώριση, που δεν τους έχει παρασχεθεί ακόμη, γιατί υπάρχουν εκκρεμότητες όσον αφορά τα πιστοποιητικά τους. Αυτόν τον πίνακα θα τον καταθέσω για να υπάρχει στα Πρακτικά, με τη δέσμευση ότι θα δώσουμε την ειδική αθλητική αναγνώριση σε όσα απ'αυτά έχουν τις νόμιμες προϋποθέσεις και αυτά δεν θα ενταχθούν στις διαδικασίες του νέου νόμου. Για την ειρωνία του θέματος θα δώσουμε επιτέλους την έγκριση στον Α.Σ. ΟΚΙΝΑΟΥΑ ΑΙΑΝΤΑ ΚΥΨΕΛΗΣ!! Αυτό είναι το σωματείο που ζητά έγκριση. Είναι το πρώτο στην κατάσταση. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Στην Ιαπωνία είναι ηΟκινάουα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν ξέρω, έτσι λέγεται. Θα το καταθέσω στα Πρακτικά -συνολικά είναι εκατόν ενενήντα επτά σωματεία, για τα οποία εκκρεμεί η ειδική αναγνώριση- καταθέτω τον πίνακα προκειμένου να έχει γνώση και η Βουλή και να μην κατηγορούμεθα ότι κάτι ύποπτο κάνουμε γύρω απ'αυτά. 'Οσα έχουν νόμιμες προϋποθέσεις, μέχρι την επόμενη εβδομάδα θα έχουν αναγνωριστεί. 

(Στο σημείο αυτό ο Υφυπουργός Πολιτισμού κ. Α. Φούρας καταθέτει για τα Πρακτικά την προαναφερθείσα κατάσταση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Σχετικά με τα κίνητρα για τη συγχώνευση, θα τα συζητήσουμε στο τέλος, γιατί ήδη είπαμε για το αντικίνητρο. Δεν θα έχουν για μία τριετία επιχορήγηση από το κράτος τα νέα σωματεία. Θα συζητήσουμε όμως τα κίνητρα για συγχωνεύσεις στις μεταβατικές διατάξεις. 

Σκοπεύω λοιπόν να εισαγάγω διάταξη ότι σωματεία, τα οποία ενώνονται, θα παίρνουν διπλάσιες ή τριπλάσιες αθροιστικά επιχορηγήσεις από αυτές που πήραν το προηγούμενο αθλητικό έτος, για να ενισχύσουμε τάση συγχώνευσης των σωματείων. 

Σχετικά με τα θέματα των εφορευτικών επιτροπών έγινε μεγάλη συζήτηση. Σας παρακαλώ να δούμε ότι το θέμα των εφορευτικών επιτροπών και οι εγγυήσεις στις δικαστικές αρχές στις αρχαιρεσίες ομοσπονδιών, που διακονούν τον αθλητισμό και έχουν τη δυνατότητα να διαχειρίζονται δισεκατομμύρια, δεν θα πρέπει να μπαίνει σε κριτική, σε στόχο. Επιχειρούμε μέσω των δικαστικών αντιπροσώπων, να κάνουμε τι; Μόνο να δώσουμε εγγυήσεις δικαστικής αρχής στην έντιμη δημοκρατική εκλογή τους. 

Σχετικά με το εκλογικό σύστημα και την κατεύθυνση προς αναλογικότερο εκλογικό σύστημα. Δεν ξέρω πόσα περιθώρια έχω. Εγώ θα ήθελα να αποδεχθώ τη διάταξη, η οποία λέει -αγαπητέ κύριε Ζαφειρόπουλε- ότι όποιος παίρνει το 20%, παίρνει το 30% των εδρών. Αν αυτό δεν συμβεί, λέει η διάταξη που έχουμε φέρει, το σύνολο των εδρών πηγαίνει στην πλειοψηφούσα παράταξη. Εγώ θα ήθελα να αφήσω αφ' ενός τη δυνατότητα να μην υπάρχει μία πολυδιάσπαση μέσα στον αθλητισμό, να μην υπάρχουν πολλές παρατάξεις, ταυτόχρονα όμως θα ήθελα να τροποποιήσω αυτήν τη διάταξη και να πω ότι αν υπάρχει και τρίτο ψηφοδέλτιο, αυτό που θα πάρει 10%, παίρνει και το 10% των εδρών. Θα διαμορφώσω τη διάταξη πριν την ψηφοφορία. 

'Ερχομαι τώρα στο μεγάλο θέμα των ατόμων με ειδικές ανάγκες. 'Ολος ο αθλητισμός κινείται με βάση το άθλημα. Στο χώρο των ατόμων με ειδικές ανάγκες ο αθλητισμός κινείται με βάση την αναπηρία. 'Ετσι έχει οργανωθεί παγκοσμίως. Η Διεθνής Παραολυμπιακή Επιτροπή έχει πέντε ομοσπονδίες, γιατί καλύπτει πέντε αναπηρίες. Είναι η Παγκόσμια Ομοσπονδία των Κινητικά Αναπήρων, η Παγκόσμια Ομοσπονδία των Τυφλών, η Παγκόσμια Ομοσπονδία των Παραπληγικών, η Παγκόσμια Ομοσπονδία των Ακρωτηριασμένων και η Παγκόσμια Ομοσπονδία των Ατόμων με Νοητική Στέρηση. Αυτές οι πέντε ομοσπονδίες κάνουν την IPC, τη Διεθνή Παραολυμπιακή Επιτροπή. 

Κατ' αρχήν εδώ στην Ελλάδα συμβαίνει το εξής: 'Εχουμε αναγνωρίσει με μία διάταξη εδώ στη Βουλή και με αποδοχή τροπολογίας τον ειδικό αθλητισμό. Δεν είχαμε λάβει όμως υπόψη μας το δεδομένο ότι ο αθλητισμός των ατόμων με ειδικές ανάγκες κινείται στη χορεία των αναπηριών και όχι των αθλημάτων. 'Εχουμε λοιπόν τρεις αναγνωρισμένες ομοσπονδίες. Η μία ομοσπονδία έχει τις τέσσερις από τις πέντε δραστηριότητες. Η άλλη ομοσπονδία έχει δύο. Το μπάσκετ με καρότσι είναι προσανατολισμένο σε άθλημα. 

Ο αθλητισμός των ατόμων με ειδικές ανάγκες πρέπει να ακολουθήσει τα διεθνή δεδομένα, εν όψει και του γεγονότος ότι οφείλουμε να διοργανώσουμε Παραολυμπιάδα το 2004 στην Αθήνα. Υπάρχει μία ένταση και μία τριβή στο εσωτερικό. Υπάρχει μία κούραση ακόμα και προσωπική μου στην προσπάθεια να μπουν στο ίδιο τραπέζι να συζητήσουν και να συμφωνήσουν. Δεν είναι εύκολα πράγματα αυτά. 'Εχουμε κάνει δεκάδες συναντήσεις και συσκέψεις. 

Εγώ θα επιμείνω στη διάταξη, όπως την έχω φέρει, εκτός από τη παράγραφο η οποία αναφέρεται μέσα. 

Δεν θα μου στερήσετε το δικαίωμα αυτό, που θα κάνω αύριο, να το κάνω σήμερα στη Βουλή. Αλλάζω μόνο την παράγραφο 10, του άρθρου 29, που λέει: Με απόφαση του αρμοδίου για τον αθλητισμό Υπουργού ύστερα από γνώμη των αθλητικών ομοσπονδιών, που εκδίδεται μέσα σε προθεσμία δύο μηνών από τη δημοσίευση, ρυθμίζονται τα θέματα που αφορούν τη διεθνή εκπροσώπηση. 

Δηλαδή παίρνω επάνω μου, αν είμαι στο προσεχές δίμηνο ή όποιος είναι ως αρμόδιος Υπουργός, αυτήν την ιστορία. 

Να διαβάσω τη διάταξη, για να δείτε ότι επιχειρείται να ορθολογιστεί το σύστημα. Προστίθεται, λοιπόν, στην παράγραφο 4 του άρθρου 29 για να έχει νοηματική ενότητα και διαγράφεται η παράγραφος 10. Λέει: "Ειδικά για τις κατηγορίες αναπηριών που καλύπτει η Διεθνής Παραολυμπιακή Επιτροπή (Ι.P.C.) αναγνωρίζονται πέντε (5) αθλητικές ομοσπονδίες A.M.E.A. Oι ομοσπονδίες αυτές συνιστούν συνομοσπονδία με την επωνυμία "Εθνική Παραολυμπιακή Επιτροπή" με έδρα την Αθήνα, η οποία εκπροσωπεί τη χώρα μας στην I.P.C. Στη συνομοσπονδία εκπροσωπούνται ισότιμα οι πιο πάνω ομοσπονδίες. Χρονικό διάστημα για την ίδρυση των ομοσπονδιών και της συνομοσπονδίας ορίζεται οκτάμηνο από τη δημοσίευση του νόμου αυτού. 

Για το διάστημα από τη δημοσίευση του παρόντος μέχρι τη λήξη του οκταμήνου με απόφαση του αρμόδιου για τον αθλητισμό Υπουργού συγκροτείται ενδεκαμελής προσωρινή επιτροπή, που εκπροσωπεί τη χώρα μας στην I.P.C. Στην επιτροπή αυτή συμμετέχουν πέντε (5) μέλη από την Πανελλήνια Αθλητική Ομοσπονδία Ατόμων με Ειδικές Ανάγκες (Π.Α.Ο.Μ. - 

Α.Μ.Ε.Α), τέσσερα (4) μελη από την Πανελλήνια Ομοσπονδία Κινητικά Αναπήρων (Π.Α.Ο.Κ.Α) και δύο (2) μέλη από την Ομοσπονδία Σωματείων Ελλήνων Καλαθοσφαιριστών με Καρότσι (Ο.Σ.Ε.Κ.Κ.). Τα μέλη της επιτροπής υποδεικνύονται από τις ομοσπονδίες του προηγουμένου εδαφίου". Δεν διορίζει κανέναν ο Υπουργός. Τον αριθμό βάζει με βάση τη σύνθεση και τη σημερινή αντιπροσωπευτικότητα των συγκεκριμένων ομοσπονδιών. "Αν παρέλθει το ως άνω οκτάμηνο χωρίς να συσταθούν οι πέντε (5) ομοσπονδίες του πρώτου εδαφίου και η συνομοσπονδία" -γιατί μπορεί, το ζήσαμε να αμφισβητήσουν αυτήν τη διαδικασία και να προσπαθήσουν να την ανατρέψουν- "χωρίς να συσταθούν οι ομοσπονδίες και η συνομοσπονδία με απόφαση του αρμόδιου για τον αθλητισμό Υπουργού, αίρεται η αθλητική αναγνώριση των ομοσπονδιών του πέμπτου εδαφίου και συγκροτείται επιτροπή από έντεκα (11) μέλη για την εκπροσώπηση της χώρας μας στην I.P.C." 

(Στο σημείο αυτό ο Υφυπουργός Πολιτισμού κ. Ανδρέας Φούρας καταθέτει για τα Πρακτικά την προαναφερθείσα διάταξη η οποία έχει ως εξής: 

"Στην παρ. 4 του άρθρου 29, προστίθεται παράγραφος ως εξής: 

Ειδικά για τις κατηγορίες αναπηριών που καλύπτει η Διεθνής Παραολυμπιακή Επιτροπή (I.P.C.), αναγνωρίζονται πέντε (5) αθλητικές ομοσπονδίες Α.Μ.Ε.Α. Οι ομοσπονδίες αυτές συνιστούν συνομοσπονδία με την επωνυμία "Εθνική Παραολυμπιακή Επιτροπή", με έδρα την Αθήνα, η οποία εκπροσωπεί τη Χώρα μας στην I.P.C. Στην συνομοσπονδία εκπροσωπούνται ισότιμα οι πιο πάνω ομοσπονδίες. Χρονικό διάστημα για την ίδρυση των ομοσπονδιών και της συνομοσπονδίας ορίζεται οκτάμηνο από τη δημοσίευση του νόμου αυτού. 

Για το διάστημα από τη δημοσίευση του παρόντος μέχρι τη λήξη του οκταμήνου, με απόφαση του αρμόδιου για τον αθλητισμό Υπουργού, συγκροτείται ενδεκαμελής προσωρινή Επιτροπή που εκπροσωπεί τη Χώρα μας στην I.P.C. Στην Επιτροπή αυτή συμμετέχουν πέντε (5) μέλη από την Πανελλήνια Αθλητική Ομοσπονδία Ατόμων με Ειδικές Ανάγκες (Π.Α.Ο.Μ.- Α.Μ.Ε.Α.), τέσσερα (4) μέλη από την Πανελλήνια Ομοσπονδία Κινητικά Αναπήρων (Π.Α.Ο.Κ.Α.) και δύο (2) μέλη από την Ομοσπονδία Σωματείων Ελλήνων Καλαθοσφαιριστών με Καρότσι (Ο.Σ.Ε.Κ.Κ.). Τα μέλη της Επιτροπής υποδεικνύονται από τις ομοσπονδίες του προηγούμενου εδαφίου. Αν παρέλθει το ως άνω οκτάμηνο, χωρίς να συσταθούν οι πέντε (5) ομοσπονδίες του πρώτου εδαφίου και η συνομοσπονδία, με απόφαση του αρμόδιου για τον αθλητισμό Υπουργού, αίρεται η αθλητική αναγνώριση των ομοσπονδιών του πέμπτου εδαφίου και συγκροτείται Επιτροπή από έντεκα (11) μέλη για την εκπροσώπηση της Χώρας μας στην I.P.C.. 

Διαγράφεται η παρ. 10 του άρθρου 29"). 

Αυτό μπορεί να μπει ως διάταξη για να έχει την εγκυρότητα της Βουλής και να πείθει ή είναι η πρόθεσή μου να συμβεί εκτός διάταξης, όταν θα φθάσουμε στην ώρα της ψηφοφορίας, θα κάνω στο μεταξύ τις διαβουλεύσεις για να απαντήσω αν θα μπει μέσα στο κείμενο του νόμου ή θα είναι η υπουργική απόφαση που γίνεται γνωστή από τώρα. 

Θα ήθελα να σας πω δε ότι από τις ομοσπονδίες που λειτουργούν στο χώρο των ατόμων με ειδικές ανάγκες, αυτοί που θα έχουν τους τέσσερις και αυτοί που θα έχουν τους δύο συμφωνούν με αυτήν τη λύση. Δεν συμφωνούν αυτές που έχουν τους πέντε. 

ΓΙΑΝΝΗΣ ΖΑΦΕΙΡΟΠΟΥΛΟΣ: Για την παράγραφο 5 του άρθρου 22 δεν μας μιλήσατε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Επειδή μιλήσατε για μεταβατική διάταξη, θα παρακαλούσα να έχω το χρόνο στις μεταβατικές διατάξεις να δώσω απάντηση στο θέμα που έχει τεθεί. 

Το άρθρο 22 έχει μία διάταξη που λέει ότι υπάλληλος ο οποίος εκλέγεται, αποσπάται κ.λπ.. Εγώ είπα ότι αν αυτήν τη διάταξη την αντιστρέψουμε και απαγορεύσουμε την εκλογή σε ομοσπονδίες υπαλλήλων της Γενικής Γραμματείας Αθλητισμού κάνουμε φωτογραφικές ρυθμίσεις και κάποιους συγκεκριμένους υπαλλήλους, που είναι διοικητικά στελέχη στον αθλητισμό σήμερα και παίζουν ένα ρόλο, η Βουλή τους λέει ότι κακώς έχετε εκλεγεί και σταματήστε να είστε. 

Ο κ. Ζαφειρόπουλος είπε να κάνουμε μία μεταβατική διάταξη πράγματι, για να μην φωτογραφίζουμε εναντίον προσώπων. Αυτή η διάταξη θα συζητηθεί ίσως στο άρθρο 137. Να έχω το χρόνο να διαβουλευτώ και να αποφασίσω σχετικά. 

ΑΝΝΑ ΜΠΕΝΑΚΗ-ΨΑΡΟΥΔΑ: Η απαγόρευση πρέπει να μπει εδώ. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στο στάδιο των προτασσόμενων δευτερολογιών. 

Ο κ. Στάθης έχει το λόγο. 

ΘΕΟΔΩΡΟΣ ΣΤΑΘΗΣ: Να αρχίσω από το τελευταίο στοιχείο, κύριε Υπουργέ. Αναφερθήκατε για τους υπαλλήλους της Γενικής Γραμματείας. 

Στο άρθρο 2 γίνεται εκτενής αναφορά στα κριτήρια τα οποία πρέπει να πληρούνται για να γίνουν κάποιοι μέλη σωματείων. Αναφέρεται πολύ σωστά σε πάρα πολλές περιπτώσεις. Και είναι σημαντικό ν' αναφερθούμε στον ευαίσθητο αυτό χώρο του αθλητισμού, όπου νέοι άνθρωποι οι οποίοι μπορούν να επηρεάζονται από πάρα πολλές περιπτώσεις ότι πολύ σωστά στο άρθρο αυτό αναφέρονται με μεγάλη λεπτομέρεια όλες οι διαφορετικές περιπτώσεις που αποκλείουν πολίτες που μπορούν να γίνουν μέλη σε αυτά τα σωματεία. 

Αναφέρεται μετά σε διαιτητές ομαδικού αθλήματος, αναφέρεται σε προπονητές. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Μόνο δύο λεπτά έχουμε, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Είναι προτασσόμενη δευτερολογία. 'Ετσι είναι, με μία σχετική ανοχή. 

Παρακαλώ συνεχίστε. 

ΘΕΟΔΩΡΟΣ ΣΤΑΘΗΣ: Θα έλεγα ότι είναι πολύ άδικο. Εάν δηλαδή οι κατανομές των πόρων γίνονται με στοιχεία τα οποία προβλέπονται από τη νομοθεσία, θα ήταν πολύ κακό να στερήσουμε μέλη της Γενικής Γραμματείας να μπορούν να γίνονται μέλη στα σωματεία. Αυτό θα πρέπει να το σκεφθείτε, είναι πάρα πολύ σημαντικό. Διότι από την ώρα που όλες αυτές οι περιπτώσεις που αναφέρονται για να αποκλείουν πολίτες να γίνουν μέλη και εφόσον προβλέπονται οι κατανομές των πόρων με τους τρόπους που προβλέπονται από τη νομοθεσία, δεν μπορώ να διανοηθώ ότι θα απαγορεύσουμε σε πολίτες, επειδή είναι υπάλληλοι της Γενικής Γραμματείας να μην ανήκουν στα σωματεία και να εκλέγονται στα διοικητικά συμβούλια. 

Υπάρχει επίσης στο άρθρο 24 μια πρόβλεψη, η οποία αναφέρεται στην ανάγκη να υπάρχει δικαστικός αντιπρόσωπος στη συνέλευση για τις εκλογές. Θα ήθελα εδώ να προσθέσετε κάποια εναλλακτική περίπτωση. Δηλαδή τι θα συμβεί εάν ο δικαστικός αυτός αντιπρόσωπος που θα προεδρεύει αυτής της εφορευτικής επιτροπής δεν μπορέσει αντικειμενικά να παρευρεθεί; Τι θα γίνει; Μια συνέλευση χιλίων ατόμων που έρχονται απ'όλη την Ελλάδα θα αναγκαστούν να επιστρέψουν στα σπίτια τους και δεν θα γίνουν αυτές οι αρχαιρεσίες; Παρακαλώ να υπάρξει μια αλλαγή σε αυτήν την παράγραφο, ώστε να προβλέπονται εναλλακτικές λύσεις, αναπληρωτές, που θα μπορούν να υπάρξουν με αποφάσεις εκεί των οργάνων. 

Στο τρίτο σκέλος θα ήθελα τουλάχιστον, αφού βάζετε ποσοστά γυναικών για να συμμετέχουν, τουλάχιστον ας δούμε πού υπάρχουν γυναίκες. Δηλαδή όπου δεν υπάρχουν γυναίκες ή υπάρχει μία γυναίκα σε ένα σωματείο θα πρέπει να βάλουμε το 20%, ώστε να δημιουργήσουμε πρόβλημα ακόμα και στη συγκρότηση ενός διοικητικού συμβουλίου; 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: ...(δεν ακούστηκε) 

ΘΕΟΔΩΡΟΣ ΣΤΑΘΗΣ: Κύριε συνάδελφε, μην διαμαρτύρεστε. 'Εχουμε τις συναδέλφους εδώ. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να τελειώνετε, κύριε Στάθη. 

ΘΕΟΔΩΡΟΣ ΣΤΑΘΗΣ: Αυτό το σημείο, κύριε Υπουργέ, θέλω να το δείτε με κάποια ελαστικότητα, για να μη δημιουργήσουμε προβλήματα. Εγώ δεν θέλω να στερήσω τις γυναίκες. Απλούστατα δεν θέλω να στερήσω τον αθλητισμό από το να αποκτήσει μια διοίκηση, η οποία θα τα βγάζει πέρα και εν όψει τόσο σημαντικών... 

(Θόρυβος - διαμαρτυρίες) 

ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, τι πράγματα είναι αυτά που ακούγονται; 

ΘΕΟΔΩΡΟΣ ΣΤΑΘΗΣ: Κυρίες μου, ξέρετε πόσο σας συμπαθώ και πόσο θα ήθελα να είστε στα διοικητικά συμβούλια. Μάλιστα θα έλθω να σας ψηφίσω κιόλας. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, μην αντιδικείτε. 

ΘΕΟΔΩΡΟΣ ΣΤΑΘΗΣ: Κύριε Πρόεδρε, δεν μπορούμε να μιλήσουμε εδώ.'Επεσαν όλες επάνω μου! 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλαμακίδης έχει το λόγο. 

ΙΩΑΝΝΗΣ ΚΑΛΑΜΑΚΙΔΗΣ: Κύριε Υπουργέ, οφείλω να σας συγχαρώ για το νομοθέτημα που φέρατε ενώπιον της Εθνικής Αντιπρσωπίας, είναι ένα σημαντικό νομοθέτημα, το οποίο πιστεύω, θα αποτελέσει εργαλείο για την ανάπτυξη του αθλητισμού. 

Οφείλω όμως να κάνω ορισμένες παρατηρήσεις, λόγω της συνεχούς ενασχόλησής μου με τον αθλητισμό και λόγω πείρας στα διοικητικά θέματα. 

Η πρώτη παρατήρηση αφορά την παράγραφο 2 του άρθρου 2, που έχει σχέση με τις προϋποθέσεις εγγραφής μελών στο σωματείο. Προβλέπεται με την παράγραφο αυτή ότι θα πρέπει να υπάρχει πρόταση δύο μελών, προκειμένου κάποιος να εγγραφεί ως μέλος ενός σωματείου. Αυτό θυμίζει κηδεμονία και εν πάση περιπτώσει όπου έχει εφαρμοσθεί έχει αποτύχει. 

Η δεύτερη παρατήρηση, που έχει σχέση πάλι με το άρθρο 2 παράγραφο 2, αφορά την περίπτωση που το διοικητικό συμβούλιο δεν εγκρίνει την εγγραφή μελών, διότι έτσι κρίνει. Αυτό σημαίνει ότι κάθε διοικητικό συμβούλιο θα μπορεί να φτιάχνει συσχετισμούς μελών. Διότι, ναι μεν αυτός που δεν εγγράφεται έχει το δικαίωμα να προσφύγει στα τακτικά δικαστήρια, αλλά σας πληροφορώ στην πράξη κανένας δεν διεκδικεί τέτοιο δικαίωμα, διότι και η διαδικασία είναι πολυδάπανη και χρονοβόρα. 

Η τρίτη παρατήρηση αφορά το άρθρο 7 που έχει σχέση με το αντίτιμο εκμάθησης αθλημάτων. Πιστεύω ότι αυτή η διάταξη θα δημιουργήσει προβλήματα, διότι ορισμένα αθλήματα θα είναι αθλήματα για ορισμένους και ολίγους. 

Επίσης έχω να κάνω μία παρατήρηση στο άρθρο 24. Προβλέπεται η υποχρεωτική παρουσία δικαστικού αντιπροσώπου. Κύριε Υπουργέ, νομίζω ότι πρέπει να είναι προαιρετική η παρουσία του δικαστικού αντιπροσώπου, δεδομένου ότι και στην περίπτωση που υπάρχει δικαστικός αντιπρόσωπος, στην πράξη αυτοί, οι οποίοι έχουν δικαίωμα ενστάσεως, καταφεύγουν στα πολιτικά δικαστήρια, προκειμένου να αναπτύξουν εκεί τους ισχυρισμούς τους. Συνεπώς η παρουσία του δικαστικού αντιπροσώπου δεν έχει καμία αξία, γι' αυτό αφήστε την προαιρετική. 'Ετσι, νομίζω, αυτοί που θέλουν την παρουσία κάποιου δικαστικού αντιπροσώπου, θα κάνουν τη σχετική αίτηση και θα έχουν την ανταπόκριση από το πρωτοδικείο όπου θα απευθύνεται η αίτηση. 

Επίσης συμφωνώ και εγώ με τους συναδέλφους στο άρθρο 24 για την ποσόστωση υπέρ των γυναικών. Νομίζω ότι δεν τη δέχονται και οι γυναίκες. Θα πρέπει να αφήσουμε τις γυναίκες ελεύθερα να συμμετέχουν στα διοικητικά συμβούλια, διότι και ικανές είναι και εν πάση περιπτώσει δεν νομίζω ότι εμείς υπερέχουμε έναντι των γυναικών. Μπορούν να μπουν και καλύτερες γυναίκες από εμάς. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Και περισσότερες είναι. 

ΙΩΑΝΝΗΣ ΚΑΛΑΜΑΚΙΔΗΣ: Και περισσότερες είναι και μπορεί να διεκδικήσουν τα δικαιωματά τους μέσα από τις διαδικασίες των γενικών συνελεύσεων. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Για όσους έχουν αντιρρήσεις για τη συμμετοχή των γυναικών, πρέπει να τους πληροφορήσω ότι το άβατο των ανδρών σε ορισμένους τομείς έχει σπάσει. 'Ηδη προ δεκαπενθημέρου η κ. Ξένια Τράπαλη σύζυγος του Δημάρχου Νικαίας, εξελέγη πρόεδρος της Ομοσπονδίας του soft ball. Συνεπώς, αφήστε τις γυναίκες να προχωρήσουν. 

Ο κ. Ζαφειρόπουλος έχει το λόγο για προτασσόμενη δευτερολογία. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Υπουργέ, θέλω να μου πείτε το εξής. Αν έχω καταδικαστεί για λαθρεμπορία και με προτείνετε εσείς να μπω μέλος αθλητικού σωματείου, πώς θα το διαπιστώσετε; Λέτε ότι εγγράφονται μέλη με αίτηση και με πρόταση δύο μελών και στο άρθρο 3 -να το δούμε νομικά- στη β' περίπτωση της παραγράφου 1, λέτε "όποιος έχει καταδικαστεί με αμετάκλητο βούλευμα σε βαθμό κακουργήματος". 

Το βούλευμα είναι το εισιτήριο για να παραπεμφθείς στο δικαστήριο. 

Πιο πάνω λέτε "όπως έχει καταδικαστεί με αμετάκλητη δικαστική απόφαση". Εδώ θα ήταν καλύτερα να λέγατε "με τελεσίδικη δικαστική απόφαση" και να αναστέλλεται η ιδιότητά του έως ότου καταστεί αμετάκλητη η απόφαση. 

Ως προς το βούλευμα, το οποίο είναι αμετάκλητο και επομένως και εδώ έχει απαγορευτική διάταξη, μήπως θα πρέπει για να εγγραφεί κάποιος μέλος σε κάποιο αθλητικό σωματείο, εκτός από την αίτηση, να συνοδεύεται και με δική του υπεύθυνη δήλωση, όχι του νόμου 105 που μπορεί να θεωρηθεί προσβολή της προσωπικότητος, αλλά δική του υπεύθυνη δήλωση, ότι ουδέποτε έχει καταδικαστεί η με βούλευμα αμετάκλητο και έχει παραπεμφθεί ή με καταδικαστική αμετάκλητη απόφαση για οτιδήποτε αναφέρεται εκεί; Δείτε το αυτό γιατί ίσως έχουν γίνει πολλά από αυτά. 

Στο άρθρο 14, κύριε Υπουργέ -σας το είπε και ο κ. Μεϊμαράκης- εγώ δεν καταλαβαίνω γιατί μπορεί ένα σωματείο το οποίο έχει έναν αθλητή, ο οποίος αναδεικνύεται ή πανελληνιονίκης, ή βαλκανιονίκης, ή ολυμπιονίκης, να μην έχει το δικαίωμα ψήφου στις γενικές συνελεύσεις κ.λπ. 

'Εχω την άποψη -και θα σας την καταθέσω- ότι πρέπει να καταργήσουμε το θέμα της συμμετοχής των σωματείων όχι με κριτήριο το προ της γενικής συνελεύσεως έτος, αλλά κατά το έτος της γενικής συνελεύσεως να έχει αθλητικές εκδηλώσεις και να καταργήσουμε τον αριθμό των αθλητών. Νομίζω ότι έτσι και αν τυχόν, ένα στα χίλια, οποιοδήποτε συμφέρον μπορούσε να αναδειχθεί μέσα απ'αυτήν τη διάταξη με αυτό που λέμε ενισχύουμε και σοβαρά σωματεία που μπορεί να μην έχουν πολλούς αθλητές, αλλά έχουν ένα-δύο, εκ των οποίων ο ένας μπορεί να αναδειχθεί και ολυμπιονίκης. 

Θα παρακαλούσα, λοιπόν, στο άρθρο 14 στην παράγραφο 3 να μην αναφέρεται η φράση "εφόσον στο προ της γενικής συνελεύσεως ημερολογιακό έτος δεν είχε συμμετοχή σε αγώνες με δέκα τουλάχιστον αθλητές για τα ατομικά αθλήματα ή με είκοσι τουλάχιστον αθλητές για τα ομαδικά αθλήματα". Αυτό να καταργηθεί και παρακαλώ πολύ να το δείτε, κύριε Υπουργέ. Και αν συμφωνείτε, νομίζω ότι είναι καθαρότερο να μπει "εφόσον είναι κατά τη διάρκεια του έτους της γενικής συνελεύσεως" και "εφόσον έχει αθλητές, οι οποίοι έχουν τη φίλαθλη ιδιότητα, έχουν αθλητική ταυτότητα" κλπ. Ευχαριστώ. 

(Στο σημείο αυτό ο Βουλευτής κ. Επαμεινώνδας Ζαφειρόπουλος καταθέτει για τα Πρακτικά την προαναφερθείσα πρότασή του, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εξαντλήθηκαν οι προτασσόμενες δευτερολογίες. 

Η Κοινοβουλευτική Εκπρόσωπος της Νέας Δημοκρατίας, κ. Μπενάκη, έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, τελικά το συμπέρασμα είναι ότι με τις ρυθμίσεις που κάνει στο σωματειακό αθλητισμό το Υπουργείο δημιουργεί μια πραγματικά νόθη κατάσταση. 

'Εχουμε ψευδεπίγραφα σωματεία του Αστικού Κώδικα και στην πραγματικότητα έχουμε περίπου νομικά πρόσωπα δημοσίου δικαίου, διότι περιορίζεται τόσο πολύ η ελευθερία των συμβαλλομένων, ώστε τελικά καταντούν να εισέρχονται με μια σύμβαση προσχωρήσεως μέσα σε νομικά πρόσωπα που είναι κρυπτοδημοσίου δικαίου. 

Και ναι μεν θεωρώ επιβεβλημένο να περιληφθούν δεσμευτικές διατάξεις, για να προληφθούν ορισμένες δυσάρεστες καταστάσεις που έχουν δημιουργηθεί και στον ερασιτεχνικό αθλητισμό, ίσως-ίσως να μπούν και αυτοί οι περιορισμοί που μπαίνουν, όσον αφορά τη διαχείριση των χρημάτων και τη διαχείριση των θέσεων -παρ' όλο που θα αναφερθώ μετά στο άρθρο 30 για το είδος των συμβάσεων που υπογράφουν οι εργαζόμενοι- αλλά δεν μπορούμε να δεχθούμε όλους αυτούς τους περιορισμούς που μπαίνουν, όσον αφορά την εγγραφή των μελών, όπως είναι π.χ. στο άρθρο 2. 

Πρέπει να ανοίξουν οι πόρτες, να εγγραφούν όσοι θέλουν να εγγραφούν, με τους περιορισμούς και τα κωλύματα που έχετε, ιδίως όσον αφορά τις ποινικές καταδίκες, αλλά από εκεί και πέρα να λειτουργήσουν τα καταστατικά. 

Τα καταστατικά θα περιλάβουν διατάξεις, οι οποίες θα κριθούν στο κάτω-κάτω της γραφής και από το κάθε πρωτοδικείο. 

Επαναλαμβάνω ότι όλα είναι φτιαγμένα εν όψει των μεγάλων σωματείων με τα πολλά μέλη και με τις πολλές εισπράξεις και τα μικρά σωματεία των επαρχιών θα δεινοπαθήσουν. Ας αναφέρουμε τη διάταξη για τον αθλητή, που απαγορεύεται να είναι μέλος, παρά μόνο αν έχει περάσει ένας χρόνος από την τελευταία συμμετοχή του. Στα μικρά σωματεία των επαρχιών δεν μπορείτε να το κάνετε αυτό, κύριε Υπουργέ, διότι αυτοί οι ίδιοι οι αθλητές είναι αυτοί που ιδρύουν και τα σωματεία. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν πρόκειται για καινούρια διάταξη. Αθλητής δεν μπορεί να είναι μέλος σωματείου. Είναι αθλητής... 

ΑΝΝΑ ΜΠΕΝΑΚΗ-ΨΑΡΟΥΔΑ: Εγώ σας λέω να το εξετάσετε σε ό,τι αφορά τα μικρά σωματεία. Το ίδιο κυρίως ισχύει για την περίφημη διάταξη με το αντίτιμο, η οποία -όπως σας τονίσαμε- θα οδηγήσει σε μαρασμό τα μικρά σωματεία. Και δεν νομίζω ότι δεν επιβάλλετε τον Κώδικα Φορολογικών Στοιχείων. Αν καταλαβαίνω καλά, το δεύτερο εδάφιο της παραγράφου 2 λέει ότι στην περίπτωση αυτή, που το σωματείο εισπράττει, τηρεί τα βιβλία της παραγράφου 3 του άρθρου 2 του Κώδικα Βιβλίων και Στοιχείων. 

Επομένως μπαίνουν μέσα σ' αυτήν τη διαδικασία, η οποία είναι αρκετά περίπλοκη, του Κώδικα Φορολογικών Στοιχείων και τα μικρά σωματεία και αυτό θα δημιουργήσει μεγάλες περιπλοκές. Δεν προσπαθήσατε να βρείτε ένα κριτήριο, όπως σας είπα στην αρχή, αριθμό μελών, περιουσία, κύκλο εργασιών και δραστηριότητα, ώστε τουλάχιστον να περιοριστεί στα μεγάλα και επώνυμα σωματεία αυτή η διάταξη. 

'Οσον αφορά την αθλητική αναγνώριση, θα ήθελα να σας ξαναθυμίσω αυτήν τη δυσχέρεια που θα σας προκύψει από το γεγονός ότι οι Ομοσπονδίες, μπορούν να δώσουν δικαίωμα ψήφου και σε σωματείο, το οποίο δεν έχει την ειδική αναγνώριση. 'Ετσι θα έχετε σωματεία, τα οποία τα έχετε αναγνωρίσει εσείς, σύμφωνα με αυτές τις προϋποθέσεις, και σωματεία μη αναγνωρισμένα από εσάς, που θα είναι αναγνωρισμένα από τις ομοσπονδίες. Αυτό πρέπει να το προσέξετε. 

'Οσο για την τριετία, δεν επιμένω. Αν είναι εναντίον της πολυδιάσπασης στον αθλητικό χώρο, ας ελπίσουμε ότι θα βοηθήσει. 

Σας υπέδειξε ο κ. Μεϊμαράκης στο άρθρο 14 ότι δεν πρέπει ο αντιπρόσωπος που πηγαίνει στην ομοσπονδία και ψηφίζει, να βγαίνει τόσο εύκολα, με μια απόφαση του διοικητικού συμβουλίου του σωματείου και χωρίς κάποιες προϋποθέσεις. Νομίζω ότι θα πρέπει να δεχθείτε την πρόταση ότι πρέπει να μπουν τουλάχιστον κάποιες προϋποθέσεις για το ποιος επιλέγεται. 

Ο κ. Μεϊμαράκης έκανε μια πρόταση, παραδείγματος χάρη να έχει ορισμένο χρόνο που να είναι... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εκλέγει και εκλέγεται μετά από ένα χρόνο. Επομένως όταν λέμε ότι ο αντιπρόσωπος είναι μέλος με δικαίωμα εκλέγειν και εκλέγεσθαι, έχει θητεία τουλάχιστον ένα χρόνο. 

ΕΥΑΓΓΕΛΟΣ ΜΕΪΜΑΡΑΚΗΣ: Σας είπα να είναι μέλος του διοικητικού συμβουλίου ακόμη καλύτερα ή με κάποια άλλα κριτήρια. Γνωρίζετε πώς γίνονται αυτά και εσείς ο ίδιος τα έχετε καταθέσει στην εισήγησή σας στο ΚΤΕ ΠΑΣΟΚ. Αν θέλετε, μπορώ να σας τα φέρω γραμμένα. 

ΑΝΝΑ ΜΠΕΝΑΚΗ-ΨΑΡΟΥΔΑ: Εν πάση περιπτώσει, από την πείρα σας πρέπει να ξέρετε ότι αυτή η ιστορία λειτουργεί κατά τρόπο ανεξέλεγκτο. Και καλό είναι, αφού βάζετε τόσες δεσμεύσεις για το ποιοι εγγράφονται και πόσες υπογραφές πρέπει να έχουν, ας μπει και μία δέσμευση εδώ, ώστε να μην εκλέγεται όποιος-όποιος ως αντιπρόσωπος και μετά να ασκεί το δικαίωμα ψήφου. 

'Επειτα θα ήθελα να σας ρωτήσω γιατί υπάρχει τόση δυσπιστία σχετικά με το που περιέρχεται η περιουσία των ομοσπονδιών, όταν διαλυθούν. Θα μπορούσε να ισχύσει το καταστατικό, όπως πρότεινε και ο κ. Ζαφειρόπουλος, και όταν δεν υπάρχει πρόβλεψη στο καταστατικό, ας πηγαίνει στη Γενική Γραμματεία Αθλητισμού. 

Εν πάση περιπτώσει, επειδή μιλάμε για τη Γενική Γραμματεία Αθλητισμού, πρέπει να μπει ένας φραγμός στη συμμετοχή των υπαλλήλων της Γενικής Γραμματείας Αθλητισμού στα διοικητικά συμβούλια ομοσπονδιών. 

Μπορεί να είναι μία πρακτική, η οποία έχει ακολουθηθεί χρόνια. Αυτή η πρακτική όμως πρέπει να σπάσει. Ευκαιρία είναι να βάλετε το κώλυμα των υπαλλήλων της Γενικής Γραμματείας Αθλητισμού τώρα μέσα στα κωλύματα που προβλέπονται στα πρώτα άρθρα. Εάν πρέπει να μπει μεταβατική διάταξη για τους υπηρετούντες, αυτή να μπει, όπως είπατε, αργότερα στις μεταβατικές διατάξεις, αλλά η απαγόρευση πρέπει να μπει τώρα. 

Θέλω να πω δυο λόγια γι' αυτόν τον ειδικό συνεργάτη τον οποίο προσλαμβάνουν οι ομοσπονδίες. Σε κάποιες περιπτώσεις ίσως χρειάζεται κάποιο εξειδικευμένο πρόσωπο για να μπορεί να κάνει ένα κυρίως διαχειριστικό έργο. Αλλά έτσι όπως ορίζονται τα προσόντα εδώ πέρα, μπορεί να είναι σχεδόν παντελώς ανειδίκευτος αυτός που θα μπει. Να έχει π.χ. εμπειρία δύο τουλάχιστον ετών σε αθλητικά θέματα. 

Τι προσόν είναι αυτό, κύριε Υπουργέ, "εμπειρία δύο ετών σε αθλητικά θέματα" και ορίζεται ειδικός συνεργάτης με μισθό γενικού διευθυντού κεντρικής υπηρεσίας Υπουργείου και έχει και όλα αυτά τα δικαιώματα; 

Νομίζω ότι εδώ ανοίγει μία πόρτα για ημετέρους, για παραημετέρους και ό,τι άλλο μπορεί να φανταστεί κανείς. 

Γι' αυτό η πρότασή μας είναι τα προσόντα να γίνουν πολύ πιο δεσμευτικά και πολύ πιο περιορισμένα, ώστε να μην ανοίξει καμία πόρτα για να έχουμε νέες θέσεις, νέες διακρίσεις και νέους ημετέρους. 

Για τη συμμετοχή του 20% των γυναικών φυσικά δεν συζητώ. Νομίζω ότι μάλλον ως ευφυολόγημα τίθεται στην Αίθουσα αυτήν υπό τη μορφή προβλήματος, διότι και η διεθνής τάση είναι αυτή και το Σύνταγμα το επιτρέπει. Νομίζω ότι κάποιος το ενεφάνισε και ως αντισυνταγματικό. Δεν θα ξέρει μάλλον το άρθρο 116 που επιτρέπει τις αποκλίσεις ... 

ΕΥΑΓΓΕΛΟΣ ΜΕΪΜΑΡΑΚΗΣ: Και λίγο είναι. 

ΑΝΝΑ ΜΠΕΝΑΚΗ-ΨΑΡΟΥΔΑ: Και λίγο είναι. Χαίρομαι, κύριε Μεϊμαράκη. 

Το καινούριο Σύνταγμα που θα φτιάξουμε -γιατί θα αλλάξει η διάταξη του 116- θα προβλέπει και τα θετικά μέτρα. Δηλαδή, την υποχρέωση να μπαίνουν θετικά μέτρα για την εφαρμογή της ουσιαστικής ισότητας ... 

ΕΥΑΓΓΕΛΟΣ ΜΕΪΜΑΡΑΚΗΣ: Γιατί βάζουμε 20% γυναίκες και δεν βάζουμε 80% άνδρες, κύριε Υπουργέ; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Νομίζω ότι 80% "πανάξιοι" άνδρες μπορούν να διοικούν μία ομοσπονδία καλά και να δυσκολεύονται από τις τρεις "μη άξιες" γυναίκες. 

ΑΝΝΑ ΜΠΕΝΑΚΗ-ΨΑΡΟΥΔΑ: Σχετικά με το άρθρο 30, τώρα εδώ όλα γίνονται δημοσίου δικαίου, κύριε Υπουργέ, σε ό,τι αφορά τις θέσεις. Πρώτα απ' όλα θέτετε αριθμό θέσεων. Δηλαδή είναι σαν να είναι μία δημόσια υπηρεσία όπου προβλέπετε πόσες οργανικές θέσεις έχει. Μετά εφαρμόζετε το ν. 2470, άρα καταργούνται οι ελεύθερες διαπραγματεύσεις και η διακύμανση των μισθών. 

Ευτυχώς πάντως που βάλατε και μία προσθήκη, ώστε τουλάχιστον να μη μειωθεί ο μισθός, γιατί πολλοί θα βρεθούν σε κλιμάκιο που δεν ανταποκρίνεται με τις σημερινές τους αποδοχές και παρ' ολίγο να έχαναν και αυτά που παίρνουν. 

Εν πάση περιπτώσει, είναι μέσα στο πνεύμα της δημοσιοποίησης, δηλαδή του να καταστούν δημόσια τα σωματεία και επομένως έτσι φαίνεται ότι δικαιολογείται η παρέμβασή σας. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το αντίθετο. 

ΑΝΝΑ ΜΠΕΝΑΚΗ-ΨΑΡΟΥΔΑ: Πώς το αντίθετο; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δίνουμε κατεύθυνση στις ομοσπονδίες το 51% των εσόδων... 

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Υπουργέ, να μη γίνονται διακοπές. Αφήστε την κ. Μπενάκη να ολοκληρώσει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): ...να μην προέρχεται από το δημόσιο και έτσι να μπορούν να είναι εκτός δημοσίου, ως προς τις δεσμεύσεις τους. 

ΑΝΝΑ ΜΠΕΝΑΚΗ-ΨΑΡΟΥΔΑ: Καλά, αλλά οι άλλες διατάξεις έχουν άλλο χαρακτήρα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, πραγματικά με τα τριάντα πρώτα άρθρα που αναφέρονται στον ερασιτεχνικό αθλητισμό έχω την αίσθηση ότι μπαίνει μία τάξη στον αθλητισμό και ιδιαίτερα στα ερασιτεχνικά σωματεία. 

Δεν πρόκειται να επαναλάβω τα όσα είπα χθες, αλλά σχετικά με το ποιοι μπορούν να γίνονται διοίκηση στα σωματεία έχω να πω ότι πραγματικά γίνεται μια εξυγίανση του αθλητικού τοπίου. 

Γιατί είχαν καταντήσει τα αθλητικά σωματεία να είναι θερμοκήπιο απατεώνων και πάρα πολλοί χρησιμοποιούσαν τα αθλητικά σωματεία, επειδή έχουν μια κοινωνική πρόσβαση, έχουν μια λαϊκή βάση, για να καλύπτουν άλλες παρανομίες πίσω από αυτά. Τώρα βεβαίως, με αυτές τις προϋποθέσεις οι οποίες μπαίνουν στο σχετικό άρθρο εξυγιαίνεται ουσιαστικά το τοπίο. 

Βεβαίως στο άρθρο 2 λέτε για εξήντα μέρες. Βάζετε δηλαδή μια προθεσμία και συγκεκριμένα λέτε "παρέχεται μέσα σε αποκλειστική προθεσμία εξήντα ημερών". Γιατί εξήντα μέρες; Γιατί χρειάζονται δύο μήνες για να αποφασίσουν, αν θα πρέπει να γίνει ένας μέλος; Θέλετε δεκαπέντε μέρες; Θέλετε ένα μήνα; Θα πρέπει να συντομεύουμε τις διαδικασίες. Γιατί εξήντα μέρες, κύριε Υπουργέ; Θα πρέπει να μας το εξηγήσετε αυτό. 

Το δεύτερο στοιχείο που θέλω να θίξω -το έθιξα και χθες- είναι το εξής. Ακούω συνεχώς για τον Κώδικα Βιβλίων και Στοιχείων που ουσιαστικά θα πνίξουν τα μικρά σωματεία. Δεν νομίζω να ισχύει κάτι τέτοιο. Μιλάμε για τα σωματεία εκείνα τα οποία παρέχουν υπηρεσίες. Τα μικρά σωματεία, τα οποία προσφέρουν υπηρεσίες αμισθί, δηλαδή χωρίς να εισπράττουν τίποτα από τους αθλητές, από τα παιδιά, από τους νέους, οι οποίοι προσφεύγουν στα σωματεία αυτά για να αθλούνται, δεν έχουν καμία υποχρέωση να διατηρούν βιβλία του Κώδικα Βιβλίων και Στοιχείων. Yπάρχει υποχρέωση να διατηρούν βιβλία του Κώδικα Βιβλίων και Στοιχείων, εφόσον παρέχουν υπηρεσίες και πληρώνονται. 

Πώς είναι δυνατόν κάποιοι να εισπράττουν, να έχουν εισόδημα, έστω και αν είναι ένα μη κερδοσκοπικό σωματείο και να μη διατηρούν βιβλία του Κώδικα Βιβλίων και Στοιχείων. Δεν είναι κακό αυτό. Αντίθετα, θα έλεγα αποτρέπει κάποιους από το να καλύπτονται πίσω από την ταμπέλα ενός σωματείου. 

Τρίτο στοιχείο. Ακούστηκε ότι θα πρέπει να προβλέπεται στο καταστατικό των ομοσπονδιών το πού θα πάει η περιουσία τους. Με δεδομένο ότι η περιουσία των ομοσπονδιών κύρια και κατά βασικό λόγο δημιουργείται από τις επιχορηγήσεις της Γενικής Γραμματείας Αθλητισμού, δεν καταλαβαίνω γιατί, αν διαλυθεί η ομοσπονδία, δεν πρέπει να γυρίζει στη Γενική Γραμματεία Αθλητισμού, αλλά να διατίθεται όπου λέει το καταστατικό, δηλαδή όπου αποφασίσουν αυτοί οι οποίοι έχουν φτιάξει την ομοσπονδία. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το γήπεδο του ΠΑΟΚ θα κάνει δώδεκα δισεκατομμύρια. Αν για οποιοδήποτε λόγο πάει κάπου, πρέπει να πάει στη Γενική Γραμματεία Αθλητισμού, στο κράτος, που πλήρωσε για την κατασκευή του. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Η άποψή μου, κύριε Υπουργέ, είναι ότι καλώς πηγαίνει στη Γενική Γραμματεία Αθλητισμού, εφόσον η ομοσπονδία διαλυθεί, διότι λέω ότι κύρια η περιουσία αυτών των ομοσπονδιών δημιουργείται από τις επιχορηγήσεις της Γενικής Γραμματείας. Επομένως είναι δίκαιο να γυρίσει εκεί. 

Τέλος, ήθελα να αναφερθώ στο 20% των γυναικών. Δεν είμαστε αντίθετοι με τη συμμετοχή των γυναικών στα διοικητικά συμβούλια. Υπάρχει μία παρεξήγηση εδώ. Αντίθετοι είμαστε με τις ποσοστώσεις. 

Γιατί είμαι αντίθετος προσωπικά εγώ με τις ποσοστώσεις; Διότι εάν σε ένα διοικητικό συμβούλιο δεν υπάρχουν υποψήφιες γυναίκες, όταν ο νόμος επιβάλλει να έχουμε 20% γυναίκες, θα πρέπει να βγούμε στη γειτονιά να μαζέψουμε γυναίκες να τις βάλουμε στα διοικητικά συμβούλια. Αν υπάρχουν γυναίκες, βεβαίως θα πρέπει να συμμετέχουν και αυτές. 

Ως προς την ισότητα των δύο φύλων, γιατί θα πρέπει να εκλεγεί μία γυναίκα με μία ψήφο, τη δική της, επειδή έτυχε να συμπεριλαμβάνεται στο ψηφοδέλτιο και στην ποσόστωση και να μην εκλεγεί ένας άντρας με εκατό ψήφους; Πού είναι η ισότητα και η δημοκρατία; Λυπάμαι, αλλά δεν το καταλαβαίνω. 

Είπε ο κύριος Υπουργός χθες ότι το ζήτησε η ΔΟΕ, ότι πανηγύρισαν όταν τους ανέφερε ότι θα συμπεριληφθεί στο νόμο, σε ένα διεθνές συνέδριο για τα αθλητικά κλπ. Μπορεί να υπάρχουν χώρες που απαγορεύουν στις γυναίκες να συμμετάσχουν ή να υπάρχουν περιοχές του πλανήτη μας -γιατί στη Διεθνή Ολυμπιακή Επιτροπή μετέχουν απ'όλες τις χώρες- που να μη δίνουν τη δυνατότητα αυτή στις γυναίκες και εκεί να επιβάλλεται να βάλουν ποσοστώσεις. Εδώ γιατί να βάλουμε ποσόστωση; Ποιος εμποδίζει την οποιαδήποτε γυναίκα που θέλει να κατέλθει ως υποψήφια σε ένα διοικητικό συμβούλιο ενός αθλητικού σωματείου να ψηφισθεί και να είναι η πρώτη και η καλύτερη; 

Αυτή είναι η άποψή μου και γι'αυτό λέω όχι στις ποσοστώσεις. Οι ποσοστώσεις είναι ρατσιστικές. Δημιουργούν ρατσισμό εναντίον των γυναικών, αν θέλετε. Αυτή είναι η άποψή μου και για κανέναν άλλο λόγο δε διαφωνώ. 'Ισα-ίσα, με μεγάλη χαρά θα ήθελα τη συμμετοχή των γυναικών που αποτελούν το 51% του πληθυσμού. Θα ήθελα να συμμετέχουν σε όλα τα αποφασιστικά όργανα κατά 51%. Θα ήταν καλύτερη η κοινωνία. 

Δυστυχώς, όμως, έχουν διαμορφωθεί τέτοιες συνθήκες που δεν επιτρέπουν ακόμη -σιγά σιγά γίνεται αυτό- τη συμμετοχή των γυναικών, σε σχέση με το πλήθος που υπάρχει στο θέμα των ανδρών. 

Κατά τα άλλα, όπως σας είπα, νομίζω ότι πρέπει να μπει η τομή που βάζετε στις απαγορευτικές διατάξεις για κάποιους, να είναι στα διοικητικά συμβούλια των αθλητικών συλλόγων. 

ΙΩΑΝΝΗΣ ΔΗΜΑΡΑΣ: Σε λίγο στο Δικαστικό Σώμα, οι άνδρες θα ζητούν ποσόστωση, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Γιατί σε λίγο; 'Επρεπε να το έχουν ξεκινήσει, ως αίτημα. 

Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα επανέλθω σε ορισμένα θέματα που αφορούν ουσιαστικά τη δομή και τον εκδημοκρατισμό του ερασιτεχνικού αθλητισμού, τα σωματεία. 

Κύριε Υπουργέ, δεν λύνεται το πρόβλημα, με το να πείτε, υπάρχει και μια τρίτη ομάδα. Κατ'αρχήν, δεν μιλάμε για παραταξιακά στον αθλητισμό. Μιλάμε για ομάδες ανθρώπων που έχουν μεράκι, έχουν ένα ενδιαφέρον και κατεβαίνουν ξεχωριστά, γιατί διαφωνούν, αν θέλετε, με κάποιον εγκάθετο, με κάποιον, ο οποίος χρόνια βρίσκεται εκεί και παιδεύει ουσιαστικά, αντί να προάγει τον αθλητισμό σε ένα σωματείο. Με αυτό θέλουν να ασχοληθούν. 

Πήραν -σας λέω- 15%. Τι θα κάνουν; Γιατί βάζετε αυτό το όριο; Κύριε Υπουργέ, αυτό ίσως να μείνει για όλη τη ζωή. Λέμε σήμερα παραδείγματος χάρη ότι το Υπουργείο Ναυτιλίας διατηρεί ακόμα χουντικούς και αντεργατικούς νόμους. Δεν εφαρμόζεται εκεί η εργατική νομοθεσία στο εκλέγειν και εκλέγεσθαι, έχουμε χουντικές ακόμη διατάξεις. Γιατί και εδώ να μην ισχύσει η απλή αναλογική; Θα μείνετε και θα λένε στον αθλητισμό και στους ναυτεργάτες δεν ισχύει η απλή αναλογική. Δεν υπάρχει πουθενά αλλού. 

Φυσικά και το εκλογικό σύστημα είναι χειρότερο από αυτό της Τοπικής Αυτοδιοίκησης. Η Τοπική Αυτοδιοίκηση τουλάχιστον παίρνει τα 3/5. Εσείς δίνετε το 70%. 'Αντε να κόψετε και λίγο να πάει στο 60%. Τι θέλετε να διαφυλάξετε με αυτό δεν μπορώ να καταλάβω. Επειδή δεν θα έχουν ταύτιση; Μα, μέσα από τη σύγκρουση ιδεών και αντιλήψεων θα διαφυλαχθούν και οικονομικά και θα προαχθεί ο αθλητισμός μέσα στο ίδιο το σωματείο. 

Πρέπει να περάσει η αρχή: Το σωματείο εκλέγεται, χωρίς περιορισμούς των μελών που βάζετε ένα χρόνο -για να έχει δικαίωμα ψήφου και να εκλέγεται- βγάζει τη διοίκησή του και κατά την ίδια την ψηφοφορία εκλέγει αντιπρόσωπο για την ένωση, χωρίς να προσδιορίσει το σωματείο ποιος θα πάει. Από πού βγαίνει ότι θα εκλεγεί; Περιμένετε να το λέει το καταστατικό; Τα ξέρετε, κύριε Υπουργέ. Μέχρι τώρα στέλνει ο καθένας όποιον θέλει. Μέλος λέω εγώ, δεν λέω ότι δεν είναι μέλος, αλλά δεν έχει εκλεγεί από το σωματείο. Γιατί να μην εκλέγεται από το σωματείο και η διοίκηση με την απλή αναλογική; Να εκλέξουν τον εκπρόσωπο που θα πάει στην ένωση, η ένωση όταν θα κάνει εκλογές να εκλέξει διοικητικό συμβούλιο, να εκλέξει τον εκπρόσωπό της για την ομοσπονδία και να πάμε μέχρι και την Ολυμπιακή Επιτροπή με αιρετούς, αφού θα βάλουμε το πλαίσιο -από τους φορείς που θα είναι- όλοι αυτοί να είναι αιρετοί. Το ένα είναι αυτό. 

Επίσης σημαντικό είναι η αναγνώριση για τρία χρόνια. Εγώ σας έκανα μία αντίθετη πρόταση, κύριε Υπουργέ. Σας λέω: 'Ενα χρόνο, αν δεν ασκήσει τα καθήκοντα και τις υποχρεώσεις που έχει για τη συμμετοχή σε αγώνες, διαγράψτε τον. Γιατί περιμένετε τρία χρόνια; Αυτό έχει έναν αποκλεισμό από τα σωματεία. Τρία χρόνια πώς θα ζήσει το σωματείο; 

Μιλάμε μετά για τις συγχωνεύσεις. Και εγώ συμφωνώ να γίνονται συγχωνεύσεις και μάλιστα με τα κίνητρα, τα οποία βάζετε, ότι θα διπλασιαστούν τα έσοδα της νέας ομάδας, που θα προκύψει από τις ενώσεις δύο, τριών, τεσσάρων σωματείων. 

Δεν προβλέπεται, όμως, τι θα γίνει με τους μικρούς, κύριε Υπουργέ. Δεν μας ενδιαφέρει εμάς ο πρωταθλητισμός, μας ενδιαφέρει ο αθλητισμός. Τι θα γίνει με τους μικρούς που υπάρχουν σήμερα σε αυτά τα σωματεία; Γιατί κάθε ένα από τα τρία σωματεία, θα πάρει τους μεγαλύτερους και τους καλύτερους να κάνει μία ομάδα. Οι μικροί, τι θα γίνουν; Δεν βάζετε υποχρεωτικά εδώ ότι θα πρέπει να διατηρηθούν τα τμήματα παίδων κλπ. Μάλιστα, να το βάλετε, όπως ίσχυε παλιά, να συμμετέχουν σε αγώνες. Δεν συμμετέχουν. 

'Ενα άλλο θέμα που θα ήθελα να βάλω, είναι αυτό που δεν μπόρεσα να πω στην πρωτολογία μου. Αφορά το άρθρο 30 και έχει σχέση με τους εργαζόμενους. 

(Στο σημείο αυτό, την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Εδώ μπορεί να δει κανείς ότι οι ομοσπονδίες μπορεί να έχουν τον ίδιο αριθμό σωματείων κλπ. ή να μην έχουν ανάλογα και με τις άλλες παραμέτρους. Ως προς τη σύνθεσή τους, προκύπτουν και τα αναγκαία προβλήματα για το προσωπικό. 'Εχουμε εδώ διεθνείς υποχρεώσεις, άλλη ομοσπονδία έχει συχνότερα αγωνίσματα κλπ., συμμετοχή σε διεθνή φόρουμ κλπ., χίλιες δυο υποχρεώσεις που μπορεί να έχει ή να μην έχει κάποια ομοσπονδία. Οι υπάλληλοι όμως, ενώ δεν είναι μόνιμοι, τους εντάσσετε στο ν. 2470. Δηλαδή θα παίρνουν λιγότερα λεφτά. Γιατί δεν τους κάνετε μόνιμους, εφόσον πάτε να τους δώσετε το βασικό μισθολόγιο το οποίο ισχύει. Πρέπει να δούμε και τις προσλήψεις για τους εργαζόμενους, όπως προπονητές δικηγόρους κλπ. 'Ολους όμως μπορούν να τους εκλέξουν οι ομοσπονδίες, το προσωπικό όμως δεν μπορεί να το εκλέξει, πρέπει να έχει ορισμένα κριτήρια. Και στα κριτήρια ιδιαίτερα για τον αθλητισμό αυτοί που θα αποτελέσουν τη στελέχωση των ομοσπονδιών δεν μπορούν να πάνε στον 2190. Πρέπει να έχουν γνώση για το αντικείμενο. Θα πάω εγώ δηλαδή ο άσχετος και θα υποβάλω μια αίτηση και θα με πάρουν, χωρίς να έχω γνώση για το αντικείμενο; Πρέπει να μπουν ιδιαίτερα κριτήρια για τις προσλήψεις αυτών των ανθρώπων. 

ΑΝΝΑ ΜΠΕΝΑΚΗ-ΨΑΡΟΥΔΑ: Με την προκήρυξη μέσω ΑΣΕΠ. 

ΝΙΚΟΛΑΟΣ ΓΚΑΤΖΗΣ: 'Ηθελα να κάνω εδώ μια αναφορά, κύριε Υπουργέ, και θέλω την προσοχή σας γιατί πιστεύω να ήρθε και σε σας, μας επισκέφθηκε μια ομοσπονδία, η οποία λέγεται Ελληνική Ομοσπονδία Παγκράτιου Αθλήματος. Μας κατέθεσε ένα κείμενο, έγινε μια συνάντηση από είκοσι δύο κράτη, αναγνώρισαν όλοι ότι είναι ένα αρχαίο ελληνικό άθλημα και ότι θα μπορεί το άθλημα αυτό να αποτελέσει μια παγκόσμια ομοσπονδία, με έδρα την Ελλάδα -το πρότειναν όλα τα κράτη με ένα έγγραφο, που το έχουν υπογράψει- και ζητούν την αναγνώρισή του σαν άθλημα ελληνικό, αρχαίο ελληνικό το οποίο μπορεί να μπει και στους Ολυμπιακούς Αγώνες. 

Μου έκανε δε εντύπωση που είπαν ότι όταν αγωνίζονται στα ξένα κράτη ο χειρισμός των αγώνων, σταμάτα, ξεκίνα, φάουλ κλπ., είναι στην ελληνική γλώσσα, υποκλίνονται στη σημαία, έχουν αποφασίσει τα ρούχα τους να εκπροσωπούν τα ελληνικά χρώματα, άσπρο-μπλε και ζητάνε την αναγνώριση της ομοσπονδίας. Δεν ξέρω αν και πώς το έχετε χειριστεί εσείς, νομίζω ότι πρέπει να προωθήσουμε μια τέτοια πρωτοβουλία. 

Τελειώνοντας, κύριε Υπουργέ, επειδή αναφέρθηκαν και άλλοι συνάδελφοι στις ποσοστώσεις των γυναικών κλπ., θα ήθελα να πω το εξής. Τα δικαιώματα των γυναικών δεν κατακτώνται με διοικητικά μέτρα. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατακτώνται. 

ΝΙΚΟΛΑΟΣ ΓΚΑΤΖΗΣ: 'Οχι με διοικητικά. 'Εχει γίνει και υπηρεσία για την ισότητα των γυναικών κλπ. Κατακτιέται η ισοτιμία με την πάλη των γυναικών με τη συμμετοχή της, με την αναγνώρισή της, για ίσα δικαιώματα, ίσες αφορμές στη δουλειά, στο μαζικό κίνημα κλπ. Αλλά χρειάζεται πάνω απ' όλα να δούμε τις διευκολύνσεις που θα έχει η γυναίκα, για να μπορέσει πραγματικά να ασχοληθεί με τα κοινά. 'Οταν σήμερα είναι εργαζόμενη ή μητέρα ή δασκάλα και δεν έχει τη δυνατότητα μια εργαζόμενη να πάει το παιδί της στον παιδικό σταθμό, γιατί χρειάζεται να πληρώσει και δεν υπάρχουν κρατικοί παιδικοί σταθμοί να απασχολούν τα παιδιά για τις ώρες αυτές, πώς είναι δυνατόν η γυναίκα να έχει το χρόνο να ασχοληθεί. Και νομίζω ότι μια γυναίκα που θα είναι άξια για ψήφο θα πρέπει πραγματικά να την εκλέξουμε και να μπει κριτήριο με όλα τα άλλα φυσικά και με το ελαφρυντικό ότι έχει άλλες υποχρεώσεις, όχι όμως ποσοστώσεις. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, μισό δευτερόλεπτο αρχίζοντας από το θέμα που απασχόλησε το τελευταίο δεκάλεπτο και τους άλλους συναδέλφους για την ποσόστωση. 'Ισως, κύριε Υπουργέ, αν συμφωνήσουμε εδώ μέσα -δεν ξέρω αν μπορεί να το κάνει βέβαια η Βουλή αυτό- να μη γίνει αυτό με την ποσόστωση. Μπορούμε να το βγάλουμε. Δεν ξέρω ποια είναι η άποψή σας. 

ΑΝΝΑ ΜΠΕΝΑΚΗ-ΨΑΡΟΥΔΑ: Είμαστε υπέρ αυτής της διάταξης. 

ΑΝΔΡΙΑΝΗ ΛΟΥΛΕ: Δηλαδή είσαστε υπέρ της ποσόστωσης; 

ΑΝΝΑ ΜΠΕΝΑΚΗ-ΨΑΡΟΥΔΑ: Είμαστε επαναλαμβάνω υπέρ αυτής της διάταξης. 

ΑΝΔΡΙΑΝΗ ΛΟΥΛΕ: Εντάξει. 

Θα ήθελα τώρα να πω κάτι για το άρθρο 3, που αφορά την πρόταση της Ελληνικής Σκακιστικής Ομοσπονδίας που ζητά να μην ισχύουν για το σκάκι τα όσα ισχύουν για τους διαιτητές άλλων ομοσπονδιών. 

Θα πρότεινα, λοιπόν, να προσθέσουμε στο άρθρο 3 την εξής φράση: Οι εν ενεργεία και οι μη εν ενεργεία διαιτητές του ζατρικίου, εξαιρούνται από τον περιορισμό του αναφερθέντος άρθρου. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Θα ήθελα να πω κατ' αρχήν στο άρθρο που έγινε πολύ μεγάλη συζήτηση για την ποσόστωση ότι αν τελικά μείνει η ποσόστωση, οι γυναίκες που θα συμμετέχουν να μην έχουν σχέση πρώτου βαθμού συγγενείας με τα υπόλοιπα μέλη του Δ.Σ. Γιατί κάποιοι θα βάλουν μέσα τις γυναίκες τους, τις κόρες τους κλπ. και θα πάρουν άλλη πλειοψηφία μετά... 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Είναι σωστό και συμφωνώ και εγώ. 

ΠΡΟΕΔΡΕΥΩΝ (Λουκάς Αποστολίδης): Σας βλέπω πολύ κινητικούς, κύριοι συνάδελφοι, και αυτό είναι καλό! 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, εγώ επιμένω στην άποψη ότι βλέπετε τα σωματεία ισοπεδωτικά. Σας είπα και πάλι ότι όλοι θέλουμε να μπει μια τάξη στα σωματεία. Δεν υπάρχει καμία αμφιβολία ότι στα σωματεία τα οποία διαχειρίζονται τεράστια κονδύλια, θα πρέπει να υπάρχει ο φορολογικός έλεγχος και ο έλεγχος της πολιτείας. 

Είπε προηγουμένως ο Κοινοβουλευτικός σας Εκπρόσωπος ότι υπάρχουν παράνομα σωματεία ή σωματεία που καλύπτουν παράνομες δραστηριότητες. Θεωρώ όμως αδιανόητο, επειδή υπάρχουν κάποια λίγα παράνομα σωματεία, να πνίξουμε όλα τα σωματεία των χωριών. 

Σας είπα να δείτε και στην περιφέρειά σας τι γίνεται. Οπωσδήποτε η Πάτρα δεν έχει τα ίδια σωματεία μ'ένα χωριό που είναι λίγο πιο έξω απ'αυτήν. Δεν καταλαβαίνετε ότι εκείνο το πνίγετε, πολύ περισσότερο όταν δεν επιτρέπεται στους αθλητές να είναι μέλη του; Δεν πρέπει να το δείτε ισοπεδωτικά όπως είναι όλα τα αθλήματα. Μην πάρετε δηλαδή τα ίδια μέτρα για το ποδόσφαιρο ή για το μπάσκετ ή για το βόλεϊ όπου πράγματι διακυβεύονται συμφέροντα ή πράγματι υπάρχει μεγαλύτερο κέφι και ενδιαφέρον εκεί μαζί με το πίγκ πόγκ ή το τένις ή τα οποιαδήποτε, άλλα αθλήματα. 

Εσείς δηλαδή νομίζετε ότι σ' ένα χωριό της Αχαϊας θα βρεθούν πάνω από δέκα ή δεκαπέντε ή είκοσι αθλητές να κάνουν ξιφασκία; Αυτούς θα τους απαγορεύσετε να έχουν και σωματείο. 

Δεύτερον, θα παρακαλούσα πολύ, ο αντιπρόσωπος του σωματείου και της ομοσπονδίας να ορίζεται. Δεν μας λέει τίποτα το να ορίζεται και να είναι και ένα χρόνο μέλος. Γνωρίζω, κύριε Υπουργέ, ότι και εσείς όπως και οι προηγούμενοι Υπουργοί, δεν έκαναν χρήση τέτοιων διατάξεων. 'Εχουν γίνει όμως στο παρελθόν γεγονότα ή μπορεί να γίνουν στο μέλλον. Κατά συνέπεια μη νομοθετείτε με μια αίσθηση ότι θα είστε εσείς ή ότι και ο επόμενος θα έχει τις ίδιες αρετές με σας. Γιατί αφήνουμε τέτοια περιθώρια στον οποιονδήποτε άλλον Υπουργό; 

Θέλω επίσης να σας πω ότι επιμένω στη διάταξη στην οποία σας είπα για τις συμμετοχές των αθλητών. Πρέπει να πάτε στις συμμετοχές των σωματείων. Δεν μπορεί να συμμετέχει το σωματείο με δέκα αθλητές σε μια διοργάνωση. Δηλαδή αν συμμετείχε με πέντε; Και αν από τους πέντε, σας επαναλαμβάνω, ο ένας είναι "αστέρι", θα τον κόψουμε αυτόν; Θα κόψουμε όλο το σωματείο στη διαδικασία εκλογής εκπροσώπου; Δεν το καταλαβαίνω αυτό. Και δεν καταλαβαίνω και την εμμονή πάνω σ'αυτά. 

Θα ήθελα επίσης να σας πω, κύριε Υπουργέ, κάντε ένα νόμο, ο οποίος να είναι και εφαρμόσιμος. Μέχρι στιγμής οι περισσότερες διατάξεις που σας λέω είναι ανεφάρμοστες. Δεν θα μπορέσετε να τις εφαρμόσετε. Και έχει αποδειχθεί ότι νόμους έχουμε και έχουμε πολλούς. Δεν εφαρμόστηκαν όμως. Και ο ν. 1958, δυστυχώς δεν εφαρμόστηκε. Ψηφίστηκε το 1992, έγινε το πρωτάθλημα του 1992 και 1993 και είχατε όλα τα περιθώρια να το διορθώσετε. Δεν τον διορθώσατε όμως ούτε καν τον εφαρμόσατε. 

Θα σας πω και για το επαγγελματικό, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε συνάδελφε, η διάταξη είναι αυτή που ισχύει. Δεν έχουν διαλυθεί τα σωματεία. Με δέκα αθλητές κάνουν τα σωματεία και με αυτούς τους δέκα αθλητές αναγνωρίζεται η δράση τους. Δεν είναι κάτι καινούριο. Η διάταξη αυτή είναι και στο ν. 75/75. Λέει, λοιπόν, ότι κανένα σωματείο δεν μπορεί να εμφανίζεται ότι έχει αθλητική δραστηριότητα αν δεν έχει δέκα αθλητές. 

ΕΥΑΓΓΕΛΟΣ ΜΕΪΜΑΡΑΚΗΣ: Εγώ άλλο σας λέγω. Δεν κατάλαβα δηλαδή. Δεν μπορεί να υπάρχει σωματείο με πέντε αθλητές του πιγκ-πογκ σε ένα χωριό; Τι είναι αυτό που μας είπατε τώρα; Το σωματείο θέλει είκοσι ένα μέλη για να γίνει. Δεν λέγει ότι θέλει και δεκαπέντε αθλητές. Δεν το λέει κανείς αυτό. Εσείς το λέτε κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αν δεν έχει αθλητές είναι σωματείο μαϊμού. Πρέπει να έχει αθλητές για να έχει αθλητική δραστηριότητα και να ψηφίζει και να εκλέγει. 

ΕΥΑΓΓΕΛΟΣ ΜΕΪΜΑΡΑΚΗΣ: Δηλαδή σε ένα χωριό των διακοσίων κατοίκων απαγορεύεται στους γονείς να φτιάξουν ένα σωματείο για να παίζουν τα παιδιά τους πιγκ-πογκ; Πέντε θέλουν να παίξουν πιγκ-πογκ. Δεν το κατάλαβα δηλαδή. 

ΠΡΟΕΔΡΕΥΩΝ (Λουκάς Αποστολίδης): Γι' αυτό, κύριε Μεϊμαράκη, χρειάζονται οι νέοι ισχυροί δήμοι που μαζεύουν πολλές κοινότητες μαζί. 

ΕΥΑΓΓΕΛΟΣ ΜΕΪΜΑΡΑΚΗΣ: Θα έλεγα, κύριε Πρόεδρε, ότι άλλο το ένα και άλλο το άλλο. 

Εν πάση περιπτώσει, εγώ να δεχθώ ότι βεβαίως το σωματείο με τους πέντε αθλητές δεν πρέπει να έχει την ίδια μεταχείριση ή το ίδιο προνόμιο με το σωματείο με τους δεκαπέντε ή είκοσι αθλητές. Αλλά δεν μπορεί και να το σβήσουμε, να το καταργήσουμε εντελώς. Ακόμη, κύριε Υπουργέ, ανεξαρτήτως του τι υπήρχε, εδώ νομοθετούμε για το μέλλον. Δεν νομοθετούμε μόνο με βάση το παρελθόν. Και σας είπα ότι αν κρατάτε από το ν. 75/75 όλες τις διατάξεις, τότε δεν υπήρχε κανένας λόγος να μας φέρετε αυτόν το νόμο. Βεβαίως και τότε ήταν διαφορετικά τα πράγματα. 

Εγώ, κύριε Υπουργέ, επιμένω στις διατάξεις τις οποίες σας είπα. Θεωρώ ότι στραγγαλίζουν τον αθλητισμό στις μικρές κοινωνίες, ενώ θα έπρεπε να δίνουν κίνητρα γιατί ο αθλητισμός για μας είναι τρόπος ζωής. Δεν είναι μόνο πρωταθλητισμός, κύριε Υπουργέ. Το σωματείο είναι φυτώριο αθλητών, είναι να πάνε τα παιδιά εκεί να μάθουν να ζουν, να μάθουν τις χαρές του αθλητισμού, να μάθουν την άμιλλα, να μάθουν τη διεκδίκηση, να μάθουν την αγάπη και τη στοργή. Δεν είναι μόνο πρωταγωνιστικός ο ρόλος τους. Δεν είναι τίποτε άλλο. Κατά συνέπεια θα έλεγα ότι δεν θα έπρεπε να τα στραγγαλίσετε. 

Μ' αυτήν την έννοια, κύριε Πρόεδρε, εμείς καταψηφίζουμε αυτές τις διατάξεις. Και όχι μόνο τις καταψηφίζουμε, αλλά θα τις αλλάξουμε και όταν γίνουμε κυβέρνηση. 

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Πολιτισμού κ. Ανδρέας Φούρας έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριοι συνάδελφοι, διαβάζω τι λέγει ο ν. 75/75. "Για την εφαρμογή του παρόντος νόμου ως αθλητικό σωματείο θεωρείται παν κατά τον Αστικό Κώδικα αναγνωριζόμενο ως τοιούτο εφόσον έχει τουλάχιστον είκοσι αθλουμένους". Το 1975 απαιτούσε είκοσι αθλουμένους. Το 1999 εμείς θα πούμε έναν; Για όνομα του Θεού! Ποια είναι η δράση αυτού του σωματείου; Δεν γίνονται κατανοητές αυτές οι θέσεις. 

ΕΥΑΓΓΕΛΟΣ ΜΕΪΜΑΡΑΚΗΣ: Στο σωματείο άλλο τα μέλη και άλλο οι αθλητές. Υπάρχουν μέλη που δεν είναι αθλητές. Πράγματι ο 75/75 σύμφωνα με τον Αστικό Κώδικα απαιτεί είκοσι ένα μέλη. 'Ομως επαναλαμβάνω ότι είναι άλλο θέμα τα μέλη και άλλο οι αθλητές. 

ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, απαντήσατε και καταγράφηκαν αυτά που είπατε. 

Συνεχίστε, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, θα ήθελα να δώσω μερικές απαντήσεις. Για την κ. Μπενάκη κατ' αρχήν. Θα ήθελα να υπενθυμίσω αυτά που η έκθεση της επιστημονικής επιτροπής της Βουλής αναφέρει ότι βεβαίως "υπάρχει ένα πλαίσιο κανόνων αναγκαστικού δικαίου, που καθορίζει το περιεχόμενο του καταστατικού των σωματείων. Η επιλογή αυτή του νομοθέτη επιτρέπεται" λέγει "κατά το άρθρο 16, παράγραφος 5, διότι περιλαμβάνεται στην έννοια της προστασίας και της ανωτάτης εποπτείας του κράτους υπό την οποία τελεί ο αθλητισμός και δικαιολογείται από τη φύση αυτών των σωματείων, της σύγχρονης πραγματικότητας, της αθλητικής δραστηριότητας, την ανάγκη να αποφεύγουνται καταχρήσεις κλπ.". 

Σχετικά με το θέμα που τίθεται και πάλι ότι εμείς βάζουμε την εφορία στο εσωτερικό των σωματείων. Νομίζω ότι με την διάταξη περί αντιτίμου των προσφερομένων αθλητικών υπηρεσιών προστατεύουμε τα σωματεία, γιατί αν δεν συμβεί αυτό, αν δεν γνωρίζουν τα σωματεία ότι πρέπει να έχουν διάτρητες αποδείξεις για τις προσφερόμενες υπηρεσίες, θα πάθουν ό,τι έπαθε το σωματείο "ΗΡΑΚΛΗΣ ΠΟΤΑΜΟΥΔΙΩΝ", που δεν μπορεί να ορθοποδήσει επειδή του έχει επιβληθεί πρόστιμο έξι εκατομμυρίων δραχμών για μεταγραφή. 

Τα καταθέτω στα Πρακτικά τα σχετικά έγγραφα επιβολής του προστίμου, γιατί μη νομίζουν οι άνθρωποι του αθλητισμού ότι μπορούν κάτω από το τραπέζι ή έξω από την υφιστάμενη νομοθεσία να κάνουν πράξεις, οι οποίες έχουν οικονομικό αντικείμενο. 

(Στο σημείο αυτό ο κ. Φούρας καταθέτει στα Πρακτικά τα προαναφερόμενα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

Προστατεύουμε, λοιπόν, τα σωματεία με το να τους λέμε κάτι άλλο, όπου έχετε δοσοληψίες οικονομικές για προσφερόμενες αθλητικές υπηρεσίες, εκεί πρέπει να έχετε βιβλία. 

ΕΥΑΓΓΕΛΟΣ ΜΕΪΜΑΡΑΚΗΣ: Γι'αυτό να το βάλετε έτσι. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Ετσι ακριβώς το έχουμε, διαβάστε τη διάταξη. 

Σχετικά με τα θέματα που έχουν τεθεί για την κατάσταση προσωπικού στις ομοσπονδίες, να εξηγήσουμε τι συμβαίνει. Οι ομοσπονδίες μέχρι και αυτήν τη στιγμή που μιλάμε, εφόσον έχουν έγκριση του αρμόδιου Υπουργού, για σύσταση θέσεων, προσλαμβάνουν προσωπικό χωρίς κανένα απολύτως κριτήριο, χωρίς καμία δέσμευση. Τη βούλησή τους εκφράζουν οι διοικήσεις και παίρνουν όποιον θέλουν χωρίς καν να δημοσιεύουν πουθενά τις ανάγκες προσλήψεων. 

Με αυτό το νόμο, τι λέμε; 'Οποια ομοσπονδία χρηματοδοτείται κατά 51% από το κράτος, οφείλει τις προσλήψεις της να τις εντάξει στο καθεστώς του ν. 2190. Αν κάποια ομοσπονδία καταφέρει από το marketing, από τους χορηγούς της κλπ., να έχει πάνω από 51% δικά της εισοδήματα απέξω, δεν εντάσσεται σε αυτές τις διαδικασίες. Αλλά δεν μπορεί να ισχυρίζονται οι ομοσπονδίες ότι τα έσοδα των ΟΠΑΠ είναι έσοδα από ιδιωτικές χορηγίες. Δεν θα κρυφτούμε πίσω από το δάκτυλο. 

Υπάρχει ένα θέμα με κάποιες διοικήσεις ομοσπονδιών, οι οποίες με την τσέπη άλλου, δηλαδή του κράτους, έχουν γίνει γαλαντόμες. Υπάρχουν μισθοί που προσεγγίζουν το ένα εκατομμύριο (1.000.000) δραχμές στις ομοσπονδίες. Για όνομα του Θεού! Δηλαδή, ο οποιοσδήποτε πρόεδρος, προκειμένου να είναι καλός με τους εργαζομένους του, καθορίζει μισθολόγιο το οποίο ξεπερνάει κάθε αντικειμενική δυνατότητα της αγοράς. Αυτά έχουν συμβεί. Εμείς τι κάνουμε για να δώσουμε μία λύση στο πρόβλημα; Εντάσσουμε όλους τους εργαζόμενους σε ομοσπονδίες στο ν. 2470/97 και διατηρούμε ως προσωπικές διαφορές, τις πάνω από το ενιαίο μισθολόγιο αποδοχές. Δεν περικόπτουμε αποδοχές. 

Τώρα όσον αφορά για τις αυξήσεις, γνωρίζουμε ότι ζούμε μία περίοδο προσαρμογής, γνωρίζουμε ότι τον επόμενο μήνα θα έχουμε 2% πληθωρισμό και γνωρίζουμε ποιες είναι οι αυξήσεις που δίνονται. Είναι ψευτοπρόβλημα, πλέον, δεν είναι πραγματικό το πρόβλημα ότι δήθεν εγκλωβίζουμε τις αποδοχές των εργαζομένων, αν λάβουμε υπόψη μας ότι κινούμεθα με πληθωρισμό κάτω του 2%. 

Σχετικά με το εκλογικό σύστημα που είπα, επειδή ετέθη το θέμα ότι κάνουμε πρόνοια για τη δεύτερη παράταξη με το 20% που καταλαμβάνει το 30% των εδρών, θέλω να αναδιατυπώσω τη ρύθμιση: σε περίπτωση που δεν συμβεί αυτό, εναλλακτικά η παράταξη που θα έχει 10%, να μπορεί να πάρει το 15% των εδρών. Για να μπορέσουμε να έχουμε μια έκφραση, έστω μικρότερη με μικρότερα ποσοστά. 

Σχετικά τώρα με το θέμα της εκλογής γυναικών και εκλογής ανδρών στις ομοσπονδίες. Γιατί πριν από λίγο ο κύριος Πρόεδρος μας υπενθύμισε ότι έχουμε και το SOFTBALL που εκεί πρόεδρος είναι γυναίκα. Η διάταξη δεν αναφέρεται στις γυναίκες κατ'αρχήν, αναφέρεται στα δύο φύλα. Αλλά επειδή εγώ άκουσα την κριτική της Αίθουσας και επειδή δεν πρέπει να εξωθούμε τα φύλα σε κατάληψη θέσεων Διοικητικού Συμβουλίου, αλλά σε εκλογή, γι'αυτό εγώ προσθέτω στη διάταξη το 20% τη ρύθμιση "και με την προϋπόθεση ότι ο αριθμός των υποψηφίων κάθε φύλου είναι τουλάχιστον διπλάσιος του ελάχιστου αριθμού των κατά το ποσοστό 20% εκλεγμένων. Δηλαδή, αν πρόκειται να εκλεγούν τρεις, να είναι τουλάχιστον έξι οι υποψήφιοι για να γίνεται εκλογή. Με αυτήν την έννοια, νομίζω ότι έχω ακούσει με ανοιχτά ώτα τα επιχειρήματα που από την Αίθουσα προβάλλονται. 

Τώρα, σχετικά με μία παρατήρηση του κ. Παπαθανασίου. Τα κωλύματα του άρθρου 3 ισχύουν και για τα μέλη του Δ.Σ. του σωματείου, αυτό γίνεται δεκτό και εντάσσεται ως τελευταίο εδάφιο του άρθρου 1. Η τροπολογία της κ. Λουλέ που λέει "...καθώς και να προσκομίσουν για κύρωση τα βιβλία στην αρμόδια υπηρεσία...", τα σωματεία που διαλύονται ότι πρέπει να παραδίδουν τη σφραγίδα τους κλπ., γίνεται δεκτή η προσθήκη. 

ΠΡΟΕΔΡΕΥΩΝ (Λουκάς Αποστολίδης): Σε ποιο άρθρο είναι αυτό, κύριε Υπουργέ; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι στο άρθρο 9, παράγραφος 4, στίχος έξι. 

Σχετικά με το άρθρο 29 είπα. 

Σχετικά με μία τροπολογία που δεν έχω καταλάβει ακριβώς... 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Η προσθήκη του άρθρου 29 να μπει στο νόμο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το έχω δώσει για να μπει στο νόμο. 

Σχετικά με μία τροπολογία της κ. Ροδούλας Ζήση, δεν έχω καταλάβει. Αναφέρει ότι "επιτρέπεται η συστέγαση αθλητικών σωματείων σε αθλητικές εγκαταστάσεις, οι οποίες ανήκουν σε νομαρχιακές αυτοδιοικήσεις, στους ΟΤΑ, στους φορείς του δημοσίου". Δεν απαγορεύεται αυτό. Με επιχειρήσεις να συστεγάζονται απαγορεύεται τα σωματεία. Δεν πρόκειται για επιχειρήσεις. 

Σχετικά με την πρόταση του κ. Παπαθανασίου να μην υπάρχουν διακρίσεις στα μέλη και ο αριθμός των μελών να είναι απεριόριστος, νομίζω ότι υπάρχει στο άρθρο 136 παράγραφος 2, αλλά μπορεί να μπει στην παράγραφο 1 του άρθρου 2. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Με τα κωλύματα, κύριε Υπουργέ, για την εγγραφή μελών κλπ.; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σχετικά με τα κωλύματα στην εγγραφή μελών αυτά προβλέπονται, αν δείτε την λογική του νόμου. 'Οταν υποβάλλεται η αίτηση η διοίκηση του σωματείου εντός εξήντα ημερών πρέπει να απαντήσει αν κάνει δεκτό ή όχι το αίτημα. Εκεί τότε δικαιούται το σωματείο να ζητήσει πιστοποιητικό ποινικού μητρώου και να εξαρτήσει από αυτόν την εγγραφή. Και βεβαίως αν το πιστοποιητικό ποινικού μητρώου δεν προσφέρεται, δεν θα εγγράψει ως μέλος κάποιον. 

Αυτά έχω να πω γι' αυτήν την ενότητα, αγαπητοί συνάδελφοι. 

ΑΝΝΑ ΜΠΕΝΑΚΗ-ΨΑΡΟΥΔΑ: Για τους υπαλλήλους θα βάλετε κώλυμα; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Οχι, είπα ότι γι' αυτό θα συζητήσουμε στις μεταβατικές εφόσον το δω και το μελετήσω. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων από 1 έως 30... 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Πρόεδρε, θα ήθελα το λόγο για να δευτερολογήσω. 

ΠΡΟΕΔΡΕΥΩΝ (Λουκάς Αποστολίδης): Καλώς. Συνήθως, όμως, κύριε συνάδελφε, δευτερολογείτε και ολοκληρώνει ο κύριος Υπουργός. Ορίστε, έχετε το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Σεβαστήκαμε τον κύριο Υπουργό. 

ΠΡΟΕΔΡΕΥΩΝ (Λουκάς Αποστολίδης): Αν δευτερολογήσετε εσείς... 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Θέλω μόνο να θίξω τρία πράγματα, κύριε Πρόεδρε. Θα είμαι πολύ σύντομος. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Συγγνώμη, κύριε Παπαθανασίου, επειδή νομίζω ότι έγινε λάθος στη διατύπωση, στο τελευταίο εδάφιο της παραγράφου 1 του άρθρου 3, μπαίνει η πρόταση που έχετε κάνει "τα μέλη του Δ.Σ. προέρχονται από μέλη του σωματείου", για να μην υπάρχει αυτό το παράθυρο. Τα μέλη του Δ.Σ. είναι και μέλη του σωματείου. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Παπαθανασίου. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Υπουργέ, είναι πράγματι ικανοποιητική η ρύθμιση που κάνατε -και μας τη διαβάσατε- για τα άτομα με ειδικές ανάγκες, σχετικά με την ίδρυση της συνομοσπονδίας. Θα πρέπει όμως ταυτόχρονα να προβλέψετε τι θα γίνει στο μεσοδιάστημα αυτών των οκτώ μηνών, γιατί τρέχουν τα πρωταθλήματα. Δεν μας είπατε τι θα ισχύσει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπάρχει και λειτουργεί ήδη η εθνική επιτροπή, η οποία έχει το συντονισμό για το εσωτερικό της χώρας και τις διαδικασίες των πρωταθλημάτων. Τώρα όταν πρόκειται να πάει αποστολή στο εξωτερικό, όπως τώρα πηγαίνει μία αποστολή στην Κύπρο, χρηματοδοτείται απευθείας από την Γενική Γραμματεία Αθλητισμού και ανακαλύπτονται αυτές οι ανάγκες. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Μάλιστα. 

'Οσον αφορά τα αντικίνητρα που είπατε για τη δημιουργία νέων σωματείων σχετικά με τα τρία χρόνια και είπατε ότι ναι, πράγματι είναι αντικίνητρο, πέρα, κύριε Υπουργέ, από την ελαχιστότατη επιχορήγηση που παίρνουν αυτά τα σωματεία, εγώ σας προτείνω να αυξήσετε τα κίνητρα συγχώνευσης και να μη δημιουργείτε αντικίνητρα. 'Ετσι στραγγαλίζετε τον ερασιτεχνικό αθλητισμό, στραγγαλίζετε το δικαίωμα για την άθληση, στραγγαλίζετε πολύ απλά το μεράκι, γιατί αυτό είναι το νόημα του ερασιτεχνισμού. 

Θα ήθελα να πω λίγα πράγματα σχετικά με τα άρθρα 22 έως 24. 'Εχω την εντύπωση ότι έτσι όπως τα έχετε διατυπώσει συρρικνώνετε τις πλειοψηφίες, κύριε Υπουργέ, και διευρύνετε απαράδεκτα τις μειοψηφίες συγχρόνως και με τις ποσοστώσεις. 'Ενα μικρό παράδειγμα: 'Ηταν είκοσι εννέα τα μέλη της ποδοσφαιρικής ομοσπονδίας με πέντε μέλη διορισμένα από την ΕΠΑΕ. Τώρα τα κάνετε είκοσι ένα τα μέλη και παραμένουν τα πέντε μέλη της ΕΠΑΕ. Καταλαβαίνετε ότι δίνετε περιθώρια πολλών συναλλαγών. Είναι πολύ σοβαρό το θέμα. Να το δείτε. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 30. 

Ερωτάται το Σώμα: Γίνεται δεκτό το άρθρο 1 ως έχει; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό ως έχει ομοφώνως. 

Ερωτάται το Σώμα: Γίνεται δεκτό το άρθρο 2, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 3, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 4, όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό, όπως τροποποιήθηκε, ομοφώνως. 

Ερωτάται το Σώμα: Γίνεται δεκτό το άρθρο 5, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 6, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 7, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 8, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 9, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό, όπως τροποποιήθηκε, κατά πλειοψηφία. 

ΑΝΔΡΙΑΝΗ ΛΟΥΛΕ: Κύριε Πρόεδρε, δεν προλαβαίνουμε πού θα λέμε ναι και πού θα λέμε όχι. 

ΠΡΟΕΔΡΕΥΩΝ (Λουκάς Αποστολίδης): Κυρία Λουλέ, εσείς μπορεί να λέτε ναι και κάποιοι συνάδελφοι μπορεί να λένε όχι. Eγώ όμως δεν μπορώ να τους ακούω όλους. 

ΑΝΔΡΙΑΝΗ ΛΟΥΛΕ: Να μην ξέρει ο Υπουργός τι ψηφίζουμε; 

ΓΙΑΝΝΗΣ ΖΑΦΕΙΡΟΠΟΥΛΟΣ: 'Εχει πολιτική σημασία. 

ΠΡΟΕΔΡΕΥΩΝ (Λουκάς Αποστολίδης): Ασφαλώς και έχει πολιτική σημασία, κύριε Ζαφειρόπουλε, αλλά όταν λέω εγώ ότι ψηφίζουμε για παράδειγμα το άρθρο 8, θα πρέπει οι συνάδελφοι να λένε ναι ή όχι. 

ΙΩΑΝΝΗΣ ΔΗΜΑΡΑΣ: Είναι λόγος αντιδικίας αυτός; 

ΑΝΔΡΙΑΝΗ ΛΟΥΛΕ: Για τον κύριο Υπουργό το λέω. Δεν θα ξέρει ο Υπουργός τι ψηφίζουμε. 

ΠΡΟΕΔΡΕΥΩΝ (Λουκάς Αποστολίδης): Ερωτάται το Σώμα: Γίνεται δεκτό το άρθρο 10 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 11, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 12, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 13, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 14, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 15, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 16, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 17, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 18, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 19, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 20, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 21, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 21 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 22, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 22 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 23, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 23 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 24, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 24 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 25, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 25 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 26, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 26 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 27, ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 27 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 28, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 28 έγινε δεκτό, όπως τροποποιήθηκε, κατά πλειοψηφία. 

Ερωτάται το Σώμα: Γίνεται δεκτό το άρθρο 29, όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 29 έγινε δεκτό, όπως τροποποιήθηκε, ομοφώνως. 

Ερωτάται το Σώμα: Γίνεται δεκτό το άρθρο 30, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 30 έγινε δεκτό, όπως τροποποιήθηκε, κατά πλειοψηφία. 

Κύριοι συνάδελφοι, εισερχόμεθα στην ενότητα των άρθρων 31 έως και 58. 

Ορίστε, κύριε Υπουργέ, έχετε το λόγο, εάν έχετε να κάνετε κάποιες παρατηρήσεις. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα παρακαλούσα να συμφωνήσει και η Aντιπολίτευση να μη γίνει συζήτηση μέχρι και το άρθρο 58, γιατί υπάρχει ένα κεφάλαιο, το οποίο μπορούμε να το συζητήσουμε στην επόμενη ενότητα. Είναι το κεφάλαιο για τη διαχείριση πόρων για αθλητικούς σκοπούς. 

Θα ήθελα να συζητήσουμε αυτό το κεφάλαιο αύριο, γιατί είναι ένα κεφάλαιο με ιδιαίτερο ενδιαφέρον για τη διαφάνεια και τα οικονομικά του αθλητισμού. 

Προτείνω, λοιπόν, κύριε Πρόεδρε, να συζητήσουμε τώρα την ενότητα μέχρι το άρθρο 48 και όχι μέχρι το άρθρο 58. 

ΑΝΝΑ ΜΠΕΝΑΚΗ-ΨΑΡΟΥΔΑ: Εμείς συμφωνούμε. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, προτείνει ο κύριος Υπουργός να συζητήσουμε τώρα την ενότητα των άρθρων 31 έως και 48 -προφανώς σ' αυτά δεν θα υπάρχουν και πολλές αντιρρήσεις- και τα άρθρα από 49 μέχρι και 58 να πάνε στην επόμενη ενότητα, που αφορά τον επαγγελματικό αθλητισμό. 

Συμφωνείτε, κύριοι συνάδελφοι; 

OΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Ομοφώνως, λοιπόν, αποφασίστηκε ότι συζητάμε την ενότητα των άρθρων 31 έως 48. Τα άρθρα 49 έως 58 θα συζητηθούν στην επόμενη ενότητα. 

Ο κ. Τσερτικίδης έχει το λόγο. 

ΠΑΝΤΕΛΗΣ ΤΣΕΡΤΙΚΙΔΗΣ: Ευχαριστώ, κύριε Πρόεδρε. 

Στο άρθρο 31 προβλέπεται ο τρόπος που θα δίνονται άδειες άσκησης επαγγέλματος στους προπονητές. Καθορίζεται ο τρόπος με τον οποίο θα γίνεται η ισοτιμία των πτυχίων των προπονητών από σχολές και κέντρα του εξωτερικού ή του εσωτερικού. 

Ο προπονητής παρέχει τις υπηρεσίες του με απασχόληση εξαρτημένης εργασίας. 

Επιτρέπεται να ιδρύεται και να λειτουργεί Εθνική Σχολή Προπονητών για όλες τις κατηγορίες προπονητών και για όλους τους κλάδους άθλησης. Η λειτουργία της σχολής πραγματοποιείται ύστερα από γνώμη της οικείας αθλητικής ομοσπονδίας και έχει διάρκεια τουλάχιστον οκτώ μηνών για την κατώτατη κατηγορία. 

Κύριε Υπουργέ, θα ήθελα, αν είναι δυνατόν, να κάνετε μια μικρή τροποποίηση στο άρθρο 31 παράγραφος 4 "Στο Ε.Κ.Α.Ε.Τ. επιτρέπεται να ιδρύεται και να λειτουργεί Εθνική Σχολή Προπονητών...". 'Ισως θα ήταν καλύτερα να διατυπωθεί ως εξής: "Στο Ε.Κ.Α.Ε.Τ. ιδρύεται και λειτουργεί Εθνική Σχολή Προπονητών...". Είναι το ίδιο πράγμα. Νομίζω ότι είναι περιττό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να διαγραφεί η φράση "επιτρέπεται να". 

ΠΑΝΤΕΛΗΣ ΤΣΕΡΤΙΚΙΔΗΣ: Η φράση "επιτρέπεται να" και το δεύτερο "να". 

Στην παράγραφο 5 αναφέρεται ότι προπονητή έχουν υποχρέωση να απασχολούν α) οι αθλητικές ομοσπονδίες και οι αθλητικές ενώσεις, β) οι αθλητικές ανώνυμες εταιρείες και τα τμήματα αμειβόμενων αθλητών, γ) τα αθλητικά σωματεία, τα οποία καλλιεργούν ομαδικό άθλημα..., δ) τα αθλητικά σωματεία, τα οποία καλλιεργούν ατομικό άθλημα...". 

Τέλος, καθιερώνεται μητρώο προπονητών. 

'Οσον αφορά τον αθλητή, για πρώτη φορά ορίζονται τα δικαιώματα και οι υποχρεώσεις του αθλητή. Η μεταγραφή του ερασιτέχνη αθλητή μπορεί να γίνεται και με οικονομικό αντάλλαγμα, με την υποχρέωση ότι θα εκδίδεται παρασταστικό του Κώδικα Βιβλίων και Στοιχείων. Ο αθλητής μπορεί να συμβληθεί με χορηγό ή να διαφημίζει προϊόντα αν τηρηθούν οι φορολογικές διατάξεις. 

Είναι υποχρεωμένος ο αθλητής να παρέχει τις υπηρεσίες του στις εθνικές ομάδες. 

Αθλητής που αρνείται αδικαιολόγητα να προσφέρει τις υπηρεσίες του στην αντίστοιχη εθνική ομάδα τιμωρείται. 

Θεσμοθετούνται κίνητρα για τους αθλητές υψηλών επιδόσεων, που προβάλλουν διεθνώς τη χώρα μας. Ιδιαίτερα εν όψει των Ολυμπιακών Αγώνων του 2004 τα κίνητρα στην κατηγορία παίδων, κορασίδων, νέων, εφήβων θα βοηθήσουν τα μέγιστα και θα στρέψουν το ενδιαφέρον των νέων στον αθλητισμό. 

Στο άρθρο 34 θα ήθελα να σας κάνω την εξής πρόταση. Στην παράγραφο 2 εδάφιο δ' αναφέρεται ότι "η κατάκτηση 1ης έως και 3ης νίκης σε ευρωπαϊκά πρωταθλήματα, ανδρών - γυναικών, νέων ανδρών - γυναικών, εφήβων-νεανίδων". Αν είναι δυνατόν το "1ης έως και 3ης νίκης" να γίνει "1ης έως και 6ης νίκης". Νομίζω ότι υπάρχει σχετική τροπολογία συναδέλφου. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Συμφωνώ μαζί σας. Να γίνει "1ης έως και 6ης νίκης". 

ΠΑΝΤΕΛΗΣ ΤΣΕΡΤΙΚΙΔΗΣ: Στην παράγραφο 13 εδάφιο δ' "1η νίκη σε βαλκανικούς αγώνες ανδρών-γυναικών και εφήβων-νεανίδων" ορθώς το κάνετε "1η έως 3η νίκη". Το έχετε διορθώσει αυτό. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, δέκα λεπτά θα μου δώσετε. Γιατί μου δίνετε πέντε; 

ΠΡΟΕΔΡΕΥΩΝ (Λουκάς Αποστολίδης): 'Εχετε το λόγο και μισή ώρα αν θέλετε, κύριε συνάδελφε. Δεν σας κάνουμε περιορισμό στο χρόνο! 

ΠΑΝΤΕΛΗΣ ΤΣΕΡΤΙΚΙΔΗΣ: Τέλος καθιερώνεται η ενίσχυση και η περίθαλψη των ανασφάλιστων ερασιτεχνών αθλητών, των αναξιοπαθούντων. 

Για την Ε.Ο.Ε.: Το νομικό πρόσωπο δημοσίου δικαίου με την επωνυμία "ΕΠΙΤΡΟΠΗ ΟΛΥΜΠΙΑΚΩΝ ΑΓΩΝΩΝ" μετονομάζεται σε "ΕΛΛΗΝΙΚΗ ΟΛΥΜΠΙΑΚΗ ΕΠΙΤΡΟΠΗ". Με προεδρικό διάταγμα ρυθμίζονται θέματα που αφορούν τους σκοπούς, την οργάνωση, τη διοίκηση, τη λειτουργία, τη διαχείριση, την περιουσία, το προσωπικό αυτής και κάθε ζήτημα σχετικό με τη λειτουργία της Ε.Ο.Α. εν όψει των Ολυμπιακών Αγώνων του 2004. 

Για το Ε.Κ.Α.Ε.: Το νομοχέδιο επίσης ρυθμίζει και θεσμοθετεί ειδικούς αθλητικούς φορείς όπως το Ε.Κ.Α.Ε., που γίνεται Ε.Κ.Α.Ε.Τ. Σκοπός του Ε.Κ.Α.Ε.Τ. είναι η προώθηση της έρευνας στον αθλητισμό, η ανάπτυξη των επιστημών που έχουν σχέση με τον αθλητισμό, η συλλογή, τεκμηρίωση και και διάδοση πληροφοριών επιστημονικού και τεχνολογικού ενδιαφέροντος για αθλητικά θέματα. 

Επιτρέπεται η λειτουργία παραρτήματος του Ε.Κ.Α.Ε.Τ. στη Θεσσαλονίκη και στις άλλες πόλεις της Ελλάδος. 

Με τεκμηριωμένη εισήγηση του Ε.Κ.Α.Ε.Τ. συνιστώνεται σε περιφερειακά πανεπιστήμια αθλητιατρικά κέντρα, τα οποίο ο αρμόδιος για τον αθλητισμό Υπουργός επιχορηγεί για την επίτευξη του σκοπού τους. 

Για το Ε.Σ.Α.Σ.: Θεσμοθείται το Ε.Σ.Α.Σ. το "Εθνικό Συμβούλιο Αθλητικού Σχεδιασμού". Ο αθλητικός σχεδιασμός είναι πάγιο αίτημα του αθλητικού κινήματος. Το Ε.Σ.Α.Σ. καλείται να παίξει ένα σημαντικό και πρωτοποριακό ρόλο για τους αθλητές. Εισηγείται για τον προγραμματισμό των έργων υποδομής τον καθορισμό των κριτηρίων για την κατανομή των επιχορηγήσεων προς τις ομοσπονδίες, ενώσεις και αθλητικούς φορείς. 

Κύριε Υπουργέ, στο άρθρο 40 παράγραφο 3 το Ε.Σ.Α.Σ. συγκροτείται από δεκατρία μέλη και αναφέρει ποια είναι αυτά. Επειδή πιστέυω ότι δεν μπορεί να απουσιάζει η περιφέρεια από τον αθλητικό σχεδιασμό της χώρας, προτείνω ο ειδικός γραμματέας αθλητισμού που έχει ως έδρα τη Θεσσαλονίκη, να συμμετέχει οπωσδήποτε στη συγκρότηση του Συμβουλίου. Σε αυτό θα ήθελα να μας απαντήσετε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στην θέση β' μπαίνει ο ειδικός γραμματέας αθλητισμού και στη θέση γ' μπαίνει ο διευθυντής αγωνιστικού αθλητισμού ή ένας γενικός διευθυντής ή ένας διευθυντής Γενικής Γραμματείας Αθλητισμού. Μεταφέρεται μία θέση πιο κάτω ο διευθυντής αγωνιστικού αθλητισμού. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Δεν αυξάνουμε τον αριθμό δηλαδή. 

ΠΑΝΤΕΛΗΣ ΤΣΕΡΤΙΚΙΔΗΣ: Στο νομοσχέδιο προβλέπεται και η ίδρυση νομικού προσώπου ιδιωτικού δικαίου με την επωνυμία "Οργανισμός Μαζικού Αθλητισμού", αντικείμενο του οποίου είναι η μελέτη, οργάνωση, εφαρμογή, παρακολούθηση, υποστήριξη, -και χρηματοδότηση των προγραμμάτων άσκησης σε όλη τη χώρα. 

Για τη διαιτησία το νομοσχέδιο λύνει σε μεγάλο βαθμό τα προβλήματα που αντιμετωπίζει η διαιτησία σε ό,τι έχει σχέση με την αναξιοπιστία και τη διαφθορά του χώρου αυτού. 

Στην περιοχή ευθύνης κάθε αθλητικής ένωσης επιτρέπεται να συσταθεί ένας μόνο σύνδεσμος διαιτητών για κάθε κλάδο άθλησης. Μέλη των συνδέσμων διαιτητών είναι αποκλειστικά και μόνο διαιτητές με δίπλωμα διαιτητή. 

Για κάθε ομαδικό άθλημα μπορεί να συσταθεί μία μόνο ομοσπονδία διαιτητών, ύστερα από απόφαση της Γενικής Συνέλευσης πέντε τουλάχιστον αναγνωρισμένων συνδέσμων. Η ομοσπονδία αυτή αποτελεί το ανώτατο όργανο των διαιτητών. 

Οι ομοσπονδίες διαιτητών έχουν ως έργο κυρίως τη λειτουργία των σχολών διαιτητών και τον ορισμό καθηγητών διαιτησίας στις σχολές αυτές, την κατάρτιση του πίνακα των διαιτητών που προτείνονται για τη στελέχωση της Κεντρικής Επιτροπής Διαιτησίας, καθώς και την κατάρτιση πινάκων εθνικών κατηγοριών, την ονομασία καθηγητών διαιτησίας, την επιμόρφωση διαιτητών εθνικών κατηγοριών. 

Σε κάθε αθλητική ομοσπονδία ομαδικού αθλήματος λειτουργούν τα ακόλουθα όργανα διαιτησίας: Η Κεντρική Επιτροπή Διαιτησίας, η Επιτροπή Διορισμού Διαιτητών, η Πειθαρχική Επιτροπή Διαιτησίας, η Επιτροπή Εφέσεων Διαιτητών και η Επιτροπή Ορισμού Παρατηρητών Διαιτησίας. 

Με κανονισμούς που καταρτίζονται από τις οικείες αθλητικές ομοσπονδίες ύστερα από γνώμη της Ομοσπονδίας Διαιτητών ρυθμίζονται θέματα που αφορούν τη διαιτησία όπως η αξιολόγηση των διαιτητών και η ένταξή τους στους πίνακες όλων των κατηγοριών πρωταθλημάτων, τα κριτήρια επιλογής παρατηρητών διαιτησίας για κάθε κατηγορία πρωταθλήματος, το πειθαρχικό δίκαιο των διαιτητών που έχει σχέση με την εκ μέρους τους διεύθυνση αγώνων, η αποζημίωση των διαιτητών, των παρατηρητών και τα έξοδα κίνησής τους για συμμετοχή σε αγώνες. Τέλος οι περιορισμοί, τα ασυμβίβαστα και τα κωλύματα των διαιτητών και των παρατηρητών. 

Εισάγεται σύστημα αμειβόμενης διαιτησίας για τις ανάγκες των αγώνων εθνικών πρωταθλημάτων επαγγελματικού χαρακτήρα. Υποχρεούνται οι διαιτητές να καταθέτουν το αντίγραφο ποινικού μητρώου και καθιερώνεται γι'αυτούς το "πόθεν έσχες". Τέλος για την αντιμετώπιση της βίας στους αγωνιστικούς χώρους ιδρύεται η διαρκής επιτροπή αντιμετώπισης της βίας. Συνιστάται στη Γενική Γραμματεία Αθλητισμού επταμελής διαρκής επιτροπής αντιμετώπισης της βίας αποτελούμενη πέντε πρόσωπα με εμπειρία και γνώση στον αθλητισμό. Απ'αυτά τα πρόσωπα το ένα είναι εκπρόσωπος συνδικαλιστικού οργάνου επαγγελματιών αθλητών, ένας ανώτερος αξιωματικός της Ελληνικής Αστυνομίας με εμπειρία στα θέματα που χειρίζεται η επιτροπή υποδεικνυόμενος από τον Υπουργό Δημόσιας Τάξης, ένας αξιωματικός του Πυροσβεστικού Σώματος υποδεικνυόμενος από τον Υπουργό Δημόσιας Τάξης. Τα μέλη της ορίζονται για θητεία τριών ετών. 

Επίσης καθορίζονται σ'αυτό το άρθρο αυστηρές προϋποθέσεις απόκτησης της ιδιότητας μέλους των συνδέσμων φιλάθλων. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαθανασίου έχει το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Κύριε Υπουργέ, τα ναι που είπατε στον εισηγητή σας να τα πείτε και σε εμάς. 

Στο άρθρο 31 παράγραφος 3 γεννιέται μέγα πρόβλημα αναφορικά με τους προπονητές που έχουν διπλώματα προπονητών από σχολές αλλοδαπής. Η διάταξη μιλά για ισοτιμία αυτών των διπλωμάτων. Το ερώτημα είναι η ισοτιμία με ποιο τίτλο σπουδών της ημεδαπής, ποιας σχολής; Μήπως των ΤΕΦΑΑ; Αυτό δεν καθορίζεται από τη διάταξη. Αν πούμε των ΤΕΦΑΑ, τότε γεννάται τεράστιο πρόβλημα για όλους εκείνους τους προπονητές που ο τίτλος τους δεν είναι πανεπιστημιακού επιπέδου. Αυτοί είναι οι περισσότεροι των αλλοδαπών που υπηρετούν στην Ελλάδα. 

Στην παράγραφο 4 το ΕΚΑΕΤ, κατά την άποψή μας, είναι ακατάλληλο ως στερούμενο κάθε υποδομής για να λειτουργήσει ως σχολή προπονητών. Είναι πολύ περισσότερο ακατάλληλο για να κατατάσσει τους απόφοιτους προπονητές σε κατηγορίες. Αυτό το τελευταίο θέμα ανήκει στην αποκλειστική αρμοδιότητα των ομοσπονδιών, οι οποίες είναι οι μόνες που μπορούν να συνεκτιμήσουν την ουσιαστική προσφορά και ικανότητα του προπονητή, ώστε να τον κατατάξουν στην αντίστοιχη κατηγορία, κάτι που απαρεγκλίτως συμβαίνει σε όλες σχεδόν τις ομοσπονδίες του κόσμου. 

Αντί, λοιπόν, αυτής της παραγράφου 4, προτείνουμε να προβλεφθεί η σύσταση κέντρου αθλητικών σπουδών, στο οποίο να λειτουργούν οι κλάδοι προπονητών, διαιτητών και διαρκούς επιμόρφωσης των διοικητικών και τεχνικών στελεχών του αθλητισμού. Νομίζω ότι αυτός είναι ο μόνος τρόπος για να αντιμετωπιστεί αποτελεσματικά η ανάγκη, να πλαισιωθεί ο ελληνικός αθλητισμός με ικανά διοικητικά και τεχνικά στελέχη. 

Στην παράγραφο 10 πιστεύω ότι η ρύθμιση είναι απαράδεκτη για όσους απ'αυτούς τους αθλητές έγιναν στο εξωτερικό επαγγελματίες. Εξάλλου έρχεται σε αντίθεση με τις διατάξεις της ΦΙΦΑ και της ΟΥΕΦΑ. 

Στα άρθρα 34 και 35 εμείς σαν Νέα Δημοκρατία... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Δεν κατάλαβα τι είπατε για το 10; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Λέω ότι έρχεται σε αντίθεση με τις διατάξεις της ΦΙΦΑ και της ΟΥΕΦΑ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ποιες είναι αυτές; 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Εγώ σας επισημαίνω ότι είναι σε αντίθεση με τις διατάξεις της ΦΙΦΑ και της ΟΥΕΦΑ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα το επικαλεσθείτε εσείς... 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Δεν σας είπα τι θα επικαλεσθώ, απλώς σας επισημαίνω ότι αυτή η διάταξη είναι σε αντίθεση με το διεθνές αθλητικό δίκαιο. Εσείς είστε Υπουργός και είναι υποχρέωσή μου να σας το επισημάνω. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Η διάταξη αυτή δεν αναφέρεται σε αθλητές που φεύγουν, πηγαίνουν στο εξωτερικό και μένουν εκεί. 'Οταν επιστρέψουν, θα πάνε στο σωματείο το οποίο έδωσε μάχη για να τους κάνει αθλητές. Αυτό το ανοιχτό παράθυρο, είμαστε σε μια ομάδα, την εγκαταλείπουμε, πηγαίνουμε στο εξωτερικό και μετά γυρίζουμε στην Ελλάδα και πηγαίνουμε σε όποια ομάδα θέλουμε, τελείωσε πλέον το κλείνουμε. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Εγώ πρέπει να σας πω ότι δεν φεύγει επαγγελματίας και έρχεται επαγγελματίας. Φεύγει ερασιτέχνης και έρχεται επαγγελματίας. Αυτή είναι η διαφορά. 

Επαναλαμβάνω για τα άρθρα 34 και 35, εμείς σαν Νέα Δημοκρατία χαιρόμαστε, γιατί έστω και τώρα αναγνωρίσατε την ορθότητα των ρυθμίσεων που περιέχονται σε αυτά τα άρθρα και που τα μεταφέρατε στο νομοσχέδιό σας από το δικό μας σχέδιο αθλητικού κώδικα, που εμείς συντάξαμε και τότε αρνηθήκατε να το ψηφίσετε. Είναι κρίμα που από τότε δεν ψηφίστηκαν. 

Θέλω να κάνω μια παρατήρηση τώρα. Υπάρχει μία αδικαιολόγητη και αντιδεοντολογική προνομιακή αντιμετώπιση των ατομικών αθλημάτων σε βάρος των ομαδικών, που εισάγει και επικίνδυνες διακρίσεις και ποσοστιαίες διαβαθμίσεις και καταστάσεις. 

Στο άρθρο 36 πολύ φοβάμαι ότι η έλλειψη οικονομικής μελέτης και αναφοράς για το κόστος και τον τρόπο με τον οποίο θα καλυφθούν δαπάνες τρισεκατομμυρίων δραχμών που αφειδώς και ανεύθυνα προβλέπονται στο νομοσχέδιο θα αδρανοποιήσουν τις διατάξεις του. 

Στο άρθρο 37 δεν μπορώ να καταλάβω γιατί επιμένετε να είναι η ΕΟΑ νομικό πρόσωπο δημοσίου δικαίου. 'Οπως πιστεύετε και σεις έτσι πιστεύουμε και μεις ότι είναι ο κυριότερος μοχλός ανάπτυξης του αθλητισμού. Ποιος αντιδρά; Ο Νικολάου; Είμαστε Βουλή, μπορείτε να την κάνετε νομικό πρόσωπο ιδιωτικού δικαίου. Θα δει πολλά καλά ο ελληνικός αθλητισμός και το ξέρετε πολύ καλά. Αν το κάνετε έτσι, εμείς θα χειροκροτήσουμε αυτήν τη διάταξη και θα την ψηφίσουμε. 

Στο άρθρο 38 στην παράγραφο 1 στην αρχή του τελευταίου εδαφίου η φράση "με το ίδιο διάταγμα" να αντικατασταθεί με τη φράση "με το ίδιο ή όμοιο διάταγμα" γιατί διαφορετικά δεν θα μπορέσει να λειτουργήσει η εξουσιοδότηση, αφού είναι φανερό ότι μέσα σε έξι μήνες δεν είναι εφικτή ανά την Ελλάδα η ίδρυση και άλλων τέτοιων κέντρων που προβλέπονται. 

Στην παράγραφο 3 πιστεύω ότι η διάταξη είναι ατελής, γιατί δεν ορίζεται ούτε το όργανο ούτε η διαδικασία ίδρυσης στα πανεπιστήμια τέτοιων κέντρων. Είναι αμφίβολο αν αυτές οι διατάξεις καλύπτουν τα πανεπιστήμια ως προς το θέμα αυτό. Αν υπάρχουν τέτοιες εξουσιοδοτήσεις για την ίδρυση ανάλογων κέντρων. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχουν προηγηθεί στην προσπάθεια το Πανεπιστήμιο Ιωαννίνων, το Πανεπιστήμιο της Θεσσαλονίκης και το Πανεπιστήμιο της Πάτρας με αθλητιατρικές μονάδες, αλλά δεν έχουμε τη δυνατότητα επαφής γιατί ο νόμος δεν το επέτρεπε. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Ναι, αλλά υπάρχουν και τα περιφερειακά πανεπιστήμια. Εκεί υπάρχει μεγάλο πρόβλημα που δεν υπάρχει και υποδομή. Το πανεπιστήμιο της Θεσσαλονίκης έχει τη σχετική υποδομή, της Πάτρας βεβαίως έχει, των Αθηνών βεβαίως έχει. 

Στο άρθρο 39 μια πολύ γενική παρατήρηση. Αφορά το σύνολο του νομοσχεδίου. 

Δημιουργείτε καινούριους οργανισμούς, κύριε Υπουργέ, όπως αυτόν του μαζικού αθλητισμού του Ε.Κ.Α.Ε.Τ. και ορίζετε ως έδρα τους την πόλη των Αθηνών. Σας το είπα επειδή μιλήσατε για αθλητική αποκέντρωση. 'Εχετε την ευκαιρία να ορίσετε ως έδρα τη συμπρωτεύουσα, τη Θεσσαλονίκη. 

Στο άρθρο 40 και αυτό το θεσμό, όπως και τον οργανισμό του λαϊκού μαζικού αθλητισμού, κύριε Υπουργέ, τον έχετε πάρει από το δικό μας σχέδιο αθλητικού κώδικα και καλά κάνετε. Αλλά δεν το τοποθετείτε σωστά με το νομοσχέδιό σας. Παράδειγμα, λέτε ότι ο αθλητισμός είναι εθνική υπόθεση, αλλά το λέτε μόνο στα λόγια. Σας ερωτώ, λοιπόν, πού είναι η συμμετοχή των πολιτικών κομμάτων της Βουλής; Πώς θα επιτευχθεί διακομματική συνεργασία; Γιατί αν και πράγματι ακόμη και γι'αυτό το νομοσχέδιο είχαμε κάτσει πολύ πιο μπροστά, κάμποσες μέρες και τα κουβεντιάζαμε, πιστεύω ότι θα καταλήγαμε σε ένα άλλο νομοσχέδιο, το οποίο θα το ψηφίζαμε όλοι. 

Πώς θα επιτευχθεί, λοιπόν, η διακομματική συνεργασία που είναι βασική προϋπόθεση της θεμελίωσης της ενότητας των πολιτικών δυνάμεων στη χάραξη εθνικής αθλητικής ανάπτυξης που τόσο ανάγκη έχει ο τόπος, ιδία εν όψει του 2004. Πιστεύω ότι είναι υποβαθμισμένο όργανο με καθαρά γνωμοδοτικό χαρακτήρα. 

Στο άρθρο 41 στην παράγραφο 6 λέτε: "Συνιστάται στη Γενική Γραμματεία Αθλητισμού επταμελής Διαρκής Επιτροπή Αντιμετώπισης της Βίας (Δ.Ε.Α.Β.). Η επιτροπή αποτελείται από: α) πέντε (5) πρόσωπα με εμπειρία και γνώση στον αθλητισμό". 

Ποια είναι αυτά τα κριτήρια που θα κρίνουν την εμπειρία και τη γνώμη, κύριε Υπουργέ; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα τα βάλουμε στο νόμο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Πείτε τα εδώ τουλάχιστον. Δεν χρειάζεται στο νόμο. Και τα Πρακτικά έχουν σημασία. 

Στην παράγραφο 5β' επιβαρύνεται με ένα ποσοστό 10% επί των εσόδων από τα τηλεοπτικά υπέρ του Υπουργείου Δημόσιας Τάξης. Εγώ κατ'αρχήν θα συμφωνήσω μ' αυτήν τη διάταξη αν και πιστεύω ότι μπορεί και να μειωθεί το ποσοστό, να πάει στο 5%. Είναι πάντως ένα πάγιο αίτημα των αστυνομικών και παλαιότερα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Υπήρξε πρόβλημα με τη συγκεκριμένη διάταξη που βάζαμε στα τηλεοπτικά στις συμβάσεις τρίτων αυτό το υπέρογκο το 10%. Υπήρξε πρόβλημα και η Κ.Ε.Ν.Ε. μας το υπέδειξε και έτσι το αντικαταστήσαμε με το ότι θα πληρώνουν οι Π.Α.Ε. και ΚΑΕ τις επιπλέον αστυνομικές δυνάμεις, οι οποίες πρόκειται να διαφυλάξουν τους χώρους όταν καλούνται. Δείτε το εδάφιο β' της παραγράφου 5, όπως έχει τελικά διαμορφωθεί. 

ΘΕΟΔΩΡΟΣ ΔΑΜΙΑΝΟΣ: Για τα εισιτήρια; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Στα εισιτήρια μένει. Στα τηλεοπτικά δε μένει. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Πάμε στα άρθρα που αφορούν τη διαιτησία, κύριε Υπουργέ. Επιμένω ότι η διαιτησία και όπως ρυθμίζεται και αντιμετωπίζεται το θέμα με αυτό το νομοσχέδιο πάει πράγματι από το κακό στο χειρότερο, χώρια που ουσιαστικά δεν αλλάζετε κάτι από το υφιστάμενο καθεστώς. 

Εμείς ως Νέα Δημοκρατία σας κάνουμε μία ολοκληρωμένη πρόταση: "Ειδικά θέματα διαιτησίας ομαδικών αθλημάτων. 

Σε κάθε ομοσπονδία ομαδικού αθλήματος του προηγούμενου άρθρου λειτουργεί κατά ρητή πρόβλεψη του καταστατικού της" -μπαίνουμε κατ'ευθείαν στο κέντρο- "επιτροπή διαιτησίας, ο αριθμός των μελών της οποίας δεν μπορεί να υπερβαίνει τους εννέα. 'Εργο της επιτροπής διαιτησίας είναι: 

α) Η μέριμνα και η λήψη, σε συνεργασία με τους οικείους συνδέσμους διαιτητών και την αντίστοιχη ένωση αυτών" -θα τα διαβάσω για να καταγραφούν στα Πρακτικά- "κάθε αναγκαίου για τη βελτίωση της αποδοτικότητας διαιτησίας μέτρου. 

β) Η διοργάνωση, σε συνεργασία με τους ανωτέρω φορείς της διαιτησίας, σεμιναρίων, επιμόρφωσης της διαιτησίας, η επιλογή και παρακολούθηση του έργου των διαιτητών των αγώνων εθνικών πρωταθλημάτων του κυπέλλου Ελλάδος, καθώς και των παρατηρητών διαιτησίας, ο ορισμός των διαιτητών των ως άνω πρωταθλημάτων, καθώς και ο πειθαρχικός έλεγχος αυτών και κάθε άλλο θέμα που ανατίθεται σ' αυτήν από ειδικές διατάξεις ή τον κανονισμό διαιτησίας στο Δ.Σ. της ομοσπονδίας. Η επιτροπή διαιτησίας εγκύρως συνεδριάζει και αποφασίζει υπό τριμελή σύνθεση στις περιπτώσεις ορισμού" -και αυτά είναι τα σοβαρά- "των διαιτητών των αγώνων, καθώς και στις περιπτώσεις του πρωτοβάθμιου πειθαρχικού ελέγχου. Ο δευτεροβάθμιος πειθαρχικός έλεγχος γίνεται από την ολομέλεια, χωρίς τη συμμετοχή αυτών που συμμετείχαν στη λήψη της πρωτοβάθμιας απόφασης". Και τονίζω πάντα υπό τριμελή σύνθεση, όχι καθορισμένη. Δηλαδή, ο αρχιδιαιτητής ανά πάσα στιγμή μπορεί, να αλλάζει αυτήν την επιτροπή ειδικά του ορισμού των διαιτητών. 'Ετσι πιστεύω ότι καθιερώνεται περισσότερο η αξιοπιστία στα πρωταθλήματα. 

"Για τις ανάγκες λειτουργίας της επιτροπής διαιτησίας, καθώς και για την άσκηση των υπό στοιχείων α' και β' της ως άνω παραγράφου 2 αρμοδιοτήτων αυτής καταρτίζεται από την ολομέλεια ετήσιος προϋπολογισμός εγκρινόμενος από το Δ.Σ. της ομοσπονδίας και τη Γενική Γραμματεία Αθλητισμού, από την οποία και καλύπτεται το σύνολο των δαπανών αυτού. Η θητεία των μελών της επιτροπής είναι τετραετής και δεν συνδέεται σε καμία περίπτωση" -αυτό δεν μπορώ να το καταλάβω, γιατί να συνδέεται η θητεία της επιτροπής διαιτησίας με τη θητεία του κάθε Δ.Σ.- ... 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε, έχουμε υπερβεί κατά πολύ το χρόνο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Τι να κάνουμε, κύριε Πρόεδρε; Δεν μπορούμε να καλύψουμε... 

ΠΡΟΕΔΡΕΥΩΝ (Λουκάς Αποστολίδης): Αλλά δεν μπορώ και εγώ από τον Κανονισμό. Αντί για δέκα λεπτά σας αφήνω δεκαέξι λεπτά. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Σας ευχαριστώ. 

"Η πρόωρη λήξη επιτρέπεται μόνο για σπουδαίο λόγο. 'Ολα τα μέλη της επιτροπής διαιτησίας είναι αιρετά, εκλεγόμενα με ισάριθμα αναπληρωματικά από ειδικό εκλεκτορικό σώμα συγκροτούμενο με απόφαση του Δ.Σ. της ομοσπονδίας απ'όλους τους μη εν ενεργεία διαιτητές που διαιτήτευσαν σε εθνικά πρωταθλήματα εφόσον έχουν υποβάλει δήλωση ενέργειας στον οικείο σύνδεσμό τους". 

Τα υπόλοιπα, κύριε Πρόεδρε, θα τα πω στη δευτερολογία μου. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, στο άρθρο 31 παράγραφος 4 θα θέλαμε να πούμε ότι οι σχολές αυτές των προπονητών να γίνονται από το ΕΚΑΣΤ. Εμείς πιστεύουμε ότι κάτω από την εποπτεία και την επιστημονική στήριξη και ευθύνη των ΤΕΦΑΑ θα μπορέσει να φέρει καλύτερα αποτελέσματα και να έχουν και πολύ καλύτερη εκπαίδευση, αλλά, αν θέλετε, και ειδίκευση σε ορισμένα βασικά θέματα, όπως είναι τα θέματα υγείας, ανατομίας, διαπαιδαγώγησης των προπονητών, ιδιαίτερα όσων θα ασχοληθούν και με τους μικρούς. Δεν είναι μόνο για τους μεγάλους. Και η πλειοψηφία, όπως ξέρουμε σήμερα, ασχολείται με τα ερασιτεχνικά σωματεία τα οποία φθάνουν περίπου στις τεσσερισήμισι χιλιάδες. 

Στο άρθρο 32 -είπε και ο κύριος Υπουργός ότι έχουν δέκα χιλιάδες, κάρτα κλπ- κύριε Υπουργέ, μιλάτε για τα ιδιωτικά γυμναστήρια. Εμείς θεωρούμε ότι ήδη στερείται σήμερα ο κόσμος τις φροντίδες της πολιτείας να κάνει γυμναστήρια, να παρέχει την ανάπτυξη και τη φροντίδα του μαζικού αθλητισμού και στέλνει τον κόσμο σε ιδιώτες. Είμαστε αντίθετοι μ' αυτήν την άποψη. Δεν αναπτύσσεται έτσι ο μαζικός αθλητισμός ή δεν αθλείται σήμερα η νεολαία στέλνοντάς την στα αθλητικά ιδιωτικά γυμναστήρια. Και εδώ η εμπορευματοποίηση πηγαίνει σύννεφο. Αναφέρατε και εσείς τι γίνεται μ' αυτές τις κάρτες. Είμαστε αντίθετοι στη θεσμοθέτησή τους. 

Στο άρθρο 33 αναφέρονται τα δικαιώματα και οι υποχρεώσεις των σωματείων. Λέτε ότι τα σωματεία επιχορηγούνται και φυσικά ελάχιστα. Για να αναπτύξουν όμως τον αθλητισμό, κύριε Υπουργέ, θα πρέπει να έχουν μια πολύ έγκαιρη, πάγια και χρόνια χρηματοδότηση, αν θέλουμε πραγματικά να πούμε ότι θα μπορούν, έστω στοιχειωδώς να ανταπεξέλθουν στις υποχρεώσεις τους. Να μη λέμε ότι πουλάμε τους αθλητές κλπ. Δεν είναι κρέας να πουλιέται ο αθλητής σε ένα ερασιτεχνικό σωματείο, όταν και εκεί δεν θα έχει δώσει ουσιαστικά λεφτά το ίδιο το σωματείο, αν έχει αυτήν την επιχορήγηση. Φεύγει από τη μια ομάδα πάει στην άλλη. Πόσο θα εκτιμάται, πόσο θα πουλιέται κλπ. Εμείς είμαστε αντίθετοι τουλάχιστον να γίνεται αυτή η μεθόδευση στους ερασιτέχνες. 

Στην παράγραφο 4, είμαστε αντίθετοι στη διαφήμιση που γίνεται και που εισάγει τους σπόνσορες και τους χορηγούς. Κατά τον τρόπο αυτό περνάει μια εξάρτηση μέσα από τα ερασιτεχνικά σωματεία. Θέλει άλλος να δώσει λεφτά, να τα δώσει, μπορεί να έχει μια πινακίδα διαφήμισης μέσα στα γήπεδα, όχι όμως να γίνεται αυτό που βλέπουμε να γράφει πίσω στη φανέλα ΦΑΓΕ π.χ., να αγωνίζονται οι άνθρωποι και να έχουν τέτοιες πριμοδοτήσεις. 

Επίσης, είμαστε αντίθετοι και με την παράγραφο 7 που εισάγει ουσιαστικά την εισαγωγή αθλητών κλπ. Θα γίνει πλήρης ανθελληνισμός των ελληνικών αθλητικών σωματείων, κύριε Υπουργέ. Δεν ξέρω αν παρακολουθείτε καμιά φορά αγώνες -και θα παρακολουθείτε οπωσδήποτε- όπου ιδιαίτερα στο μπάσκετ βλέπουμε ομάδες που δεν έχουν ούτε έναν 'Ελληνα αθλητή μέσα. Πού θα υπάρξει τελικά η άμιλλα και αυτά τα αθλητικά ιδεώδη; Να μην επεκταθώ περισσότερο. 

Στο άρθρο 35, παράγραφος 2, υπάρχει κάτι παράδοξο, κύριοι συνάδελφοι. Στέλνετε από το πρόγραμμα του Εθνικού Αθλητικού Σχεδιασμού, κάποιον στο εξωτερικό να παρακολουθήσει μια ειδική επιστήμη, να εκπαιδευτεί κατάλληλα για να μπορέσει κατόπιν να χρησιμοποιηθεί με υποτροφία. Λέει εδώ μια διάταξη ότι αν σε δυο χρόνια δεν τον καλέσουν να προσφέρει τις υπηρεσίες του, αποδεσμεύεται. Τότε γιατί τον στέλνουμε; Θα στέλνουμε κάποιον με χρήματα του δημοσίου, κύριε Υπουργέ, με υποτροφία ... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πόσα χρόνια θα μας περιμένει; 

ΝΙΚΟΛΑΟΣ ΓΚΑΤΖΗΣ: Γιατί να τον στέλνετε έξω και δεν τον χρησιμοποιείτε; Να τον στείλετε εφόσον υπάρχει κάποιος προγραμματισμός. 'Οταν θα χρειαστώ π.χ. να στελεχώσω αυτήν την υπηρεσία, θα στείλω για υποτροφία τον τάδε ειδικό και όταν γυρίσει να πάρει τη θέση. Να περιμένει δυο χρόνια, να μην τον πάρετε και κατόπιν ξέρετε τι θα γίνει, κύριοι Βουλευτές; Θα πάει να παίξει τον ειδικό συνεργάτη και θα τον πληρώνει το δημόσιο για να απομυζά σωματεία. Είμαστε αντίθετοι. Δεν μπορεί να σπαταλούνται λεφτά χωρίς να έχουμε αντίκρισμα, τουλάχιστον με την προσφορά της υπηρεσίας του και των γνώσεων που αποκτούνται από τα λεφτά τα οποία διέθεσε το ελληνικό δημόσιο, δηλαδή ο ελληνικός λαός. 

Στο άρθρο 36 στις παραγράφους 1, 2 και 3, έχουμε την ενίσχυση των ανασφάλιστων αθλητών και των οικογενειών των αναξιοπαθούντων αθλητών. 'Ολα είναι από τον ειδικό λογαριασμό ταμείων. Δεν παίρνει μια δραχμή από το δημόσιο. Γιατί τα εναποθέτουμε όλα σε άλλα ταμεία και πόρους, τα οποία πληρώνουν και δεν μπορούν να παίξουν ένα άλλο ρόλο; 

Ερχόμαστε στα θέματα της Ελληνικής Ολυμπιακής Επιτροπής. Στην παράγραφο 2, κύριε Υπουργέ, ανοίγει ο δρόμος -έχουμε αυτήν την αίσθηση- για τη μεταφορά τους σε νομικό πρόσωπο ιδιωτικού δικαίου. Επιμένουμε ότι πρέπει να είναι νομικό πρόσωπο δημοσίου δικαίου, να συμμετέχουν μέσα στη διοίκησή της εκπρόσωποι της ΤΕΔΚ, των ΑΕΙ, της ΓΣΕΕ, της ΑΔΕΔΥ, εκλεγμένοι φυσικά και από τις ομοσπονδίες που υπάρχουν. 

Δεν μπορεί να ορίζουμε κάποιους, χωρίς να έχουμε την αίσθηση, χωρίς να είμαστε εξασφαλισμένοι ότι αυτοί πραγματικά θα εκπροσωπήσουν και θα παλέψουν για τα ελληνικά αθλητικά ιδεώδη ότι κάτω από τη δική τους καθοδήγηση θα αναπτυχθεί όλος ο κεντρικός ελληνικός αθλητικός σχεδιασμός, ότι αυτοί θα φροντίσουν ουσιαστικά για την ανάπτυξη και των ιδεωδών του αθλητισμού. 

Και το λέμε αυτό, γιατί μέχρι σήμερα η κυβερνητική πολιτική, κύριε Υπουργέ, δεν αποτελεί εγγύηση για το ότι θα μπουν οι αναγκαίοι φραγμοί στην εμπορευματοποίηση και ότι οι Ολυμπιακοί Αγώνες θα συμβάλουν στην αναβάθμιση και στην εξυγίανση του αθλητισμού στη χώρα μας ή ότι δεν θα υπάρξει παραπέρα υποβάθμιση στο Λεκανοπέδιο της Αττικής και μια νέα πρόσθετη οικονομική επιβάρυνση του λαού μας. 

Σχετικά με τα έργα, δεν ξέρω αν θα το ξαναφέρετε αυτό το θέμα να το συζητήσουμε, έγινε μια πρώτη συζήτηση σε μια επιτροπή. Θα πρέπει να δούμε τι και πώς προχωρούν και τι θα γίνει μ' αυτήν την υπόθεση. 

Στο άρθρο 38 παράγραφος 1, όπου γίνεται λόγος για το Ελληνικό Κέντρο Αθλητικής 'Ερευνας και Τεχνολογίας, εμείς πιστεύουμε ότι ένα εθνικό κέντρο, με αρμοδιότητα ερευνών κλπ., θα πρέπει κατ' αρχήν να έχει μια γενναία επιχορήγηση και δεύτερον, να είναι κάτω από τα ΤΕΦΑΑ, γιατί σήμερα έχουμε ένα πανεπιστήμιο, που βγάζει ουσιαστικά γυμναστές για όλα τα είδη, όλων των αθλημάτων και τα ΤΕΦΑΑ δεν συμμετέχουν ουσιαστικά πουθενά. Είναι κάτι άλλο, ξεχωριστό από την αθλητική δραστηριότητα. Βγαίνουν μονάχα από εκεί προπονητές, βγαίνουν γυμναστές, βγαίνουν χίλιοι δυο άλλοι. Δεν είναι τίποτε όμως απ'αυτά. 

Επίσης, στην παράγραφο 2, θα ήθελα να πω ότι θα πάει ένα ποσοστό 0,5%. 'Εχουμε όμως, κύριε Υπουργέ, το ν. 1268/82 ο οποίος προέβλεπε να δίνεται αυτό το 0,5%, αλλά από το 1993 δεν έχει δοθεί μέχρι σήμερα τίποτα. Εμείς πιστεύουμε ότι πρέπει να εκσυγχρονίσετε τα ΤΕΦΑΑ. Κάντε την κατάλληλη υποδομή, για να παίξουν τον επιστημονικό, τεχνικό και κοινωνικό τους ρόλο. 

Για το μαζικό αθλητισμό, είπα και σε προηγούμενη τοποθέτησή μου ότι βγάζετε κόκκινη κάρτα στο μαζικό αθλητισμό. Δεν είναι δυνατό να μην επιχορηγηθεί ο μαζικός αθλητισμός. Δεν είναι δυνατόν να μη γίνει αντικείμενο όλης της κοινωνίας ο μαζικός αθλητισμός, από την Κυβέρνηση, μέχρι το δήμο, μέχρι το συνδικάτο, μέχρι το σύλλογο της γειτονιάς. 

Είναι το μόνο που μας απομένει, αν θέλουμε πραγματικά να πούμε ότι το Ελληνόπουλο θα αθληθεί, ότι το Ελληνόπουλο θα έχει τη δυνατότητα να μπορεί να βγάλει αυτήν την ενεργητικότητα, που τη χρησιμοποιούν οι ΠΑΕάρχες για να το στρέψουν ενάντια σε πολιτικές και παρεμβάσεις -αν θέλετε- για να αποκτήσουν πολιτικό κύρος και οικονομικά συμφέροντα. 

Λοιπόν, δεν συμφωνούμε μ' αυτήν την πολιτική που υπάρχει στον ερασιτεχνικό αθλητισμό. 

Επίσης, εκεί που μιλάμε και για τα ποσοστά, είναι 2% αλλά κάνετε και μια προσθήκη 2% από τον ΟΠΑΠ και λέτε για 5% από το ΠΡΟΠΟ και το ΠΡΟΠΟ ΓΚΟΛ. Φέρνετε όμως μια τοροπολογία, την οποία τώρα δεν τη συνοδεύετε. Δεν ξέρω αν την έχετε αποσύρει. Δεν την έχετε ενσωματώσει μέσα στο πρακτικό, σαν συνέχεια 13, 14, 15 κλπ. Αυτή έλεγε ότι, αν τελικά κριθεί απαραίτητο, οι ΕΠΑΕ θα έχουν και άλλους πόρους από τον ΟΠΑΠ και από τα άλλα αθλήματα. Δεν το ενσωματώσατε όμως, δεν ξέρω αν ισχύει. Θα ήθελα μια απάντηση πάνω σ'αυτό το θέμα. 

Στο άρθρο 40 ιδρύετε το Εθνικό Συμβούλιο Αθλητικού Σχεδιασμού. Εμείς πιστεύουμε ότι αυτό το Συμβούλιο που έχει πάρα πολλές αρμοδιότητες, ουσιαστικά θα είναι ένα όργανο υλοποίησης της κυβερνητικής πολιτικής. Δεν αναφέρεται πουθενά με ποια κριτήρια θα αποφασίζει για τις αρμοδιότητες που του δίνετε και ποιο τελικά θα είναι το κριτήριο για να μπορέσει να παίρνει τις αποφάσεις με βάση αυτές τις αρμοδιότητες. 

Εμείς πιστεύουμε ότι ουσιαστικά θα υλοποιεί και θα εισηγείται τις κυβερνητικές επιλογές πάνω σ' αυτήν την υπόθεση. 

Το άρθρο 41 αφορά την βία στα γήπεδα. Και τώρα, κύριε Υπουργέ, πιστεύω ότι υπήρχε μια επιτροπή για την αντιμετώπιση της βίας... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Ατυπη. 

ΝΙΚΟΛΑΟΣ ΓΚΑΤΖΗΣ: Δεν ξέρω τώρα που θα την κάνουμε και τυπικά νόμιμη, αν θα μπορέσει πραγματικά μια επιτροπή με αυτούς τους επτά ανθρώπους που θα αποτελείται να λύσει το πρόβλημα της βίας. Κατά την άποψή μας, είναι κοινωνικό φαινόμενο. Είναι η δυνατότητα που έχει σήμερα ο μεγαλο-ΠΑΕάρχης να χρησιμοποιεί τη νεολαία κατά το δοκούν κάθε φορά, το πώς τον βολεύει να αντιμετωπίσει την α' ή την β' κατάσταση και πώς θα θέλει όχι μόνο τα δικά του προβλήματα, της ομάδας, αλλά και τα ιδιαίτερα, που απασχολούν αυτόν τον επιχειρηματία να τα προβάλει και να τα επιλύσει μέσα από την Κυβέρνηση δημιουργώντας και διάφορες άλλες καταστάσεις. Είναι αυτό που λέμε ότι τους χρησιμοποιεί για να αποκτήσει πολιτικό, κοινωνικό και οικονομικό κύρος. 

Δε νομίζουμε ότι λύνεται έτσι το πρόβλημα. Είναι γενικότερο πρόβλημα, είναι πρόβλημα κοινωνικό και απορρέει από το σύστημα και από την εμπορευματοποίηση του αθλητισμού. Χρειάζονται άλλα μέτρα, κοινωνικά μέτρα. Χώροι άθλησης, αυτό είναι το κύριο που θα πρέπει να δοθεί για να ξεδίνουν οι νέοι και να μην τους εκμεταλλεύονται. 

Το άρθρο 43 αφορά τη διαιτησία. Κύριε Υπουργέ, εμείς πιστεύουμε ότι η προστασία της από πιέσεις, η αντικειμενικότητα και κύρια η ανεξαρτησία της θα κατοχυρωθεί όσο είναι δυνατόν μέσα από τις διαδικασίες της Ομοσπονδίας σε συνεργασία με τα όργανα των διαιτητών. Δεν μπορεί αν δεν γίνει αυτή η συνεργασία να πούμε ότι θα έχουμε αποτελέσματα. Αν είναι να παραμείνει η κατάσταση όπως είναι για το επαγγελματικό ποδόσφαιρο, θα συνεχίζεται η αμφισβήτηση θα έχουμε τα επεισόδια κλπ. Προχθές διαβάσαμε στις εφημερίδες τι έγινε με επιταγές δήθεν που κυκλοφορούσαν και χίλια δυο άλλα. 

Ούτε πιστεύουμε ότι χρειάζεται να υπάρχει ο παρατηρητής. Στην Αγγλία υπάρχει, κύριε Υπουργέ; Δεν υπάρχει. Εδώ γιατί τον έχουμε; Για να δικαιολογεί παρατυπίες ίσως του διαιτητή; Είναι ένα πρόβλημα, το οποίο νομίζουμε ότι πρέπει τουλάχιστον να το ξαναδείτε, να το σκεφθείτε και να μπορέσουμε να έχουμε καλύτερα αποτελέσματα. 

Επειδή αναφέρετε εδώ ότι θα δίνετε 10% από τις εισπράξεις στα ασφαλιστικά ταμεία και 10% από τις διαφημίσεις στο Υπουργείο Δημόσιας Τάξης κλπ., θέλουμε να πούμε, κύριε Υπουργέ, ότι με επιδοματική πολιτική δεν λύνονται τα οικονομικά προβλήματα που έχουν σήμερα οι αστυνομικοί. 

Θα πρέπει οπωσδήποτε να λυθούν τα προβλήματά τους με βάση την εργατική νομοθεσία. Να πληρώνονται οι υπερωρίες τους, να πληρώνονται οι αργίες τους, να πληρώνονται οι διπλές βάρδιες που κάνουν κλπ. και όχι να πούμε ότι θα δίνεται αυτό το ποσό. Γιατί αν το αναλύσετε θα δείτε ότι οι τόσες χιλιάδες αστυνομικοί που παρευρίσκονται μια Κυριακή στα γήπεδα και κάθονται τρεις και τέσσερις ώρες, δεν θα πάρουν παραπάνω από τέσσερις με πέντε χιλιάδες, όπως μου είπε τουλάχιστον ένας από την Ομοσπονδία τους. Δηλαδή, με τέσσερις-πέντε ώρες, κύριοι συνάδελφοι, θα πουν ότι λύθηκε το πρόβλημα με αυτό το ποσοστό. Καλό είναι να λυθούν τα προβλήματα γενικότερα και να πληρώνουν οι ΠΑΕάρχες οπωσδήποτε γι' αυτήν την απασχόληση που έχουν οι αστυνομικοί μας. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε. 

ΝΙΚΟΛΑΟΣ ΓΚΑΤΖΗΣ: Ολοκληρώνω, κύριε Πρόεδρε. 

Στο άρθρο 43 λέει για το πώς γίνεται η αναγνώριση κλπ. Εμείς λέμε ότι η αναγνώριση πρέπει να γίνει, όπως γίνεται με όλα τα άλλα, με βάση τον Αστικό Κώδικα των ενώσεων προσώπων και όχι να έχουμε άλλες αναγνωρίσεις κλπ. 

Στο άρθρο 44 παράγραφος 3, θα πρέπει να ψηφίζουν οι τοπικές ενώσεις των διαιτητών και για εκπροσώπους στην Κεντρική 'Ενωση. 

Στην παράγραφο 10, θα πρέπει να έχουν δικαίωμα προσφυγής στον αθλητικό δικαστή. Γιατί δεν θα έχουν αυτοί το δικαίωμα; Νομίζουμε ότι είναι ένα αναφαίρετο δικαίωμά τους. 

Επίσης, στο άρθρο 46 είμαστε αντίθετοι στην προσθήκη που μπαίνει για έλεγχο νομιμότητας του κανονισμού των ομοσπονδιών από τον Υπουργό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Συγγνώμη, δεν κατάλαβα. Θα πηγαίνει στον αθλητικό δικαστή η διαιτησία και αυτός θα κρίνει; Είναι πειθαρχικό όργανο ο αθλητικός δικαστής για τη διαιτησία; Αυτό προτείνετε; 

ΝΙΚΟΛΑΟΣ ΓΚΑΤΖΗΣ: Βεβαίως εμείς λέμε να έχουν δικαίωμα προσφυγής στον αθλητικό δικαστή. Τι θα γίνει; Ο παρατηρητής θα βγάζει την απόφαση και θα λέει αυτό ή εκείνο; Υπάρχει μία παράβαση, το δείχνει η βιντεοκάμερα... 

ΠΡΟΕΔΡΕΥΩΝ (Λουκάς Αποστολίδης): Κάνετε διάλογο όμως, κύριε συνάδελφε. Θα σας παρακαλέσω να εκφράσετε τις απόψεις σας και να ολοκληρώσετε. 

ΝΙΚΟΛΑΟΣ ΓΚΑΤΖΗΣ: Μα, τι κάνω, κύριε Πρόεδρε; 

ΠΡΟΕΔΡΕΥΩΝ (Λουκάς Αποστολίδης): Δεν μπορώ να σας δώσω είκοσι λεπτά, κύριε συνάδελφε. Πρέπει να εφαρμόσω κι εγώ τον Κανονισμό. Ανοχή, αλλά κάπου υπάρχουν και κάποια όρια. Μπορείτε, δηλαδή, και με λιγότερες κουβέντες να εκφράσετε τις απόψεις σας. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είναι είκοσι πέντε άρθρα. Αν μου δώσετε ένα λεπτό για το κάθε άρθρο, πέρασαν τα είκοσι πέντε λεπτά. 

Διαφωνούμε με την αμειβόμενη διαιτησία, κύριε Υπουργέ, η οποία γεννά άλλα προβλήματα και διαιωνίζει τα υπάρχοντα. Δεν λύνει κανένα πρόβλημα και πιστεύουμε ότι πρέπει να βρούμε άλλους τρόπους για τη διαιτησία. 

Επίσης, διαφωνούμε με το άρθρο 48. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ο Βουλευτής κ. Αλέξανδρος Παπαδόπουλος ζητά ολιγοήμερη άδεια απουσίας του στο εξωτερικό. 

Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς η Βουλή ενέκρινε. 

Η κ. Ανδριανή Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, στο άρθρο 31 παράγραφος 3, η πενταμελής επιτροπή πιστεύουμε ότι πρέπει να γίνει επταμελής, με τη συμμετοχή δύο εκπροσώπων των ΤΕΦΑΑ, ώστε να ενισχυθεί το επιστημονικό τους κύρος και να γίνει σαφές ότι δεν θα μπορεί να επανακρίνει πτυχία, των οποίων η ισοτιμία έχει αναγνωριστεί από το ΔΙΚΑΤΣΑ. 

Στην παράγραφο 4, οι Σχολές των Προπονητών να είναι διετούς αντί οκτάμηνης φοίτησης, όσο είναι και στα ΙΕΚ. 

Στην παράγραφο 5 θα πρέπει να επεκταθεί και στους προπονητές, που απασχολούν σωματεία, που διατηρούν αθλητική ανώνυμη εταιρία ήτμήμα αμειβομένων αθλητών. 

Στην παράγραφο 6 συμφωνούμε με τη διάταξη, αλλά θα πρέπει να επισημάνουμε ότι αν δεν αυξηθεί η επιχορήγηση των σωματείων, αυτά θα αναγκαστούν να μην εισπράττουν τελικά την επιχορήγηση. 

Στο άρθρο 32 παράγραφος 2 να γίνει σαφές, κύριε Υπουργέ, ότι προϋπόθεση για τη χορήγηση άδειας ιδιωτικού γυμναστηρίου είναι ο ιδιοκτήτης του να είναι πτυχιούχος ΤΕΦΑΑ ή άλλης αντίστοιχης ισότιμης σχολής του εξωτερικού. 

Προχωράμε στους αθλητές, κεφάλαιο Ε', άρθρο 36. Είναι ιδιαίτερα θετική η διάταξη για την περίθαλψη των ανασφάλιστων αθλητών. Αλλά όπως και στην επιτροπή και εδώ χθες, θα πρέπει να δούμε λίγο τους πόρους για όλα αυτά. 

Κεφάλαιο ΣΤ', άρθρο 37, Επιτροπή Ολυμπιακών Αγώνων. Καταθέσαμε ήδη την άποψή μας, ότι θα πρέπει να είναι η ανώτατη αρχή του αθλητισμού της χώρας μας. Είναι σαφές ότι δεν μπορούμε να ψηφίσουμε την εξουσιοδότηση μέσω προεδρικού διατάγματος για ένα σοβαρό ζήτημα. 

'Αρθρο 40, Εθνικό Συμβούλιο Αθλητικού Σχεδιασμού. 'Εχουμε καταθέσει σχετική τροπολογία για τη σύνθεσή του. Να προσθέσουμε ότι το ΕΣΑΣ πρέπει να αποφασίζει, όχι να γνωμοδοτεί, για το ύψος επιχορήγησης των αθλητικών ομοσπονδιών. Κάτι τέτοιο άλλωστε θα είναι και σύμφωνο με τις ομόφωνες αποφάσεις, που όπως είπατε χθες, πήρατε στη δεύτερη πανελλήνια συνδιάσκεψη του αθλητισμού του ΠΑΣΟΚ. 

'Αρθρο 41, παράγραφος 5. Ορίζεται ποσοστό 10% επί του αντιτίμου του εισιτηρίου των αγώνων, να περιέχεται ως πόρος στα ασφαλιστικά ταμεία του αστυνομικού προσωπικού. Μα, υπάρχουν σωματεία, των οποίων οι εισπράξεις δεν φτάνουν, ούτε για τα έξοδα της διαιτησίας. Θα τους μειώσουμε και αυτά τα έσοδα; 

Παράγραφος 6. Η διάταξη αφορά τη Διαρκή Επιτροπή αντιμετώπισης της βίας. Προτείνουμε την εξής 11μελή σύνθεση.'Ενας εκπρόσωπος της Γενικής Γραμματείας Αθλητισμού, ένας εκπρόσωπος του Υπουργείου Παιδείας, ένας εκπρόσωπος της Ελληνικής Αστυνομίας, ένας εκπρόσωπος του Πυροσβεστικού Σώματος, της Ελληνικής Ολυμπιακής Επιτροπής, της Επιτροπής Φιλάθλου Ιδιότητας, ένας εκπρόσωπος του συνδικαλιστικού οργάνου των αθλητών, δύο κοινωνιολόγοι με ειδίκευση στον αθλητισμό, ένας ψυχολόγος με ειδίκευση στον αθλητισμό και ένας παιδαγωγός με ειδίκευση στον αθλητισμό.'Ετσι νομίζουμε ότι η σύνθεση αυτή μπορεί καλύτερα να ανταποκριθεί σε όσα οι επόμενες παράγραφοι του άρθρου αυτού περιγράφουν. 

Πιστεύουμε ότι στη Διαρκή Επιτροπή αντιμετώπισης της βίας πρέπει να συμμετέχουν, χωρίς ψήφο -και το τονίζω αυτό- και χωρίς οικονομική αποζημίωση βέβαια, εκπρόσωποι των κομμάτων της Βουλής και της Ευρωβουλής. 

Κεφάλαιο διαιτησία, άρθρο 44. Κοινή πεποίθηση, κύριε Υπουργέ, μετά μάλιστα από τα γεγονότα της τελευταίας Κυριακής, είναι ότι πρέπει να ενισχυθεί η ανεξαρτησία της διαιτησίας από τους παράγοντες.'Εχουμε καταθέσει και εδώ σχετική τροπολογία που η αποδοχή της είναι το ελάχιστον πιστεύουμε που μπορεί η Βουλή να κάνει σε αυτήν την κατεύθυνση. Δεν έχω τίποτε άλλο να πω, κύριε Πρόεδρε. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Δημαρά, έχετε το λόγο. 

ΙΩΑΝΝΗΣ ΔΗΜΑΡΑΣ: Κύριε Υφυπουργέ, και στην επιτροπή όπου συνεζητήθη το θέμα, είχα τη διαβεβαίωσή σας, ότι στο άρθρο 34, που αναφέρεται σε παροχές, είχατε συμφωνήσει να συμπεριλάβετε και τους αθλητές που πετυχαίνουν και δεύτερη και τρίτη νίκη στους Βαλκανικούς Αγώνες ανδρών, γυναικών και εφήβων νεανίδων. Ελπίζω πως το πράγμα έχει διευθετηθεί. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Μάλιστα. 

ΙΩΑΝΝΗΣ ΔΗΜΑΡΑΣ: Ευχαριστώ για τη διαβεβαίωση. 

Παραμένω στο άρθρο 34 με την εξής παράκληση, να δείτε και εσείς, εάν και κατά πόσο είναι δυνατόν, αθλητές και αθλήτριες που καταλαμβάνουν ή έχουν καταλάβει μία από τις οκτώ πρώτες θέσεις σε οποιοδήποτε ατομικό ή ομαδικό άθλημα σε θερινούς ή χειμερινούς Ολυμπιακούς Αγώνες, αλλά για άτομα με ειδικές ανάγκες, δικαιούνται χορηγήσεις αδειών πρακτορείων, ΟΠΑΠ, κρατικών λαχείων και ιπποδρομιακών στοιχημάτων. 

Είναι ένα θέμα, το οποίο θα πρέπει να το αντιμετωπίσετε, αλλά σε συνδυασμό πάντα με το γεγονός ότι υπάρχουν μεγάλοι αθλητές παλαίμαχοι που έχουν υπηρετήσει στο χώρο του ποδοσφαίρου και της καλαθοσφαίρισης, οι οποίοι σήμερα είναι αναξιοπαθούντες. Εσείς δε, έχετε πάρει πολλά μηνύματα γι'αυτό το χώρο των δοκιμαζόμενων συνανθρώπων μας σήμερα. 

Μήπως θα μπορούσατε να περιλάβετε κάποια διάταξη ώστε να τους δίνεται η δυνατότητα να έχουν μία άδεια πρακτορείου ΠΡΟΠΟ και αυτοί ακόμη; Αντί, δηλαδή, κάθε φορά να έρχονται στη Γενική Γραμματεία και να επαιτούν ουσιαστικά -κάτι που δεν τιμά ούτε τους ίδιους, ούτε τη Γενική Γραμματεία- να υπήρχε ένας άλλος τρόπος να αντιμετωπιστούν αυτοί οι λίγοι που τίμησαν τους χώρους των ομαδικών σπόρ αλλά και των ατομικών αθλημάτων. 

Θα ήθελα να περάσω στο άρθρο 41, το οποίο αναφέρεται στη Διαρκή Επιτροπή αντιμετώπισης βίας. Ξέρετε πάρα πολύ καλά, περισσότερο από όλους ίσως όσους βρίσκονται εδώ, ότι εκεί που κυρίως εντοπίζεται η βία σήμερα, με όλα όσα ο καθένας από μας μπορεί να αιτιολογήσει, να καταμαρτυρήσει ή να περιγράψει, αν πρόκειται για κοινωνικό φαινόμενο -που οφείλεται, πώς μπορεί να αντιμετωπιστεί κλπ.- ότι εκείνοι, οι οποίοι το βιώνουν -θα μου επιτραπεί η λέξη, κύριε Πρόεδρε- στο "πετσί τους", είναι οι αθλητές και κυρίως οι αθλητές των δύο μεγάλων ομαδικών αθλημάτων, του ποδοσφαίρου και του basket-ball, δηλαδή. Μήπως θα έπρεπε σε αυτήν τη Διαρκή Επιτροπή για την αντιμετώπιση της βίας, να εκπροσωπούνται και αυτοί με την εμπειρία που διαθέτουν με έναν εκπρόσωπό τους; 

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριοι συνάδελφοι, εγώ θα μιλήσω για την αντιμετώπιση της βίας στους αγωνιστικούς χώρους που προβλέπει το άρθρο 41 του νομοσχεδίου. 

Η βία στα γήπεδα, όπως γνωρίζετε όλοι σας, είναι ένα σύνηθες φαινόμενο που όχι λίγες φορές υπονομεύει το ιδεώδες του αθλητικού πνεύματος, αλλά και θίγει και τον πολιτισμό μας. 

Τα αίτια της βίας, κύριε Υπουργέ, στα γήπεδα όπως ξέρετε, είναι κύρια ψυχολογικά. Στις πολυάνθρωπες αυτές αθλητικές συναντήσεις υπερχειλίζει το συναίσθημα και ο φανατισμός των φιλάθλων μειώνει την κρίση και διαταράσσει την ήρεμη σκέψη. Το φίλαθλο κοινό στο χώρο του γηπέδου, όταν διεξάγεται ο αγώνας, άθελά του λειτουργεί σαν μία μαζοψυχή που δεν μπορεί να ελέγχει τις πράξεις και τις ενέργειές του. Ερέθισμα ψυχικής έκρηξης για βιαιοπραγίες, είναι κύρια η διαιτησία. 

Εδώ θέλω, κύριε Υπουργέ, να προσέξετε γιατί έχω μακράν εμπειρίαν από αθλητικούς αγώνες λόγω της προϋπηρεσίας μου στα Σώματα Ασφαλείας. Το παραμικρό λάθος του διαιτητή ή η μεροληπτική στάση του απέναντι στις ομάδες υπερ ή κατά, δημιουργεί αντίστοιχα συναισθήματα πικρίας και αδικίας στους φιλάθλους, που μπορεί ανάλογα με το βαθμολογικό ενδιαφέρον του αγώνα, να δώσει έναυσμα για βίαιες ενέργειες, όπως παραδείγματος χάρη, ρίψη αντικειμένων στον αγωνιστικό χώρο, προθέσεις επίθεσης κατά προσώπων και πραγμάτων κλπ. 

Για να αντιμετωπιστεί προληπτικά η βία στα γήπεδα, έχω τη γνώμη ότι η επταμελής επιτροπή, κύριε Υπουργέ, πρέπει να έχει διαφορετική σύνθεση. Είπε και η κυρία συνάδελφος, ο πρόεδρος να μην είναι της Γενικής Γραμματείας Αθλητισμού, αλλά να είναι δικαστικός λειτουργός. Επίσης, να έχει η επιτροπή αυτή και δύο επιστήμονες, έναν καθηγητή της ψυχολογίας και έναν καθηγητή της εγκληματολογίας ή της κοινωνιολογίας, οι οποίοι λόγω των γνώσεών τους, μπορούν να ερμηνεύουν αυτά τα φαινόμενα και να κάνουν σωστές υποδείξεις στην επιτροπή. Η επιτροπή, επίσης, να λειτουργεί βάσει δικονομικών κανόνων με την ψήφιση ενός κανονισμού εσωτερικής λειτουργίας. 

Ειδικότερα θα πρέπει να εστιάσω την προσοχή σας στον παράγοντα που λέγεται διαιτητής. Ο διαιτητής, κύριε Υπουργέ, δεν πρέπει να είναι ο μονοκράτορας μέσα στο γήπεδο. 'Ολοι στηρίζονται στη σφυρίχτρα του διαιτητή. Για προσέχτε το αυτό. Θα πρέπει ο διαιτητής να ελέγχεται στις αποφάσεις του, διότι ανάλογα με το σφύριγμα του διαιτητού, αν αδικήσει την ομάδα, από εκεί αρχίζει το ερέθισμα και γίνονται οι βιαιότητες. Τι θα πρέπει; Αυτή η επιτροπή να είναι μία τριμελής επιτροπή, που να ποαρακολουθεί τον αγώνα και σε περίπτωση που ο διαιτητής καταφανώς αδικεί την ομάδα ή η απόφασή του έρχεται σε αντίθεση με το δημόσιο αίσθημα των φιλάθλων, να παρεμβαίνει αμέσως και να αποφασίζει και η απόφασή της να υπερισχύει των αποφάσεων του διαιτητή μέσα στον αθλητικό χώρο. Είναι σημαντικό. 'Ολες οι εκρήξεις βίας προέρχονται από τη σφυρίχτρα του διαιτητή, γι' αυτό και αυτόν πρέπει να τον βάλουμε κάτω από τον έλεγχο. 

Επίσης, ένα άλλο θέμα είναι οι αμοιβές των αστυνομικών. Οι αστυνομικοί μία Κυριακή ελεύθερη δεν έχουν. Είναι οι δούλοι. Γιατί δεν αμείβονται. Αυτό το ποσοστό των ρυθμίσεων πάει στα ταμεία τους. Οι άνθρωποι αυτοί είναι εκεί δύο και τρεις ώρες, πριν αρχίσει ο αγώνας. 

Δηλαδή κάθονται και τέσσερις και έξι ώρες ορθοστασία και δεν αμείβονται. Να βρεθεί τρόπος να πληρώνονται οι αστυνομικοί. Να υποχρεωθούν τα αθλητικά σωματεία να πληρώνουν τους αστυνομικούς. Δεν είναι δούλοι κανενός. Είναι και αυτοί εργαζόμενοι άνθρωποι. 

Προτείνω, λοιπόν, την τήρηση της τάξης να μην την έχει η Αστυνομία μέσα στον αθλητικό χώρο, αλλά εκτός γηπέδου, ώστε να έχετε ένα άλλο σώμα, που να προέρχεται από τα αθλητικά σωματεία. 

ΠΡΟΕΔΡΕΥΩΝ (Λουκάς Αποστολίδης): Καλά τα λέτε, κύριε συνάδελφε. Να πληρώσουν και οι ΠΑΕ. 

ΙΩΑΝΝΗΣ ΚΑΡΑΚΩΣΤΑΣ: Δεν μπορεί να εξασφαλισθεί αλλιώς η εύρυθμη λειτουργία της τάξης εντός και εκτός γηπέδου. Διότι και ο αστυνομικός αν δεν πληρώνεται, και να τον έχουμε υπηρεσία, κάνει το κορόιδο και δεν εκτελεί σωστά τα καθήκοντά του, με αποτέλεσμα να του ξεφεύγει ο έλεγχος της τήρησης της τάξης στα γήπεδα. 

Πρέπει να δούμε αυτά τα ζητήματα με σοβαρότητα γιατί εδώ έχουμε να κάνουμε με ανθρώπους, με τον ανθρώπινο παράγοντα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, πριν μπω στα άρθρα του νομοσχεδίου, θα ήθελα ως προεδρεύοντα απόψε του Σώματος, στη Διάσκεψη των Προέδρων που θα γίνει αύριο, να μεταφέρετε στον Πρόεδρο του Σώματος ότι νομοσχέδια ακόμα και με τη διαδικασία αυτή και με το γεγονός ότι δεν είναι μεγάλη η συμμετοχή, με τόσο μεγάλο αριθμό άρθρων, δεν επαρκούν για ουσιαστική συζήτηση και για σωστή νομοτεχνική επεξεργασία των διατάξεων. 

Παρακολούθησα τη συζήτηση της πρώτης ενότητας των άρθρων, είδα τις διορθώσεις και τις παρατηρήσεις που έκαναν οι συνάδελφοι, αυτά που έκανε δεκτά ο Υπουργός και στη συνέχεια το πόσο δημιουργική υπήρξε η συζήτηση ανεξάρτητα του αποτελέσματος. 

Θέλω με την ευκαιρία να μεταφέρετε στον Πρόεδρο του Σώματος ότι όταν αξιώνουμε στη Διάσκεψη των Προέδρων περισσότερο χρόνο, δεν το κάνουμε για να παρακωλύσουμε το νομοθετικό έργο, αλλά ξέρουμε τις πραγματικές ανάγκες, και θα το δείτε στη διαδρομή. 'Ηδη τελειώνει η δεύτερη μέρα, μένουν άλλες δύο για να συζητηθούν ογδόντα ακόμα άρθρα και οι τροπολογίες των Βουλευτών που υπάρχουν, ενδεχομένως και της Κυβέρνησης και αντιλαμβάνεσθε κάτω από ποια πίεση χρόνου γίνεται το νομοθετικό έργο. 

Είναι δε ένας από τους λόγους, κύριε Πρόεδρε, που αναγκάζεται η Κυβέρνηση, μετά από ένα μήνα ή και μία εβδομάδα, να φέρνει τροποποιήσεις διατάξεων, που ήδη τροποποιήθηκαν, διότι η εργασία δεν γίνεται με την άνεση του χρόνου που θα επέτρεπε τη σωστή νομοθετική εργασία. 

'Ερχομαι τώρα στη συζήτηση της ενότητας των άρθρων. Τρία πράγματα θα ήθελα να σας θίξω, κύριε Υπουργέ. 

Το πρώτο αναφέρεται στην επισήμανση που σας έκανα με πρωτοβουλία διαιτητών του νομού μου, με μια επιστολή που σας απέστειλα, διότι ήμουν εκτός Αθηνών και δεν έλαβα μέρος στις διαδικασίες της Διαρκούς Επιτροπής, και που ανέφερε δύο κεφαλαιώδη ζητήματα. Δηλαδή, τη διαφοροποίηση του τρόπου με τον οποίο συγκροτούνται οι επιτροπές για τους διαιτητές στην Ε.Π.Σ. Να αποτελούνται, δηλαδή, από τρία μέλη, απο τους διαιτητές και τρία από την Ε.Π.Σ. και ο πρόεδρος της επιτροπής διαιτητών στα πλαίσια της Ε.Π.Σ. να είναι ο πρόεδρος των διαιτητών. Είτε να ορίζονται αυτοί είτε ακόμα και να εκλέγονται. Διότι αυτό δημιουργεί μία πραγματική ισορροπία και έχει την ανεξαρτησία των διαιτητών από την πλευρά της Ε.Π.Σ. της 'Ενωσης των Ποδοσφαιρικών Συλλόγων και αναφέρομαι στους διαιτητές του ποδοσφαίρου. 

Δεν ξέρω αν αξιολογήσατε αυτήν την ιδέα και τη λέω επικουρικά, στην ολοκληρωμένη πρόταση την οποία σας έκανε για ολόκληρο το σύστημα της διαιτησίας, ο συνάδελφος εισηγητής της Νέας Δημοκρατίας, ο κ. Παπαθανασίου. 

Αυτό είναι ένα θέμα για το οποίο θα ήθελα από την πλευρά σας μία απάντηση. Θα το αφήσετε έτσι όπως είναι με τον προηγούμενο νόμο ή στην παρ.11 θα προσθέσετε συμπληρωματικά αυτό το οποίο είχα την ευκαιρία και με την επιστολή μου, την οποία σας έκανα γνωστή και θα την επαναλάβω με την ευκαιρία. Η ανάλογη με την Κ.Ε.Δ, επιτροπή των αθλητικών σωματείων έχει ως πρόεδρό της τον εκάστοτε πρόεδρο του διοικητικού συμβουλίου του τοπικού συνδέσμου διαιτητών. Τα δε λοιπά μέλη της ορίζονται ανά 50% από την ένωση σωματείων και το σύνδεσμο διαιτητών. 

Και αυτό γιατί η διατήρηση του σημερινού συστήματος και στα τοπικά πρωταθλήματα των ΕΠΣ έχει δημιουργήσει πρωτοφανείς τριβές μεταξύ ενώσεων και συνδέσμων διαιτητών και μεταξύ των διαιτητών. Αποτέλεσμα αυτής της κατάστασης είναι να φθίνει στη βάση της η διαιτησία με κύρια εκδήλωση την απογοήτευση των διαιτητών και την οριστική αποχώρησή τους από την ενεργό δράση. 

Για να αρθούν όλες αυτές οι αδυναμίες και αρρυθμίες πρέπει να αντιμετωπιστεί το ζήτημα του ποιος έχει την πλειοψηφία στα πλαίσια της ΕΠΣ και στο νομό. Και νομίζω ότι φαίνεται να είναι μία λογική λύση. Και την προηγούμενη φορά που συνεζητείτο ο σχετικός νόμος που είχε ψηφιστεί και ρύθμιζε αυτό το θέμα με τον τρόπο που ισχύει και σήμερα, σας είχαν γίνει, είχαν γίνει στην Κυβέρνηση -αν δεν κάνω λάθος δεν ήσασταν τότε Υπουργός- αξιόλογες παρατηρήσεις. 'Εγινε αρκετή συζήτηση εδώ στη Βουλή. Βρίσκει πρόσφορο έδαφος η πρόταση η οποία είχε γίνει και την επαναφέρω και σήμερα στην Εθνική Αντιπροσωπεία. Αν δεν κάνετε δεκτή την ολοκληρωμένη πρόταση την οποία σας έκανε ο εισηγητής μας, δεχθείτε τουλάχιστον να γίνει αυτή η ρύθμιση η οποία βάζει τα πράγματα στη θέση τους και πραγματικά μπορεί να ξαναζωογονήσει το χώρο της διαιτησίας. 

Η δεύτερη παρατήρηση την οποία είχα να κάνω -και βλέπω ότι την κάνατε δεκτή, κύριε Υπουργέ- αφορά τη διαγραφή στην παράγραφο 8, του άρθρου 44, του στίχου 2, που σχετίζεται με την Α' εθνική κατηγορία για τους καθηγητές. Και βλέπω στο σημείωμα που έχετε μοιράσει, ότι έχετε διαγράψει αυτά τα οποία σας πρότεινε και η ομοσπονδία διαιτητών. 

Αυτές τις επισημάνσεις ήθελα να κάνω, κύριε Πρόεδρε, και κλείνω με κάτι ακόμα. Αναφέρατε πριν, κύριε Υπουργέ -και το ανέφεραν αρκετοί συνάδελφοι- ότι σε ό,τι αφορά την ΕΟΑ ζητάτε εξουσιοδότηση για να ρυθμίσετε τα σχετικά και εν όψει των Ολυμπιακών Αγώνων με προεδρικό διάταγμα. 

'Οχι ως Βουλευτής της Αντιπολίτευσης, αλλά ως Βουλευτής του ελληνικού Κοινοβουλίου και λόγω της τρομακτικής σημασίας που έχει για την πατρίδα μας η επιτυχής διοργάνωση των Ολυμπιακών Αγώνων το 2004, μην αναλαμβάνετε αυτήν την ευθύνη να ρυθμίσετε το θέμα με προεδρικό διάταγμα. Φέρτε συγκεκριμένες διατάξεις μέσα στην Εθνική Αντιπροσωπεία κάντε εκτεταμένο διάλογο πριν, συνεννοηθείτε με τις πολιτικές δυνάμεις, ώστε η ρύθμιση την οποία θα κάνετε να έχει την γενική συναίνεση της Εθνικής Αντιπροσωπείας γιατί η υπόθεση της επιτυχούς πραγματοποίησης των Ολυμπιακών Αγώνων το 2004 δεν είναι υπόθεση μόνο της Κυβέρνησης, αλλά είναι υπόθεση ολόκληρου του ελληνικού λαού και όλων των πολιτικών δυνάμεων. Μην πεισθείτε από τους τεχνοκράτες και τους συμβούλους σας ότι θα τα κάνετε καλύτερα με το προεδρικό διάταγμα. Ελάτε εδώ στην Εθνική Αντιπροσωπεία, κάνετε εκτεταμένο διάλογο και πάρτε τη γενική συναίνεση όλων, διότι έτσι θα είσθε και εσείς καλύτερα εξοπλισμένος και πιο, αναμφίβολα από τώρα, καλύτερα προετοιμασμένη και η χώρα μας, αλλά προπάντων με εθνική συναίνεση για έναν τέτοιο εθνικό στόχο. 

ΠΡΟΕΔΡΕΥΩΝ (Λουκάς Αποστολίδης): Η κ. Αρσένη έχει το λόγο. 

ΜΑΡΙΑ ΑΡΣΕΝΗ: Σχετικά με το άρθρο 38 παράγραφος 1 για το ΕΚΑΕΤ νομίζω ότι αναμφίβολα είναι πάρα πολύ θετικός ο ρόλος του. 'Ομως φοβάμαι ότι με τη λέξη "επιτρέπεται" που έχετε βάλει, δεν εξασφαλίζεται η δυνατότητα στον ΕΚΑΕΤ να έχει εκείνην την περιφερειακή διάσταση, σύμφωνα με το πνεύμα και το στόχο του νομοσχεδίου. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχετε δίκιο και έχει διαγραφεί αυτό. 

ΜΑΡΙΑ ΑΡΣΕΝΗ: Θα ήθελα να πω ότι δεν μπορούμε να οδηγηθούμε σε έναν αθλητισμό προηγμένο και σύγχρονο δίχως την υποστήριξη τέτοιων κέντρων. Είναι πάρα πολύ σωστή η πρόταση που γίνεται στο νομοσχέδιο. Παρατηρούμε όμως και πάλι ένα πνεύμα συγκεντρωτισμού στην Αθήνα και δίνεται, θα έλεγα -επιτρέψτε μου την έκφραση- αορίστως μια δυνατότητα να γίνουν κάποτε και σε κάποιες άλλες περιοχές παρόμοια κέντρα. 

Θα ήθελα να κάνω μια συγκεκριμένη πρόταση. Μέσα σε δύο χρόνια από την ψήφιση του συγκεκριμένου νόμου, το ΕΚΑΕΤ να υποχρεούται να ιδρύσει παραρτήματα στη Θεσσαλονίκη και μέσα σε τρία χρόνια άλλα παραρτήματα σε διάφορες διοικητικές περιφέρειες της χώρας μας. 

Στο ίδιο άρθρο, στη παράγραφο 3, το ΕΚΑΕΤ μπορεί να συνεργάζεται με περιφερειακά πανεπιστήμια. Πάρα πολύ σημαντικό, πάρα πολύ σωστό. 'Ομως, κύριε Υπουργέ, είναι απαραίτητο να γίνει μια διευκρίνηση. Θα έλεγα να συμπληρωθεί ότι τα παραρτήματα που θα φτιάξουν το ΕΚΑΕΤ να έχουν αυτά τη δυνατότητα να συνεργάζονται με τα περιφερειακά αθλητικοϊατρικά κέντρα και όχι το κεντρικό να συνεργάζεται με τους χώρους αυτούς. Στόχος μας είναι να γίνουν τα παραρτήματα αυτά και αυτά τα παραρτήματα να επιλέξουν να συνεργάζονται με αυτά τα αθλητικοϊατρικά κέντρα και όχι το κεντρικό ΕΚΑΕΤ.

Στο άρθρο 40, παρ.3, σχετικά με το ΕΣΑΣ, υπάρχουν πέντε μέλη που υποδεικνύονται από την Ελληνική Ολυμπιακή Επιτροπή. Θα είχα μια διαφορετική άποψη να εκφράσω. Η πρότασή μου είναι, τα πέντε μέλη να γίνουν έξι και να ορίζονται από τις μεγάλες ομοσπονδίες του ποδοσφαίρου, του στίβου, της καλαθόσφαιρας του υγρού στίβου, των βαρέων αθλημάτων και φυσικά την Εθνική Επιτροπή Αθλητισμού για άτομα με ειδικές ανάγκες. 

Στο άρθρο 41 παρ. 6 γίνεται πάρα πολύ σωστά επιτροπή αντιμετώπισης της βίας. 'Ομως, κύριε Υπουργέ, θα ήθελα να παρατηρήσω ότι από την επιτροπή αυτή λείπουν εκείνοι οι φορείς που έχουν το πρόβλημα της βίας μέσα στο χώρο τους. Δηλαδή η βία παρουσιάζεται σήμερα σε τέσσερις βασικούς αθλητικούς χώρους: Στο ποδόσφαιρο, στο μπάσκετ, πρόσφατα στο βόλεϋ και συχνά στο πόλο. Πρόσφατα γίναμε μάρτυρες και στο πόλο. Επομένως αυτοί οι τέσσερις φορείς πρέπει να ορίζουν αντιπροσώπους μέσα από τις ομοσπονδίες τους. Τελικά η επιτροπή προτείνω να είναι εννεαμελής, οι τέσσερις των ομοσπονδιών που προηγούμενα ανέφερα, οι δύο που ορίζει ο Υπουργός, οι εμπειρογνώμονες, ένας της ΕΛΑΣ, της Πυροσβεστικής και ένας του Λιμενικού Σώματος. Και το λέω αυτό γιατί, όπως αναφέρεται στο νομοσχέδιο εφ' όσον γίνονται σε περιοχές που ελέγχονται από το Λιμεναρχείο, αυτό να είναι αρμόδιο να καταπολεμήσειτη βία στις περιοχές της ευθύνης του. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ζαφειρόπουλος έχει το λόγο. 

ΓΙΑΝΝΗ ΖΑΦΕΙΡΟΠΟΥΛΟΣ: Μόνο τηλεγραφικά μπορούμε να αναφερθούμε βέβαια στα άρθρα. Θα σημειώσω μόνο τις παρατηρήσεις που έχω κατ' αρχήν στο άρθρο 35. Ως ένα βαθμό συμφωνώ με τις απόψεις που εξέφρασε ο κ. Γκατζής. Θυμίζουν λίγο παλαιά νομοθεσία για τις στρατιωτικές σχολές. Κάπως έτσι ήταν παλαιότερα η νομοθεσία. Θεωρώ ότι πρώτον δεν μπορεί να υπάρχει υπέρμετρη η δέσμευση των υποτρόφων. Το να χορηγούνται οι υποτροφίες αυτές μέσα σε τρία χρόνια από την απόκτηση του τίτλου, είναι μια διάταξη την οποία μπορούμε να δεχθούμε. Καλύτερα θα ήταν να είναι πέντε χρόνια. Εκείνο όμως που νομίζω πρέπει να επαναρυθμιστεί ως διάταξη που περιέχεται στο άρθρο 35 παράγραφος 2, κύριε Υπουργέ, είναι υποχρέωση του υποτρόφου να περιμένει δύο χρόνια να προσληφθεί στο δημόσιο. 

Αυτό συνιστά υπέρμετρη δέσμευση της προσωπικής ελευθερίας και του δικαιώματος της οικονομικής δράσης από τη στιγμή βέβαια που δεν λαμβάνετε εσείς πρόνοια για να καλύψετε τις ανάγκες του βιοπορισμού του. Δηλαδή, αν είχατε στη διάταξη αυτή μια συμπληρωματική διάταξη που θα λέει ότι στα δύο αυτά χρόνια υπάρχει ένα ειδικό ταμείο ή παρατείνεται η καταβολή του αντίστοιχου με την υποτροφία ποσού, τότε λοιπόν θα μπορούσατε να τον δεσμεύσετε υπέρμετρα. 

Θεωρώ ότι πρέπει να αλλάξει. Και βεβαίως αυτό θα σας δώσει τη δυνατότητα να πιεσθείτε προς την κατεύθυνση ενός πιο οργανωμένου σχεδιασμού των αναγκών. 

Θα ήθελα να αναφερθώ στο Εθνικό Συμβούλιο Αθλητικού Σχεδιασμού, κύριε Υπουργέ. Παρά το γεγονός ότι γνωρίζω πως έχετε προσχωρήσει στη φιλοσοφία της περιφερειακής συγκρότησης της χώρας πολύ νωρίς και με πολύ απτά και συγκεκριμένα δείγματα πολιτικών πρωτοβουλιών, εδώ λοιπόν μιλάτε για ένα τερατικό θεσμό ο οποίος από την οδό Πανεπιστημίου θα αποφασίζει για τον αθλητικό σχεδιασμό της χώρας. Θα πρέπει, λοιπόν, να προβλεφθεί η περιφερειακή συγκρότηση του Εθνικού Συμβουλίου Αθλητικού Σχεδιασμού. 

Του αναθέτετε πολύ μεγάλα καθήκοντα και είναι σωστό αυτό που κάνετε και είναι ένας θεσμός ο οποίος θα καταχωρισθεί στο θετικό πολιτικό έργο που μπορεί να έχετε επιδείξει στη σταδιοδρομία σας. Λέει, δηλαδή, εδώ πέρα "αθλητικοί στόχοι, μείζωνος σπουδαιότητας αθλητικά θέματα, προγραμματισμός των εκτελούμενων από τη Γενική Γραμματεία τεχνικών έργων στο πλαίσιο του εθνικού αθλητικού σχεδιασμού". Και θα έρθουν τώρα εδώ όλοι αυτοί οι κύριοι να αποφασίζουν και να προτείνουν για τις ανάγκες των αθλητικών υποδομών, της ιδιαίτερης πατρίδας μου, του Πύργου της Ηλείας ή της Αρχαίας Ολυμπίας ή της Πάτρας ή της Αιτωλοακαρνανίας, χωρίς βέβαια να έχουν κανένα διαδικαστικό πλαίσιο που θα τους επιτρέπει να ανταλλάσσουν πληροφορίες για τις ανάγκες. 

Κύριε Υπουργέ, θα ήθελα να σας παρακαλέσω να ξαναδείτε αυτό το άρθρο. Πρέπει να υπάρξει περιφερειακή συγκρότηση. Εάν δεν προσχωρήσετε στην άποψη αυτή, τότε θα διευρύνετε τη σύνθεσή του. Εγώ σας είπα ότι είχα αντίρρηση. Είχα προτείνει να έχει δύο συνθέσεις. Μια ευρεία και μια τακτική. Ας μην το κάνουμε έτσι. Να διευρύνετε, όμως, τη σύνθεσή του. 

Θα σας πρότεινα, λοιπόν, εάν δεν έχετε δυνατότητα και θέληση... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θέλω να μου δώσετε ένα-ενάμισι λεπτό. 

Θα πρέπει, λοιπόν, να συμμετάσχουν στο Εθνικό Συμβούλιο Αθλητικού Σχεδιασμού παραδείγματος χάριν οι γενικοί γραμματείς των περιφερειών της χώρας. Αυτοί θα μεταφέρουν. Και θα τους υποχρεώσετε να έχουν μια προδιαδικασία για να μπορούν να πληροφορούνται τις ανάγκες σε αθλητικές υποδομές στο γενικότερο αθλητικό σχεδιασμό που έχουν οι νομοί των περιφερειών τους. Εάν δεν το κάνουμε αυτό θα μπλέξουμε, κύριε Υπουργέ. Εγώ θα σας καταθέτω πενήντα ερωτήσεις το μήνα, εδώ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να συμφωνήσω μαζί σας ότι οσάκις συζητά το Εθνικό Συμβούλιο Αθλητικού Σχεδιασμού τα θέματα του εδαφίου β' της παραγράφου 2, μετέχουν στη σύνθεσή του και οι γραμματείς της περιφέρειας. 

ΓΙΑΝΝΗΣ ΖΑΦΕΙΡΟΠΟΥΛΟΣ: Είναι μια πρόοδος. 

'Ερχομαι τώρα στο θέμα του άρθρου 41. 

(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, θα παρακαλούσα την ανοχή σας. Mε διέκοψε ο κύριος Υπουργός. Δώστε μου δύο λεπτά. Περιέργως σε εμένα κτυπάτε το κουδούνι. 

ΠΡΟΕΔΡΕΥΩΝ (Λουκάς Αποστολίδης): Θα σας δώσω ένα λεπτό. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κτυπάτε μόνο σε εμένα το κουδούνι. Προηγούμενα ακωλύτως αφήνατε τους ομιλητές να εκφράζουν τις απόψεις τους. 

ΠΡΟΕΔΡΕΥΩΝ (Λουκάς Αποστολίδης): Εάν διαμαρτύρεσθε μπορεί και να μην είμαι τόσο ανεκτικός. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Υπουργέ, η επιτροπή για την αντιμετώπιση της βίας είναι ένα σπουδαίο θεσμικό όργανο. Του αναθέτετε καθήκοντα τα οποία θα ζήλευε και ο καλύτερος εκπονητής εκπαιδευτικών προγραμμάτων του καλύτερου πανεπιστημίου της Ευρώπης. Με τι θα τα κάνει όμως αυτά; Εάν δεν προβλέψετε διάταξη για να συγκροτηθεί παράλληλα και μια επιστημονική επιτροπή, η οποία θα ήταν εφικτό να εξελιχθεί κάποτε σε ένα ινστιτούτο μελέτης των προβλημάτων που δημιουργεί και γεννά η βία, δεν την εξοπλίζετε με επιστημονικό προσωπικό. 

Αναφέρθηκαν προηγούμενα και άλλοι συνάδελφοι στην ανάγκη να ασχοληθούμε με πολλή σοβαρότητα στο πρόβλημα της αντιμετώπισης της βίας στους αθλητικούς χώρους. 

Πέραν αυτού θα πρέπει αυτή η επιτροπή να διευρυνθεί. Και επανέρχομαι στην πρόταση που σας έχω καταθέσει και στην επιτροπή. Πρέπει να έχει ως πρόεδρο πρόσωπο μεγάλου και ειδικού κύρους. Δεν είναι δυνατόν τώρα να είναι μόνιμος υπάλληλος της Γενικής Γραμματείας Αθλητισμού. Εδώ δεν μπορεί να βρείτε υπάλληλο να σας φτιάξει ένα νόμο στη Γενική Γραμματεία Αθλητισμού, θα βρείτε άνθρωπο να του αναθέσετε αυτό το μεγάλο καθήκον, μέσα από το οποίο θα διαπαιδαγωγηθούν οι γενιές των Ελλήνων; Γιατί τέτοιο υλικό θα έχει. Εδώ λέτε στη διάταξη της παραγράφου 9 "την εισήγηση στο Υπουργείο Εθνικής Παιδείας και Θρησκευμάτων για διδασκαλία". Δηλαδή, εδώ δημιουργείται ένα νέο μικρό παιδαγωγικό ινστιτούτο. Είναι τόσο σοβαρό το θέμα. Πώς θα γίνει, κύριε Υπουργέ; 

Συμφωνώ με το σύνολο των άλλων απόψεων. Επεσήμανα και στην ομιλία μου χθες τη σπουδαιότητα των νέων θεσμών και θα μείνω, κύριε Πρόεδρε -εδώ θέλω την ανοχή σας- στο άρθρο 37. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κάνατε μέσα την πρόταση και έχω στοιχεία να σας πω. Αλλά είπατε πρόσωπο κύρους. 'Ετσι θα μπει; Πρόσωπο κύρους; 

ΓΙΑΝΝΗΣ ΖΑΦΕΙΡΟΠΟΥΛΟΣ: Είπα αντιεισαγγελέας του Αρείου Πάγου, θεσμικό πρόσωπο κύρους, που θα τον προτείνει η Ολομέλεια, δεν ξέρω ποιος το προτείνει. 

Στο άρθρο 37, κύριε Υπουργέ, έχουμε μεγάλες διαφωνίες. Γνωρίζω πως είστε υπέρ της αποδοχής των τροπολογιών και των απόψεων που ενσωματώνουν, σχετικά με την ανάγκη, να τροποποιηθεί ο νομικός χαρακτήρας της Διεθνούς Ολυμπιακής Ακαδημίας. Δηλαδή, να γίνει η Διεθνής Ολυμπιακή Ακαδημία νομικό πρόσωπο ιδιωτικού δικαίου για να μπορεί να λειτουργεί κατά τρόπο πιο αποτελεσματικό. Και βεβαίως δεν θα σας πω εγώ γιατί πρέπει να γίνει η Διεθνής Ολυμπιακή Ακαδημία νομικό πρόσωπο ιδιωτικού δικαίου. Η αποστολή της είναι τόσο μεγάλη και τόσο ελκυστική για το σύγχρονο 'Ελληνα που θα έπρεπε χωρίς πολλή συζήτηση να της δώσουμε την αποτελεσματικότητα και την ευελιξία που πρέπει να έχει. 

Επίσης, είναι ντροπή το ότι η Ελλάδα ανήκει στις πολύ λίγες χώρες του Ολυμπιακού Κινήματος, που δεν έχει εθνική ολυμπιακή ακαδημία, δηλαδή δεν έχουμε ελληνική ολυμπιακή ακαδημία. Και γνωρίζετε ότι οι εθνικές ολυμπιακές ακαδημίες έχουν σκοπό να προωθήσουν την ολυμπιακή παιδεία, την ολυμπιακή φιλοσοφία, τα ολυμπιακά ιδεώδη και ταυτόχρονα να αναδείξουν σε εθνικό επίπεδο εκείνα τα προβλήματα που πρέπει να αντιμετωπίσουμε και απασχολούν το Ολυμπιακό Κίνημα διαχρονικά. Στην Ελλάδα δεν το έχουμε. 

Σας είχα κάνει μία τροπολογία. Μου είχατε πει ότι θα την αποδεχθείτε και τελικά δεν βλέπω να κυκλοφορεί. 

Θέλω να σας παρακαλέσω, κύριε Υπουργέ, να δεσμευθείτε στο Σώμα ότι θα συνεννοηθείτε με την Ελληνική Ολυμπιακή Επιτροπή και με τους αρμόδιους κυβερνητικούς φορείς. Δεν ξέρω ποιοι φορείς μπορεί να δεσμεύουν την απόλυτη έκφραση της νομοθετικής πρωτοβουλίας της Βουλής. Ποιοι φορείς μπορούν; Να δεσμευθείτε, λοιπόν, πολύ σύντομα να μας φέρετε διάταξη για την ίδρυση, τη δημιουργία της ελληνικής ολυμπιακής ακαδημίας, η οποία θα λειτουργεί στον ίδιο χώρο με τη Διεθνή Ολυμπιακή Ακαδημία στην Αρχαία Ολυμπία και θα έχει έναν ευέλικτο τρόπο άρθρωσης, ώστε να εξασφαλίζεται το καλύτερο και παραγωγικότερο αποτέλεσμα. Ευχαριστώ, κύριε Πρόεδρε. 

ΙΩΑΝΝΗΣ ΤΣΑΚΛΙΔΗΣ: Αν δεν είχατε και ανεκτικότητα! 

ΠΡΟΕΔΡΕΥΩΝ (Λουκάς Αποστολίδης): 'Ηταν για την Ολυμπιακή Ακαδημία ο λόγος. 

Ο κ. Βούλγαρης έχει το λόγο. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, θα ήθελα να αναφερθώ στα θέματα που αφορούν την ελληνική διαιτησία και κυρίως τη διαιτησία του ποδοσφαίρου. 

'Εχει διαπιστωθεί ότι η εφαρμογή των διατάξεων του νόμου 2433/96 έχει δείξει ορισμένες αδυναμίες όσον αφορά την ανεξαρτησία της ελληνικής διαιτησίας τόσο από τα ποδοσφαιρικά σωματεία όσο και από άλλα κέντρα ελέγχου. Βέβαια, είναι γνωστά τα προβλήματα που δημιουργούνται, κυρίως τα δύο τελευταία χρόνια, η βία που αντιμετωπίζουμε στα γήπεδα η οποία οφείλεται σε ένα ποσοστό και στην διαιτησία, με αποτέλεσμα να καταρρακώνεται το κύρος και η αξιοπιστία της ελληνικής διαιτησίας. 

Η Ομοσπονδία Διαιτητών Ποδοσφαίρου Ελλάδας έχει επανειλημμένα αναφέρει ότι ο 'Ελληνας διαιτητής ποδοσφαίρου, ειδικότερα μετά το νόμο 2433/96, βρίσκεται κάτω από τον ουσιαστικό έλεγχο και την εξάρτηση των ποδοσφαιρικών σωματείων. Εδώ διαπιστώνουμε κάτι που συμβαίνει και σε άλλους τομείς δραστηριοτήτων, να έχουμε το ίδιο πρόσωπο ελέγχοντα και ελεγχόμενο. 

Προκειμένου να αποκατασταθεί αυτή η αξιοπιστία και να ανακτηθεί η ισορροπία στο άθλημα του ποδοσφαίρου, έχουν διατυπωθεί ορισμένες προτάσεις από την Ομοσπονδία Διαιτητών Ποδοσφαίρου Ελλάδας οι οποίες επικυρώθηκαν τις τελευταίες μέρες και συγκεκριμένα την 1η Μαϊου σε μια πανελλαδική συνάντηση που έγινε στο Βόλο και στην οποία συμμετείχαν όλοι οι σύνδεσμοι. Διατυπώθηκαν δύο εναλλακτικές προτάσεις. Η μία πρόταση ζητά την κεντρική επιτροπή διαιτησίας να παραμείνει όπως είναι σήμερα, δηλαδή Επιτροπή της Ελληνικής Ποδοσφαιρικής Ομοσπονδίας, με τη διαφορά η συγκρότησή της να γίνεται ή με εκλογική διαδικασία ή με ορισμό μεταξύ των διαιτητών. 

Η δεύτερη εναλλακτική πρόταση μιλάει για μια ουσιαστική βελτίωση της κατάστασης και προτείνει, στις αντίστοιχες με την κεντρική επιτροπή διαιτησίας επιτροπές τοπικές ενώσεις ποδοσφαιρικών σωματείων, η πλειοψηφία να προέρχεται από τους διαιτητές με δικές τους, βέβαια, διαδικασίες επιλογής ή με εκλογή ή με ορισμό. Για να επιτευχθεί αυτή η πρόταση της Ομοσπονδίας Διαιτητών Ποδοσφαίρου Ελλάδας προτείνεται η προσθήκη στο τέλος της παραγράφου 11 του άρθρου 44 ενός εδαφίου με την εξής διατύπωση: "Η ανάλογη με την κεντρική επιτροπή διαιτησίας επιτροπή των αθλητικών ενώσεων σωματείων έχει ως πρόεδρό της τον εκάστοτε πρόεδρο του διοικητικού συμβουλίου του τοπικού συνδέσμου διαιτητών, τα δε υπόλοιπα μέλη της ορίζονται ανά 50% από την 'Ενωση Σωματείων και τον οικείο σύνδεσμο διαιτητών". Με αυτήν την πρόταση της Ομοσπονδίας Διαιτητών Ποδοσφαίρου Ελλάδας, που πιστεύω ότι είναι το αρμοδιότερο όργανο να μιλήσει για τα θέματα της ελληνικής διαιτησίας, εκτιμάται ότι θα αποφευχθούν πολλά προβλήματα που έχουν διαπιστωθεί μέχρι σήμερα και όπως ανέφερα πριν δημιουργούν σημαντικά ρήγματα και στο κύρος και στην αξιοπιστία της ελληνικής διαιτησίας. Γι' αυτόν το λόγο, θα παρακαλούσα τον κύριο Υπουργό να εξετάσει αυτήν την πρόταση. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσακλίδης έχει το λόγο. 

ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, λόγω του προκεχωρημένου της ώρας κι εγώ θα αναφερθώ μόνο στο κεφάλαιο περί διαιτησίας. 

Κύριε Υπουργέ, υπάρχουν πάρα πολλά θετικά σημεία στο νομοσχέδιο συνολικά -πολλά από αυτά αναφέρθηκαν- αλλά στο κεφάλαιο αυτό θα μου επιτρέψετε να σας πω ότι δεν τολμήσατε εκείνες τις τομές, οι οποίες θα οδηγούσαν τη διαιτησία σε μία λειτουργία ανεξάρτητη και ανεπηρέαστη. 

Δεν αλλάζετε τίποτα, σχεδόν τίποτα. Και αυτό ίσως σημαίνει ότι είσθε ευχαριστημένος με τη σημερινή κατάσταση, η οποία όμως είναι τραγική. Νομίζω ότι έπρεπε να μην υπάρχει αυτός ο ασφυκτικός έλεγχος στις επιτροπές της διαιτησίας όχι από ένα όργανο, αλλά δυστυχώς από έναν ή δύο ισχυρότατους παράγοντες. Δεν μπορεί σε όλους τους τομείς της δημόσιας ζωής να προωθούνται μόνο αυτοί που σκύβουν το κεφάλι. Δυστυχώς το σύστημα λειτουργεί έτσι που ή σκύβεις το κεφάλι και κάνεις τα θελήματα κάποιων και τότε διαιτητεύεις ή προοδεύεις. Αν δεν το κάνεις είσαι έξω από τη διαδικασία. 

Δεν θέλω να μπω σε λεπτομέρειες να σας θυμίσω τι έγινε στις εκλογές της ΕΠΟ, τι παίχθηκε στο παρασκήνιο και τι πάνω ή κάτω από το τραπέζι υπήρξε και πώς λειτουργουν αυτές οι διαδικασίες. Την Κεντρική Επιτροπή Διαιτησίας την ορίζει κατά πλειοψηφία η αθλητική ομοσπονδία. Τους παρατηρητές εξ ολοκλήρου η αθλητική ομοσπονδία του διορίζει, την επιτροπή ορισμού διαιτητών το ίδιο και ενώ σε ορισμένα ματς γίνονται σφαγές κάποιων ομάδων, ο παρατηρητής βάζει στο διαιτητή βαθμολογία περίπου άριστη. Δεν νομίζω ότι κανείς μπορεί να είναι ευχαριστημένος με τα όσα γίνονται στο χώρο της διαιτησίας, αλλά και με τα έκτροπα που δημιουργούν τέτοιες συμπεριφορές, με τη βία που υπάρχει στα γήπεδα. Και ο Θεός να φυλάξει πού μπορεί να φθάσει. 

Βεβαίως και οι διαιτητές έχουν την ευθύνη τους, αλλά θα έλεγα ότι είναι ήσσονος σημασίας. Τη μεγάλη ευθύνη την έχουμε εμείς σήμερα που νομοθετούμε. Δεν μπορούμε να αφήνουμε σε έναν παράγοντα τα πράγματα, σε όποιον είναι ισχυρός. Και όλοι γνωρίζουμε ποιος είναι ισχυρός τα τελευταία χρόνια, ποιος ήταν ισχυρός πριν μερικά χρόνια και να σκύβουμε το κεφάλι εδώ στη Βουλή, όταν νομοθετούμε. Διαμαρτύρομαι εντονότατα και δεν είναι δυνατόν να ψηφίσω αυτήν τη διάταξη. 'Επρεπε να τολμήσετε, κύριε Υπουργέ, να κάνετε μία μεγάλη τομή ώστε αυτές οι επιτροπές να εκλέγονται από ένα ευρύτατο εκλεκτορικό σώμα. Θα είναι των διαιτητών εν ενεργεία, μη εν ενεργεία; Αλλά πάντως από ένα ευρύτατο εκλεκτορικό σώμα, ώστε οι επηρεασμοί να είναι οι ελάχιστοι, οι ελαχιστότατοι. 

Λυπάμαι πολύ, αλλά τα άρθρα που αναφέρονται στη διαιτησία δεν με ικανοποιοιούν αν παραμείνουν έτσι. 'Η θα έλεγα αυτό που πρότεινε ο κ. Βούλγαρης, τουλάχιστον να υπάρχει μία αλλαγή σε ό,τι αφορά τις αθλητικές ενώσεις, τις ενώσεις ποδοσφαιρικών σωματείων. Να γίνει ένα βήμα εκεί, όπου εκεί δεν υπάρχουν και τόσο μεγάλες πιέσεις. Αλλιώς λυπάμαι πολύ, παρά τα φιλικά αισθήματα που έχω και σε σας, δεν μπορώ να ψηφίσω αυτά τα άρθρα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Οφείλω να απαντήσω στον αγαπητό συνάδελφο. Αν ο κ. Τσακλίδης ρίξει μια ματιά στις εφημερίδες της Δευτέρας θα δει ότι σε τρία ευρωπαϊκά πρωταθλήματα υπήρξε από τη διαιτησία ανατροπή των αποτελεσμάτων, στην Σκωτία, στην Αγγλία, στην Ισπανία, την Κυριακή που πέρασε. Θα σας φέρω αύριο σχετικά δημοσιεύματα, όπου καταλογίζονται σε διαιτητές εκείνων των χωρών αποτελέσματα εις βάρος ομάδων, που καθόρισαν και τις τύχες πρωταθλημάτων. Επομένως, δεν είναι εύκολο το θέμα. Εμείς διαλέξαμε πιστεύουμε την καλύτερη από τις προσφερόμενες προτάσεις. Να εξηγήσω τι κάνουμε. 

Κατ'αρχήν, κόβουμε τον ομφάλιο λώρο, τη σχέση δηλαδή μεταξύ εκλέγοντος και εκλεγομένου. Αν διαβάσετε προσεκτικά θα δείτε ότι διαιτητής εν ενεργεία δεν ψηφίζει για τη διοίκηση της Ο.Δ.Π.Ε. Τι συνέβαινε μέχρι τώρα. Θα χρησιμοποιήσω ένα παράδειγμα από το παρελθόν. Ο Κουκούλας της Λέσβου ψήφιζε τον Γεωργίου για την Ο.Δ.Π.Ε. και ο Γεωργίου από την Ο.Δ.Π.Ε. αξιολογούσε τον Κουκούλα ως διαιτητή Α' Εθνικής. Ο ένας ψήφιζε και ο άλλος αξιολογούσε. Αυτόν το δεσμό τον κόβουμε και μάλιστα για πρώτη φορά. Δεν υπάρχει ο δεσμός ανάμεσα σε εκείνον που ψηφίζει και σε εκείνον που αξιολογεί αυτού του τύπου "με ψηφίζεις, σε αξιολογώ", "δεν με ψηφίζεις, δεν σε αξιολογώ". 

Το δεύτερο, προσπαθούμε να φέρουμε μία ισορροπία στο χώρο. Επιβάλλουμε ένα χιαστί σύστημα. Ποιο είναι αυτό; 'Οσον αφορά την Κεντρική Επιτροπή Διαιτησίας, την επιλογή την κάνει η ομοσπονδία. Σημειώνω ότι παγκόσμια η ευθύνη για τη διαιτησία είναι στην οικεία ομοσπονδία. Δεν είναι έξω από την ομοσπονδία, δεν είναι στα νομοθετικά σώματα, δεν είναι στα Κοινοβούλια των κρατών η ευθύνη για τον καθορισμό του τρόπου λειτουργίας της διαιτησίας. 

Εμείς έχουμε το πρόβλημα, την ευαισθησία και την πολιτική βούληση αλλά και τη συναίνεση αυτήν τη στιγμή. Με βάση αυτό το δεδομένο η κεντρική επιτροπή διαιτησίας στην πλειοψηφία της ορίζεται από την ΕΠΟ και η επιτροπή παρατηρητών στην πλειοψηφία της ορίζεται από την ΟΔΠΕ, για να έχουμε μία διαφοροποίηση ανάμεσα σε κρίνοντες και κρινόμενους. 

Προσθέσαμε πολλά κριτήρια στη θεματολογία Διαιτησίας. Κατ'αρχήν, επιβάλλουμε τα ποινικά μητρώα και το πόθεν έσχες. Προσπαθούμε να αξιολογούμε διαιτητές καλύτερων προσόντων. Δίνουμε έμφαση στους πτυχιούχους ΤΕΦΑΑ για πρώτη φορά και επιχειρούμε να αυξήσουμε τα κριτήρια αξιολόγησης των διαιτητών. Ταυτόχρονα, εισάγουμε και το θεσμό της αμειβόμενης διαιτησίας ο οποίος θα δώσει απάντηση σε πολλά ζητήματα της σημερινής διαιτησίας. 'Εχω ξαναπεί ότι περιμένω από την ΕΠΟ να φέρει κανονισμό αμειβόμενης διαιτησίας. Είμαστε έτοιμοι να καθιερώσουμε τα αριστεία διαιτησίας τα οποία μπορεί να είναι επιβραβεύσεις πολλών ειδών και τύπων. 'Ετσι, αντί να ακολουθούν υπόγειες διαδρομές οι στόχοι κάποιων που διαιτητεύουν θα επιλέγουν την οδό του αριστείου. 'Εχω συνεννοηθεί και με τον Πανελλήνιο Σύνδεσμο Αθλητικού Τύπου -δεν έχει αποδεχθεί ακόμα την ιδέα- κάθε χρόνο να γίνεται ένα δημοψήφισμα και να επιλέγονται οι αριστεύσαντες διαιτητές και εκείνοι να παίρνουν τις οικονομικές και λοιπές επιβραβεύσεις. 

Δεν ξέρω πόσο θα πετύχει αυτός ο σχεδιασμός ώστε να φέρουμε τα πράγματα στην επιφάνεια. Πάντως, νομίζω ότι από τις προσφερόμενες λύσεις διαλέξαμε τις καλύτερες και όχι αυτές που είχαν μέσα τον τέλειο, τον απόλυτο συμβιβασμό. Είμαι διατεθειμένος να συζητήσω ακόμα και το θέμα του εκλεκτορικού σώματος. 'Ομως, κάθε φορά που το συζητούσαμε μπλέκαμε χειρότερα για τη σύνθεση, από πού προέρχεται, πώς επιλέγονται κλπ. Να ωριμάσουν λίγο οι συνθήκες και θα το δούμε σε κάποια άλλη φάση. Πρέπει όμως να δούμε πώς κατοχυρώνεται η αμειβόμενη διαιτησία, πώς εισέρχεται στη ζωή μας και πώς δοκιμάζεται στην πράξη. 

(Στο σημείο αυτό ο Υφυπουργός κ. Α. Φούρας καταθέτει για τα Πρακτικά το προαναφερθέν εδάφιο που τίθεται στο άρθρο 40 παράγραφος 3 το οποίο έχει ως εξής: 

"40 παρ.3 Τίθεται τελευταίο εδάφιο ως εξής: 

'Οταν συζητούνται θέματα, που αναφέρονται στην περ. β' της παρ. 2 του παρόντος άρθρου, στην σύνθεση του ΕΣΑΣ συμμετέχουν οι Γενικοί Γραμματείς των Περιφερειών της Χώρας". 

ΠΡΟΕΔΡΕΥΩΝ (Λουκάς Αποστολίδης): Ο κ. Σμυρλής έχει το λόγο. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κατ'αρχήν, το άρθρο 37 νομίζω ότι σωστά είχε διατυπωθεί αλλά εκεί που λέμε "τέσσερις προσωπικότητες κύρους" πρέπει να πούμε "που έχουν σχέση με το αθλητικό κίνημα". 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αυτό εξυπακούεται. Το άρθρο 32 παράγραφος 4 του Ολυμπιακού Χάρτη το λέει. Να μείνει στα Πρακτικά ως δήλωση ότι είναι από αθλητικούς φορείς. 

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Επίσης, σε σχέση με τα όσα είπε ο κ. Ζαφειρόπουλος που αναφέρθηκε στην ίδρυση της Ελληνικής Ολυμπιακής Ακαδημίας νομίζω ότι αν δεν μπορούμε να τη νομοθετήσουμε εφόσον θα είναι καινούριο νομικό πρόσωπο πρέπει να σας πληροφορήσω ότι εμπεριέχεται στο καταστατικό της Επιτροπής Ολυμπιακών Αγώνων το οποίο ο κύριος Υπουργός προτίθεται με προεδρικό διάταγμα να το προχωρήσει. Αυτό σαφώς θα πρέπει να αναφέρεται στο καταστατικό προκειμένου έστω και αργά να υπάρξει η Ελληνική Ολυμπιακή Ακαδημία. 

Τέλος, κύριε Υπουργέ, νομίζω ότι επειδή στο άρθρο 39 ο Οργανισμός Μαζικού Αθλητισμού θα διαχειρίζεται χρήματα πρέπει να επιβληθεί και εκεί το πόθεν έσχες. Το βάλαμε σε όλες τις αθλητικές ομοσπονδίες. Νομίζω ότι αυτοί που διαχειρίζονται έναν πόρο 2% από τον ΟΠΑΠ πρέπει να υπαχθούν στο ν.2429 για να είμαστε πιο σωστοί. 

Είναι αρκετά δισεκατομμύρια αυτά τα χρήματα, δεν είναι λίγα. Αν αναλογιστεί κανείς ότι το 2% αντλείται από τα εκατό δισεκατομμύρια έσοδα περίπου που έχει αυτήν τη στιγμή ο ΟΠΑΠ αφαιρουμένου του αριθμολαχείου, είναι πάρα πολλά χρήματα. 

ΠΡΟΕΔΡΕΥΩΝ (Λουκάς Αποστολίδης): Ο κ. Δαμιανός έχει το λόγο. 

ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, όσο γίνεται πιο γρήγορα. Επιγραμματικά θα έλεγα. 

Στο άρθρο 31 για τους προπονητές, σας είπα και στην κατ' αρχήν συζήτηση, κύριε Υπουργέ, ότι οι προθέσεις μπορεί να είναι αγαθές, αλλά η διατύπωση μάλλον δημιουργεί πρόβλημα. Και κάνω το εξής απλό ερώτημα, τι γίνεται με τους υπάρχοντες προπονητές μέχρι να ισχύσουν όλα αυτά; Δεν προβλέπεται τίποτε. Καταργούνται όλες οι προγενέστερες διατάξεις μ' αυτόν το νόμο και δεν ισχύει τίποτε. Σ' ένα χρόνο θα βγάλετε μια απόφαση, σε οκτώ μήνες κάποια άλλη απόφαση και πάει λέγοντας. 

Βέβαια επικροτώ απολύτως τα όσα ελέχθησαν από τον εισηγητή μας για το πρόβλημα που θα δημιουργηθεί με τις σχολές του εξωτερικού από τις οποίες εν πολλοίς μας έρχονται και έτοιμοι προπονητές. Εμείς εδώ θα αναγνωρίσουμε πιθανόν άτομα που έχουν διεθνώς αναγνωρισμένη προπονητική ιδιότητα. 

Στο άρθρο 32 μια απλή παρατήρηση. Στο τέλος λέτε ότι με το προεδρικό διάταγμα που θα βγάλετε θα καθορίσετε ακόμα και το χρόνο προσαρμογής. Σ' όλα τα άρθρα έχετε βάλει ένα χρόνο προσαρμογής και εδώ δεν θα μπορούσατε να βάλετε, να ξέρουμε τουλάχιστον μέχρι πότε θα προσαρμοστούν αυτά τα περίφημα ιδιωτικά γυμναστήρια; Γιατί το λέω αυτό; Μίλησα και επί της αρχής και είπα ότι μπαίνετε σε πολλές λεπτομέρειες και αφήνετε ασαφή πολλά άλλα. Και έρχομαι αμέσως να σας το επισημάνω με το επόμενο άρθρο. 

Στη παράγραφο 3 του άρθρου 33 λέτε ότι "με ειδικούς κανονισμούς του άρθρου 27 του παρόντος νόμου καθορίζονται οι όροι και οι προϋποθέσεις εγγραφών και μετεγγραφών αθλητών, ο χρόνος διενεργείας τους καθώς και οι διαδικασίες". Αμέσως μετά λέτε ότι "οι μετεγγραφές επιτρέπονται κατά τη διάρκεια μιας μόνο μεταγραφικής περιόδου κάθε χρόνο". Δηλαδή, το καθορίζετε εσείς και όχι ο κανονισμός και μάλιστα για ένα μήνα. Ενώ λέτε ότι ο κανονισμός θα το καθορίσει, έρχεσθε και υποχρεώνετε τον κανονισμό να κάνει κάτι. Γι' αυτό έχετε από τις ομοσπονδίες στα χέρια σας διαφορετικές απόψεις. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Αυτό που θέσατε με το χρόνο προσαρμογής είναι μια συζήτηση που δεν ανταποκρίνεται στις προθέσεις μου. 

ΘΕΟΔΩΡΟΣ ΔΑΜΙΑΝΟΣ: Είπα από την πρώτη στιγμή ότι είναι ενδεικτικό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχω το σχέδιο προεδρικού διατάγματος για τη λειτουργία των ιδιωτικών γυμναστηρίων το οποίο θα στείλω αμέσως μετά τη δημοσίευση του νόμου, για δημοσίευση. 

ΘΕΟΔΩΡΟΣ ΔΑΜΙΑΝΟΣ: Το είπα ενδεικτικά για να στηρίξω κάτι άλλο. 

Παρεμβαίνετε σε θέματα ομοσπονδίας που δεν θα έπρεπε να παρεμβαίνετε κατά την άποψή μας. 

Πρέπει να πω ακόμα ότι τους αθλητές, τους έκαναν αθλητές κάποια σωματεία. 'Εχουμε ένα ζωντανό παράδειγμα χθεσινό. Γράφουν όλες οι εφημερίδες σήμερα ότι δυο "πιτσιρικάδες" από την Καβάλα, ερασιτεχνικών σωματείων, όχι από ακαδημίες πήραν ο ένας μεταγραφή για την Φιορεντίνα και άλλος για την Ουντινέζε που τους ενέταξαν στις ακαδημίες τους και θα τους πληρώνουν μέχρι να γίνουν επαγγελματίες. Αυτοί γυρνώντας στη Καβάλα θα πάνε στο ερασιτεχνικό σωματείο της Καβάλας από το οποίο προέρχονται; Είναι αστείο να το συζητάμε. Θα έρθουν παίχτες αξίας πολλών δισεκατομμυρίων μεθαύριο και θα πάνε στο ερασιτεχνικό σωματείο επειδή έτυχε στη γειτονιά τους να υπάρχει σωματείο; 

Αυτό που είπατε για τις ακαδημίες, συμφωνώ μαζί σας.'Ομως είναι άλλο πράγμα αυτόν που τον πλήρωσαν, τον τάισαν και τον έντυσαν και άλλο οποιοσδήποτε ερασιτέχνης που φεύγει κάποια στιγμή γιατί βρήκε μια καλύτερη μοίρα να έρχεται υποχρεωτικά στο οποιοδήποτε τυχαίο σωματείο από το οποίο προερχόταν. Παρακαλώ δείτε το. 

Τώρα έρχομαι στο άρθρο που αφορά του Ολυμπιονίκες. Συμφωνώ απόλυτα με το άρθρο, όμως δράττομαι της ευκαιρίας να σας πω ότι ενώ και εσείς όπως και όλες οι προεγενέστερες διατάξεις αναγνωρίζουν ως ίση την πρώτη έως όγδοη νίκη, είτε είναι σε ομαδικό είτε είναι σε ατομικό άθλημα, η ανταπόκριση δεν είναι η ίδια. 'Ερχομαι συγκεκριμένα στην εθνική ομάδα του πόλο. 'Εκτοι Ολυμπιονίκες οι άνθρωποι, δεκατρία παιδιά, οι περισσότεροι πτυχιούχοι ή επί πτυχίω. 

Διορίστηκαν με βάση προγενέστερους νόμους μερικοί εξ αυτών, όχι όλοι. Οι οκτώ από τους δεκατρείς στο Λιμενικό και την Πυροσβεστική ως απλοί πυροσβέστες, ως απλοί λιμενοφύλακες παρ'ό,τι και πτυχιούχοι και οι αντίστοιχοι πτυχιούχοι γίνονται αξιωματικοί, ενώ οι των ατομικών αθλημάτων, έγιναν αξιωματικοί. Είναι άδικο, να μην πω αντισυνταγματικό, είναι αντιδεοντολογικό τουλάχιστον. 

Θεωρώ και σας το είπα και στην επιτροπή, ότι θα πρέπει να παρέμβετε προς τους αρμόδιους Υπουργούς. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Λέτε να μην το έχουμε προτείνει από τον αθλητισμό; 

ΘΕΟΔΩΡΟΣ ΔΑΜΙΑΝΟΣ: Να το ξαναπροτείνουμε. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Η ηγεσία του Υπουργείου Εθνικής 'Αμυνας λέει ότι αν πάμε στα ομαδικά, αλλάζει η βάση της πυραμίδας, οπότε δημιουργούνται τεράστια προβλήματα στην ηγεσία του Σώματος. Δεν τα γνωρίζω αυτά, αλλά αυτή είναι η απάντηση. 

ΘΕΟΔΩΡΟΣ ΔΑΜΙΑΝΟΣ: Γι'αυτό σας διευκρίνισα και σας είπα πού έχουν μπει. Τρεις είναι στο Λιμενικό και πέντε στην Πυροσβεστική. Θα αλλάξει η πυραμίδα στο Πυροσβεστικό Σώμα και στο Λιμενικό γιατί κάποιοι Ολυμπιονίκες και μάλιστα πτυχιούχοι θα μπουν εκεί; Να σας πω και κάτι; Τρεις που δεν έχουν μπει πουθενά, είναι φοιτητές ιατρικής. Εδώ θα τους πάρουν αύριο να τους έχουν και γιατρούς και δεν θα τους κάνουν; Νομίζω ότι χρειάζεται λίγο περισσότερη συζήτηση. Δεν νομίζω ότι οι αρμόδιοι Υπουργοί θα έχουν διαφορετική άποψη για δεκατρία άτομα τα οποία στο κάτω-κάτω τίμησαν την Ελλάδα και είναι παιδιά μέχρι τριάντα δύο ετών. Είναι και το όριο ηλικίας καλό. 

Και έρχομαι τελείως επιγραμματικά -και τελειώνω, κύριε Πρόεδρε- στο ΕΚΑΕΤ. Ιδρύουν λέτε, αθλητιατρικά κέντρα στα πανεπιστήμια και πιο κάτω λέτε ότι καθορίζονται οι υποχρεώσεις των πανεπιστημίων. Χωρίς να ερωτηθούν τα πανεπιστήμια; Δεν είναι τίποτα αν τα πανεπιστήμια έχουν έστω γνώμη για το αν θέλουν ή δεν θέλουν το συγκεκριμένο κέντρο. Μη μου πείτε για τα τρία πάλι, αφήστε τα αυτά. Στα επόμενα που θα ορίσετε. Θα κάνετε ένα στη Θράκη παραδείγματος χάριν χωρίς το πανεπιστήμιο να πει αν το θέλει; Εσείς λέτε το ΕΚΑΕΤ και μόνο του αποφασίζει και διατάζει. 

Στο ΕΣΑΣ σας το ξαναείπα και εδώ απουσία των Ολυμπιονικών. Δεν αξίζει πέραν όλων αυτών των υπηρεσιακών παραγόντων απλών υπαλλήλων εν πολλοίς να συμμετέχουν κάποιοι Ολυμπιονίκες να πουν τη γνώμη τους σε κάτι τόσο σημαντικό όσο είναι ο εθνικός σχεδιασμός; 

Και θα συμφωνήσω με τον προλαλήσαντα συνάδελφο. Αυτή η "ρημάδα" η Βουλή, δεν πρέπει να έχει καθόλου γνώμη; Δεν θέλετε εκπροσώπους κομμάτων; Βάλτε τον πρόεδρο της Διαρκούς Επιτροπής. Δεν μπορεί να γίνεται εθνικός σχεδιασμός χωρίς να έχει έστω γνώμη η ελληνική Βουλή. 

Για τους διαιτητές, δεν έχω να πω τίποτα, άλλωστε τίποτα δεν αλλάζει. 'Ερχομαι όμως να σας πω για τα θέματα της αντιμετώπισης της βίας. Κατ'αρχήν, νομίζω ότι πρέπει να κάνετε μια διευκρίνιση. Εκεί που λέτε "εκπρόσωπος των επαγγελματιών αθλητών στη ΔΕΑΒ" κατά περίπτωση νομίζω ότι πρέπει να το ορίσετε αυτό. Γιατί είναι άλλο πράγμα να συμμετέχει ο Αντώνης Αντωνιάδης για το ποδόσφαιρο και άλλο ο Αντώνης Αντωνιάδης για το μπάσκετ. Ανάλογα με το θέμα το οποίο αντιμετωπίζουν, θα πρέπει να είναι ο εκπρόσωπος των αμειβομένων κατά περίπτωση ποδοσφαιριστών ή καλαθοσφαιριστών. 

Επίσης, αυτό το 10%, κύριε Υπουργέ, στο οποίο δεν έχω διαφωνία, φθάνει να πηγαίνει πράγματι στους αστυφύλακες και στους λιμενοφύλακες. Από το χαντ-μπολ πού θα το βρουν; Από το πόλο πού θα το βρουν; Από ποια εισιτήρια και για ποιους; Σε τελική ανάλυση αν δείτε, θα είναι δυο αστυφύλακες σ'ένα αγώνα χαντ-μπολ. Για τους δυο αστυφύλακες θα πάρουν 10% και για τον τελικό του κύπελλου ποδοσφαίρου που διεξήχθει προ ολίγου θα πάρουν πάλι 10%; Δεν έχουν και έσοδα αυτές οι ομάδες. Χαντ- μπολ και πόλο θα πληρώνουν 10% των ανυπάρκτων σε τελική ανάλυση εισιτηρίων τους; 

ΓΙΑΝΝΗΣ ΖΑΦΕΙΡΟΠΟΥΛΟΣ: Να γίνει 5%. 

ΘΕΟΔΩΡΟΣ ΔΑΜΙΑΝΟΣ: Νομίζω ότι πρέπει να βγει το χαντ-μπολ και το πόλο. Είναι υπερβολικό στο χαντ μπολ και στο πόλο να βάζετε αυτό το 10%. Δεν είναι καν επαγγελματίες εκεί πέρα. Δεν είναι επαγγελματικό πρωτάθλημα, δεν υπάρχουν αμοιβές. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Σήμερα, ισχύει το 3% για όλα τα εισιτήρια. Απλά το 3% μετά από αν θέλετε μεγάλη διαπραγμάτευση, γιατί το νομοσχέδιο το υπογράφει το Υπουργείο Δημόσιας Τάξης, μπήκε αυτή η προϋπόθεση και κάποιες άλλες οικονομικές. 

ΘΕΟΔΩΡΟΣ ΔΑΜΙΑΝΟΣ: Ναι, αλλά στο χαντ-μπολ και στο πόλο; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Ναι, αλλά το χαντ-μπολ και το πόλο τραβάει αστυνομικούς για να αντιμετωπίζουν τα προβλήματα της βιας. Ξέρετε τι έγινε στη Βουλιαγμένη προχθές. 

ΘΕΟΔΩΡΟΣ ΔΑΜΙΑΝΟΣ: Ξέρω. Αλλά δείτε και την αναλογία, κύριε Υπουργέ. Δεν μπορεί δέκα αστυφύλακες να παίρνουν 10% και οι πεντακόσιοι πάλι 10%. 

Είπα -και το απορρίψατε- ότι είναι αδύνατον να εφαρμοστεί η διάταξη περί αναγνώρισης φιλάθλου ιδιότητος από τα σωματεία των φιλάθλων. Είναι αδύνατον να σας καταθέσουν πέντε χιλιάδες ονόματα με πέντε χιλιάδες ποινικά μητρώα και πάνω απ' όλα είναι αδύνατον εσείς να τα ελέγξετε. Αυτό είναι το πιο αδύνατο. Αυτοί ίσως να τα καταθέσουν, αλλά σεις δεν θα μπορέσετε να τα ελέγξετε. 'Η, λοιπόν, θα περιγράψετε από μόνοι σας την διάταξη ή δεν θα εφαρμοστεί. Και επειδή εμείς θέλουμε να εφαρμοστεί, βρείτε κάποιες άλλες διαδικασίες. 

Τελείωσα, κύριε Πρόεδρε. 

Κύριε Υπουργέ, ειλικρινά δείτε τι θα γίνει με τους Ολυμπιονίκες. Είναι, αν μη τι άλλο, άδικη η αντιμετώπιση αυτού του τρόπου. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πόσο είπατε, κύριε Ζαφειρόπουλε, να γίνει; 

ΓΙΑΝΝΗΣ ΖΑΦΕΙΡΟΠΟΥΛΟΣ: Να γίνει 5%. 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, είναι προκεχωρημένη η ώρα, έχουν λεχθεί τα πάντα. Θα μου επιτρέψετε να θίξω στην ενότητα των άρθρων που συζητούμε δυο θέματα. 

Το πρώτο αφορά τα θέματα των ειδικών αθλητικών φορέων και συγκεκριμένα, εκείνο που εθίγη και από συναδέλφους, η επιδίωξη να δοθεί, κύριε Υπουργέ, και μια περιφερειακή βάση. Και υπαινίσσομαι βέβαια, όπως αντιλαμβάνεστε, την εκλογική μου περιφέρεια. Και εξειδικεύω με την αντίστοιχη ιδιοτέλεια, για να ρίξω και λίγο χιούμορ στη συζήτησή μας, να μεταφερθεί το εθνικό συμβούλιο αθλητικού σχεδιασμού στη Θεσσαλονίκη. Να εγκατασταθεί και λειτουργήσει εκεί. 

Δεύτερον, ένα τμήμα, ένα παράρτημα του κέντρου έρευνας και τεχνολογίας αθλητικής να συγκροτηθεί στη Θεσσαλονίκη. Και το λέω τη Θεσσαλονίκη -έδωσα ένα αστείο χρώμα στην υπόθεση, σαφώς σας έχει απασχολήσει και προβληματίσει η αποκέντρωση γενικά που είναι και ένα αίτημα εποχής- γιατί; Εδώ, κύριε Υπουργέ, οι πάντες αναγνωρίζουν το στρατηγικό της ρόλο και τη μεγίστη σημασία που παίζει για το άνοιγμα της πατρίδας σαν μέλους της Ευρωπαϊκής 'Ενωσης κλπ. άλλων συμμαχικών διασυνδέσεων, που ντρεπόμαστε να τις αναφέρουμε λόγω συγκυριών στιγμής. Μπορεί να παίξει και παίζει έναν ευρύτερο στρατηγικό ρόλο, ας τις δώσουμε και μια ηθική αναγνώριση σε αυτήν τη λειτουργία. Οι αποδόσεις της Β. Ελλάδος στον αθλητισμό είναι γνωστές και σημαντικές. 

β. 'Ενα δεύτερο θέμα που θέλω να θίξω είναι η επιτροπή αντιμετώπισης της βίας, όπως αυτή συγκροτείται και μορφοποιείται στο συγκεκριμένο άρθρο 41. Να πω ειδικότερα ότι στο εσωτερικό των γηπέδων την ευθύνη της τάξεως την έχουν τα αθλητικά όργανα. Αυτό επιτείνεται και από τις γνωστές ελλείψεις που έχουμε στα αστυνομικά όργανα σε σχέση με τα επιβαρυμένα καθήκοντά τους. 'Ετσι εξοικονομούμε αστυνομικά όργανα για τη δημόσια τάξη, τα κύρια καθήκοντά τους. Να αποτελεί ευθύνη των ομοσπονδιών, των αθλητικών ενώσεων, των σωματείων η ευθύνη στο εσωτερικό των γηπέδων. Στο εσωτερικό των χώρων που διεξάγονται οι αγώνες, οι διοργανωτές. Η αστυνομία να μεριμνά για την τάξη έξω από τα γήπεδα και να έχει βέβαια την ετοιμότητα κατόπιν προσκλήσεως από το ειδικό όργανο, το έχον την ευθύνη εσωτερικής ασφαλείας και τάξεως μέσα στο γήπεδο, να επεμβαίνει και στο γήπεδο. 

'Ενα τρίτο θέμα που θέλω να πω είναι ότι και οι 'Ενοπλες Δυνάμεις, κύριε Υπουργέ, και τα Σώματα Ασφαλείας διακρίνονται για το υπερβάλλον του ωραρίου και για τις ειδικές συνθήκες προσφοράς υπηρεσιών. 

Νομίζω ότι αν κανείς ισορροπήσει τα ιδιαίτερα χαρακτηριστικά, θα δει ότι συμψηφιζόμενα διαμορφώνουν μία ομοιόμορφη κατάσταση, γι'αυτό και έχουμε ενιαία μισθολόγια που διέπουν τις δύο τάξεις. 

Δεν είναι δυνατόν να συνεχίσουν να προσφέρουν τις υπηρεσίες τους με το επιβαλλόμενο από τις εποχές και την αποστολή τους, πνεύμα. Κύριοι συνάδελφοι -το θίγω με την ευκαιρία- είστε οι συνδικαλιστές των Ενόπλων Δυνάμεων, γιατί συνδικαλισμός δεν υπάρχει. Σας ενδιαφέρει, λοιπόν, άμεσα σαν συνδικαλιστικό σώμα, η κατάσταση των Ενόπλων Δυνάμεων. 

Πρέπει, λοιπόν, κύριε Υπουργέ, για να μην καταστούν όργανα της υπαλληλικής νοοτροπίας, με μεγίστη ζημία που θα προκληθεί στην αποστολή τους, να μεριμνήσουμε για το μισθολόγιό τους, για τις αποζημιώσεις τους στις ειδικές συνθήκες. 

Καλά κάνατε και βάλατε το 10%. Φαντάζομαι ότι αυτό θα είναι ισότιμο, ισομερές, γιατί άλλα θα είναι τα ποσά του 10% στο ποδόσφαιρο, άλλα θα είναι τα ποσά του 10% στο basket κλπ. Επισημαίνω, λοιπόν, ότι δεν πρέπει να γίνουμε φειδωλοί σε ό,τι αφορά τις αποζημιώσεις των Σωμάτων Ασφαλείας και του Λιμενικού Σώματος που έχουν την ευθύνη της αντιμετώπισης της βίας και της τάξεως μέσα στα γήπεδα και στους αθλητικούς χώρους, γενικά. 

Ψηφίζω την ενότητα των άρθρων 31 έως 48. 

ΠΡΟΕΔΡΕΥΩΝ (Λουκάς Αποστολίδης): Ο κ. Ορφανός έχει το λόγο. 

ΓΕΩΡΓΙΟΣ ΟΡΦΑΝΟΣ: Κύριε Πρόεδρε, νομίζω ότι στα συζητούμενα άρθρα υπάρχουν πάρα πολλά ενδιαφέροντα σημεία, αλλά για την οικονομία του χρόνου και επειδή έχει προχωρήσει η διαδικασία, θα αναφερθώ σε συγκεκριμένα μόνο σημεία. 

'Αρθρο 31 παράγραφος 3. Αυτό το οποίο αναφέρεται στην ισοτομία των προπονητών, οι οποίοι δεν θα βγαίνουν από σχολές του εσωτερικού, νομίζω ότι έχει αναφερθεί, κύριε Υπουργέ, από αρκετούς συναδέλφους. Εγώ θα ήθελα να προσθέσω το εξής στο θέμα που αφορά την αποδιδόμενη από το ΕΚΑΕΤ ισοτιμία προπονητών. Ποια θα είναι τα κριτήρια; Δηλαδή δεν αναφέρεται πουθενά βάσει ποιων κριτηρίων θα κατατάξουμε κάποιον, θα τον κάνουμε προπονητή, αν η σχολή που θα περάσει θα είναι δέκα ημερών, τριών μηνών ή οκτώ μηνών, αν θα προέρχεται από το ανατολικό ή από το δυτικό ημισφαίριο; Ποιες είναι οι προϋποθέσεις βάσει των οποίων το ΕΚΑΕΤ θα τους δίνει αυτήν την ισοτιμία; Νομίζω ότι είναι ένα επικίνδυνο άνοιγμα, το οποίο θα πρέπει να το ξεκαθαρίσουμε εδώ. Δεν πρέπει να αφήσουμε να το ξεκαθαρίσουν κάποιοι άλλοι. Να το ξεκαθαρίσουμε σήμερα που μας δίνεται η δυνατότητα για να μπουν οι κανόνες. 

Το άρθρο 37 αναφέρεται στην Ελληνική Ολυμπιακή Επιτροπή και τη μετονομασία της. Θα ήθελα να επισημάνω μία βασική υπαναχώρησή σας.'Εχω μπροστά μου ένα κείμενο, το οποίο πρέπει να είναι του 1994, που είναι ένα δελτίο τύπου από το ΠΑ.ΣΟ.Κ., του τομέα αθλητισμού, όπου εσείς ως γραμματέας του τομέα αθλητισμού τότε είχατε υποστηρίξει κάποια πράγματα και τελικά η συνδιάσκεψή σας είχε υπερψηφίσει σε κάποιο και έλεγε τα εξής: "Η συνδιάσκεψη αποφάσισε ομόφωνα τον εκσυγχρονισμό, την αναβάθμιση και το μετασχηματισμό του ρόλου της Ελληνικής Ολυμπιακής Επιτροπής. Για να συμβεί αυτό, είναι αναγκαίο να μετατραπεί η ΕΟΕ σε νομικό πρόσωπο ιδιωτικού δικαίου". 

Στο συγκεκριμένο νομοσχέδιο που συζητείται αναφέρεται ότι η Ελληνική Ολυμπιακή Επιτροπή θα είναι πλέον νομικό πρόσωπο δημοσίου δικαίου. Δεν μου έγινε κατανοητό γιατί υπάρχει αυτή η υπαναχώρηση όταν αυτό εθεωρείτο εκσυγχρονισμός. Σήμερα διάγουμε την εποχή του εκσυγχρονισμού. Μήπως αλλάξατε θέση εσείς και δεν ανήκετε στους εκσυγχρονιστές πλέον; 

Στο άρθρο 40, αυτό που αναφέρεται στο Εθνικό Συμβούλιο Αθλητικού Σχεδιασμού, είχε επισημανθεί και στην Επιτροπή Μορφωτικών Υποθέσεων, ότι υπάρχει ένα όργανο από το οποίο περιμένουμε προτάσεις, αλλά οι προτάσεις αυτές δεν μπορούν να προέλθουν από όργανο, το οποίο ελέγχει ο Υπουργός. Και αν βέβαια ελαττώσατε από δεκαπέντε σε δεκατρία τα μέλη, δεν σημαίνει ότι έφυγε ο έλεγχος από σας. 'Ενα γνωμοδοτικό όργανο, το οποίο προέρχεται απο δική σας επιλογή, δεν παίζει κανένα ρόλο. Αν μπορείτε, να βγάλετε ένα ανεξάρτητο όργανο, το οποίο να προτείνει και ας έχετε τη δυνατότητα να επιλέγετε εσείς, ο Υπουργός, αλλά οι προτάσεις να έρχονται από ανεξάρτητο όργανο. Δεν βλέπω αυτήν την ανεξαρτησία. 

Στο άρθρο 41, νομίζω, κύριε Υπουργέ, αυτό αφορά την αντιμετώπιση της βίας, ότι υπάρχει ένα χαρακτηριστικό σημείο, εκεί που λέει ποιο είναι το έργο της Διαρκούς Επιτροπής. Μπορείτε να δείτε τα άρθρα και τα ρήματα που χρησιμοποιούνται. Αναφέρεται ότι έχει ως έργο τη διαρκή μελέτη του φαινομένου, την εισήγηση, τη μέριμνα, τη μέριμνα, την εισήγηση, τη συνεργασία. 'Ολο εισηγείται, πουθενά δεν αποφασίζει. Δεν μπορώ να καταλάβω τι επιτροπή είναι αυτή, η οποία δεν έχει καθόλου αποφασιστικό χαρακτήρα. 

Και υπάρχει και ένα άλλο κρίσιμο σημείο για μένα και φαντάζομαι ότι όλοι οι συνάδελφοι θα το αποδεχθούν. Δεν αναφέρεται καθόλου σε κινήσεις αποφασιστικού χαρακτήρα, τις οποίες θα θέσει η Βουλή. Τι κάνουμε με τα αντιεθνικά συνθήματα; Κάποια στιγμή, πριν απο ενάμιση χρόνο, σας είχα υποβάλλει μία ερώτηση και μου είπατε ότι ο νόμος και ο ΚΑΠ προβλέπει αυτά. Λοιπόν, εγώ προτείνω ο νόμος να προβλέπει για τα αντιεθνικά συνθήματα συγκεκριμένες ποινές, τις οποίες να υποχρεούνται οι ομοσπονδίες να επιβάλουν στους επί μέρους ΚΑΠ, κάτι το οποίο μας λείπει. 

Και βέβαια θα πρέπει να δούμε τι γίνεται με τις αντιαθλητικές συμπεριφορές των ομάδων φιλάθλων, οι οποίοι μετέχουν και δεν τους τιμωρεί κανένας, γιατί δεν υπάρχει το νομοθετικό πλαίσιο. Ποιος θα το κάνει αυτό; Με την εισήγηση που λέει η ΔΕΑΒ; Γιατί δεν παίρνουμε θέση σ' αυτά τα θέματα; Ποιος θα τα επιλύσει; Νομίζω ότι ο ρόλος ο δικός μας είναι η επίλυση αυτών των θεμάτων. 

Βεβαίως θα συμφωνήσω για τα άρθρα 43 έως 48 για τη διαιτησία, ότι θα πρέπει να επανέλθει πλέον έξω από την επήρεια των σωματείων. Αυτή η πρόταση που έγινε, για 50% εκπροσώπηση από την επί μέρους ομοσπονδία και 50% επιλογή από τους διαιτητές και επικεφαλής να είναι ο διαιτητής που προεδρεύει είτε κατά τόπο είτε γενικότερα στην ομοσπονδία, νομίζω ότι είναι μία λύση, η οποία απεξαρτητοποιεί σε ένα μεγάλο βαθμό απ' αυτούς. 

Θα ήθελα να συμφωνήσω μαζί σας. Είπατε το εξής, ότι ψήφος και αξιολόγηση, δημιουργούν μία εξάρτηση. Εγώ προχωρώ λίγο παραπέρα, "σε ελέγχουμε, αφού βρίσκομαι στη θέση που διορίζω, μας βοηθάς, και σε αξιολογούμε". Είναι εξάρτηση ακόμη πιο προωθημένη. Βοηθάει πολύ περισσότερο να ελέγχουμε τη διαιτησία από ό,τι η προηγούμενη που είναι σκέτη ψήφος. Και θα συμφωνήσω μαζί σας να μην ψηφίζουν αυτοί, οι οποίοι είναι εν ενεργεία διαιτητές. 

Βέβαια νομίζω ότι η πρόταση που έκανε ο εκ Θεσσαλονίκης συνάδελφος και ο εισηγητής της Νέας Δημοκρατίας, να μεταφέρουμε την έδρα στη Θεσσαλονίκη κάποιων από τις υπό σύσταση επιτροπές, με βρίσκει σύμφωνο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κύριε Πρόεδρε, φθάσαμε και στο τέλος αυτής της ενότητας των άρθρων. Θα ήθελα να υπογραμμίσω ότι σ' αυτά τα άρθρα έχουμε μία σειρά από καινοτομίες, έχουμε επαγγελματική κατοχύρωση των προπονητών, έχουμε προπονητές με επιστημονική επάρκεια μέσα από επαγγελματική οκτάμηνη κατάρτιση στο ΕΚΑΕΤ. 

'Οσον αφορά τις συμβάσεις έχουμε με το 31.6 προσαρμογή της νομοθεσίας στη νομολογία γιατί πρόκειται για εξαρτημένη εργασία, κάτι που πολλές φορές οδηγούσε πολλούς στα δικαστήρια. 

'Εχουμε και ρυθμίσεις που αποδίδουν ιστορικά την ευαισθησία μας προς εκείνους που προσέφεραν πολλά στον ερασιτεχνικό αθλητισμό. 

Θα ήθελα να υπενθυμίσω ότι το σχέδιο στην αρχική του μορφή, όταν πήγε στο Γενικό Λογιστήριο, είχε κατ' έτος δέκα συντάξεις για αθλητές οι οποίοι είχαν προσφέρει κατά το πρότυπο των συντάξεων που δίνει το Υπουργείο Πολιτισμού. Αυτή η πρόταση δεν έγινε δεκτή από το Υπουργείο Οικονομικών ... 

ΠΑΝΤΕΛΗΣ ΤΣΕΡΤΙΚΙΔΗΣ: Να την τροποποιήσουμε, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Οι συνάδελφοι κύριοι Τσερτικίδης και Ζαφειρόπουλος μου έκαναν μία πρόταση, να βάλουμε δέκα άδειες ΠΡΟ-ΠΟ ετήσια γι' αυτήν την κατηγορία των αθλητών. 

Εγώ δεν έχω αντίρρηση. Δέκα άδειες πρακτορείων ΠΡΟ-ΠΟ κατ' έτος να δίνονται σε παλιούς αθλητές, οι οποίοι προσέφεραν στον ελληνικό αθλητισμό και οι οποίοι δεν έχουν άλλους πόρους ζωής, κάτι που είναι δικό μας θέμα και μπορούμε να το κατοχυρώσουμε με την παρούσα νομοθετική ρύθμιση. 

Και εγώ ευχαριστώ τόσο τον κ. Ζαφειρόπουλο όσο και ... 

ΠΡΟΕΔΡΕΥΩΝ (Λουκάς Αποστολίδης): Αυτό, κύριε Υπουργέ, σαν διάταξη πού θα το εντάξετε; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Θα σας πω που θα το εντάξω. Στο άρθρο 36. Θα μιλήσω όμως πρώτα και μετά θα πω για την ένταξη. 

Ας πείτε και μερικά "μπράβο", δεν είναι κακό. Κατηγορούμεθα για κρατισμό και διαπιστώνετε ότι υπάρχουν τελικά μέσα στο νομοσχέδιο διατάξεις, οι οποίες παίρνουν από τον Υφυπουργό τις αρμοδιότητες και τις πηγαίνουν στις ομοσπονδίες, όπως οι κανονισμοί για τις μεταγραφές. Εκεί δεν ακούστηκε καμία κουβέντα. Οι κανονισμοί για τις μεταγραφές είναι υπόθεση των ομοσπονδιών, σύμφωνα με το άρθρο 33.3. 

Υπάρχει η νομιμοποίηση του οικονομικού ανταλλάγματος. Εγώ κατέθεσα τι έγινε με μία ομάδα της Καβάλας και τα έξι εκατομμύρια (6.000.000) πρόστιμο εδώ στη Βουλή. 'Οταν υπάρχει οικονομικό αντάλλαγμα, ποιος διαφωνεί να είναι νομιμοποιημένο; 'Η είμαστε οπαδοί της διαφάνειας αυτών των σχέσεων ή σπρώχνουμε τα πράγματα σε υπόγειες διαδρομές και δεν νομίζω ότι θα διαλέξουμε τη δεύτερη οδό. 

Ως προς τα άρθρα 34 και 35 έχουμε μία πλήρη κωδικοποίηση των κινήτρων. 

Εγώ θα ήθελα να δώσω και μία απάντηση σε αυτό το θέμα που μπαίνει σχετικά με τους αναξιοπαθούντες αθλητές και το ταμείο που συγκροτείται με το άρθρο 36 ... 

ΓΙΑΝΝΗΣ ΖΑΦΕΙΡΟΠΟΥΛΟΣ: Οι πόροι δεν είναι επαρκείς, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Εμείς πιστεύουμε ότι θα είναι, αλλά εγώ κάνω μία δήλωση εδώ στη Βουλή, ότι το 1999 σ' αυτόν το λογαριασμό θα πάνε από τη Γενική Γραμματεία Αθλητισμού εκατό εκατομμύρια (100.000.000) δραχμές, για να έχει τη μαγιά να κάνει τη δουλειά που χρειάζεται. Ελπίζω ότι και αυτοί που θα με ακολουθήσουν σε αυτό το Υπουργείο να δώσουν περισσότερα. Κάνουμε μία καλή δουλειά στον Ο.Π.Α.Π. και στον ΙΠΠΟΔΡΟΜΟ, ανεβάζουμε τους πόρους του αθλητισμού... 

ΘΕΟΔΩΡΟΣ ΔΑΜΙΑΝΟΣ: Στον ήδη τηρούμενο λογαριασμό τι λεφτά υπάρχουν, κύριε Υπουργέ; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Νομίζω ότι είναι εβδομήντα εκατομμύρια (70.000.000) από παλιά παράβολα. 

Για τη διαιτησία έκανα ήδη την παρέμβασή μου. 

Να απαντήσω όμως και στον κ. Ορφανό, γιατί είναι η δεύτερη φορά που προκαλούμε ότι, ενώ το 1994 υποστήριξα την άποψη ότι η ΕΟΑ πρέπει να γίνει νομικό πρόσωπο ιδιωτικού δικαίου, τώρα που έχω την ευκαιρία να νομοθετήσω δεν εισάγω μία τέτοια ρύθμιση στη Βουλή. 

Εγώ θέλω να καταθέσω μία επιστολή του Προέδρου της ΕΟΑ του κ. Λάμπη Νικολάου, στην οποία καταγράφεται ένα απόσπασμα πρακτικών, σύμφωνα με το οποίο οι δεκαοκτώ στους είκοσι που ψήφισαν ζήτησαν να παραμείνει δημοσίου δικαίου, ειδικά λόγω της μεγάλης χρηματοδότησης που πρόκειται να έχει η ΕΟΑ από το Ολυμπιακό Λαχείο, το οποίο θα έρθει ως τροπολογία εδώ στη Βουλή. 

Ας κατατεθεί αυτό στα Πρακτικά, γιατί είναι απόσπασμα πρακτικών της ΕΟΑ. Οι δεκαοχτώ στους είκοσι, με μια επιχειρηματολογία που εξαντλείται στα Πρακτικά μιας ολόκληρης συνεδρίασης, ζήτησαν μέχρι νεοτέρας να μείνει νομικό πρόσωπο δημοσίου δικαίου. Το καταθέτω. 

(Στο σημείο αυτό ο Υφυπουργός Πολιτισμού κ. Ανδρέας Φούρας καταθέτει για τα Πρακτικά το προαναφερθέν απόσπασμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΓΕΩΡΓΙΟΣ ΟΡΦΑΝΟΣ: Απαίτησαν, κύριε Υπουργέ. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι εκπρόσωποι του ελληνικού αθλητισμού. 'Εχω μια επιχειρηματολογία. 

Κύριε Πρόεδρε, στο άρθρο 41 παράγραφος 5, εδάφιο α' , διαγράφεται η φράση "ποσοστό δέκα τοις εκατό (10%)" και τίθεται η φράση "ποσοστό πέντε τοις εκατό (5%)" όπως είναι η πρόταση του κ. Ζαφειρόπουλου. 

Στο άρθρο 39 προστίθεται καινούρια παράγραφος με αριθμό 4 -είναι η πρόταση του κ. Σμυρλή- που λέει "η διάταξη της παραγράφου 5 του άρθρου 22 του παρόντος νόμου εφαρμόζεται ανάλογα και για τα πρόσωπα που μετέχουν στα όργανα διοίκησης του οργανισμού ομαδικής άσκησης", που είναι το "πόθεν έσχες". 

Στο άρθρο 35, παράγραφος 2, εδάφιο β', στίχος στ', διαγράφεται η φράση "τρία (3) έτη" και τίθεται η φράση "πέντε (5) έτη". Είναι η πρόταση του κ. Ζαφειρόπουλου για την αναμονή μετά τη λήψη του τίτλου σπουδών, σχετικά με τις υποτροφίες. 

Υπάρχει μία τροπολογία για το άρθρο 34 παράγραφος 14, της κ. Ροδούλα Ζήση και του κ. Πιπεργιά, που λέει ότι αυτά που προβλέπουν τα κίνητρα για τους αθλητές, τα οποία ψηφίζουμε τώρα, να ισχύσουν για τις εισαγωγικές εξετάσεις στα πανεπιστήμια του έτους 1999. Εγώ δεν μπορώ να παρέμβω σε αυτό και νομίζω ότι θα ήταν λάθος να μπούμε στο εξεταστικό σύστημα του 1999. Αν ισχύουν, ισχύουν. Να μην κάνουμε το λάθος να αλοιώσουμε τις σχέσεις στις εισαγωγικές εξετάσεις, χωρίς να γνωρίζουμε καθόλου το αντικείμενο. Αυτός είναι ο λόγος που δεν το δέχομαι. 

Υπάρχει μια τροπολογία για την Διεθνή Ολυμπιακή Ακαδημία. 'Εχει συμφωνήσει η ηγεσία της ΔΟΑ και η ηγεσία της ΕΟΑ με αυτήν την τροπολογία. Δεν δημιουργούμε, δηλαδή, ρήξεις και τριβές. Η τροπολογία λέει ότι η Διεθνής Ολυμπιακή Ακαδημία λειτουργεί ως νομικό πρόσωπο ιδιωτικού δικαίου, υπάγεται διοικητικά και διαχειριστικά στην Ελληνική Ολυμπιακή Επιτροπή και τελεί υπό την αιγίδα της Διεθνούς Ολυμπιακής Επιτροπής. Το νομικό πρόσωπο υπάρχει, ο κανονισμός υπάρχει. Απλώς από δημοσίου δικαίου γίνεται ιδιωτικού δικαίου. Το θέλουν. Δεν βάζουμε στη ζωή της χώρας ένα καινούριο νομικό πρόσωπο. Απλά σε ένα υπάρχον νομικό πρόσωπο αλλάζουμε χαρακτήρα. Θα παρακαλούσα να μπει στο άρθρο 37 παράγραφος 4, αν δεν κάνω λάθος. 

Σχετικά με προτάσεις που έχουν γίνει θα ήθελα να πω το εξής: 

Στο άρθρο 34 παράγραφος 2, υπάρχει μία τροπολογία, προτεινόμενη διάταξη του κ. Φραγκιαδουλάκη και του κ. Γεωργιάδη που λέει "από την 1η έως την 6η θέση στα ευρωπαϊκά πρωταθλήματα ανδρών ή γυναικών". Αυτή γίνεται δεκτή. 

Η τροπολογία του κ. Κατσιλιέρη που αναφερόταν σε θέματα Ελληνικής Ολυμπιακής Επιτροπής με άλλη διατύπωση έχει ήδη εισαχθεί. Και άλλη τροπολογία του κ. Κατσιλιέρη, όσον αφορά τα πρόσωπα κύρους για την ΕΟΑ, έχει εισαχθεί. 

Η τροπολογία του κ. Σηφουνάκη για την 1η ως 3η νίκη στα ευρωπαϊκά πρωταθλήματα ανδρών, γυναικών, εφήβων κλπ. έχει γίνει δεκτή και έχει εισαχθεί. 

Η τροπολογία του κ. Ζαφειρόπουλου, σχετικά με την σύνθεση της ΕΟΑ και την αφή της φλόγας σε ένα μέρος, με αναδιατύπωση έχει γίνει ήδη δεκτή. 

Η τροπολογία της κ. Αλφιέρη που λέει "1η ως 6η θέση σε ευρωπαϊκά πρωταθλήματα" έχει γίνει και αυτή δεκτή. 

Κύριε Ζαφειρόπουλε, όσον αφορά μία τροπολογία σας που αναφέρεται στα πρόσωπα κύρους και τους αθλητές, μπήκε με τη προηγούμενη διάταξη. Επίσης το παράρτημα του ΕΚΑΕΤ στην Αρχαία Ολυμπία ήδη υπάρχει στο κείμενο που έχει διανεμηθεί. 

Επίσης, ως προς την τροπολογία σας με γενικό αριθμό 2635 και ειδικό 105 σχετικά με τη μετατροπή σε νομικό πρόσωπο ιδιωτικού δικαίου της ΔΟΑ, μόλις πριν αναφέρθηκα σε αυτήν. 

Θα ήθελα να κάνω δεκτή την τροπολογία, για τη σύσταση νομικού προσώπου με την ονομασία, Ελληνική Ολυμπιακή Ακαδημία, αλλά υπάρχει μια πρακτική στην Κυβέρνηση για τα νομικά πρόσωπα. Υπάρχει μια γνωμοδοτική επιτροπή, για να αποφεύγουμε τη σύσταση νέων νομικών προσώπων. Θα το παραπέμψω εκεί και εάν μέχρι την Τρίτη έχουμε γνωμοδότηση -θα βοηθήσετε, κύριε Ζαφειρόπουλε, σε αυτήν την επιτάχυνση- θα το συζητήσουμε τότε να το προσθέσουμε ως άρθρο. Και υπάρχει και κάτι σημαντικό ακόμη με το οποίο συμφωνώ και το υιοθετώ απολύτως εγώ, αλλά είναι θέμα Υπουργείου Παιδείας. Είναι το Ευρωπαϊκό Κέντρο Μεταπτυχιακών Αθλητικών και Ολυμπιακών Σπουδών ΔΗΜΗΤΡΙΟΣ ΒΙΚΕΛΑΣ.'Εχει ανάγκη η χώρα από ένα τέτοιο μεταπτυχιακό κέντρο. Θα μπορούσε να προσφέρει πάρα πολλά ιδιαίτερα και προς την πορεία προς το 2004 και ιδίως μετά το 2004, γιατί νομίζω ότι εκείνο που μπορούμε εμείς να εξάγουμε διαρκώς είναι αυτό το οποίο έχουμε και δεν μπορεί να μας στερήσει κανείς, διότι είμαστε η μήτρα του. Την έχω στείλει ήδη αυτή την τροπολογία στο Υπουργείο Παιδείας από την περασμένη Δευτέρα και περιμένω απάντηση, αγαπητοί συνάδελφοι. Δεν νομίζω ότι υπάρχει κάτι άλλο να προσθέσω. 

ΝΙΚΟΛΑΟΣ ΓΚΑΤΖΗΣ: Το 5% στο οποίο αναφερθήκατε, τι αφορά; Το εδάφιο α ή το εδάφιο β του άρθρου 41; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Το β' έχει αλλάξει. 

ΠΡΟΕΔΡΕΥΩΝ (Λουκάς Αποστολίδης): Η κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θα παρακαλέσω τον κύριο Υπουργό να πάρει θέση και στο θέμα που έθεσε ο κ. Δαμιανός για τους Ολυμπιονίκες. Δεν ξέρω, ίσως δεν είναι θέμα που μπορείτε να το λύσετε, αλλά πρέπει να δώσετε κάποια δέσμευση. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να πάρω θέση. Στις εκάστοτε προκηρύξεις για εισαγωγή στα Σώματα Ασφαλείας και στο Λιμενικό Σώμα, υπάρχει ένα ποσοστό το οποίο η προκήρυξη διαμορφώνει και το οποίο καλύπτουν αθλητές επιπέδου. Προσπαθούμε κάθε φορά με αυτήν την προκήρυξη να λύνουμε τα ζητήματα που αναφέρονται στην επαγγελματική αποκατάσταση των αθλητών. 

Χθες μια λαμπρή αθλήτριά μας η 'Αγη Κασούμη, η οποία είναι μια μεγάλη αθλήτρια στη σκοποβολή, είχε έρθει από το Υπουργείο γιατί και αυτή είναι άνεργη και αναζητεί την επαγγελματική της αποκατάσταση. Μόλις ήρθε από τρίτη νίκη από το Τόκυο, νομίζω σε έναν πολύ μεγάλο αγώνα, με τεράστια συμμετοχή, κάτι για το οποίο με ενημέρωσε ο Γενικός Γραμματέας της Παγκόσμιας Ομοσπονδίας Σκοποβολής. 

Η δική μου διάθεση είναι να καλυφθούν όλοι οι αθλητές. Και τα δικά μας αιτήματα από το Υπουργείο και προς το Υπουργείο Εθνικής 'Αμυνας και προς το Υπουργείο Δημόσιας Τάξης και προς το Υπουργείο Εμπορικής Ναυτιλίας είναι να καλύπτονται όλοι. Εκεί υπάρχει το πρόβλημα. Εγώ δεν μπορώ να νομοθετήσω προς τα εκεί, γιατί οι αθλητές οι οποίοι ζητούν την κάλυψή τους είναι πάρα πολλοί. 

Βεβαίως έχετε δίκιο, να κατατάσσονται οι Ολυμπιονίκες ομαδικών αθλημάτων στην Πυροσβεστική και στο Λιμενικό κατά προτεραιότητα απέναντι στους άλλους αθλητές. Είναι κάτι που πρέπει να το συζητήσουμε. 

ΘΕΟΔΩΡΟΣ ΔΑΜΙΑΝΟΣ: Δεν είπαμε αυτό. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τί είπατε; 

ΘΕΟΔΩΡΟΣ ΔΑΜΙΑΝΟΣ: Είναι πτυχιούχοι κατά τεκμήριο, κύριε Υπουργέ, και οι αντίστοιχοι αθλητές των ατομικών αθλημάτων γίνονται αξιωματικοί. Αυτοί, παρ' ότι πτυχιούχοι γίνονται απλοί πυροσβέστες ή απλοί λιμενοφύλακες. Εκείνο που είπα εγώ είναι να πάρουν κατ' απονομήν, το βαθμό του αξιωματικού, όπως παίρνουν οι συναθλητές τους των ατομικών αθλημάτων και δεν δημιουργείται πρόβλημα ιεραρχίας, διότι οι τρεις που δεν έχουν μπει τώρα είναι φοιτητές ιατρικής, που σημαίνει ότι θα βρούμε τρεις γιατρούς. Και υπόψη, τα Σώματα αυτά τους παίρνουν απ' έξω, δεν τους βγάζουν από παραγωγικές σχολές. Και ξέρετε πολύ καλά ότι με τρεις αξιωματικούς του Λιμενικού και με πέντε της Πυροσβεστικής δεν δημιουργείται θέμα στην ιεραρχία του Πυροσβεστικού και του Λιμενικού Σώματος. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Κατανοήστε με όμως με συμπάθεια, είμαι ο πλέον αναρμόδιος να δώσω κατ' απονομήν βαθμούς με νομοσχέδιο που εισάγω εδώ σήμερα. 

ΘΕΟΔΩΡΟΣ ΔΙΑΜΙΑΝΟΣ: Την παρέμβασή σας ζητήσαμε, κύριε Υπουργέ, όχι τη λύση. 

ΠΡΟΕΔΡΕΥΩΝ (Λουκάς Αποστολίδης): Κύριε συνάδελφε, απ' ό,τι φάνηκε η πολιτική βούληση του Υπουργού είναι για να τακτοποιηθούν ... 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι, αλλά να κάνει και το βήμα προς τον συνάδελφό του και όχι απλώς εδώ να μας δείχνει τις καλές του προθέσεις που είναι δεδομένες. 

ΠΡΟΕΔΡΕΥΩΝ (Λουκάς Αποστολίδης): Δεν έκφρασε όμως μόνο ευχή και είναι και πάνω από τις αρμοδιότητές του. 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι, αλλά την εισήγηση μπορεί να την κάνει και να έρθει μια καινούρια διάταξη. 

ΠΡΟΕΔΡΕΥΩΝ (Λουκάς Αποστολίδης): Κυρία Μπενάκη, εσείς το γνωρίζετε καλύτερα από εμάς. 

Ορίστε, έχετε το λόγο. 

ANNA MΠΕΝΑΚΗ-ΨΑΡΟΥΔΑ: Κύριε Πρόεδρε, δυο λόγια ήθελα να πω μόνο. Είναι θετικό ότι η Διεθνής Ολυμπιακή Ακαδημία έγινε νομικό πρόσωπο ιδιωτικού δικαίου και ευχόμαστε όλα να εξελιχθούν ομαλά. Αλλά ακόμη και αν οι δεκαοκτώ στους είκοσι της ΕΟΑ γνωμοδότησαν διαφορετικά, το αν η επιτροπή πρέπει να είναι ιδιωτικού ή δημοσίου δικαίου είναι δικό μας θέμα. Δεν είναι μόνο τι θα εισηγηθούν ή τι συμφέρει από ορισμένες απόψεις, αλλά τι εξυπηρετεί το έργο τους. 

Πάντως, κύριε Υπουργέ, αυτήν τη γενικότερη εξουσιοδότηση που παίρνετε εδώ με ένα προεδρικό διάταγμα, να ρυθμίζετε τα πάντα της Ελληνικής Ολυμπιακής Επιτροπής, αυτή η εξουσιοδότηση είναι απαράδεκτη. Είναι τόσο γενική, που είμαι σίγουρη ότι, αν κάποιος θελήσει να την προσβάλει, θα τη ρίξει, και κατά δεύτερο λόγο μας προσβάλλει. 

Ακόμα, κύριε Υπουργέ, ήθελα να σας πω για το άρθρο 41 περί βίας, εγώ το αντιμετωπίζω ως ένα άρθρο καλών προθέσεων και μιας καλής εποπτείας του προβλήματος. Αλλά από εκεί και πέρα, έτσι όπως οργανώνεται το θέμα, δεν πρόκειται να σας οδηγήσει πουθενά. Μία επιτροπή από πέντε, έξι, επτά άτομα αυτών των ιδιοτήτων τίποτα δεν μπορεί να κάνει από όλα αυτά, τα οποία της αναθέτετε. Απ' ό,τι αντιλαμβάνομαι, εκείνο που ενδιαφέρει είναι επιτέλους να συνταχθεί ένας ή δύο κώδικες δεοντολογίας, που θα καθορίζουν τις υποχρεώσεις αθλητών, διαγωνιζομένων, προπονητών, διαιτητών, θεατών, φιλάθλων, που θα καθορίζουν γενικά τη συμπεριφορά μέσα στα γήπεδα και θα καθορίζουν και τις κυρώσεις. 'Ολα αυτά τα οποία αναθέτετε και ιδιαίτερα το β' και το στ στην παράγραφο 8 του άρθρου 41 είναι αδύνατο να γίνουν από αυτήν την επιτροπή. 

Επομένως, η διάταξη δεν θα οδηγήσει πουθενά. Φροντίστε το θέμα της βίας στα γήπεδα και στον αθλητισμό εν γένει. Να το αντιμετωπίσετε με σωστές ρυθμίσεις και κυρίως επιστρατεύοντας τους αρμόδιους, τους κατάλληλους και συγκροτώντας τα κατάλληλα σώματα. Με μία επιτροπή αυτών των ιδιοτήτων δεν καταφέρνετε τίποτα. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): 'Εχω κάνει μία παράλειψη. 

'Εχω αποδεχθεί την πρόταση του κ. Ζαφειρόπουλου. Εξηγούμαι: 'Οταν το ΕΣΑΣ πρόκειται να γνωμοδοτήσει για τον προγραμματισμό των εκδηλουμένων από τη Γενική Γραμματεία τεχνικών έργων στο πλαίσιο του εθνικού αθλητικού σχεδιασμού, έχω δώσει γραπτά τη ρύθμιση, "στη συνεδρίαση μετέχουν ως ισότιμα μέλη και οι γενικοί γραμματείς των περιφερειών της χώρας". 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θα ήθελα να κάνω ορισμένες παρατηρήσεις. 

Στο άρθρο 41 δεν συμφωνούμε να μειωθεί το 10% στο 5%, που έχει η παράγραφος 5Α, αν αυτό κατάλαβα, από τη διόρθωση που κάνατε. 'Οπως επίσης, δεν συμφωνούμε, όπως διαμορφώθηκε η παράγραφος β', που απαλλάσσει ουσιαστικά τις ΠΑΕ να δίνουν το 10% από τις διαφημίσεις κλπ., όπως είδατε το προηγούμενο άρθρο, που έχετε αποσύρει, που πληρώνονται ουσιαστικά από το δημόσιο. Να πληρώνονται από το δημόσιο σαν συμπληρωματικά για την πραγματική αμοιβή των εργαζομένων αστυνομικών, το καταλαβαίνω. Αλλά να αφαιρούμε έσοδα... 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Τις ΠΑΕ και ΚΑΕ. 

ΝΙΚΟΛΑΟΣ ΓΚΑΤΖΗΣ: Ναι, είναι το πρώτο. Στο β' όμως δεν λέει ότι παίρνεται κανένα ποσοστό από τα εισιτήρια κλπ. Μόνο παίρνουμε 10% από το αντίτιμο των αγώνων του εισιτηρίου, το οποίο κάνετε 5%. Δεν συμφωνούμε και στο 5%. Πρέπει να παραμείνει 10%. Οι ΠΑΕ πρέπει, εν πάση περιπτώσει, κάτι να πληρώνουν. Για δικούς τους αγώνες γίνεται και αυτοί τα "οικονομάνε". Πρέπει να πληρώνουν. Αν δεν φτάνουν αυτά τα λεφτά και ιδιαίτερα από τις διαφημίσεις, που το αποσύρατε, να τα παίρνουν με το 10% και να πληρώνουν, κύριε Ζαφειρόπουλε, το κράτος εν ανάγκη για την πραγματική αμοιβή των ωρών απασχόλησης. Αυτή είναι η διαφωνία μας. 

Δυo λόγια για τη διαιτησία θα ήθελα να πω, κύριε Πρόεδρε. Η αναγνώριση κατ'αρχήν των συνδέσμων και ομοσπονδιών των διαιτητών να είναι από το πρωτοδικείο. Θεωρούμε, ότι είναι νομικό πρόσωπο και μπορεί να κάνει παρέμβαση και ο Υπουργός. 

Στις εκλογές για την ομοσπονδία θεωρούμε ότι πρέπει να συμμετέχουν στα όργανα της ομοσπονδίας οι εν ενεργεία διαιτητές. Διότι, αυτοί οι παλιοί που βρίσκονται σήμερα στο κύκλωμα εκλέγονται οι ίδιοι και εκλέγουν τους ίδιους. Ας μπει και νέο αίμα. Μορφωμένοι είναι σήμερα οι περισσότεροι απ'αυτούς, από ανώτατες σχολές και θα αλλάξει κάπως την ατμόσφαιρα αυτό. Γιατί πραγματικά η κατάσταση μέχρι σήμερα είναι απελπιστική. 

Επίσης, πιστεύουμε, ότι οι σχολές διαιτητών πρέπει να είναι κάτω από τη φροντίδα της οικείας ομοσπονδίας και φυσικά, όπως είπαμε και προηγουμένως, θέσαμε και το θέμα της εκδημοκράτησης των οργάνων. Τα όργανα δε της ΚΕΔ θα πρέπει να βγαίνουν από τη συμμετοχή της ομοσπονδίας και της αντίστοιχης ομοσπονδίας των διαιτητών. 

Είπα και προηγούμενα, να υπάρχει προσβολή των αποφάσεων των οργάνων της διαιτησίας ενώπιον του αθλητικού δικαστή, όπως ορίζει το νομοσχέδιο με το διοικητικό όργανο που έρχεται και που αποτελείται από τον τακτικό δικαστή. 

Επίσης, όπως είπαμε, διαφωνούμε με την αμειβόμενη διαιτησία, διότι θα δημιουργήσει τριβές. Δεν είναι το οικονομικό πρόβλημα αν αυτοί έχουν τελείως απαλλαγεί από τη δουλειά τους ή γίνονται μισθωτοί διαιτητές. Δεν είναι εκεί το πρόβλημα, κατά την άποψή μας, της ανωμαλίας που υπάρχει σήμερα στα γήπεδα. Είναι όλοι οι άλλοι παράγοντες, συν το ότι οι διαιτητές να έχουν καλύτερη αμοιβή το καταλαβαίνω, αλλά να είναι αμειβόμενοι και να το έχουν επάγγελμα, νομίζω ότι δεν στέκει. 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είπαμε, αμειβόμενοι. 

ΝΙΚΟΛΑΟΣ ΓΚΑΤΖΗΣ: Αμειβόμενοι είναι και σήμερα. 

Για τις σχολές θεωρούμε, ότι πρέπει να γίνει μια εθνική σχολή με τη φροντίδα της αντίστοιχης ομοσπονδίας και από τους ενδιαφερόμενους διαιτητές θα πρέπει, κατά την άποψή μας, να προτιμούνται όσοι προέρχονται από τα ΤΕΦΑΑ, αλλά και από άλλη τριτοβάθμια εκπαίδευση. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Και εγώ, κύριε Πρόεδρε, θα ήθελα να πω δύο λόγια για το θέμα της διαιτησίας στο άρθρο 44. 

Εξ'όσων κατάλαβα, ο κύριος Υπουργός έχει αποφασίσει να παραμείνει έτσι το άρθρο 44 όπως διατυπώνεται στο νομοσχέδιο. 

Είμαι όμως υποχρεωμένος να μεταφέρω την αγωνία και τα ερωτήματα των ανθρώπων που διακονούν στο χώρο και του ποδοσφαίρου και του μπάσκετ και οι οποίοι βιώνουν περισσότερο από όποιον άλλον ίσως σήμερα τη βία, έτσι όπως σήμερα αυτή εκδηλώνεται στους χώρους. 

'Εχουν μιλήσει και έχουν καταγγείλει δημόσια για αλλοιώσεις αποτελεσμάτων και εκείνο το οποίο ζητούν ως ελάχιστο είναι να έχουν τη δυνατότητα οι ίδιοι οι διαιτητές να εκλέγουν το όργανό τους για να εκφράζονται. 

Οι προτάσεις του σχεδίου νόμου μεταφέρουν τη διαιτησία στη δύναμη των σωματείων με τον τρόπο όπως ορίζεται στο άρθρο 44. Αλλά θα ήταν δυνατόν η εκλογή των μελών της ΚΕΔ να γίνεται από τους διαιτητές, είτε αποκλειστικά είτε εν πάση περιπτώσει η πλειοψηφία και ο πρόεδρός της. 

Αυτή η αγωνία των διαιτητών που βρίσκονται στο χώρο της καλαθόσφαιρας και του ποδοσφαίρου δεν ξέρω πόσο μπορεί να μεταφέρει την αγωνία όλων, όσων ασχολούνται με τα ομαδικά αυτά αθλήματα. 

Είσθε βέβαιος, κύριε Υπουργέ, ότι με το άρθρο 44 θα διορθωθούν όλα τα δεινά που υπάρχουν στο χώρο αυτό; 

ΑΝΔΡΕΑΣ ΦΟΥΡΑΣ (Υφυπουργός Πολιτισμού): Είναι η καλύτερη λύση από τις προτεινόμενες. 

ΠΡΟΕΔΡΕΥΩΝ (Λουκάς Αποστολίδης): Το μη χείρον βέλτιστον. 

Δεν υπάρχει άλλος συνάδελφος για να ομιλήσει. 

Κηρύσσεται περαιωμένη η συζήτηση επί της ενότητος των άρθρων 31 έως 48. Θα γίνει η ψήφισή των ένα ένα χωριστά. 

Ερωτάται το Σώμα: Γίνεται δεκτό το άρθρο 31 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 31 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 32, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 32 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 33, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 33 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 34, όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 34 έγινε δεκτό ομόφωνα, όπως τροποποιήθηκε. 

Ερωτάται το Σώμα: Γίνεται δεκτό το άρθρο 35, όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 35 έγινε δεκτό ομόφωνα, όπως τροποποιήθηκε. 

Ερωτάται το Σώμα: Γίνεται δεκτό το άρθρο 36, όπως τροποποιήθηκε; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 36, έγινε δεκτό ομόφωνα, όπως τροποποιήθηκε. 

Ερωτάται το Σώμα: Γίνεται δεκτό το άρθρο 37, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 37 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 38, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 38 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 39, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 39 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 40, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 40 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 41, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΑΝΔΡΙΑΝΗ ΛΟΥΛΕ: Κατά πλειψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 41 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 42, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 42 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 43 όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 43 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 44, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 44 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 45, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 45 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 46, όπως τροποποιήθηκε; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 46 έγινε δεκτό κατά πλειοψηφία, όπως τροποποιήθηκε. 

Ερωτάται το Σώμα: Γίνεται δεκτό το άρθρο 47 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 47 έγινε δεκτό κατά πλειοψηφία, ως έχει. 

Ερωτάται το Σώμα: Γίνεται δεκτό το άρθρο 48 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΓΕΩΡΓΙΟΣ ΟΡΦΑΝΟΣ: Κατά πλειοψηφία. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 48 έγινε δεκτό κατά πλειοψηφία, ως έχει. 

Κύριοι συνάδελφοι, έχουν διανεμηθεί τα Πρακτικά των συνεδριάσεων της Παρασκευής 23 Απριλίου 1999 και της Δευτέρας 26 Απριλίου 1999. Ερωτάται το Σώμα αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά των συνεδριάσεων της Παρασκευής 23 Απριλίου 1999 και της Δευτέρας 26 Απριλίου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 01.20' λύεται η συνεδρίαση για σήμερα ημέρα Πέμπτη 6 Μαϊου 1999 και ώρα 10.00 με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Ερασιτεχνικός και επαγγελματικός αθλητισμός και άλλες διατάξεις". 

Ο ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ














































 




























