 
Παρασκευή 4 Μαΐου 2001
ΣΥΝΕΔΡΙΑΣΗ ΡΞΔ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ
1.Επικύρωση Πρακτικών, 
2.'Αδεια απουσίας των Βουλευτών Σ. Μανίκα και Γ. Ορφανού, 
3.Ανακοινώνεται ότι τη συνεδρίαση παρακολουθούν μαθητές, από το 3ο Γυμνάσιο Ιεράπετρας Κρήτης, το Δημοτικό Σχολείο Λιμένα Χερσονήσου Ηρακλείου Κρήτης, το 1ο Γυμνάσιο Λιβαδειάς, το 3ο Γυμνάσιο Χαϊδαρίου και το Λύκειο Λαβουαζιέ Γαλλίας, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.Κατάθεση αναφορών, 
2.Απαντήσεις Υπουργών σε ερωτήσεις Βουλευτών, 
3.Ανακοίνωση του δελτίου επικαίρων ερωτήσεων της Δευτέρας 7 Μαΐου 2001 
4.Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με τις συμβάσεις που υπεγράφησαν μεταξύ του Οργανισμού Τηλεπικοινωνιών Ελλάδας (Ο.Τ.Ε.) και των εταιρειών "INTRACOM" και "SIEMENS" για την εγκατάσταση των ψηφιακών παροχών κλπ., 
β) Προς τον Υπουργό Τύπου και Μέσων Μαζικής Ενημέρωσης, σχετικά με τα μέτρα προστασίας του Τύπου κλπ., 
5 Συζήτηση επερώτησης προς τον Υπουργό Δημόσιας Τάξης, σχετικά με την λήψη μέτρων αντιμετώπισης των εγκληματικότητας, 
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση εκθέσεων Διαρκούς Επιτροπής.
Η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης:
α) "Σύνδεση έρευνας και τεχνολογίας με την παραγωγή και άλλες διατάξεις", 
β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγκάντα για την οικονομική, επιστημονική και τεχνολογική συνεργασία, 
ΟΜΙΛΗΤΕΣ
Α. Επί των επικαίρων ερωτήσεων:
ΒΟΥΛΓΑΡΗΣ Α., 
ΚΑΡΑΤΖΑΦΕΡΗΣ Γ., 
ΠΑΠΑΛΗΓΟΥΡΑΣ Α., 
ΡΕΠΠΑΣ Δ., 
Β. Επί της επερώτησης:
ΑΓΓΕΛΗΣ Α., 
ΑΚΡΙΒΑΚΗΣ Α., 
ΑΝΑΓΝΩΣΤΟΠΟΥΛΟΣ Θ., 
ΚΕΦΑΛΟΓΙΑΝΝΗΣ Ι., 
ΜΑΡΚΟΓΙΑΝΝΑΚΗΣ Χ., 
ΜΗΤΣΟΤΑΚΗΣ Κ., 
ΤΑΣΟΥΛΑΣ Κ., 
ΤΣΙΠΛΑΚΗΣ Κ., 
ΤΣΙΠΡΑΣ Β., 
ΧΡΥΣΟΧΟΪΔΗΣ Μ., 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΞΔ'
Παρασκευή 4 Μαΐου 2001
Αθήνα, σήμερα στις 4 Μαΐου 2001, ημέρα Παρασκευή και ώρα 10.49' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3.5.2001 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΡΞΓ' συνεδριάσεώς του, της Πέμπτης 3 Μαΐου 2001 σε ό,τι αφορά στην ψήφιση στο σύνολο του σχεδίου νόμου: "Ρύθμιση θεμάτων Μετοχικών Ταμείων Υπουργείου Εθνικής 'Αμυνας και άλλες διατάξεις").
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Καρατζαφέρη, Βουλευτή Β' Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας διαμαρτύρεται για τη μη συμμετοχή προσώπων εργαζομένων στην επεξεργασία ΠΔ για τη σύσταση περιφερειακών μονάδων στο ΝΔΑΑ.
2) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ διαμαρτύρεται για τα νέα μέτρα κοινωνικής ασφάλισης.
3) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντονιστική Επιτροπή Φορέων Φοίνικα Κεντρικής Μακεδονίας διαμαρτύρεται για την υποβάθμιση του συνοικισμού Φοίνικα βάσει της μελέτης διαπλάτυνσης της Εθνικής Αντιστάσεως και υποβάλλει τις δικές της προτάσεις για τα έργα.
4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Κέντρο Ανοικτής Προστασίας Ηλικιωμένων (ΚΑΠΗ) Γιαννιτσών ζητεί οικονομική ενίσχυση για να προμηθευτεί μηχανήματα φυσικοθεραπείας.
5) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η 'Ενωση Ελλήνων Φυσικών ζητεί να καταρτιστεί ξέχωρη επετηρίδα διορισμού για τους φυσικούς.
6) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Δελημανώλη Αλεξάνδρα ζητεί την επίλυση ασφαλιστικού και συνταξιοδοτικού της προβλήματος.
7) Η Βουλευτής Θεσ/νίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία Φοιτητικές Παρατάξεις του ΔΠΘ καταγγέλλουν τη διατάραξη των σχέσεων μεταξύ εκπαιδευτικού και εκπαιδευομένων στο Τμήμα Ιστορίας - Εθνολογίας του Δημοκρίτειου Πανεπιστημίου Θράκης.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία Κάτοικοι των ακριτικών νησιών Αρκιοί και Μαράθι ζητούν την επίλυση ιδιοκτησιακού τους προβλήματος.
9) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία οι Δήμαρχοι Ελληνικού, Αλίμου, Αργυρούπολης και Γλυφάδας Αθήνας ζητούν την παραχώρηση κτιρίου από το χώρο του Ελληνικού Αεροδρομίου για τη στέγαση του Δημαρχείου του Ελληνικού.
10) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Φερών - Πέπλου 'Εβρου ζητεί να ενταχθεί ο Νομός 'Εβρου στο πρόγραμμα επιχορήγησης ποσοστώσεων της καλλιέργειας ρυζιού.
11) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι συμβασιούχοι γεωπόνοι του Οργανισμού Ελληνικών Γεωργικών Ασφαλίσεων (ΕΛΓΑ) ζητούν τη μονιμοποίησή τους.
12) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Αθλητικός 'Ομιλος Σταυρακίου Νομού Ιωαννίνων ζητεί οικονομική ενίσχυση για την αποπεράτωση της κατασκευής αθλητικών του εγκαταστάσεων.
13) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία η Πανελλαδική Ομοσπονδία Συλλόγων Συνταξιούχων Αναπήρων και Θυμάτων Εθνικής Αντίστασης ζητεί την ηθική και υλική αποκατάσταση των αγωνιστών της εθνικής αντίστασης κ.λπ.
14) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Πανελλήνια Ομοσπονδία Σωματείων Συλλόγων Ατόμων με σακχαρώδη διαβήτη ζητεί να χορηγηθούν στα μέλη της αντλίες συνεχούς έγχυσης ινσουλίνης.
15) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Εργαζομένων Νομαρχιακής Αυτοδιοίκησης Λακωνίας διαμαρτύρεται για τη μετάταξη των μελών του από την Κεντρική Διοίκηση στη Νομαρχιακή Αυτοδιοίκηση.
16) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Επιμελητήριο Λακωνίας ζητεί παράταση για την υποβολή των απαιτούμενων δικαιολογητικών για τη χορήγηση αδείας στους εκμεταλλευτές συνεργείων αυτοκινήτων.
17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Πανευβοϊκή Ομοσπονδία Ελλάδας ζητεί να ανακληθούν οι προεγκρίσεις για τη μεταφορά των ιχθυοκαλλιεργειών στην περιοχή Νησίδα και στην περιοχή Τσέπη στο Νομό Εύβοιας.
18) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κυρία Θεοδώρα Σκαρτσή υπεύθυνη του Προγράμματος προστασίας δάσους Δαδιάς επισημαίνει την ανάγκη για θεσμική κατοχύρωση του δάσους Δαδιάς - Λευκίμης - Σουφλίου ως Εθνικού Πάρκου.
19) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία το Γενικό Νομαρχιακό Νοσοκομείο Διδυμοτείχου του Νομού 'Εβρου ζητεί την ίδρυση και λειτουργία Μονάδας Τεχνητού Νεφρού για την εξυπηρέτηση Νεφροπαθών του Βορείου 'Εβρου.
20) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Δήμος Διδυμοτείχου του Νομού 'Εβρου ζητεί στον απογραφέντα πληθυσμό του να συμπεριληφθούν και οι απογραφέντες των στρατοπέδων που εδρεύουν στα διοικητικά όρια του Δήμου.
21) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Σωματείο Εργαζομένων Πολεμικής Αεροπορίας Βορειοελλαδικού Χώρου ζητεί την εναρμόνιση του επιδόματος ανθυγιεινής και επικίνδυνης εργασίας των πολικών υπαλλήλων του Υπουργείου Εθνικής 'Αμυνας με τους βασικούς μισθούς (του Ν. 2470/97).
22) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι αδιόριστοι εκπαιδευτικοί ΤΕ 01-32 Ανθοκομίας - Κηποτεχνίας υποβάλλουν προτάσεις για το διορισμό τους.
23) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία καθηγητές ΤΕΙ των οποίων εκκρεμούν εφέσεις του Υπουργού Εθνικής Παιδείας ενώπιον του ΣτΕ ζητούν νομοθετική λύση στο πρόβλημα της εξέλιξης του επίκουρου καθηγητή στη βαθμίδα του καθηγητή.
24) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Εργαζομένων Νομαρχιακής Αυτοδιοίκησης Θεσ/νίκης ζητεί να συμπεριληφθούν στην καταβολή της ειδικής πρόσθετης αμοιβής του Υπ. Εσ. όλοι οι υπάλληλοι των Ν.Α. που δε λαμβάνουν επίδομα.
25) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Εργασιακό Σωματείο του ΓΠΝΘ Γ.Παπανικολάου ζητεί την επίλυση του προβλήματος της έλλειψης προσωπικού του νοσοκομείου.
26) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δημήτριος Τσιγαρίδας, απόστρατος αξιωματικός Π.Ν., ζητεί τη ρύθμιση της αποκατάστασης των Αξιωματικών των Ενόπλων Δυνάμεων που διώχθησαν πριν και μετά την 21-4-67.
B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2370/14-9-00 ερώτηση δόθηκε με το υπ' αριθμ. 927/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
Απαντώντας στην ερώτηση με αριθμό 2370/14-9-2000 την οποία κατέθεσε ο Βουλευτής κ. Σπ. Σπηλιωτόπουλος, και η οποία αναφέρεται στα αιτήματα της Αντικωφωτικής Οργάνωσης Ελλάδος, σας γνωρίζουμε τα ακόλουθα:
- Σύμφωνα με τον ν. 2817/2000 (ΦΕΚ 78/τ.Α'/14-3-2000, άρθρο 1, παρ. 4, 11 και 12 και άρθρο 3 παρ. 4, εδάφιο β, περ. γγ):
α) Οι μαθητές με ειδικές εκπαιδευτικές ανάγκες, στους οποίους περιλαμβάνονται και οι κωφοί- βαρήκοοι, μπορεί να φοιτούν στη συνήθη σχολική τάξη με παράλληλη, στήριξη από εκπαιδευτικό ειδικής αγωγής ή σε ειδικά οργανωμένα και κατάλληλα στελεχωμένα τμήματα ένταξης, που λειτουργούν μέσα στα σχολεία γενικής και τεχνικής Επαγγελματικής Εκπαίδευσης. Με αυτόν τον τρόπο προωθείται ο σύγχρονος κοινωνικοεκπαιδευτικός θεσμός της σχολικής ενσωμάτωσης - ένταξης.
β) Οι εν λόγω μαθητές μπορεί να φοιτούν σε σχολεία ειδικής αγωγής, τα οποία λειτουργούν είτε ως αυτοτελή είτε ως παραρτήματα άλλων σχολείων σε Ιδρύματα, νοσοκομεία κ.ο.κ, όταν η φοίτησή τους στα γενικά σχολεία καθίσταται ιδιαιτέρως δύσκολη, λόγω του είδους και του βαθμού του προβλήματός τους.
γ) "Γλώσσα των κωφών και βαρήκοων μαθητών είναι η Ελληνική νοηματική". "Κατά τη διδασκαλία μπορεί να χρησιμοποιούνται κατ' εξαίρεση και άλλα επιβοηθητικά μέσα που είναι εφικτά και επιστημονικά αποδεκτά, όπως αυτά καθορίζονται με απόφαση του Υπουργού Εθνικής Παιδείας και Θρησκευμάτων, ύστερα από εισήγηση του Τμήματος Ειδικής Αγωγής του Παιδαγωγικού Ινστιτούτου. Απαραίτητο προσόν για την τοποθέτηση Εκπαιδευτικού και Ειδικού Εκπαιδευτικού Προσωπικού στις Σ.Μ.Ε.Α. κωφών και βαρηκόων είναι η γνώση της νοηματικής γλώσσας" (παρ. 4α, β).
Για τη διδασκαλία της νοηματικής γλώσσας θα προσληφθούν πέντε (5) εξειδικευμένοι Εκπαιδευτικοί.
2.- Τα ατομικά ακουστικά βαρηκοΐας και τα λοιπά μέσα για την ειδική αγωγή και την ειδική Επαγγελματική Εκπαίδευση παρέχονται δωρεάν, από το Κράτος στους μαθητές με προβλήματα ακοής. (Ν. 1566/1985 άρθρο 33).
Όσον αφορά στην ίδρυση Πανεπιστημιακού Τμήματος Λογοθεραπείας και Τμήματος Ακουολογίας σας γνωρίζουμε ότι το Υπουργείο Παιδείας έχει συγκροτήσει Ομάδα Εργασίας από διακεκριμένους ειδικούς και εμπειρογνώμονες, προερχόμενους από τα Πανεπιστήμια και τα ΤΕΙ της Χώρας, η οποία έχει ως έργο την εκπόνηση του εθνικού χωροταξικού και στρατηγικού σχεδίου ανάπτυξης της Τριτοβάθμιας Εκπαίδευσης.
Οι προτάσεις της Ομάδας Εργασίας θα υποβληθούν στο Υπουργείο Εθνικής Παιδείας αφού στο μεταξύ έχει ολοκληρωθεί και η κατάρτιση των επιμέρους στρατηγικών και επιχειρησιακών σχεδίων ανάπτυξης κάθε Α.Ε.Ι. και Τ.Ε.Ι. 
Όλες οι προτάσεις φορέων από όλη τη Χώρα θα διαβιβαστούν στην Ομάδα Εργασίας, προκειμένου να ληφθούν υπόψη κατά τη διαμόρφωση των προτάσεων και των εισηγήσεών της, για τη δημιουργία νέων Α.Ε.Ι. ή και νέων Τμημάτων Α.Ε.Ι.
Στο πλαίσιο ακριβώς αυτό, θα διαβιβαστεί στην Ομάδα Εργασίας και η πρόταση της Αντικωφωτικής Οργάνωσης Ελλάδος.
Το Υπουργείο Παιδείας δεν μπορεί να συζητήσει μεμονωμένα προτάσεις δημιουργίας νέων Α.Ε.Ι. (ή Τμημάτων Α.Ε.Ι.) πριν ολοκληρωθεί το έργο της Ομάδας Εργασίας.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
2. Στην με αριθμό 2373/14-9-00 ερώτηση δόθηκε με το υπ' αριθμ. 317/8-10-00 έγγραφο από τον Υφυπουργό Οικονομικών η ακόλουθη απάντηση:
"Απαντώντας στην 2373/14-9-2000 ερώτηση που κατέθεσε ο Βουλευτής κ. Θεόφιλος Λεονταρίδης, με την οποία ζητεί τη μείωση της φορολογίας των καυσίμων (πετρελαίου κίνησης και θέρμανσης και βενζινών) προκειμένου να ελαττωθεί η τιμή τους και τη μείωση κατά 50% του Ειδικού Φόρου Κατανάλωσης για τα καύσιμα που χρησιμοποιούν οι αγρότες, ώστε να μειωθεί το κόστος παραγωγής και να περιοριστούν οι επιπτώσεις στο εισόδημά τους, σας πληροφορούμε, τα ακόλουθα:
Οι Ειδικοί Φόροι Κατανάλωσης επί των πετρελαιοειδών προϊόντων, όπως είναι γνωστό, είναι εναρμονισμένοι σε κοινοτικό επίπεδο. Η εναρμόνιση, μεταξύ άλλων, συνίσταται και στην καθιέρωση ελάχιστων συντελεστών Ειδικών Φόρων Κατανάλωσης (Ε.Φ.Κ.) κατά είδος προϊόντος που εφαρμόζονται υποχρεωτικά από όλα τα Κράτη - Μέλη της Ευρωπαϊκής Ένωσης. Στα πλαίσια αυτά, η χώρα μας φορολογεί σήμερα τα εν λόγω προϊόντα σχεδόν με τους κατώτερους συντελεστές που επιτρέπει η κοινοτική νομοθεσία.
Ειδικότερα, οι συντελεστές Ε.Φ.Κ. πετρελαιοειδών προϊόντων έχουν διαμορφωθεί και ισχύουν ως εξής:
Βενζίνη μολυβδούχος: Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό στων 337 EURO ανά χιλιόλιτρο που αντιστοιχεί στο ποσό των 110.755 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 114.000 δραχμών ανά χιλιόλιτρο. Επομένως ο εφαρμοζόμενος στη χώρα μας συντελεστής διαφέρει μόνο κατά 3.245 δραχμές από τον εναρμονισμένο κοινοτικό συντελεστή.
Βενζίνη αμόλυβδη (μέχρι και 96,5 οκτάνια): Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 278 EURO ανά χιλιόλιτρο που αντιστοιχεί στο ποσό των 94.323 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 98.000 δραχμών ανά χιλιόλιτρο. Επομένως ο εφαρμοζόμενος στη χώρας μας συντελεστής διαφέρει μόνο κατά 3.677 δραχμές από τον εναρμονισμένο κοινοτικό συντελεστή.
Βενζίνη αμόλυβδη (άνω των 96,5 οκτανίων): Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 287 EURO ανά χιλιόλιτρο που αντιστοιχεί στο ποσό των 94.323 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 108.000 δραχμών ανά χιλιόλιτρο και κατά συνέπεια ο εφαρμοζόμενος στη χώρα μας συντελεστής διαφέρει κατά 13.677 δραχμές από τον εναρμονισμένο κοινοτικό συντελεστή.
Πετρέλαιο εσωτερικής καύσης (DIESEL) κίνησης: Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 245 EURO ανά χιλιόλιτρο που αντιστοιχεί στο ποσό των 80.519 δραχμών. Ο εφαρμοζόμενος στη χώρας μας συντελεστής ανέρχεται στο ποσό των 83.000 δραχμών ανά χιλιόλιτρο και διαφέρει μόνο κατά 2.481 δραχμές από τον εναρμονισμένο κοινοτικό συντελεστή.
Πετρέλαιο θέρμανσης (χειμερινή περίοδος): Ο εναρμονισμένος ελάχιστος κοινοτικός συντελεστής Ε.Φ.Κ. ανέρχεται στο ποσό των 18 EURO ανά χιλιόλιτρο που αντιστοιχεί στο ποσό των 5.916 δραχμών. Ο εφαρμοζόμενος στη χώρα μας συντελεστής ανέρχεται στο ποσό των 6.100 δραχμών ανά χιλιόλιτρο και διαφέρει μόνο κατά 184 δραχμές από τον εναρμονισμένο κοινοτικό συντελεστή.
Επισημαίνουμε ότι οι παραπάνω εφαρμοσμένοι στη χώρα μας συντελεστές Ε.Φ.Κ. είναι από τους μικρότερους της Ευρωπαϊκής 'Ενωσης.
'Οσο αφορά το πετρέλαιο κίνησης που χρησιμοποιείται στην παραγωγή αγροτικών προϊόντων για το οποίο, όπως είναι γνωστό, από το έτος 1995, καθιερώθηκε για πρώτη φορά, μειωμένη φορολογική επιβάρυνση με το σύστημα επιστροφής ποσοστού του Ε.Φ.Κ., που ανέρχεται σήμερα σε 40%, σας πληροφορούμε ότι ήδη οι αρμόδιες Υπηρεσίες μελετούν το θέμα της φορολογίας του πετρελαίου γενικότερα και επεξεργάζονται τις αναγκαίες ρυθμίσεις για την αύξηση του ποσοστού επιστροφής Ε.Φ.Κ. στους αγρότες από 40% σε 50% και την πρόσθετη επιστροφή ποσοστού 305 στις ακίνητες αγροτικές εκμεταλλεύσεις (θερμοκήπια κλπ.). 
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
3. Στην με αριθμό 2375/14-9-00 ερώτηση δόθηκε με το υπ' αριθμ. 929/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2375/14-9-2000 την οποία κατέθεσε ο Βουλευτής κ. Γ. Ορφανός και η οποία αναφέρεται στα Προγράμματα Σπουδών Επιλογής (Π.Σ.Ε.), σας γνωρίζουμε τα εξής:
Η προκήρυξη στην οποία είχε προβεί το Πρόγραμμα Σπουδών Επιλογής (Π.Σ.Ε.) του ΤΕΙ Θεσσαλονίκης δεν αποτελεί δεσμευτικό στοιχείο, εφ' όσον δεν είχε ολοκληρωθεί η διαδικασία και δεν είχε γίνει επιλογή και εγγραφή των υποψηφίων σπουδαστών. Συνεπώς, θεωρείται αυτονόητο ότι δεν θα υπάρξουν ειδικές ρυθμίσεις για την εν λόγω περίπτωση.
Βεβαίως, το λειτουργούν ΠΣΕ θα υπαχθεί σε Ινστιτούτο Διαβίου Εκπαίδευσης του οικείου Ιδρύματος, στο οποίο Ινστιτούτο θα λειτουργήσουν ανάλογα Προγράμματα, όχι όμως κατ' ανάγκη με τα ίδια Χαρακτηριστικά του ΠΣΕ.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
4. Στις με αριθμό 2387/15.9.00, 2856/4.10.00 ερωτήσεις δόθηκε με το υπ'αριθμ.516/10.10.00 έγγραφο από τον Υπουργό Γεωργίας η ακόλουθη απάντηση: 
"Απαντώντας στις ερωτήσεις 2387/15.9.2000, 2856/4.10.2000 που κατέθεσαν οι Βουλευτές κύριοι Λ. Παπανικολάου και Π. Φουντουκίδου για τα θέματα της αρμοδιότητάς μας, σας πληροφορούμε τα εξής:
Σχετικά με τη διάθεση γαλ/κών προϊόντων στους μαθητές των σχολείων, επισημαίνουμε ότι ο καθορισμός της διαδικασίας διάθεσης του γάλακτος στα σχολεία γίνεται με την 198573/29.8.1994, Υπουργική απόφαση. Το πρόγραμμα αυτό εφαρμόζεται σε περιοχές της χώρας όπου έχει εκδηλωθεί σχετικό ενδιαφέρον (σύλλογοι γονέων κ.λπ.) και βιομηχανίες γάλακτος.
Σύμφωνα με την παραπάνω απόφαση χορηγούνται γαλακτοκομικά προϊόντα (γάλα πλήρες ή σοκολατούχο VΗI γάλα παστεριωμένο, γιαούρτι αγελάδας κ.λπ.) στα σχολικά ιδρύματα όλων των βαθμίδων της εκπαίδευσης, εκτός Α.Ε.Ι. και Τ.Ε.Ι., καθώς και στους τρόφιμους οικοτροφείων και άλλων εσωτερικών ιδρυμάτων.
Ο Υπουργός"
Γ. ΑΝΩΜΕΡΙΤΗΣ
5. Στην με αριθμό 2397/15.9.00, ερώτηση δόθηκε με το υπ'αριθμ.729/5.10.00 έγγραφο από τον Υπουργό Μεταφορών και Επικοινωνιών η ακόλουθη απάντηση: 
Σε απάντηση της ερώτησης με αριθμό 2397/15.9.2000 που κατέθεσε στη Βουλή ο Βουλευτής κ. Αθανάσιος Χειμάρας σχετικά με δημοσίευμα της Εφημερίδας "Ελεύθερος Τύπος" της 14.9.2000 και η οποία αναφέρεται στη νομική υποστήριξη από το δικηγορικό γραφείο Κυριακίδη Γεωργοπούλου που παρέχεται ταυτόχρονα προς την British Airways και προς την Price Waterhouse & Coopers, σας αποστέλλουμε συνημμένο Δελτίο Τύπου της Price waterhouse and Cooprers, της 22ας Σεπτεμβρίου 2000, όπως δημοσιεύτηκε στην ημερήσια οικονομική εφημερίδα "ΚΕΡΔΟΣ".
Ο Υπουργός
ΧΡΙΣΤΟΣ ΒΕΡΕΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 2408/19.9.00, ερώτηση δόθηκε με το υπ'αριθμ.520/9.10.00 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2408/19.9.2000 που κατέθεσαν οι Βουλευτές κύριοι Γ. Χουρμουζιάδης και Α. Τζέκης, σας πληροφορούμε τα εξής:
Από διάφορους Δήμους του νομού Φλώρινας αναγγέλθηκαν στον Οργανισμό ΕΛΓΑ ζημιές από καύσωνα κατά τη διάρκεια του καλοκαιριού σε καλλιέργειες φασολιών.
Από τις επισημάνσεις των αρμοδίων γεωπόνων-εποπτών του Υποκαταστήματος του ΕΛΓΑ στην Κοζάνη, που παρακολουθούσαν την εξέλιξη της καλλιέργειας φασολιών καθ' όλη τη διάρκεια της καλλιεργητικής περιόδου, διαπιστώθηκε μείωση της παραγωγής που οφειλόταν εν μέρει σε καύσωνα που καλύπτεται ασφαλιστικά από τον ΕΛΓΑ, αλλά και σε άλλα μη καλυπτόμενα ασφαλιστικά από τον Οργανισμό αίτια.
Το έργο των εξατομικευμένων εκτιμήσεων για τις ζημιές από τον καύσωνα που είναι αντικείμενο του ΕΛΓΑ, ολοκληρώθηκε.
Μετά την κοινοποίηση των πορισμάτων εκτίμησης στους ενδιαφερόμενους παραγωγούς και σε όσες περιπτώσεις διαπιστωθούν αποζημιώσιμα ποσοστά ζημιάς από καύσωνα, δηλαδή άνω του 20% (ασφαλιστικό όριο), από τον Οργανισμό ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους, σύμφωνα πάντα με τα προβλεπόμενα από τον Κανονισμό Ασφάλισης της Φυτικής Παραγωγής. 
Το Υπουργείο Γεωργίας συγκεντρώνει λεπτομερή στοιχεία για τις ζημιές που προκλήθηκαν σε καλλιέργειες από ξηρασία, προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων παραγωγών.
Ο Υπουργός
Γ. ΑΝΩΜΕΡΙΤΗΣ"
7. Στις με αριθμό 2413/15-9-00, 2514/21-9-00 ερωτήσεις δόθηκε με το υπ' αριθμ. 522/9-10-00 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 2413/15-9-00, 2514/21-9-00 που κατέθεσαν οι Βουλευτές κύριοι Γ. Καρασμάνης και Ι. Τζαμτζής, σας πληροφορούμε τα εξής:
Το θέμα των ζημιών σε καλλιέργειες κερασιάς ορισμένων περιοχών του νομού Πέλλας ερευνάται από τη Δ/νση Αγροτιικής Ανάπτυξης ΄Εδεσσας σε συνεργασία με τα αρμόδια Ινστιτούτα, προκειμένου να διαπιστωθεί το αίτιο που τις προκάλεσε. Στη συνέχεια και εφόσον οι ζημιές είναι σοβαρές θα στείλουν στο Υπουργείο Γεωργίας τα στοιχεία, προκειμένου να εξεταστεί η δυνατότητα και αναγκαιότητα λήψης μέτρων υπέρ των ζημιωθέντων παραγωγών.
Οι ζημιές από ξηρασία δεν καλύπτονται ασφαλιστικά από τον Οργανισμό ΕΛΓΑ.
Στο πλαίσιο όμως αναμόρφωσης του γεωργοασφαλιστικού συστήματος της χώρας μας που μελετά το Υπουργείο Γεωργίας, θα επενεξετασθούν όλα τα θέματα που αφορούν στην ασφαλιστική κάλυψη των γεωργικών εκμεταλλεύσεων, προκειμένου να παρασχεθούν υψηλότερου επιπέδου παροχές και υπηρεσίες στον 'Ελληνα αγρότη.
Επιπλέον επισημαίνουμε ότι για τις ζημιές που προξενήθηκαν στις κερασοκαλλιέργειες της περιοχής του Ν. Πέλλας από το χαλάζι της 14-5-00, ο Οργανισμός ΕΛΓΑ έχει ήδη κοινοποιήσει τα πορίσματα των εκτιμήσεων στους ενδιαφερόμενους παραγωγούς και θα καταβάλει κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 2450/19-9-00 ερώτηση δόθηκε με το υπ' αριθμ. 731/10-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 2450/19-9-00 που κατατέθηκε στη Βουλή από το Βουλευτή κ. Γ. Καρατζαφέρη, σχετικά με τοποθέτηση κλιματισμού εσωτερικού χώρου στα Κέντρα Υγείας της χώρας, σας γνωρίζουμε ότι τα αιτήματα για τοποθέτηση κλιματισμού, τόσο στα Νοσηλευτικά Ιδρύματα, όσο και στα Κέντρα Υγείας ευθύνης τους, εξετάζονται και ικανοποιούνται κατά προτεραιότητα, στα πλαίσια των οικονομικών δυνατοτήτων του Υπουργείου μας.
Η Υφυπουργός
Χ. ΣΠΥΡΑΚΗ"
9. Στην με αριθμό 2452/19-9-00 ερώτηση δόθηκε με το υπ' αριθμ. 944/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2452/19-9-00 την οποία κατέθεσε ο Βουλευτής κ. Αλεξ. Χρυσανθακόπουλος, σχετικά με την τροποποίηση του ν. 2530/1997, ώστε τα μέλη του Εκπαιδευτικού Προσωπικού των ΤΕΙ να διαμένουν και εκτός νομού όπου εδρεύει το τμήμα του ΤΕΙ στο οποίο υπηρετούν, σας πληροφορούμε ότι δεν προβλέπεται τροποποίηση του νόμου αυτού.
Ο Υφυπουργός
ΦΙΛ. ΠΕΤΣΑΛΝΙΚΟΣ"
10. Στην με αριθμό 2453/19-9-00 ερώτηση δόθηκε με το υπ' αριθμ. 945/10-10-00 έγγραφο από τον Υφυπουργό Εθνικής Παιδείας και θρησκευμάτων η ακόλουθη απάντηση:
"Απαντώντας στην ερώτηση με αριθμό 2453/19-9-00 που κατέθεσε ο Βουλευτής κ. Αλεξ. Χρυσανθακόπουλος αναφορικά με την τροποποίηση του ν. 1404/1983, ώστε τα μέλη του εκπαιδευτικού προσωπικού (.Π.) των Τ.Ε.Ι. να έχουν τη δυνατότητα μετακίνησης σε τμήμα του ιδίου ή άλλου Τ.Ε.Ι., σας γνωρίζουμε τα ακόλουθα:
Σύμφωνα με το άρθρο 34 του ανωτέρω νόμου, τα μέλη του Εκπαιδευτικού Προσωπικού των Τ.ΕΙ. μπορούν να μεταταγούν σε αντίστοιχες θέσεις άλλου ΤΕΙ για την κάλυψη αναγκών σε νεοϊδρυμένο τμήμα ΤΕΙ ή παράρτημα ΤΕΙ σε τμήμα άλλου ΤΕΙ μέσα σε έξι (6) μήνες από την ίδρυσή του και
Η δυνατότητα μετακίνησης Εκπαιδευτικού Προσωπικού στο ίδιο Τ.Ε.Ι. θα εξετασθεί στο πλαίσιο ανωτατοποίησης των ΤΕΙ.
Ο Υφυπουργός
ΦΙΛ. ΠΕΤΣΑΛΝΙΚΟΣ"
11. Στην με αριθμό 2458/19-9-00 ερώτηση δόθηκε με το υπ' αριθμ. 735/11-10-00 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 2458/19-9-00 που κατατέθηκε στη Βουλή από τη Βουλευτή κα Π. Φουντουκίδου με θέμα: "Κατάρτηση τροφείων για τους παιδικούς σταθμούς" σας πληροφορούμε τα εξής:
Με το άρθρο 2 της αρ. Γ2β/3214/30-7-99 (ΦΕΚ 1605/99 τΒ) απόφασης, όπως αυτή τροποποιήθηκε και συμπληρώθηκε μεταγενέστερα με την αρ. Π1β/3217/3-8-00 (ΦΕΚ 974/2000 τΒ) όμοια, καθορίστηκε το ύψος των τροφείων για τα βρέφη και νήπια που εγγράφονται στους Κρατικούς Παιδικούς και Βρεφονηπιακούς Σταθμούς, προκειμένου, με τη συμμετοχή αυτή των γονέων, να βελτιωθούν οι συνθήκες διαβίωσης των παιδιών και οι παρεχόμενες προς αυτά υπηρεσίες.
Η παραπάνω απόφαση εκδόθηκε σε εκτέλεση του άρθρου 10 του Ν.Δ. 4525/66 (ΦΕΚ 141/66 τΑ), στο οποίο αναφέρεται ότι στους Παιδικούς Σταθμούς επιτρέπεται η σίτιση, διαπαιδαγώγηση και ψυχαγωγία βρεφών και νηπίων λόγω εργασίας της μητέρας τους ή άλλων κοινωνικών αιτιών, εκτός της δωρεάν για τους οικονομικά ασθενείς και επί καταβολή τροφείων που ορίζεται κατά κατηγορία, με απόφαση του Υπουργού Υγείας και Πρόνοιας, ανάλογα με το οικογενειακό εισόδημα.
Αφού ελήφθησαν υπόψη τα διαλαμβανόμενα στο προαναφερόμενο άρθρο, τα τροφεία καθορίστηκαν σε τέτοιο επίπεδο κατά κατηγορία εισοδήματος, που θεωρούμε ότι μπορούν οι γονείς να ανταποκριθούν στην καταβολή τους.
Από πλευράς του Υπουργείου μας στο Ν. Πέλλας έχουν ιδρυθεί 46 ΚΠΣ και 1 ΚΒΣ.
Σύμφωνα με τις διατάξεις του άρθρου 42 του ν. 2218/94 (ΦΕΚ 90/94 τΑ) και τις διατάξεις του άρθρου 9 του ν. 2503/97 (ΦΕΚ 107/97 τΑ) οι Κρατικοί Παιδικοί και Βρεφονηπιακοί Σταθμοί μεταβιβάζονται στην Τοπική Αυτοδιοίκηση και λειτουργούν σαν Δημοτικά ή Κοινοτικά Νομικά Πρόσωπα, τα οποία επιχορηγούνται υποχρεωτικά κάθε έτος από την Περιφέρεια για την αντιμετώπιση των δαπανών λειτουργίας, συντήρησης των εγκαταστάσεων, καθώς και για τη μισθοδοσία του προσωπικού. Σε εκτέλεση των προαναφερόμενων διατάξεων έχουν μεταβιβασθεί μέχρι σήμερα στους ΟΤΑ του Ν. Πέλλας 13 ΚΠΣ και 1 ΚΒΣ.
Κατά συνέπεια η ίδρυση και η λειτουργία νέων Σταθμών για την κάλυψη των αναγκών των εργαζόμενων γονιών εμπίπτει πλέον στην αρμοδιότητα της Τοπικής Αυτοδιοίκησης.
Επίσης για την εξυπηρέτηση μητέρων που εργάζονται με βάρδιες ή με διακεκομμένο ωράριο και δεν μπορούν να ασκήσουν την απαραίτητη φροντίδα, επιμέλεια και αγωγή στα παιδιά τους κατά τις απογευματινές ώρες, εφαρμόζεται πρόγραμμα απογευματινής λειτουργίας Παιδικών και Βρεφονηπιακών Σταθμών σε 14 Δήμους της χώρας. Στόχος του Υπουργείου μας είναι η επέκταση του προγράμματος της απογευματινής λειτουργίας και σε άλλους δήμους της χώρας για την εξυπηρέτηση περισσότερων εργαζόμενων γονιών.
Ο Υφυπουργός
Δ. ΘΑΝΟΣ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 10 Μαΐου 2001 θα διεξαχθεί συζήτηση προ ημερησίας διατάξεως με πρωτοβουλία του Προέδρου της Νέας Δημοκρατίας κ. Κώστα Καραμανλή σε επίπεδο αρχηγών κομμάτων με θέμα: "Η κοινωνική και οικονομική κατάσταση της Χώρας".
Κατόπιν αυτού παρακαλώ για τη μετάθεση του νομοθετικού έργου της Πέμπτης 10 Μαΐου 2001 τη Δευτέρα 14 Μαΐου 2001.
Συμφωνεί το Σώμα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε ομοφώνως.
Επίσης έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 7 Μαΐου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής)
1.Η με αριθμό 864/2.5.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Πολιτισμού, σχετικώς με την προβληματική λειτουργία των Δημοτικών Περιφερειακών Θεάτρων, τη δυνατότητα επαρκούς χρηματοδότησης κλπ.
2.Η με αριθμό 865/2.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τα μέτρα αντιμετώπισης των πυρκαγιών κατά τη θερινή περίοδο κλπ.
3.Η με αριθμό 872/2.5.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Ανάπτυξης, σχετικώς με τη χορήγηση αδειών σε ιδιώτες για την παραγωγή ηλεκτρικής ενέργειας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Άρθρο 130 παρ. 4 Καν. Βουλής)
1.Η με αριθμό 870/2.5.2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Δημόσιας Τάξης, σχετικώς με τα μέτρα αντιμετώπισης των πυρκαγιών.
2.Η με αριθμό 866/2.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. 'Αγγελου Τζέκη προς τον Υπουργό Ανάπτυξης, σχετικώς με τη λήψη μέτρων για την επίλυση των προβλημάτων και τη συνέχιση της λειτουργίας των μεταλλείων Μαντέμ-Λάκο. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 873/2.5.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις της Κυβέρνησης να αναστείλει την εφαρμογή της απόφασης που χαρακτηρίζει πολλά νησιά ως τουριστικές περιοχές κλπ., διαγράφεται λόγω απουσίας του ερωτώντος κυρίου συναδέλφου και του αρμοδίου κυρίου Υπουργού.
Δεύτερη είναι η με αριθμό 863/53/30.4.2001 επίκαιρη ερώτηση του Βουλευτή της Νέας Δημοκρατίας κ. Αναστάσιου Παπαληγούρα προς τον κύριο Πρωθυπουργό, σχετικώς με τις συμβάσεις που υπεγράφησαν μεταξύ του Οργανισμού Τηλεπικοινωνιών Ελλάδας (Ο.Τ.Ε.) και των εταιρειών "ΙΝΤRACOM" και "SIEMENS" για την εγκατάσταση των ψηφιακών παροχών κλπ. 
Στην ερώτηση αυτή θα απαντήσει, λόγω αρμοδιότητος, σύμφωνα με το άρθρο 129 παράγραφος. 3 του Κανονισμού, ο Υπουργός Μεταφορών και Επικοινωνιών.
Η επίκαιρη ερώτηση του κ. Παπαληγούρα έχει ως εξής:
"Στις συμβάσεις για την εγκατάσταση ψηφιακών παροχών (7300 και 7310) που υπεγράφησαν την 5.12.1991 μεταξύ του Οργανισμού Τηλεπικοινωνιών Ελλάδος και των εταιρειών "INTRACOM" και "SIEMENS", περιλήφθηκε όρος που προέβλεπε επιστροφή στον Οργανισμό από τις αντισυμβαλλόμενες δύο εταιρείες -στην περίπτωση που από τον επόμενο ανάλογο διεθνή διαγωνισμό προέκυπταν μικρότερες τιμές ανά ψηφιακή παροχή- χρηματικού ποσού ίσου με τη διαφορά μεταξύ των μεγαλύτερων παλαιών τιμών και των μικρότερων τιμών του νέου διαγωνισμού, ανά ψηφιακή παροχή. 
Ο επόμενος διεθνής διαγωνισμός (διακήρυξη 7753/23.7.1992 ) για την προμήθεια 1.000.000 ψηφιακών παροχών κατακυρώθηκε τον Φεβρουάριο 1994 και πάλι στις παραπάνω δύο εταιρείες, με διαδικασίες τουλάχιστον αμφισβητούμενης νομιμότητας, σύμφωνα με πόρισμα του Ελεγκτικού Συνεδρίου με το οποίο αποφαίνεται ότι "παραβιάσθηκαν απαράβατοι όροι της διακήρυξης".
Σύμφωνα με τα στοιχεία των αρμοδίων Υπηρεσιών του Οργανισμού Τηλεπικοινωνιών Ελλάδος, κατά την υπογραφή των νέων συμβάσεων, "INTRACOM" και "SIEMENS" έπρεπε να επιστρέψουν στον Οργανισμό το ποσό των 11.113.000.000 δραχμών. Παρά ταύτα το Δ.Σ. του ΟΤΕ μόνο μετά από 7μηνο αποφάσισε να διεκδικήσει δικαστικώς το ποσό των 10.200.000.000 δραχμών και οι σχετικές αγωγές κατατέθηκαν στις 26.9.1994.
Το 1996 -δύο ολόκληρα χρόνια μετά- εκδόθηκαν οι αποφάσεις 4674 και 4675 του Πολυμελούς Πρωτοδικείου Αθηνών, οι οποίες διέταξαν τη διεξαγωγή αποδείξεων. 'Εκτοτε, η τύχη της αποδεικτικής διαδικασίας αγνοείται. Η υπόθεση -που, ως εμπορική, έχει 5ετή παραγραφή- μεθοδεύεται έτσι ώστε απλώς να ξεχαστεί!
Εν όψει των παραπάνω, και ως εκ του ότι θα φέρει πλέον και προσωπική ευθύνη ο Πρωθυπουργός,
Ερωτάται:
1.Πώς δικαιολογεί την 7ετή παρελκυστική τακτική με την οποία ο ΟΤΕ και το Υπουργείο Μεταφορών και Επικοινωνιών, μεθοδεύοντας την παραγραφή της απαίτησης, χαρίζουν 11 δις. δημοσίου χρήματος μεταξύ άλλων στον οφειλέτη -μονοπωλιακό προμηθευτή του Οργανισμού;
2.Είναι ποτέ δυνατόν τα συμφέροντα ιδιωτών να παραλύουν τους θεσμούς σε τέτοιο βαθμό, ώστε η Κυβέρνηση να δίνει την εντύπωση ότι δεν θέλει (ή δεν μπορεί...) να εφαρμόσει το νόμο, όπου αυτός αντίκειται στα συμφέροντα της διαπλοκής; "
Ο Υφυπουργός Μεταφορών και Επικοινωνιών κ. Βούλγαρης έχει το λόγο. 
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, κύριοι συνάδελφοι, σε σχέση με τις απαιτήσεις του ΟΤΕ κατά της "INTRACOM" και της "SIEMENS" για την προμήθεια ψηφιακών κέντρων βάσει του διαγωνισμού 7753/1992, ο ΟΤΕ με την αρμόδια υπηρεσία του, τη Διεύθυνση Προμήθειας Υλικού προχώρησε σε σύγκριση οικονομοτεχνικών αποτελεσμάτων του διαγωνισμού αυτού, 7753/1992, με τα αποτελέσματα προηγουμένων, έξι συγκεκριμένων συμβάσεων και από τη σύγκριση αυτή, η οποία είχε ένα συγκεκριμένο χρονικό διάστημα που διεξήχθη, προέκυψε ένα ευνοϊκότερο αποτέλεσμα για τον ΟΤΕ έναντι της "ΙNTRACOM" πέντε δισεκατομμύρια, διακόσια ενενήντα επτά εκατομμύρια τριακόσιες ογδόντα μία χιλιάδες τετρακόσιες είκοσι μία δραχμές (5.297.381.421). Το ποσό αυτό , σύμφωνα με το σχετικό όρο των συμβάσεων αυτών που ελέγχθηκαν από το ΟΤΕ, όφειλε να παραδώσει στον ΟΤΕ η "INTRACOM" υπό μορφή ίσης αξίας δωρεάν υλικού του οποίου το είδος, η ποσότητα και ο χρόνος παραδόσεως θα καθοριζόταν από τον ΟΤΕ και την "INTRACOM", δηλαδή με τον ίδιο τρόπο με τον οποίο καθοριζόταν και η παράδοση του υλικού με τις συγκεκριμένες συμβάσεις. 
Βέβαια μετά την κατακύρωση του διαγωνισμού, που έγινε στις 23.3.1994, και την υπογραφή της σχετικής συμβάσεως στις 28.6.1994 με την "INTRACOM", κατά το μήνα Ιούλιο του 1994 ο ΟΤΕ κάλεσε την INTRACOM για τον προσδιορισμό του είδους, της ποσότητας και του χρόνου παραδόσεως του δωρεάν αυτού υλικού.
Με τις διαπραγματεύσεις που έγιναν με τη "SIEMENS" διαπιστώθηκε ένα ευνοϊκότερο αποτέλεσμα, τέσσερα δισεκατομμύρια οκτακόσια πενήντα πέντε εκατομμύρια είκοσι εννέα χιλιάδες εκατόν ενενήντα δραχμές (4.855.029.190), συνολικά δηλαδή ευνοϊκότερο αποτέλεσμα για τον ΟΤΕ έναντι της "INTRACOM" και "SIEMENS" δέκα δισεκατομμύρια εκατόν πενήντα δύο εκατομμύρια τετρακόσιες δέκα χιλιάδες εξακόσιες έντεκα δραχμές (10.152.410.611). Με την ίδια διαδικασία και με "SIEMENS" αξιώθηκε από τον ΟΤΕ η παράδοση αυτού του υλικού.
Δεν υπήρξε συμφωνία από τις διαπραγματεύσεις που έγιναν, διότι οι δύο εταιρείες πρότειναν στον ΟΤΕ να δώσουν υλικό αξίας ενός δισεκατομμυρίου εξακοσίων εκατομμυρίων (1.600.000.000) δραχμών, υπό τον όρο βέβαια ότι ο ΟΤΕ θα παραιτούντο από τις αξιώσεις των εταιρειών αυτών. 
Ο ΟΤΕ δεν το αποδέχθηκε. Προχώρησε σε ένδικα μέσα. Μετά από εξώδικες διαδικασίες που είχε ο ΟΤΕ έναντι της INTRACOM και της SIEMENS προχώρησε σε αγωγές ενώπιον του Πολυμελούς Πρωτοδικείου Αθηνών και ζήτησε να αναγνωρισθούν οι οφειλές και της "INTRACOM" και της "SIEMENS" στο συνολικό ποσό στο οποίο αναφέρθηκα. 
Οι μαρτυρικές καταθέσεις άρχισαν στις 26.11.1996 και συνεχίζονται.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΟΣ (Απόστολος Κακλαμάνης): Κύριε Υπουργέ, οι απαντήσεις σας πρέπει να είναι σύντομες. Μέχρι τώρα επαναλάβατε αυτά που λέει η ερώτηση, ο χρόνος όμως έχει εξαντληθεί.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών) : Ναι, κύριε Πρόεδρε, θα συνεχίσω και στη δευτερολογία μου. 
Θα κλείσω πολύ σύντομα, λέγοντας ότι όλα τα ένδικα μέσα έχουν χρησιμοποιηθεί από τον ΟΤΕ. 
Για να απαντήσω στο δεύτερο σκέλος της ερώτησης του κυρίου συναδέλφου για θέμα παραγραφής, θέλω να πω ότι η παραγραφή για τις υποθέσεις αυτές έχει διακοπεί σύμφωνα με το άρθρο 261 εδάφιο α' του Αστικού Κώδικα. Σύμφωνα δε με τις διατάξεις του δεύτερου εδαφίου του ιδίου άρθρου του Αστικού Κώδικα η παραγραφή που διακόπηκε με την άσκηση της αγωγής αρχίζει και πάλι ...
ΠΡΟΕΔΡΟΣ (Απόστολος Κακλαμάνης): Μάλιστα. Είναι γνωστά αυτά.
Ο κ. Παπαληγούρας έχει το λόγο.
ΑΝΑΣΤΑΣΗΣ ΠΑΠΑΛΗΓΟΥΡΑΣ : Κύριε Πρόεδρε, επιτρέψτε μου πρώτα να σημειώσω ότι αναλώθηκε όλος ο χρόνος της απάντησης του κυρίου Υφυπουργού με το να διεκτραγωδήσει και πάλι τα γνωστά άλλωστε σε εμάς δεδομένα του προβλήματος. Θέλω να σημειώσω ότι κατ' αυτόν τον τρόπο φοβούμαι ότι δεν μπορεί να γίνει ουσιαστική συζήτηση, χάνει δηλαδή την έννοιά της η διαδικασία της ερώτησης, καθώς ο Υφυπουργός δεν απάντησε στην πρωτολογία του στην γραπτή ερώτησή μου, ώστε εγώ τώρα να ανταπαντήσω.
ΠΡΟΕΔΡΟΣ (Απόστολος Κακλαμάνης): "Τρώτε" και εσείς το χρόνο σας, όπως έκανε και ο κύριος Υπουργός.
ΑΝΑΣΤΑΣΗΣ ΠΑΠΑΛΗΓΟΥΡΑΣ : Στη δική σας πάντως θέση θα έπρεπε ενώπιον του Κοινοβουλίου να βρίσκεται ο Πρωθυπουργός, κύριε Υφυπουργέ.
ΠΡΟΕΔΡΟΣ (Απόστολος Κακλαμάνης): Ο Κανονισμός αναφέρει αυτό το οποίο διάβασα. Μη σπαταλάτε το χρόνο σας.
ΑΝΑΣΤΑΣΗΣ ΠΑΠΑΛΗΓΟΥΡΑΣ : Τούτο το ισχυρίζομαι, κύριε Πρόεδρε, γιατί κατ' εξοχήν ο Πρωθυπουργός οφείλει να αναλάβει την πολιτική ευθύνη απέναντι σε παρόμοια συμπτώματα, σε τέτοια ανομήματα. Πάντως, παρών ή απών φέρει πλέον ο ίδιος ο Πρωθυπουργός την ευθύνη. 
Εδώ τα γεγονότα μιλούν μόνα τους. Επτά χρόνια τώρα αναζητά υποτίθεται ο ΟΤΕ αυτά τα οποία του χρωστά συγκεκριμένος μονοπωλιακός προμηθευτής του, γνωστός άλλωστε από τη συνολική εικόνα της διαπλοκής, η οποία σήμερα υπάρχει στην Ελλάδα. "Φωνάζουν" τα γεγονότα. Τα διαπλεκόμενα συμφέροντα είναι υπεράνω φαίνεται των νόμων. "Φωνάζουν" τα γεγονότα ότι η Κυβέρνηση αυτή εμφανίζεται δέσμια της διαπλοκής, αιχμάλωτη της διαπλεκόμενης ολιγαρχίας, την οποία η ίδια μάλιστα έχει εκθρέψει. "Φωνάζουν" τα γεγονότα ότι κράτος και δικαιοσύνη αυτοκαταργούνται για να μη θιγούν τα συμφέροντα της διαπλοκής 
Και σας ερωτώ: Όταν με διάφορες προσχηματικές αιτιολογίες εμφανίζεστε να μη θέλετε ή να μην μπορείτε, -όποια και αν είναι η εκδοχή-, να εφαρμόσετε το νόμο σε μια σκαστή περίπτωση όπως αυτή, όταν συμπράττετε με τη διοίκηση του ΟΤΕ, στην επί επτά χρόνια απεμπόληση έντεκα δισεκατομμυρίων (11.000.000.000) δημοσίου χρήματος υπέρ της διαπλοκής, με ποιο ηθικό κύρος η Κυβέρνηση, με ποια αξιοπιστία νομιμοποιείται να απαιτεί περικοπές από τις συντάξεις; Πώς νομιμοποιείσθε να ζητάτε έκπτωση των κοινωνικών δικαιωμάτων από τους εργαζομένους; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Συμπερασματικά -την ίδια ανοχή που επιδείξατε και για τον κύριο Υπουργό ζητώ, κύριε Πρόεδρε- η Κυβέρνηση επιβεβαιώνει πανηγυρικά ότι "κάτι το σάπιο υπάρχει στο βασίλειο της Δανιμαρκίας σας". 
Αυτά που η Κυβέρνηση επιτρέπει να συμβαίνουν εξευτελίζουν κυριολεκτικά το ελληνικό κράτος, κύριε Υφυπουργέ. Επτά χρόνια κωλυσιεργείτε! Είναι όνειδος!
ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, πιστεύω ότι συζητούμε σήμερα ένα θέμα για δημιουργία εντυπώσεων. Γνωρίζει και ο κύριος συνάδελφος ότι η διαφορά που προέκυψε από την εφαρμογή των όρων των προγραμματικών συμβάσεων που υπογράφτηκαν μεταξύ του Ο.Τ.Ε. και των δύο αυτών εταιρειών, αλλά και από την εφαρμογή των διατάξεων του νόμου, μετά από την αποτυχία των διαπραγματεύσεων για συμβιβασμό, έχει παραπεμφθεί στη δικαιοσύνη. Και έχει παραπεμφθεί στη δικαιοσύνη χωρίς να υπάρχει πρόβλημα παραγραφής, διότι όπως είπα και στην πρωτολογία μου, στην περίπτωση της "INTRACOM" η τελευταία διαδικαστική πράξη του δικαστηρίου διεξήχθη στις 27.3.2001. Για την δε περίπτωση της "SIEMENS" διεξήχθη στις 30.1.2001.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Σε επτά χρόνια διεξήχθησαν δύο μόνο μαρτυρικές καταθέσεις...
ΠΡΟΕΔΡΟΣ (Απόστολος Κακλαμάνης): Nα μη γράφονται οι διακοπές παρακαλώ.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Δεν υπάρχει θέμα παραγραφής, κύριε συνάδελφε -το γνωρίζετε πολύ καλά- σύμφωνα με τα άρθρα του Αστικού Κώδικα. Είναι, λοιπόν, ένα ζήτημα του οποίου έχει επιληφθεί η δικαιοσύνη. Ο Ο.Τ.Ε. έχει χρησιμοποιήσει όλα τα ένδικα μέσα για να προστατέψει τα συμφέροντά του. Περιμένουμε την απόφαση της δικαιοσύνης, διότι σε προηγούμενες παραπομπές από τις εταιρείες στη δικαιοσύνη είχαμε αρνητικές γι' αυτές αποφάσεις. Αυτήν τη στιγμή το ποσό των δέκα δισεκατομμυρίων εκατόν πενήντα δύο εκατομμυρίων (10.152.000.000) δραχμών διεκδικείται από τον Ο.Τ.Ε. μέσω δικαστηρίου και θα περιμένουμε την απόφαση για να δικαιωθεί αυτή η διαδικασία.
Δεν πιστεύω ότι αυτήν τη στιγμή έχουμε να αντιμετωπίσουμε ένα πολιτικό πρόβλημα. Δεν υπήρξε καμία ολιγωρία. Αντίθετα ο Ο.Τ.Ε. χρησιμοποίησε όλα τα ένδικα μέσα για να διεκδικήσει τα χρήματα αυτά από τις δύο εταιρείες.
Ευχαριστώ.
ΠΡΟΕΔΡΟΣ (Απόστολος Κακλαμάνης): Η υπ' αριθμόν 868/2.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την αντιμετώπιση των προβλημάτων των εργαζομένων στην εταιρεία "ΟΛΥΜΠΟΣ" κλπ, διαγράφεται λόγω απουσίας αμφοτέρων του ερωτώμενου και του ερωτώντος .
Επίκαιρες ερωτήσεις δεύτερου κύκλου:
Η υπ' αριθμόν 871/2.5.2001 επίκαιρη ερώτηση του Βουλευτή της Νέας Δημοκρατίας κ. Αθανάσιου Νάκου προς τον Υπουργό Γεωργίας, σχετικώς με την αποκατάσταση των ζημιών από τις περσινές πυρκαγιές, την καταβολή αποζημιώσεων στους πληγέντες κλπ. διαγράφεται λόγω απουσίας του ερωτώντος Βουλευτή και του ερωτώμενου Υπουργού.
Επίσης η υπ' αριθμόν 867/2.5.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με την κατάργηση των επιδομάτων των δικαιούχων του Οργανισμού Εργατικής Εστίας (Ο.Ε.Ε.) διαγράφεται λόγω απουσίας αμφοτέρων του Βουλευτή και του Υπουργού.
Επόμενη είναι η με αριθμό 874/2.5.2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Τύπου και Μέσων Μαζικής Ενημέρωσης, σχετικώς με τα μέτρα προστασίας του Τύπου κλπ.
Η επίκαιρη ερώτηση του κ. Καρατζαφέρη έχει ως εξής:
"Κίτρινος Τύπος" χαρακτηρίζονται κατά τη γνώμη του εκπροσώπου Τύπου της εταιρείας του νέου αεροδρομίου οι εφημερίδες που άσκησαν κριτική πριν και κατά την έναρξη της λειτουργίας του, για το χάος που επικράτησε.
Ο Ελεύθερος Τύπος και ο Αδέσμευτος Τύπος χαρακτηρίζονται ως "Κίτρινος Τύπος (yellow press)" διότι άσκησαν κριτική στην Κυβέρνηση και τον Υπουργό ΠΕ.ΧΩ.Δ.Ε. για το θέμα του αεροδρομίου στις υπόλοιπες αν και τις έχει "φακελώσει" αποδίδει κομματικές χροιές.
Ο τρόπος με τον οποίο ο εκπρόσωπος της εταιρείας χαρακτηρίζει τον Τύπο στην Ελλάδα εγείρει μείζον θέμα δεδομένου πως "Κίτρινος Τύπος" χαρακτηρίζονται μόνο οι εφημερίδες που ασκούν κριτική στην Κυβέρνηση.
Επειδή στην εταιρεία αυτή το ελληνικό δημόσιο διαθέτει το 55%
Ερωτάται ο Υπουργός:
1. Αποδέχεται τους χαρακτηρισμούς και το φακέλωμα των εφημερίδων;
2. Τι μέτρα προτίθεται να λάβει για την προστασία του Τύπου;"
Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, η ελευθερία του Τύπου στην Ελλάδα είναι συνυφασμένη με τις πολιτικές ελευθερίες. Είναι συστατικό στοιχείο της δημοκρατικής λειτουργίας του πολιτεύματός μας. Η χώρα μας είναι γνωστό ότι πέρα από τις ρυθμίσεις που περιέχονται στο Σύνταγμά της, το οποίο προσφάτως αναθεωρήθηκε, στην καθημερινή πράξη, από την πλευρά των αρμοδίων φορέων και υπηρεσιών, αντιμετωπίζει τα θέματα της ελευθεροτυπίας με ιδιαίτερο σεβασμό, ασκώντας μία πολιτική αρχών.
Δεν αγγίζει και δεν αφορά την Κυβέρνηση το αν στο πλαίσιο μιας εσωτερικής διαδικασίας αξιολογήθηκαν έντυπα από παράγοντες μιας υπηρεσίας. Αυτό το οποίο αφορά την Κυβέρνηση, την ενδιαφέρει ιδιαιτέρως και γι' αυτό μεριμνά, είναι να διασφαλίζεται η απρόσκοπτη και ανεμπόδιστη κυκλοφορία όλων των εντύπων, η διάδοση των ιδεών και η δυνατότητα του κάθε πολίτη να έχει εύκολη πρόσβαση στο έντυπο της προτίμησής του.
Γνωρίζετε πολύ καλά ότι κατά την έναρξη λειτουργίας του νέου διεθνούς αερολιμένα στα Σπάτα παρατηρήθηκαν προβλήματα λειτουργίας. Είναι γνωστό επίσης ότι όλα τα μέσα ενημέρωσης, ανταποκρινόμενα στην υποχρέωση που έχουν να ενημερώνουν τους πολίτες, άρχισαν κριτική για τις πτυχές εκείνες της λειτουργίας του νέου αεροδρομίου, φαινόμενο το οποίο σιγά σιγά εξαλείφθηκε σε πολύ μικρό χρονικό διάστημα. Έπαψε, λοιπόν, να υπάρχει πρόβλημα, έπαψε να υπάρχει αντικείμενο.
Πρέπει να πω ότι στο διεθνή αερολιμένα, όπως άλλωστε και σε όλες τις άλλες περιοχές του δημοσίου, δεν παρατηρήθηκε οποιαδήποτε στιγμή, ακόμη και εκείνες τις ώρες που πολλές δυσλειτουργίες μπορούσε κανείς να επισημάνει στο νέο αερολιμένα, οποιαδήποτε εκδήλωση φαινομένων διακριτικής μεταχείρισης των εντύπων.
'Oλα τα έντυπα είχαν την ίδια μεταχείριση από τις αρμόδιες υπηρεσίες, είχαν τη θέση και την προβολή τους στις προθήκες, στους χώρους του διεθνούς αερολιμένα και κάθε πολίτης μπορούσε ανεμπόδιστα να επιλέγει το έντυπο της προτίμησής του. 'Αρα, λοιπόν, πρακτικό ή πραγματικό αν θέλετε πρόβλημα, δεν προέκυψε οποιαδήποτε στιγμή. Η δημιουργία αυτού του θέματος προέκυψε, θα μου επιτρέψετε να πω, κυρίως λόγω του τρόπου με τον οποίο προβλήθηκε το θέμα αυτό. Και ο τρόπος με τον οποίο προβλήθηκε το θέμα αυτό αδικεί τη συγκεκριμένη υπάλληλο που είναι μέλος της 'Ενωσης Ξένων Ανταποκριτών, η οποία έχει σημαντικές σπουδές κάνει πάνω στον τομέα στον οποίο εργάζεται, αδικεί το διεθνή αερολιμένα, ο οποίος σήμερα συγκεντρώνει το διεθνή θαυμασμό και βεβαίως αδικεί και την ίδια τη χώρα μας. Τέτοιου είδους διακρίσεις γνωρίζετε ότι δεν υφίστανται. Από εκεί και πέρα αυτό το οποίο έχει σημασία και το γνωρίζουν όλοι, γιατί σ' αυτήν τη χώρα ζούμε, είναι να πούμε το εξής: Ότι η Κυβέρνηση, το Υπουργείο, όλοι μας, εγγυόμεθα τόσο με τις νομοθετικές πρωτοβουλίες μας όσο και με τις άλλες διοικητικού χαρακτήρα ενέργειές μας, την ελευθερία του Τύπου, τη απρόσκοπτη διακίνηση όλων των εντύπων, τη δυνατότητα των πολιτών επί ίσοις όροις να ενημερώνονται, επιλέγοντας τα έντυπα ή τα άλλα μέσα της προτίμησής τους. Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, είναι ευχάριστο ότι ακούστηκε από τον Υπουργό Τύπου αυτή η καταδίκη της εταιρείας για τον τρόπο με τον οποίο ήθελε να ξεχωρίσει τις εφημερίδες σε καλές και σε κίτρινες. Ήταν βάρβαρο βέβαια αυτό το οποίο ακούστηκε ότι οι εφημερίδες, οι οποίες έκαναν κριτική στο νέο αερολιμένα, στο γερμανικό αερολιμένα είναι κίτρινες. Χαίρομαι, λοιπόν, που το καταδικάζετε και ελπίζω το μήνυμα να φθάσει στην αυθαιρεσία αυτών των κυρίων.
Τώρα, βέβαια, ένα άλλο θέμα το οποίο ανοίξατε, κύριε Υπουργέ, επ' ευκαιρία της ερωτήσεως, είναι η απρόσκοπτη κυκλοφορία του Τύπου. Πολύ φοβούμαι ότι ατυχήσατε εν ατυχία μεγάλη σ' αυτό το θέμα, όταν τα δύο πρακτορεία, τα οποία διακινούν τις εφημερίδες, έπαψαν να ανήκουν σε ελεύθερες και αδέσμευτες επιχειρήσεις και ανήκουν και τα δύο σε δύο συγκεκριμένους εκδότες, το ένα στον κ. Λαμπράκη και το άλλο στον κ. Μπόμπολα. Οπότε οποιαδήποτε εφημερίδα δεν κινείται πάνω στα πλαίσια της εξυπηρετήσεως των συμφερόντων αυτών δεν τη βρίσκει στο περίπτερο. Άρα, λοιπόν, αυτό το θέμα μην το θέτετε τουλάχιστον μέσα στην Αίθουσα, ιδιαιτέρως δε πολύ όταν υπάρχουν άνθρωποι, οι οποίοι γνωρίζουν καλύτερα το αντικείμενο. 
Πηγαίνετε σε ένα περίπτερο αυτήν τη στιγμή να διαπιστώσετε ποιες εφημερίδες αναρτώνται και ποιες εφημερίδες πνίγονται. Είναι τεράστιο το κεφάλαιο αυτό και θέλω να ελπίζω ότι δεν μπορεί να εμπίπτει μέσα στη λογική του στραπατσαρίσματος κάποιων φωνών, οι οποίες θέλουν να μείνουν αδέσμευτες και έξω από το παιχνίδι της διαπλοκής. Είναι τεράστιο το θέμα του Τύπου και βεβαίως και από την πλευρά της δικής σας, μη λέτε ότι υπάρχει ίση μεταχείριση. Βλέπουμε πού δίδονται οι ανακοινώσεις οι κρατικές. Αυτές οι οποίες είναι από επιχειρήσεις που ελέγχονται από το δημόσιο επιλεκτικώς πηγαίνουν σε έντυπα τα οποία βοηθούν το έργο της Κυβερνήσεως. Εκείνες δε οι εφημερίδες, οι οποίες το κατακρίνουν δεν παίρνουν καμία από αυτές τις ανακοινώσεις, οι οποίες εδώ που τα λέμε είναι και η μεγάλη αιμοδοσία σε μία εφημερίδα, η οποία πλήττεται σήμερα οικονομικά από τα μεγέθη τα οποία συναντά στον περίγυρο. 
Άρα, λοιπόν, εάν θέλουμε πράγματι να τιμούμε στην πράξη το λόγο στον οποίο αναφερόμαστε θα έπρεπε, κύριε Υπουργέ, να είμαστε ιδιαίτερα προσεκτικοί και να μπορούμε να έχουμε το θάρρος, τη δύναμη και τη λογική να αντιμετωπίζουμε φιλικές και μη εφημερίδες με τον ίδιο τρόπο, ως προς την κριτική, αλλά και ως την επιχορήγησή τους.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, προφανώς εκ λάθους ο κ. Καρατζαφέρης, αναφερόμενος στον αερολιμένα τον χαρακτήρισε γερμανικό αερολιμένα. Είναι ελληνικός αερολιμένας, ελληνικότατος και το γνωρίζετε πολύ καλά.
ΓΕΩΡΓΙΟΣ ΚΑΡΑΤΖΑΦΕΡΗΣ: Είναι γερμανικός αερολιμένας. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Τότε δεν πρέπει να απευθύνεστε σε μένα. Απευθύνεστε σε μένα, επειδή ακριβώς η εταιρεία του διεθνούς αερολιμένα ανήκει κατά το μεγαλύτερο ποσοστό της στο ελληνικό δημόσιο. Γι' αυτό καλούμαι να απαντήσω σε σας. Δεν μπορεί να θεωρείτε ότι έχω αυτήν την αρμοδιότητα, λόγω αυτής της νομικής υπόστασης του διεθνούς αερολιμένα και από την άλλη να τον χαρακτηρίζετε...
ΠΡΟΕΔΡΟΣ (Απόστολος Κακλαμάνης): Ας τον λέμε όλοι αερολιμένα "Ελευθέριος Βενιζέλος" και δεν θα έχουμε πρόβλημα. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εις τον "Ελευθέριο Βενιζέλο", λοιπόν και όλοι αντιλαμβανόμαστε τι είναι αυτό το οποίο εννοούμε. Είναι η λεγόμενη φαντασιακή θέσμιση της κοινωνίας, που έλεγε ο μακαρίτης ο Καστοριάδης.
'Οσον αφορά τώρα τα θέματα των πρακτορείων και της διακίνησης των εντύπων που θέσατε, πρέπει να σας πω ότι τα πρακτορεία έχουν δημιουργηθεί με βάση τις ισχύουσες διατάξεις νόμου. Δεν θέσατε ποτέ οποιοδήποτε θέμα, προκειμένου να λάβετε απαντήσεις με κάθε λεπτομέρεια. Πρέπει να γνωρίζετε ότι το δημόσιο καταβάλλει σημαντικά ποσά προκειμένου να διασφαλίσει τη μεταφορά των εντύπων σε όλη την επικράτεια.
Επίσης η καλύτερη απόδειξη -και έρχομαι στο σημείο αυτό να φέρω ένα πολύ συγκεκριμένο παράδειγμα- του πώς εμείς αντιλαμβανόμαστε την ελευθεροτυπία στην Ελλάδα, την πολιτική ίσων αποστάσεων ή ίσης μεταχείρισης όλων των εντύπων, είναι αυτό, ότι η προκήρυξη για τη διάθεση νέων συχνοτήτων, η οποία έγινε πρόσφατα και αφορά και εσάς, καταχωρήθηκε, δημοσιεύτηκε στον "ΑΔΕΣΜΕΥΤΟ ΤΥΠΟ", που εκδίδει ο κ. Ρίζος, μία εφημερίδα, η οποία μπορεί να χαρακτηρισθεί εφημερίδα της Αντιπολίτευσης και η οποία εφημερίδα για συγκεκριμένους επίσης λόγους, που όλοι γνωρίζουμε και εσείς και εγώ, άσκησε σκληρή πολεμική εναντίον του προσώπου μου και της Κυβέρνησης για το συγκεκριμένο ζήτημα. 
Παρά ταύτα είδατε ότι στο πλαίσιο αυτής της ελευθεροτυπίας, την οποία εμείς κάνουμε πράξη εφαρμόζοντας αυτά, τα οποία διακηρύσσουμε, είναι αυτή που φιλοξένησε και μόνο αυτήν τη συγκεκριμένη προκήρυξη. Να, λοιπόν, η καλύτερη απάντηση στο συγκεκριμένο ζήτημα. 
Στην Ελλάδα είναι κοινή η αναγνώριση ότι δεν υπάρχει πρόβλημα ελευθερίας του Τύπου. Εάν υπάρχει ένα πρόβλημα, αυτό αφορά την ασυδοσία ορισμένων μέσων ενημέρωσης και αυτό το πρόβλημα μπορεί να αντιμετωπισθεί αποτελεσματικά κυρίως από τους ίδιους τους λειτουργούς των μέσων ενημέρωσης που έχουν την κύρια ευθύνη. Ευχαριστώ. 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, εβδομήντα οκτώ μαθητές και πέντε συνοδοί καθηγητές τους από το 3Ο Γυμνάσιο Ιεράπετρας Λασιθίου Κρήτης, καθώς και τριάντα ένας μαθητές και τέσσερις συνοδοί - δάσκαλοί τους από το Δημοτικό Σχολείο Λιμένα Χερσονήσου του Ηρακλείου Κρήτης. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμό 51/22-2-2001 επερώτηση των Βουλευτών της Νέας Δημοκρατίας κυρίων Χρήστου Μαρκογιαννάκη, Απόστολου Ανδρεουλάκου, Αλέξανδρου Λυκουρέζου, Κωνσταντίνου Τσιπλάκη, Άννας Μπενάκη- Ψαρούδα, Χρήστου Ζώη, Ευριπίδη Στυλιανίδη, Μαρίας Κόλλια-Τσαρουχά, Παρθένας Φουντουκίδου, Βασιλείου Τσίπρα, Θεοφάνη Δημοσχάκη, Κωνσταντίνου Τασούλα, Σταύρου Καλογιάννη, Αντώνη Μπέζα, Ανέστη Αγγελή, Νικόλαου Κορτσάρη, Θεόδωρου Κατσίκη, Γεωργίου Βλάχου, Αθανασίου Κατσιγιάννη και Ιορδάνη Τζαμτζή προς τον Υπουργό Δημόσιας Τάξης, σχετικά με τη λήψη μέτρων αντιμετώπισης της εγκληματικότητας. 
Ο πρώτος επερωτών που θα αναπτύξει την επερώτηση είναι ο κ. Χρήστος Μαρκογιαννάκης. Κοινοβουλευτικός Εκπρόσωπος της Νέας Δημοκρατίας έχει ορισθεί ο Βουλευτής Καρδίτσας κ. Θεόδωρος Αναγνωστόπουλος. 
Παρακαλώ να εγκρίνετε ολιγοήμερη άδεια απουσίας στο εξωτερικό του Βουλευτού κ. Στέφανου Μανίκα. 
Εγκρίνει η Βουλή; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Η Βουλή ενέκρινε. 
Ο κ. Χρήστος Μαρκογιαννάκης έχει το λόγο. 
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, αναμφίβολα το κάθε πρόβλημα θα πρέπει να το βλέπουμε κατά πρόσωπο. 
Εάν το παραβλέπουμε, το ωραιοποιούμε ή προσπαθούμε να ελαχιστοποιήσουμε, τότε το μόνο που κάνουμε είναι να το συντηρούμε και να το μεγεθύνουμε. 
Η σημερινή επερώτηση που συζητάμε στόχο έχει την ανάδειξη για άλλη μία φορά στις πραγματικές του διαστάσεις ενός υπαρκτού για την ελληνική κοινωνία προβλήματος, την επισήμανση των λαθών και των παραλείψεων της Κυβέρνησης, αλλά και την κατάθεση προτάσεων που, εφόσον δεν αγνοηθούν, θα βοηθήσουν το Υπουργείο Δημόσιας Τάξης στο να αντιμετωπίσει το πρόβλημα αυτό κατά τρόπο αποτελεσματικό. 
Το πρόβλημα είναι η εγκληματικότητα στη χώρα μας. Αντικειμενικά και χωρίς υπερβολές τα έξι-επτά τελευταία χρόνια επήλθε μια δραματική αλλαγή. Προηγουμένως, ομολογουμένως, πρόβλημα δεν υπήρχε. Το αίσθημα ασφαλείας ήταν εμπεδωμένο στη συνείδηση της ελληνικής κοινωνίας. Ασφαλώς και δεν συμβαίνει το ίδιο τον τελευταίο καιρό, ούτε και σήμερα βέβαια. 
'Οσο και αν καταβάλλεται φιλότιμη προσπάθεια εμφάνισης αισιόδοξων στατιστικών στοιχείων η σκληρή, η ζοφερή πραγματικότητα είναι τελείως διαφορετική. Δεν έχουμε καμία μείωση της τραγικά αυξηθείσας τελευταία εγκληματικότητας, που κυρίως, θα επαναλάβουμε για άλλη μια φορά, αφορά την πιο βαριά μορφή της, ναρκωτικά, ανθρωποκτονίες, ληστείες, προστασίες, ξεκαθαρίσματα λογαριασμών και τόσα άλλα. Και το χειρότερο απ' όλα είναι ότι ένας μεγάλος αριθμός εγκλημάτων παραμένει ανεξιχνίαστος. Αυτό είναι το χειρότερο απ' όλα. Δείχνει την ανικανότητα και την αδυναμία των αστυνομικών αρχών να εξιχνιάσουν σοβαρές υποθέσεις. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Θα υπενθυμίσω στον κύριο Υπουργό ότι το τελευταίο διάστημα, πρόσφατα έγιναν τέσσερις φόνοι, οι οποίοι απασχόλησαν τα Μέσα Μαζικής Επικοινωνίας, τον Τύπο, οι οποίοι δεν έχουν εξιχνιασθεί. 
Αναφέρομαι στους δύο φόνους της Αναβύσσου πρόσφατα, τις τελευταίες ημέρες, τη δολοφονία του υπαλλήλου του Ο.Τ.Ε. από άγνωστο κακοποιό και τη δολοφονία μιας κοπέλας στη Θεσσαλονίκη μέσα σε ένα ενεχυροδανειστήριο. Αυτοί οι φόνοι δεν έχουν εξιχνιαστεί ακόμα, αν και έχει περάσει αρκετό χρονικό διάστημα. 
Αναφέρω την περίπτωση της απόδρασης του κακοποιού Πάσσαρη. Έχουν περάσει τόσοι μήνες. Από παραλείψεις τραγικές δολοφονήθηκαν δύο αστυνομικοί και τραυματίστηκε ένας σωφρονιστικός υπάλληλος. Απέδρασε ένας κακοποιός ολκής κι όμως μέχρι σήμερα υπήρξε αδυναμία στο να συλληφθεί, όπως και τόσοι άλλοι. Ας αφήσουμε, λοιπόν, τις αισιόδοξες κορόνες και ας δούμε τι φταίει και τι μπορεί να γίνει. Εμείς εκτιμούμε, κύριοι συνάδελφοι, ότι η κυριότερη αιτία, που παρατηρείται αυτό το φαινόμενο τον τελευταίο καιρό, ήταν το ανέτοιμο των αμυντικών μηχανισμών της χώρας μας, όσον αφορά το έγκλημα, να το αντιμετωπίσουν στην έκταση που τελευταία πήρε. Και ελέγχεται η Κυβέρνηση του ΠΑ.ΣΟ.Κ. -ελέγχονται όλες οι κυβερνήσεις- και το Υπουργείο Δημόσιας Τάξης διότι τα τελευταία είκοσι χρόνια, με διακοπή τριάμισι ετών ήταν στην κυβέρνηση.
Δεν προβλέψατε, κύριε Υπουργέ, κι όταν αντιληφθήκατε τι γίνεται γύρω σας, επί μακρόν αδρανήσατε. Το μόνο που ενδιέφερε το ΠΑΣΟΚ και τις κυβερνήσεις του ήταν ο απόλυτος κομματικός έλεγχος των Σωμάτων Ασφαλείας. Αυτή, δυστυχώς, είναι η πραγματικότητα. Εκατοντάδες, χιλιάδες ικανοί και άξιοι αξιωματικοί με ήθος και επιτυχίες, κάθε χρόνο στις κρίσεις, τακτικές και έκτακτες, αποστρατεύοντο μόνο και μόνο επειδή υπήρχε υπόνοια ότι δεν ήταν "ημέτεροι". Κι αντ' αυτών κατά κανόνα οι ασπόνδυλοι και οι διεφθαρμένοι ήταν που προχωρούσαν. Ποτέ άλλοτε τόσοι πολλοί ανώτατοι αξιωματικοί δεν κατηγορήθηκαν και δεν σύρθηκαν στα δικαστήρια τα τελευταία χρόνια. Εναντίον κανενός άλλου Αρχηγού δεν ασκήθηκαν τόσες ποινικές διώξεις όσο κατά του σημερινού, τον οποίο απ' ό,τι φαίνεται χρίσατε ισόβιο, παρά την πλήρη απώλεια της έξωθεν καλής μαρτυρίας του στην κοινωνία και στην Αστυνομία. 
Ποτέ άλλοτε, κύριοι συνάδελφοι και κύριε Υπουργέ, δεν έγιναν λίστες, οι γνωστές λίστες Σουλτάτου. Και το σημαντικότερο: Ποιος τιμωρήθηκε γι' αυτήν την ιστορία; Κανείς δεν τιμωρήθηκε. Αναβάθμιση παρατηρήθηκε σε εκείνους, οι οποίοι ήταν οι πραγματικοί υπαίτιοι και βρίσκονταν πίσω από τον Σουλτάτο, όταν σε μια πραγματικά ευνομούμενη πολιτεία και σε μια πραγματική δημοκρατία απ' αυτό το περιστατικό θα μπορούσε να έχει πέσει ακόμα και κυβέρνηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αποστρατεύτηκαν όσοι απεκάλυψαν τις λίστες.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Δυστυχώς.
Το ίδιο συνέβαινε και σε κάθε άλλη υπηρεσιακή μεταβολή, τοποθετήσεις, μετακινήσεις, πειθαρχικές διαδικασίες και άλλα για τους αστυνομικούς.
Και ας μην επαίρεται ο κύριος Υπουργός ότι το φαινόμενο του κομματισμού σήμερα έχει εκλείψει. Καθ' ο ελάχιστο μέρος έχει ίσως μειωθεί και έχει υποχωρήσει ο κομματισμός, αντικαταστάθηκε από τα διάφορα λόμπι και τις προσωπικές προτιμήσεις και κουμπαριές του Αρχηγού. Είναι χαρακτηριστικό, κύριοι συνάδελφοι, ότι ο δεύτερος και ο τρίτος τη τάξει στην Ελληνική Αστυνομία, είναι οι κουμπάροι του σημερινού Αρχηγού. 
Είχαμε επισημάνει, κύριε Υπουργέ, τα προβλήματα στους προκατόχους σας, όπως και σε σας. Είχαμε προβλέψει τις συνέπειες της πολιτικής, την οποία ακολουθείτε. Οι επισημάνσεις μας και οι υποδείξεις μας αντιμετωπίσθηκαν με αλαζονεία. Έτσι είχαμε φθάσει στο σημείο -πρωτοφανές- ο πρώτος τη τάξει στις παραγωγικές σχολές να αποστρατεύεται στο βαθμό του αστυνομικού διευθυντού και ο τελευταίος να γίνεται Αρχηγός. Είναι μία παγκόσμια πρωτοτυπία για την Ελλάδα.
Το πρώτο πρόβλημα το οποίο υπάρχει, λοιπόν, σήμερα στα Σώματα Ασφαλείας και ειδικότερα στην Ελληνική Αστυνομία είναι ο κομματισμός και η αναξιοκρατία. Αυτό επιτέλους, ας το καταλάβουμε όλοι, πρέπει να εκλείψει. 'Ο,τι και να κάνετε, κύριε Υπουργέ, όταν δεν εμπεδώσουν οι υπηρετούντες στα Σώματα Ασφαλείας ότι η υπηρεσιακή τους κατάσταση θα εξαρτάται αποκλειστικά από το ήθος, την ικανότητα και την αποτελεσματικότητά τους, δεν θα έχετε οποιοδήποτε θετικό αποτέλεσμα. Να συμφωνήσουμε σ' αυτό όλοι. Το έγκλημα δεν έχει χρώμα και η εμπέδωση κλίματος ασφαλείας δεν αφορά μόνο τους οπαδούς ενός κόμματος.
Κύριε Υπουργέ, θεσμοθετήσατε τελευταία το Aρχηγείο της Ελληνικής Αστυνομίας, κάτι το οποίο ζητούσαμε και εμείς, το είχαμε δρομολογήσει και αν δεν υπήρχε η ανώμαλη πτώση της κυβέρνησης της Νέας Δημοκρατίας το 1993, θα είχε θεσμοθετηθεί από τότε. Αλλά όταν λέμε Aρχηγείο, εννοούμε ένα ανεξάρτητο αρχηγείο και όχι αρχηγείο το οποίο φτιάξατε, το οποίο κατ'επίφαση είναι ανεξάρτητο και στην πραγματικότητα εσείς και ο γενικός γραμματέας είσθε εκείνοι οι οποίοι είσθε και πολιτική, αλλά και η φυσική ηγεσιά της Ελληνικής Αστυνομίας. Διατηρείτε πεισματικά τον κομματικό γενικό γραμματέα ως εάν είναι απαραίτητος για να λειτουργήσει το Υπουργείο Δημόσιας Τάξης και η Ελληνική Αστυνομία. Σας έχουμε επισημάνει ότι ένα από τα προβλήματα και ένας από τους λόγους που δημιουργούνται αυτά τα προβλήματα, κυρίως όσον αφορά τον κομματισμό, είναι ο γενικός γραμματέας ο οποίος είναι κομματικός, ο οποίος παρεμβαίνει και είναι ο βραχίων του κόμματος μέσα στην Ελληνική Αστυνομία.
Το δεύτερο πρόβλημα, η διάρθρωση των Σωμάτων Ασφαλείας και ιδιαίτερα της ΕΛ.ΑΣ. Το πρόβλημα στην Ελλάδα δεν είναι ο αριθμός των αστυνομικών. Οι αστυνομικοί είναι πάρα πολλοί. Σε σχέση μάλιστα με τον πληθυσμό της Ελλάδος και κάνοντας τη σύγκριση με άλλες χώρες με πολύ μεγαλύτερο πληθυσμό, οι αστυνομικοί στην Ελλάδα είναι πολύ περισσότεροι από εκείνους που θα έπρεπε ενδεχομένως να είναι. Αλλά πάσχει η Ελληνική Αστυνομία στη διάρθρωση. Εκατοντάδες αναποτελεσματικοί αστυνομικοί σταθμοί των δύο και τριών ατόμων, που δεν τολμάτε να τους καταργήσετε. Αποτυχημένα, όπως έχει ομολογηθεί από εσάς τους ίδιους, πολυδύναμα αστυνομικά τμήματα. Χιλιάδες αστυνομικοί που ασχολούνται σε δουλειές έξω από τα αστυνομικά τους καθήκοντα. Αυτά πρέπει να διορθωθούν. Δεν μπορούν να λυθούν τα προβλήματα με τις αθρόες προσλήψεις είτε ειδικών φρουρών είτε συνοριακών φυλάκων.
Κύριε Υπουργέ, από την ώρα που και οι συνοριακοί φύλακες και οι ειδικοί φρουροί κάνουν ακριβώς την ίδια δουλειά την οποία κάνει και ένας αστυνομικός, δεν μπορούμε να καταλάβουμε γιατί παρακάμπτεται η νόμιμη διαδικασία πρόσληψης, η οποία έχει θεσμοθετηθεί και έχουμε τις προσλήψεις αυτές από το παράθυρο, με αποτέλεσμα να δημιουργούνται παράλληλες και επικαλυπτόμενες εν πολλοίς στις αρμοδιότητες υπηρεσίες, οι οποίες στο τέλος θα δείτε ότι μόνο προβλήματα θα δημιουργούν. Ειδικοί φρουροί, συνοριακοί φρουροί, αστυνομικοί και προσέξτε, οι οποίοι στο τέλος θα γίνουν κανονικοί αστυνομικοί, όπως προβλέπεται από το νόμο τον οποίο φέρατε και ψηφίσαμε. Για ποιο λόγο να ακολουθείται αυτή η περίεργη διαδικασία; 
Επειδή προχθές ήσασταν στο Ρέθυμνο και έγινε μια συζήτηση γύρω από τους ειδικούς φρουρούς οι οποίοι βρίσκονται στην Κρήτη και εννοείται ότι καταδιώκουν και πατάσσουν μια συγκεκριμένη μορφή εγκληματικότητας στην ύπαιθρο, θα ήθελα να σας πω ότι ναι μεν φαίνεται ότι κάτι κάνουν, αλλά παρακαλώ πολύ, όπως σας επισημάνθηκε και στο Ρέθυμνο να συστήσετε και στους ίδιους και προπάντων στους επικεφαλής τους να έχουν συμπεριφορά ευγενική, όποια είναι και των υπόλοιπων αστυνομικών οργάνων, όπως παραδείγματος χάρη των τροχονόμων. Δεν νοείται να επιχειρείται από κάποιους από αυτούς -από τους περισσότερους- να σπάσουν τον "τσαμπουκά" των ελεγχομένων με ύβρεις και προπηλακισμούς, διότι ο ελεγχόμενος δεν σημαίνει κατά τεκμήριο ότι είναι και κακοποιός. Πολλές φορές όμως η συμπεριφορά τους είναι απρεπέστατη. Το επισημαίνω αυτό το πράγμα, όπως σας είχε επισημανθεί και στο Ρέθυμνο. 
Ένα άλλο θέμα, το οποίο πρέπει να δείτε σε συνεργασία πάντα με τις συνδικαλιστικές οργανώσεις των αστυνομικών, είναι να επιλυθούν επιτέλους τα μεγάλα, πολλά, εκκρεμή και άλυτα προβλήματα.
Έχετε εκδόσει, στις 4 Απριλίου αν δεν κάνω λάθος ένα δελτίο τύπου, όπου θέτετε ένα χρονοδιάγραμμα μέσα στο οποίο θα επιληφθούν συγκεκριμένα εκκρεμή προβλήματα. Απ' ό,τι με πληροφόρησαν οι συνδικαλιστικές οργανώσεις, η ηγεσία τους, τα περισσότερα από αυτά ούτε τα έχετε ακουμπήσει. Τι θα γίνει με το ασφαλιστικό των αστυνομικών; Θα επέλθει διαφοροποίηση; Θα αλλάξει κάτι; Θα αναγνωρισθεί το δίκαιο αίτημά τους για χαρακτηρισμό του επαγγέλματός τους ως επικινδύνου και ανθυγιεινού; Είναι ένα μόνιμο αίτημα το οποίο το Υπουργείο δεν στέργει να το ικανοποιήσει ούτε καν να το εξετάσει. Θα αποκατασταθούν -και τις γνωρίζετε αυτές- κάποιες μισθολογικές αδικίες, οι οποίες υπάρχουν, που σας έχουν επισημάνει οι αστυνομικοί να παρατηρείται το φαινόμενο κατώτερος στο βαθμό και στα χρόνια, σε ορισμένες περιπτώσεις, να παίρνει περισσότερα χρήματα μισθό από αρχαιότερό του ή και από αξιωματικό ή γενικά αστυνομικό, που έχει μεγαλύτερο βαθμό.
Θα αποκατασταθούν οι υπάρχουσες συνταξιοδοτικές αδικίες; Έχουν παρατηρηθεί φαινόμενα πάρα πολλά και σ' αυτόν τον τομέα.
Και τέλος, θα ρυθμιστεί το πρόβλημα της καταβολής των εκτός έδρας και των εκλογών;
Έρχομαι τώρα στο θέμα της εκπαίδευσης. Πάσχει τραγικά από πλευράς εκπαίδευσης η Ελληνική Αστυνομία. Μία μικρή εκπαίδευση, όταν εισάγονται στο Σώμα και εν συνεχεία τους παρατάμε στο έλεος του Θεού. Υπάρχουν κάποιες ειδικές μονάδες, οι οποίες κάνουν μια ειδική εκπαίδευση. Οι υπόλοιποι, ο όγκος ο μεγάλος, από την ώρα που θα βγουν από τη σχολή μέχρι την ώρα που θα αποστρατευτούν, δεν γίνεται γι' αυτούς η οποιαδήποτε εκπαίδευση. Και είναι βασικό, όταν το έγκλημα εκσυγχρονίζεται, όταν οι κακοποιοί εκπαιδεύονται μεταξύ τους, δεν μπορεί ένας αστυνομικός να βγαίνει στην τηλεόραση και να λέει, κύριε Υπουργέ, ότι έριξα οκτώ πυροβολισμούς, όταν ήμουν στη σχολή και έκτοτε ουδείς άλλος μου υπέδειξε τον τρόπο που θα κάνω χρήση του όπλου ή ότι οποιαδήποτε άλλης μορφής εκπαίδευση έγινε σε μένα. 
Και έρχομαι τώρα στο θέμα των όπλων. Σας έχει ζητηθεί από τους αστυνομικούς, σας έχουμε επισημάνει μέσα σε αυτήν την Αίθουσα και είναι παγκοίνως γνωστό ότι υπάρχει πρόβλημα στο θέμα της χρήσεως των όπλων από τους αστυνομικούς. Όπως γνωρίζετε, το θέμα ρυθμίζεται από κάποιο διάταγμα του 1943, αν δεν κάνω λάθος, που εξεδόθη εν όψει των αναγκών της εποχής εκείνης, που στην Ελλάδα τότε όπως γνωρίζετε ήταν κατοχή. Αυτό το νομοθετικό πλαίσιο ισχύει ακόμα. Δεν μπορεί σήμερα ένας αστυνομικός, ο οποίος αντιμετωπίζει καθημερινά τεράστια προβλήματα πάνω στη δουλειά του, ο οποίος βρίσκεται καθημερινά εν κινδύνω, όταν έχει απέναντί του κακοποιούς, οι οποίοι δεν σταματάνε πουθενά, να διέπεται η δυνατότητα χρήσης του όπλου από τις γενικές διατάξεις του Ποινικού Κώδικα περί αμύνης, περί καταστάσεως ανάγκης, διότι αν καθήσει και σκεφτεί αυτά τα πράγματα, μέχρι να τα σκεφτεί και να αποφασίσει ήδη τον έχει εκτελέσει ο κακοποιός. 
Πρέπει να συνεννοηθούμε όλοι. Βεβαίως δεν πρέπει να προχωρήσουμε σε μία δυνατότητα αλόγιστης χρήσης των όπλων, όπου θα φτάσουμε σε υπερβολές, αλλά το πρόβλημα πρέπει να ρυθμιστεί. Δεν μπορεί παραδείγματος χάρη να συνοδεύει ένας αστυνομικός ένα μεγάλο κακοποιό, ο οποίος αποδρά, και να μην έχει το δικαίωμα να πυροβολήσει μια φορά στα πόδια, έστω, για να τον σταματήσει. Ή να βλέπει να γίνεται ληστεία και να πρέπει να κάνει χρήση του όπλου ο κακοποιός, για να μπορέσει να κάνει χρήση του όπλου του και ο αστυνομικός. Διότι διαφορετικά δεν δικαιολογείται ούτε άμυνα σου λέει έχω ούτε κατάσταση ανάγκης ισχύει στη συγκεκριμένη περίπτωση. Αυτό το πρόβλημα πρέπει να λυθεί οπωσδήποτε. 
Υλικοτεχνική υποδομή. Οι κακοποιοί σήμερα χρησιμοποιούν τα πλέον σύγχρονα μέσα. Οι αστυνομικοί αναγκάζονται να αγοράζουν εξ ιδίων το όπλο. Αυτό είναι γεγονός. Οι περισσότεροι αστυνομικοί, κύριοι συνάδελφοι, το ατομικό πιστόλι ή περίστροφο, το οποίο φέρουν, το έχουν αγοράσει με δικά τους χρήματα. Η πολιτεία δεν στέργει ούτε αυτό το αυτονόητο, το ελάχιστο το οποίο ζητούν οι αστυνομικοί, να ικανοποιήσουν. Διότι βεβαίως ένας αστυνομικός, ο οποίος θέλει να κάνει τη δουλειά του και έχει απέναντί του έναν κακοποιό, ο οποίος χρησιμοποιεί σύγχρονα όπλα, αισθάνεται ανασφαλής και δεν μπορεί να κάνει τη δουλειά του, φέροντας το υπηρεσιακό όπλο, ένα τριανταοκτάρι Σμιθ Γουόσον του 1850, ή ένα τριανταεννιάρι, το οποίο δεν έχει τη δυνατότητα να κτυπήσει πάνω από πέντε μέτρα. Αυτά, κύριε Πρόεδρε, τα ξέρουμε, τα γνωρίζουμε, γιατί όλοι πήγαμε στρατό. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κι εσείς τα ξέρετε, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ήμουν και Υπουργός Δημόσιας Τάξης, ήμουν και έφεδρος αξιωματικός στο Στρατό, οπότε δικαιολογημένα γνωρίζω.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Και έρχομαι τώρα σ' εκείνο, το οποίο συζητείται ευρέως τον τελευταίο καιρό. Το ΠΑ.ΣΟ.Κ., ως κόμμα στην Αντιπολίτευση, λυσσαλέα είχε πολεμήσει παλιότερα κάθε προσπάθεια, η οποία έχει αναληφθεί σήμερα από τη Νέα Δημοκρατία με νομοθετικές ρυθμίσεις να διευκολυνθούν οι ανακριτικές και προανακριτικές αρχές, προκειμένου να οδηγούνται ευχερέστερα στην αποκάλυψη βαρέων μορφών εγκλημάτων, μεταξύ των οποίων το οργανωμένο έγκλημα και η τρομοκρατία. Θυμάστε τι έγινε με τους δύο νόμους, τους οποίους έφερε η Νέα Δημοκρατία. Τους καταργήσατε μόλις γίνατε Κυβέρνηση. 
Τελευταία πιεζόμενοι από το εξωτερικό ή και την ανάγκην φιλοτιμίαν ποιούμενοι, είπατε ότι θα φέρετε κάποιο νόμο. Τον καταρτίσατε σε συνεργασία Υπουργείου Δημοσίας Τάξεως και Υπουργείου Δικαιοσύνης, κυκλοφόρησε, αλλά έκτοτε κυοφορείται. Δεν τολμάτε; Τι φοβάσθε επιτέλους; Δεν κατατέθηκε ακόμη στη Βουλή. Μέχρι χθες τουλάχιστον, που ζήτησα να μάθω αν έχει κατατεθεί, δεν είχε κατατεθεί. 
Aλλά και αν κατατέθηκε, οι πληροφορίες λένε ότι εσχάτως έγιναν κάποιες τροποποιήσεις, οι οποίες εν πολλοίς αναιρούν την όποια δυνατότητα εδίδετο από το αρχικό σχέδιο, το οποίο είχε δημοσιευθεί. Επιτέλους τολμήστε, προχωρήστε. 'Όταν η Αξιωματική Αντιπολίτευση, η οποία θα μπορούσε να ασκήσει την πιο σκληρή κριτική, έρχεται και σας λέει, συμπαριστάμεθα, θέλουμε να σας βοηθήσουμε προς την κατεύθυνση της πατάξεως του οργανωμένου εγκλήματος και της τρομοκρατίας, κάτι το οποίο μας θίγει ως κράτος, ως κοινωνία, όταν έχουμε μπροστά μας τους Ολυμπιακούς Αγώνες και ξέρετε καλύτερα από τον κάθε άλλο ότι μια από τις αιτίες που βρίσκουν και μας κατηγορούν και μας λοιδορούν στο εξωτερικό και είναι το πρόβλημα της τρομοκρατίας, εσείς φοβάστε. Τι φοβάστε; Τι είναι εκείνο το οποίο σας συγκρατεί, όταν έχετε μαζί σας το 90% του ελληνικού λαού να προχωρήσετε; Θέλω να πιστεύω ότι αυτό το νομοσχέδιο επιτέλους θα έλθει στη Βουλή και θέλω να πιστεύω ότι θα ψηφιστεί κατά τέτοιο τρόπο και με τέτοιο περιεχόμενο που να είναι τελικά αποτελεσματικός. 
Κύριε Υπουργέ, για την αγροτική ασφάλεια θα μιλήσω στη δευτερολογία μου, θα θέσω όμως το θέμα της διαφθοράς, το οποίο αναμφίβολα είναι υπαρκτό. Η Δημόσια Διοίκηση, η ελληνική, γενικότερα εκτός από τη ραθυμία της, εκτός από τον κομματισμό της, εκτός απ' όλα τα άλλα προβλήματα που έχει, εσχάτως, ατυχώς έχει αποκτήσει και τη διαφθορά της. Και επειδή και η Ελληνική Αστυνομία εντάσσεται μέσα στη γενικότερη Δημόσια Διοίκηση και αυτή δεν μπόρεσε να ξεφύγει απ' αυτό το φαινόμενο, και απ' αυτό το πρόβλημα. Και το κακό είναι ότι επειδή εννοείται πως είναι οι λύκοι που φυλάγουν τα πρόβατα εκείνοι οι οποίοι τελικά είναι επίορκοι και διεφθαρμένοι, οι όποιες περιπτώσεις -που εγώ συνηγορώ στην άποψη ότι η συντριπτική πλειοψηφία είναι έντιμοι και σωστοί αστυνομικοί- παίρνουν τέτοια δημοσιότητα, που μειώνουν το κύρος, δυσφημούν την Ελληνική Αστυνομία. Γι' αυτό το λόγο και θα πρέπει προς την κατεύθυνση της πάταξης της διαφθοράς να είστε αμείλικτοι. 
Το φαινόμενο, δυστυχώς, πολλαπλασιάζεται. Θα σας θυμίσω τα γεγονότα με τις χασισοκαλλιέργειες από τους αστυνομικούς στην Ηλεία, τα γεγονότα πάνω στα Τρίκαλα με τις γυναίκες καλλιτέχνιδες από το εξωτερικό, τις οποίες εκμεταλλεύονταν και τόσες άλλες. Αυτή η ιστορία με την κρυφή πορνεία των αλλοδαπών γυναικών είναι μεγάλη πληγή και πηγή της εγκληματικότητας, αλλά και η μεγάλη πληγή και μεγάλη πηγή της διαφθοράς. Μαστροπείες, προαγωγείες, εκμεταλλεύσεις, πόρνες, μαύρο χρήμα και τόσα άλλα, ακόμη και ανθρωποκτονίες. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή )
Θα ήθελα, κύριε Υπουργέ, να σας θέσω υπόψη ένα περιστατικό -και τελειώνω, κύριε Πρόεδρε μ' αυτό- το οποίο συνέβη στην Κρήτη και που έχει αφήσει τέτοιες σκιές και τέτοιες υπόνοιες, που αμαυρώνει στο νησί την Ελληνική Αστυνομία, στη συνείδηση πολλών πολιτών. Δεν ξέρω αν το έχετε υπόψη σας. Στο Ηράκλειο, όπου και το φαινόμενο είναι εντονότερο -εννοώ της εκμεταλλεύσεως των λεγομένων ξένων "καλλιτεχνών" θηλέων- η Δημόσια Διοίκηση, θα έχετε υπόψη σας, λειτουργεί κατά τρόπο άψογο και αποτελεσματικό. Σε μια μέρα μέσα, κατατίθεται η αίτηση για τη μετάκληση γυναικών, με fax έρχεται στο Υπουργείο, την ίδια μέρα έχει δοθεί έγκριση και την επομένη ημέρα έρχονται. Καταπληκτική η ταχύτητα με την οποία λειτουργεί η Δημόσια Διοίκηση. Σε όλα τα άλλα πηγαίνουμε με ρυθμό χελώνας. Στο να έλθουν από το εξωτερικό οι κυρίες αυτές, έρχονται με ταχύτητα αστραπής. Και αυτό θα πρέπει να σας προβληματίσει. Προτίθεμαι να καταθέσω πολύ σύντομα σχετική ερώτηση με αίτημα καταθέσεως εγγράφων να δούμε πόσες τέτοιες εγκρίσεις και με τι ταχύτητα έχουν εγκριθεί τον τελευταίο καιρό. 
Αλλά επανέρχομαι επί του θέματος, το οποίο προηγουμένως έθιξα, μιας περίεργης ανθρωποκτονίας, που συνέβη στο Ηράκλειο πριν από ένα έτος περίπου. Κάποιος "πατριάρχης" εκεί της εκμεταλλεύσεως γυναικών και του ελέγχου της πορνείας ξένων γυναικών, αλλοδαπών, καταδικάστηκε σε φυλάκιση εννέα ετών. Εν όψει εκδικάσεως -κατάφερε, δεν ξέρω με ποιον τρόπο και ήταν έξω μέχρι το εφετείο- της υποθέσεως στο εφετείο, δύο ή τρεις μέρες πριν, βρέθηκε να δολοφονείται έξω από την πόρτα του ξενοδοχείου, το οποίο εκμεταλλευόταν μαζί με το έμψυχο υλικό που υπήρχε μέσα, με τρεις ή τέσσερις σφαίρες στο κεφάλι. Και φημολογείται ότι εξεβίαζε τους προστάτες του και οι προστάτες του φρόντισαν να του κλείσουν το στόμα. Φημολογείται ότι εξεβίαζε εκείνους, οι οποίοι τον προστάτευαν να κάνει αυτό το επάγγελμα το οποίο έκανε, διότι τους έλεγε ότι, αν εγώ δικαστώ εννέα χρόνια, όπως είχα δικαστεί πρωτοδίκως, στο εφετείο θα μιλήσω και φρόντισαν κάποιοι να του κλείσουν το στόμα. Η ανθρωποκτονία, κύριε Υπουργέ, ακόμα παραμένει ανεξιχνίαστη, όπως και άλλες. Η σκιά όμως βαραίνει ολόκληρο το νησί για το τι κρύβεται πίσω απ' αυτήν την ιστορία.
Τα υπόλοιπα στη δευτερολογία μου.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει τις εκθέσεις της στα σχέδια νόμων του Υπουργείου Ανάπτυξης: 
α) "Σύνδεση έρευνας και τεχνολογίας με την παραγωγή και άλλες διατάξεις".
β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγκάντα για την οικονομική, επιστημονική και τεχνολογική συνεργασία".
Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριοι συνάδελφοι, συμπληρωματικά στα όσα ακούστηκαν και εκτέθηκαν από πλευράς εισηγητού της Αντιπολίτευσης, έχω να επισημάνω κυρίως κατ' αρχήν ότι ο αείμνηστος Κωνσταντίνος Καραμανλής, ο οποίος, με το λιτό πλην όμως ουσιαστικό του φραστικό τρόπο γι' αυτό το μέγιστο ζήτημα που συζητάμε της δημόσιας τάξης και ασφάλειας, είχε πει ότι η δημόσια τάξη χωρίς κοινωνική δικαιοσύνη, δεν μπορεί να υπάρξει σε μια δημοκρατία. 
Αντιλαμβάνεστε, λοιπόν, ότι αυτό το μέγιστο ζήτημα, πλην όμως διαχρονικό, με την έννοια ότι βιώνει ο πολίτης καθημερινά προβλήματα διατάραξης αυτής της δημόσιας τάξης και ασφάλειας, πρέπει, επιτέλους, από πλευράς πολιτείας να τύχει της αντίστοιχης παρέμβασης. 
Η Νέα Δημοκρατία διαχρονικά με συγκεκριμένα μέτρα -το έκανε και προεκλογικά θέσασα στο εκλογικό σώμα εκείνες τις παρεμβάσεις που άμεσα, ερχόμενη στην εξουσία, θα έκανε- στέκεται ελεγκτικά έναντι της Κυβέρνησης γι' αυτό το μέγιστο ζήτημα, που ο πολίτης αναμένει να αντιμετωπίσει, να βιώσει, να νιώσει συγκεκριμένα αποτελέσματα. 
Προ ημερών δημοσιοποιήθηκε δημοσκόπηση που αναφέρει ότι είμαστε το πρώτο κράτος στην Ευρώπη όπου από πλευράς αίσθησης ανασφάλειας των πολιτών, το 51% των πολιτών λέει ότι αισθάνεται το βράδυ μετά τις εννιά ανασφαλές να κυκλοφορήσει στη γειτονιά του. Αυτά είναι αναμφισβήτητα αποτελέσματα που βιώνουμε καθημερινά και δικαίως ο μέσος συνετός πολίτης αναζητεί από την Κυβέρνησή του να λάβει συγκεκριμένα μέτρα. Και τα συγκεκριμένα μέτρα δεν μπορεί, παρά να είναι αυτά τα οποία είτε ευθέως είτε έμμεσα υπονοούμε στο περιεχόμενο της συγκεκριμένης επερώτησής μας, η οποία αναφέρεται και στις διαρθρωτικές αδυναμίες της Ελληνικής Αστυνομίας και στην έλλειψη του νομοθετικού εξοπλισμού των αστυνομικών οργάνων, κατά την εκτέλεση των καθηκόντων τους και στην έλλειψη ενδιαφέροντος από την πλευρά της πολιτείας, όσον αφορά το μισθολογικό καθεστώς των αστυνομικών. 
'Ολα αυτά είναι θέματα, τα οποία συνάπτονται αναμφισβήτητα με την εκτίμηση -ως ένα σημείο βεβαίως εκτίμηση- του ζητήματος της δημόσιας τάξης και ασφάλειας στη χώρα μας. 
Δεν θέλω να αναφερθώ στο γεγονός ότι είκοσι και πλέον χρόνια έχουμε τώρα συγκεκριμένες δολοφονίες σε άτομα, που έχουν και πολιτικό υπόβαθρο και μέχρις αυτής της στιγμής δεν υπήρξε κάποια διαπίστωση συγκεκριμένων δραστών. Χρειάστηκε να υπάρξει αυτή η δολοφονία του Βρετανού ακολούθου, για να υπάρξει, αν θέλετε, ενισχυτικό ενδιαφέρον από πλευράς Κυβέρνησης για λήψη κάποιων μέτρων, για ενίσχυση της αστυνομικής συνεργασίας με άλλες χώρες, με τη Βρετανία και τις ΗΠΑ, με την ελπίδα βέβαια ότι θα υπάρξει αποτέλεσμα. Βέβαια ως ένα σημείο είναι βάσιμες και οι ανησυχίες επί διεθνούς επιπέδου, οι οποίες εξωτερικεύονται και έχουν σχέση με τη διενέργεια των Ολυμπιακών Αγώνων, για την οποία η Νέα Δημοκρατία πιστεύει ότι αυτή η διενέργεια πρέπει να είναι άριστη, να μη δημιουργηθεί κανένα πρόβλημα. 
Εμείς θέτουμε τον εαυτό μας, ως Νέα Δημοκρατία, στην υπηρεσία της Κυβέρνησης να συμπράξουμε, ώστε να διασφαλιστεί αυτό το αδιατάρακτο, το ακώλυτο κλίμα και να μην δημιουργηθούν προβλήματα, πλην όμως, πρέπει και η Κυβέρνηση να αντιληφθεί, αυτό που είπα και στην αρχή, ότι το μέγιστο ζήτημα της δημόσιας τάξης και ασφάλειας, πέρα από κομματικές προσεγγίσεις, πρέπει να τύχει μιας εθνικής προσέγγισης. Γι' αυτό η Νέα Δημοκρατία -και δεν το λέει μόνο τώρα- επ' αφορμή της επερώτησης έλεγε και λέει ότι πρέπει να υπάρξει μια εθνική συνεννόηση, μια διακομματική συνεργασία στη λήψη ορισμένων μέτρων. Δεν μπορεί να υπάρχει αυτήν τη στιγμή αμφισβήτηση ότι και το εισαγόμενο διεθνές έγκλημα έχει ως υπόβαθρο, ως αιτία και τη δική μας, αν θέλετε, παράλειψη, την κυβερνητική, από πλευράς νομίμων ενεργειών. 
Είναι γνωστό ότι οι μεθοριακοί σταθμοί κλείνουν, τα στρατευμένα μας νιάτα πολλές φορές αποθαρρύνονται από συγκεκριμένες συμπεριφορές που μπορούσαν να λάβουν και βεβαίως η Αστυνομία και με αναδιατάξεις, που γίνονται κατά καιρούς έχει περιοριστεί πολλές φορές σε περιπτώσεις καθηκόντων τέτοιων, που σε συνεργασία και με τους συνοριακούς φύλακες, θα μπορούσε να υπάρξει ένας τέτοιος έλεγχος στα σύνορα που θα ανακόπτει πράγματι αυτήν την αλόγιστη εισαγωγή εγκληματικών στοιχείων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν θέλω να αναφερθώ στις παράνομες ελληνοποιήσεις, που, δυστυχώς, συμπεριέλαβαν και άτομα τα οποία απεδείχθη ότι ήταν διεθνώς εγκληματικά στοιχεία.
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε. Παίρνω έστω και ελάχιστο χρόνο από τη δευτερολογία μου.
Εκείνο το οποίο είναι βέβαιο και η Νέα Δημοκρατία ελέγχει την Κυβέρνηση, είναι ότι πέραν των άλλων αιτίων που μπορεί να υπάρχουν και για άλλα κράτη, για την ύπαρξη της εγκληματικότητας, όπως είναι η παγκοσμιοποίηση ή η οικονομική καχεξία που μπορεί να υπάρχει σε άλλα κράτη ή οι μεταβολές που έγιναν στα κράτη της Κεντρικής και Ανατολικής Ευρώπης, πέραν, λοιπόν, αυτών των αιτίων, που μπορεί να επηρεάζουν και άλλα όμορα με εμάς κράτη και να οδηγούν σε αυξημένη εγκληματικότητα, θα πρέπει να αποδεχθούμε ότι από πλευράς Κυβερνήσεως πράγματι δεν υπάρχει εκείνη η κυβερνητική συμπεριφορά, που θα ανακόπτει το πρόβλημα. Και η κυβερνητική συμπεριφορά έγκειται σε αυτά που σας είπα, δηλαδή στην εργασία των συνοριοφυλάκων, στην ύπαρξη των μεθοριακών σταθμών, στην ενίσχυση των αρμοδιοτήτων της Αστυνομίας και στην ανασύσταση της Αγροφυλακής, που διαχρονικά λέει η Νέα Δημοκρατία. Αυτά είναι ζητήματα διασφάλισης της δημόσιας τάξης, τα οποία πρέπει να εμπλουτιστούν και με νομοθετικές αρμοδιότητες, που αφορούν τη χρήση των όπλων -ένα μόνιμο πρόβλημα κάτω από ένα απαρχαιωμένο καθεστώς- και να συνδυαστούν με τη λειτουργική αναδιάρθρωση, όπως σας είπα, της Αστυνομίας. Αυτό το κατ' επίφαση αρχηγείο της Αστυνομίας, πρέπει να αποκτήσει ουσιαστικές αρμοδιότητες. Επίσης πρέπει να υπάρξει κάποτε τέτοια βαθμολογική εξέλιξη των αστυνομικών που να είναι η πρέπουσα.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, τελειώνετε.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Πρέπει να υπάρχει μισθολογική ενδυνάμωση ανάλογη των στελεχών των Ενόπλων Δυνάμεων. 
ΠΡΟΕΔΡΕΥΩΝ (Κωνσταντίνος Γείτονας): Κύριε Τσιπλάκη, σας παρακαλώ ολοκληρώστε!
ΚΩΝΣΤΑΝΤΙΝΟΣ ΤΣΙΠΛΑΚΗΣ: Τελειώνω, κύριε Πρόεδρε. 
Πέραν, λοιπόν, αυτών των παρεμβάσεων θα πρέπει να αντιληφθείτε και αυτό το νομοσχέδιο, για την τρομοκρατία ότι επιτέλους πρέπει να το καταθέσετε και να πάψετε να εκπέμπετε αυτό το μήνυμα προς τον πολίτη, ότι τελικώς τα θύματα είναι σε υποδεέστερη θέση σε σχέση με το θύτη και ότι οιαδήποτε ενέργεια νομοθετική, η οποία αποσκοπεί να διασφαλίσει αυτό το μέγιστο αγαθό της ειρήνης, της ασφάλειας του πολίτη σε μία δημοκρατία, θα πρέπει να αντιληφθείτε ότι υπερέχει έναντι και συγκεκριμένων ρυθμίσεων που πολλές φορές είναι κατώτερες του δημόσιου συμφέροντος.
Πρέπει επιτέλους να καταθέσετε αυτό το νομοσχέδιο, να υπάρξει διάλογος στην Εθνική Αντιπροσωπεία, να υπάρξει ψήφιση και να αποδειχθεί στην πράξη. Μαζί με τα μέτρα που η Νέα Δημοκρατία κατά καιρούς προτείνει να αποδειχθεί στην πράξη ότι περιορίζεται το πρόβλημα της εγκληματικότητας που και σε επίπεδο κακουργημάτων -θα σας έλεγα στατιστικά- την τελευταία εικοσαετία έχει αυξηθεί 800% παρά το ότι νομοθετικά έχετε αλλάξει πολλά αδικήματα και από αδικήματα κακουργήματα τα έχετε κάνει πλημμελήματα. 
(Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
Αρκεί να σας πω και τελειώνω, κύριε Πρόεδρε, ότι πέντε ληστείες το μήνα στατιστικά γίνονταν εν έτη 1980 και τώρα γίνονται πέντε ληστείες την ημέρα.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριε Τσιπλάκη, καλύψατε και το χρόνο της δευτερολογίας σας. Να το έχετε υπόψη σας για να ξέρουμε πως τηρούμε αυτό που λέμε. Γιατί σας έκανα έκκληση ...
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μα, κύριε Πρόεδρε ...
ΠΡΟΕΔΡΕΥΩΝ (Κωνσταντίνος Γείτονας): Κύριε Αναγνωστόπουλε, υπάρχει Κανονισμός, ο οποίος προβλέπει λόγο και αντίλογο. 
Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Σας παρακάλεσα να μου δώσετε το λόγο ...
ΠΡΟΕΔΡΕΥΩΝ (Κωνσταντίνος Γείτονας): Μα, ακριβώς, έδειξα ανοχή στην αρχή, αλλά εσείς πήγατε στα οκτώ λεπτά. 
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Να του δώσω εγώ από το δικό μου χρόνο.
ΠΡΟΕΔΡΕΥΩΝ (Κωνσταντίνος Γείτονας): Κύριε Αναγνωστόπουλε, αφήστε τις γαλαντομίες. Ο Κανονισμός πρέπει να τηρείται.
Ορίστε, κύριε Τασούλα, έχετε το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, είμαι βέβαιος ότι όσα ακούστηκαν προηγουμένως και όσα θα ακουστούν μετά από εμένα, για θέματα που έχουν να κάνουν με την ποιότητα της δημόσιας τάξης και ασφάλειας στη χώρα μας, τα γνωρίζετε και είμαι βέβαιος ότι τυχόν τεχνικές ή νομοθετικές ρυθμίσεις, οι οποίες χρειάζεται να γίνουν, θα ακουστούν και μπορεί να τις πραγματοποιήσει η σημερινή Κυβέρνηση ή μπορεί και όχι. 
Θα περιοριστώ στο πεντάλεπτο, το οποίο μου δίνει ο Κανονισμός, για να τονίσω αυτό το οποίο θεωρώ ότι είναι δυσχερέστατο να αντιμετωπιστεί, διότι χρειάστηκε πάρα πολλά χρόνια για να ξεθεμελιωθεί. 
Θα μιλήσω, κύριε Υπουργέ, για το κλίμα που επικρατεί στις τάξεις των Σωμάτων Ασφαλείας, για την ατμόσφαιρα που επικρατεί στους ανθρώπους, οι οποίοι είναι επιφορτισμένοι από την πολιτεία να προστατεύουν την περιουσία και τη ζωή των Ελλήνων πολιτών.
Όπως ξέρετε, όλες οι μεραρχίες της χώρας έχουν ένα έμβλημα και ένα αρχαίο ρητό ως σύνθημα. Άλλες έχουν από τον Περικλή "το εύδαιμον το ελεύθερον", άλλες έχουν το "αεί υψικρατείν", αν είναι της Αεροπορίας. Υποθέτω ότι, αν έπρεπε σήμερα να ορίσουμε ένα ρητό, που να συμβολίζει το τι αισθάνονται οι άνδρες και οι γυναίκες των Σωμάτων Ασφαλείας, θα επικρατούσε όχι αρχαίο ρητό, αλλά η έκφραση του λαού μας "εγώ θα βγάλω το φίδι από την τρύπα;"
Σήμερα η ατμόσφαιρα που επικρατεί έπειτα από μία πολιτική δεκαετιών που εφαρμόστηκε εις βάρος της αποτελεσματικότητας και του σωστού ψυχισμού, που πρέπει να έχει όποιος υπηρετεί στα Σώματα Ασφαλείας, είναι ότι νιώθουν ακάλυπτοι όχι μόνο οικονομικώς ή υπηρεσιακώς, αλλά νιώθουν ακάλυπτοι από την πολιτεία, για να αντιμετωπίσουν το σύγχρονο έγκλημα, το οποίο βαδίζει ταχύτατα, ενώ ο τρόπος που η πολιτεία προσπαθεί να ανταποκριθεί με τις γραφειοκρατίες, τις αγκυλώσεις και τον κομματισμό, είναι σε βήμα σημειωτόν. 
Ανήκω στη λεγόμενη γενιά της Μεταπολιτεύσεως και θυμάμαι ότι εδώ, σ' αυτήν την Αίθουσα, που ως φοιτητές ερχόμασταν να παρακολουθήσουμε συνεδριάσεις, την περίφημη περίοδο της δεκαετίας του 1970 και του 1980, ένας από τους στόχους του ΠΑ.ΣΟ.Κ. τότε ήταν τα Σώματα Ασφαλείας. Επειδή υπάρχει και απόσταση χρονική και δεν κινδυνεύω να θεωρηθώ χουντικός, θα σας πω ότι ένα από τα συνθήματα της εποχής εκείνης, η αποχουντοποίηση, η δίωξη των αξιωματικών, η οποία έγινε περίπου της μόδας και σαρώθηκαν τα Σώματα Ασφαλείας μετά την έλευση του ΠΑ.ΣΟ.Κ. στην εξουσία, έπαιξε το ρόλο που αποτέλειωσε αυτήν την ψυχική διάθεση, που πρέπει να έχει όποιος αντιμετωπίζει τον εγκληματία.
Βεβαίως αντιλαμβάνομαι ότι αυτή η εποχή πέρασε, αυτό το μένος πέρασε, αυτός ο τρόπος θεωρήσεως που είχε το ΠΑ.ΣΟ.Κ. έναντι των Σωμάτων Ασφαλείας ως εκφραστών του καθεστώτος και όλες αυτές οι ιστορίες έχουν κοπάσει, αλλά μην έχετε καμία αμφιβολία ότι, όπως για ένα σωρό προβλήματα που ξεσπούν σήμερα και τα αντιμετωπίζατε, όπως το ασφαλιστικό και όλα τα άλλα, έτσι και στο θέμα της δημόσιας ασφάλειας νομίζω πως μία από τις βασικές αιτίες είναι το εχθρικό κλίμα, το οποίο δημιουργήθηκε και ο κομματισμός, ο οποίος επί σειρά ετών αποδυνάμωσε το ψυχικό σθένος των ανθρώπων.
Αν προστεθεί σε αυτά και η αδυναμία να έχουν πιστόλι, να μπορούν να το χρησιμοποιούν, να είναι αυστηροί, όλα αυτά συνθέτουν τη σημερινή δημοσιοϋπαλληλική νοοτροπία που επικρατεί, το συνδικαλιστικό πνεύμα και σαν κατακλείδα αυτό το οποίο σας είπα πρωτύτερα, ότι όλοι έχουν στο νου τους αυτήν τη φράση, που τους παραλύει, "εγώ θα βγάλω το φίδι από την τρύπα;" 
Είναι δύσκολο το έργο σας. Είχα την τύχη να δω το ενδιαφέρον που έχετε σε μία περιοδεία που κάνατε στο Νομό Ιωαννίνων για να βελτιωθούν τα πράγματα στον τομέα των Σωμάτων Ασφαλείας, αλλά νομίζω πως πέρα και πάνω από νομοθετικές ρυθμίσεις, κύριε Υπουργέ, θα πρέπει να πάρετε το πολιτικό θάρρος να υποστηρίξετε ότι τα Σώματα Ασφαλείας υπάρχουν για να αντιμετωπίζουν εγκληματίες.
Πρέπει να έχουν αίσθηση πολιτικής κάλυψης και να μη φοβούνται να κατηγορηθούν από τη λεγόμενη προοδευτική αντίληψη ότι καταπιέζουν τα δικαιώματα των Ελλήνων πολιτών. Τα δικαιώματα των Ελλήνων πολιτών τα καταπιέζουν οι εγκληματίες και αυτοί οι οποίοι είναι επιφορτισμένοι με το να μας προστατεύουν από αυτούς, πρέπει να νιώθουν περισσότερο και πάνω από όλους ότι έχουν κάλυψη. Είναι καιρός αυτό το κλίμα που τόσα χρόνια συνέβαλε στο να αποδιοργανωθεί αυτός ο ψυχισμός των Σωμάτων Ασφαλείας, να διορθωθεί. Και μπορείτε εσείς να ξεκινήσετε αυτήν την εκστρατεία, θα έλεγα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Θεσσαλονίκης της Νέας Δημοκρατίας κ. Γεώργιος Ορφανός ζητεί ολιγοήμερη άδεια απουσίας στο εξωτερικό. 
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε.
Το λόγο έχει ο κ. Τσίπρας.
ΒΑΣΙΛΕΙΟΣ ΤΣΙΠΡΑΣ: Κύριε Πρόεδρε, είναι γεγονός ότι το πρόβλημα το οποίο σήμερα συζητείται, το πρόβλημα για το οποίο επικρίνεται και επερωτάται ο κύριος Υπουργός, είναι θεμελιώδες στοιχείο της κοινωνικής επιβιώσεως. Το έγκλημα είναι αυτό το οποίο διαταράσσει την ελεύθερη διακίνηση των πολιτών, το έγκλημα είναι αυτό το οποίο διαταράσσει τη δημιουργία, τη δημιουργική πορεία της κοινωνίας μας, το έγκλημα είναι αυτό το οποίο θα έλεγα ότι θέτει εκ θεμελίων κινδύνους για την πορεία της κοινωνίας μας.
Οφείλω να πω ότι τα αίτια δεν είναι μόνο αυτά τα οποία διαλαμβάνονται στην επερώτηση, είναι πολύ γενικότερα. Είναι, πρώτον, η άμβλυνση του ηθικού αισθήματος που δημιουργείται στους πολίτες και στην κοινωνία. Θυμάμαι από φοιτητής, θυμάμαι από νεαρός δικηγόρος, υπερασπιστής κατηγορουμένων στη διάρκεια της επταετίας ότι μπάτσους ανέβαζαν τους αστυνομικούς, μπάτσους τους κατέβαζαν ή και μπασκίνες. Αυτή η άμβλυνση του κύρους του αστυνομικού είναι ένα από τα αίτια, τα οποία δημιουργούν το πρόβλημα για το οποίο συζητούμε σήμερα. 
Ένα δεύτερο αίτιο είναι και τούτο. Η είσοδος και στο έγκλημα της τεχνολογίας. Τέθηκε η τεχνολογία και στην υπηρεσία του εγκλήματος. Νέες μεθόδους χρησιμοποιούν οι εγκληματίες, που σημαίνει ότι για την αντίδραση της πολιτείας εναντίον αυτών θα πρέπει να δημιουργηθούν αντικίνητρα, να υπάρξει τεχνολογική εκπαίδευση, να μάθουν τις μεθόδους των εγκληματιών και οι αστυνομικοί για να μπορούν να τις διεξέρχονται. 
Πέρα όμως από αυτά, κύριοι συνάδελφοι, το θέμα είναι πράγματι τόσο σοβαρό, ώστε δεν μπορεί η κοινωνία να παραμένει απλός θεατής αυτού του φαινομένου, γιατί στο κάτω-κάτω ο πολίτης και η κοινωνία αποβλέπουν στην οργανωμένη πολιτεία για να αντιμετωπίσουν το όποιο πρόβλημα δημιουργείται. Δεν είναι ευχάριστο το φαινόμενο να βλέπουμε να ηρωοποιούνται άνθρωποι του υποκόσμου, εγκληματίες, να ηρωοποιούνται οι νονοί της νύχτας και να περνούν απαρατήρητα και αδιερεύνητα, όπως ακούστηκε από τον εισηγητή μας τον κ. Μαρκογιαννάκη, εγκλήματα φόνων. 
Θυμάμαι ότι προ τριετίας δολοφονήθηκε επιχειρηματίας στην Κόρινθο μέσα στη βίλα του με χίλιες ενδείξεις βοούσες και καταδεικνυούσες υπόπτους και αυτή η υπόθεση έκλεισε στο αστυνομικό τμήμα. Στάλθηκε σε έναν εισαγγελέα, κατόπιν αποπεμφθέντα, ο οποίος είχε λησμονήσει τη δικογραφία μέσα στο συρτάρι του. Αδιερεύνητη υπόθεση φόνου στην Κόρινθο μέσα στη βίλα του επιχειρηματία και άλλα πολλά τέτοια. 
Ένα άλλο επίσης στοιχείο, το οποίο θα πρέπει να ληφθεί υπόψη, είναι η είσοδος των εγκληματιών από τις άλλες χώρες. Η διάλυση των καθεστώτων του ανατολικού μπλοκ πράγματι εμπλούτισε και την Ελλάδα με το οργανωμένο έγκλημα και ακούμε σήμερα για ρώσικη και για αλβανική μαφία και ποια είναι τα μέτρα της πολιτείας εναντίον αυτών. 
Για την τρομοκρατία πολλά ελέχθησαν και πολλά ακούστηκαν. Ακούστε τη στάση της πολιτείας. Βρέθηκα σε δίκη όπου κατηγορούμενος μεγάλος παράγων και ειδικός στο θέμα αυτό ζήτησε να διεξαχθεί η απολογία του κεκλεισμένων των θυρών για να καταθέσει στοιχεία, τα οποία δικαιολογούσαν τη μετάβασή του στην Ανατολική Γερμανία και σχετίζονταν με στοιχεία της "17 Νοέμβρη" και του απαγορεύθη. Αξιοποιήθηκαν τα στοιχεία αυτά, τα οποία εκείνος, ο υπεύθυνος πολιτειακός παράγων, είχε και διακήρυξε ότι μπορεί να προσφέρει στην πολιτεία; Υπάρχουν και άλλες πολλές τέτοιες περιπτώσεις.
Βεβαίως υπάρχουν και πρόσφατα περιστατικά, τα οποία καταδεικνύουν το ανοργάνωτο και την αδυναμία της αστυνομίας. Είχα καταθέσει και σχετική ερώτηση. Άνθρωπος, ο οποίος κατέφυγε στην αστυνομία για την προστασία του, γιατί διέπραξε κάποιο φόνο, αφέθηκε και αυτοκτόνησε, κατέπεσε από τα παράθυρα του κτιρίου της Αστυνομίας. Και αυτό σε τι οφείλεται; Οφείλεται ασφαλώς σε κάποια έλλειψη οργανώσεως. Το αίσθημα της ανασφάλειας, το οποίο δημιουργείται στους ίδιους αστυνομικούς, δημιουργεί και αυτό μία χαλαρά συνείδηση ασκήσεως του καθήκοντός τους. 
Νομίζω ότι σε όλα αυτά είναι υπεύθυνη η πολιτεία και δεν πρέπει απλώς να εντοπίζεται το θέμα στο αν έχουμε ή δεν έχουμε οργάνωση. Θα πρέπει συνολικά το έγκλημα να αντιμετωπισθεί, θα πρέπει να ληφθούν τα αναγκαία εκείνα μέτρα, τα οποία θα διασφαλίσουν την ειρήνη στους πολίτες και τη δημιουργική τους πορεία προς το μέλλον. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελής έχει το λόγο. 
AΝΕΣΤΗΣ ΑΓΓΕΛΗΣ : Κύριε Πρόεδρε, κύριοι συνάδελφοι, ζούμε σε μια χώρα που η οικονομική πραγματικότητα, η σκοπιμότητα μετατρέπει τα δευτερεύοντα σε πρωτεύοντα και το θέαμα σε όπιο, κύριε Υπουργέ, της σκληρής πραγματικότητας. 
Αναφέρθηκαν συνάδελφοι σε συγκεκριμένα γεγονότα και δεν χρειάζονται στατιστικά στοιχεία για να αποδείξει κανείς την αύξηση της εγκληματικότητας, με το δεδομένο ότι αυτό αποτελεί σκληρή πραγματικότητα.
Ζούμε, αγαπητοί συνάδελφοι, σε έναν κλοιό, βρόγχο ανασφάλειας, που καθημερινά σφίγγει περισσότερο. Καθημερινά γεγονότα εγκληματικότητος ξεπερνούν και την πιο περίπλοκη φαντασία σε τέτοιο σημείο που να περνούν σχεδόν αδιάφορα από το μέσο πολίτη, διότι έρχεται το επόμενο. 
Δολοφονίες, αποδράσεις σκληρών δολοφόνων, πορνεία, ληστείες τραπεζών ναρκωτικά, οικονομικά εγκλήματα, διαφθορά στην Δημόσια Διοίκηση, εκβιαστές, τζόγος, εισαγόμενο έγκλημα, λαθρομετανάστες, συνθέτουν, κύριε Υπουργέ, τη νέα κοινωνία, αντί της κοινωνίας της ντομπροσύνης, της παράδοσης του τίμιου μεροκάματου, την κοινωνία του νόμου και της ευταξίας. 
Εκ των πραγμάτων, λοιπόν, έχουμε να κάνουμε με ένα κοινωνικό φαινόμενο που έχει αιτίες και αφορμές και συνεπάγεται βέβαια βαρύτατες πολιτικές ευθύνες. Οι πολιτικές ευθύνες δεν βαρύνουν βέβαια μόνον τον Υπουργό Δημόσιας Τάξης, αλλά ολόκληρη την Κυβέρνηση, η οποία με την πολιτική, που ακολουθεί, διατηρεί τον φαύλο κύκλο της εγκληματικότητας.
Δεν χρειάζεται κανείς να είναι ειδικός κοινωνιολόγος για να αντιληφθεί ότι η είσοδος λαθρομεταναστών, η ανεργία, η αστυφιλία, η φτώχεια, το άνοιγμα της ψαλίδας στη φτώχεια, η αδικία, η ευάλωτη στις παρεμβάσεις δικαιοσύνη, η κομπίνα αυξάνουν την εγκληματικότητα.
Ίσως βέβαια αυτά ακούγονται περίεργα σε μια εποχή που επικαλούμαστε το διαδίκτυο, το INTERNET, την παγκοσμιοποίηση, τους νέους όρους, σε μια εποχή που επικρατεί η λογική του κέρδους, σε μια εποχή που ο βιασμός των αρχών και αξιών θεωρείται κάτι το αυτονόητο. Διότι αυτονόητο σε μια χώρα είναι το κράτος να εγγυάται την ασφάλεια των πολιτών και την προάσπιση της ελευθερίας. Δεν αποτελεί δικαιολογία ή άλλοθι η φράση ότι και σε άλλες χώρες συμβαίνουν αυτά. 
Είναι απαραίτητο η Κυβέρνηση να κάνει την αυτοκριτική της, να αντιληφθεί επιτέλους ότι άλλο είναι το κράτος και άλλο είναι το κόμμα, να αποβάλει τα σύνδρομα που την κατατρέχουν και να αναδείξει επί της ουσίας τον σημαντικό ρόλο των Σωμάτων Ασφαλείας. 
Δεν είναι δυνατόν, κύριε Υπουργέ, οι αλήτες, οι δολοφόνοι, η κακώς νοούμενη μαγκιά, μέσω του συστήματος να μετατρέπεται σε πρότυπο και οι αστυνομικοί να μετατρέπονται σε αποδιοπομπαίους τράγους. Δολοφονούνται αστυνομικοί, συνοριακοί φύλακες. 
Σ' αυτήν την Αίθουσα, κύριε Υπουργέ, είχαμε και παλαιότερα την ευκαιρία να αναφερθούμε στους αείμνηστους Ζαρομυτίδη και Παμπουκίδη, όπου δημόσια σε αυτήν την Αίθουσα δεσμευθήκατε να ενισχύσετε τις οικογένειές τους πέραν του προβλεπομένου. Πολύ φοβάμαι ότι δεν κάνατε τίποτα.
Θέτουν θέματα ασφαλείας οι συνοριακοί και τους παραπέμπετε στο ΙΚΑ και στο ν.2622/98. Θέτουν θέματα αβεβαιότητας για το μέλλον, πέραν της πενταετούς θητείας. Σιωπάτε. Θέτουν θέματα αδείας, επιδόματος αυξημένης επικινδυνότητας. Μας λέτε ότι προωθείτε σχέδιο νόμου. Ζητούν τρεις θερμικές κάμερες σε κάθε τμήμα συνοριακής φύλαξης. Τους έχει διατεθεί μόνο μια στο Νομό Καστοριάς.
Είναι αναχρονιστικό σε μια εποχή εκσυγχρονισμού, συνοριακοί φύλακες να διαθέτουν τριανταοκτάρια πιστόλια, που δεν εξυπηρετούν σε τίποτα. Είναι απαράδεκτο κανένα όχημα να μην διαθέτει αλεξίσφαιρα τζάμια.
Μια σειρά από αιτήματα της 'Ενωσης Αστυνομικών παραμένουν άλυτα. Πρέπει επιτέλους να αντιληφθεί το Σώμα την αδικία. Στερούνται οι αστυνομικοί ακόμα και του εκλογικού επιδόματος, κάτι το οποίο βέβαια εισπράττουν οι υπάλληλοι του Υπουργείου Εσωτερικών.
Τέλος, για να αντιληφθούμε την κατάσταση, αρκεί να σκεφθεί κανείς ότι υπάρχουν τζιπ που έχουν στο κοντέρ οχτακόσιες χιλιάδες (800.000) χιλιόμετρα και να σκεφθούμε ότι σαράντα έξι χιλιάδες διακόσιοι (46.200) λαθρομετανάστες μέσα σε ένα χρόνο συνελήφθησαν στην ευρύτερη περιοχή του Νομού Καστοριάς.
Αυτή είναι η Ελλάδα, κατά την προσφιλή φράση του κυρίου Πρωθυπουργού, η Ελλάδα όπου ερημώνει η ύπαιθρος, ο πληθυσμός συνωστίζεται στα αστικά κέντρα και ειδικότερα στην πρωτεύουσα και στη συμπρωτεύουσα, όπου βασιλεύει η εγκληματικότητα.
Στην Πολιτεία ο Πλάτων αναφέρεται σε δύο βασικές έννοιες που αφορούν την ευνομούμενη πολιτεία, την έννοια της αλληλεγγύης και την έννοια της συνυπευθυνότητας. Αυτές τις δύο έννοιες η Νέα Δημοκρατία, με τη στάση της, αναδεικνύει σε επίπεδο Βουλής χρόνια τώρα, αρκεί να το αντιληφθεί και η Κυβέρνηση.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): O Υπουργός Δημόσιας Τάξης κ. Χρυσοχοΐδης έχει το λόγο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, αγαπητοί συνάδελφοι θα έλεγα ότι σήμερα με αφορμή την επερώτηση των συναδέλφων της Νέας Δημοκρατίας έχουμε κάνει ένα βήμα μπρος, στον τρόπο με τον οποίο πρέπει να συνεννοούμεθα στα μεγάλα θέματα, που έχουν μια εθνική διάσταση και αφορούν όλη την κοινωνία. 
θα διαφωνήσω σε ορισμένα επιμέρους ζητήματα με τον τελευταίο συνάδελφο που μίλησε, γιατί πιστεύω ότι έθεσε κάποια θέματα για τα οποία δεν είναι ενημερωμένος, γιατί εν τω μεταξύ έχουν εξελιχθεί. Δεν σας επικρίνω, απλώς σας ενημερώνω. Δηλαδή έχουν πάρει όλοι θερμικές κάμερες ή για τις οικογένειες που είπατε υπάρχει μια επικοινωνία, την οποία όμως δεν θέλω να δημοσιοποιήσω, μεταξύ οικογενειών και του Υπουργείου Δημόσιας Τάξης.
Ζούμε μια εποχή διαφορετική απ' αυτήν που όλοι μεγαλώσαμε. Έχουμε ορισμένα νέα δεδομένα κοινωνικά και οικονομικά και πολιτικά στο περιβάλλον μας, τα οποία δεν διαμορφώνουμε εμείς. Και ταυτόχρονα αντιμετωπίζουμε νέες μορφές βίας και πολλές φορές ακραίες μορφές, που προέρχεται είτε από αλλοδαπούς είτε από ημεδαπούς. Όμως τα αίτια, όπως είπε κάποιος συνάδελφος, είναι κοινωνικά.
Άρα, λοιπόν, το πρώτο ζητούμενο είναι να αναπτύξουμε πολιτικές για να αντιμετωπίζουμε στη ρίζα το κακό, δηλαδή να αντιμετωπίσουμε τα κοινωνικά προβλήματα αυτά που προκαλούν και γεννούν την εγκληματικότητα, τις παραβατικές συμπεριφορές. Γιατί κανείς δεν αναφέρθηκε για παράδειγμα στα ναρκωτικά. Τα ναρκωτικά δεν είναι απλώς ένα αστυνομικό πρόβλημα, αλλά είναι ένα κοινωνικό πρόβλημα που ξεκινά από την οικογένεια, το σχολείο, από την ενημέρωση που πρέπει να γίνει στην κοινωνία κλπ. Για όλα αυτά απαιτούνται ολοκληρωμένες πολιτικές, δράσεις από μια συντεταγμένη πολιτεία και κινητοποίηση βεβαίως της κοινωνίας. Και για το έγκλημα και την εγκληματικότητα απαιτείται η συνολική κινητοποίηση κυρίως της τοπικής κοινωνίας, η οποία πρέπει να ασχοληθεί με την πρόληψη και την αντιμετώπιση όλων αυτών των κοινωνικών προβλημάτων.
Γι' αυτό, μια προσωπική μου πολιτική προτεραιότητα ως Υπουργού Δημόσιας Τάξης, είναι να εμβαθύνουμε τις σχέσεις και να δημιουργήσουμε πιο στενούς δεσμούς μεταξύ της κοινωνίας και της Αστυνομίας, να δημιουργήσουμε ένα διαφορετικό αίσθημα στον πολίτη απέναντι στον αστυνομικό, να έλθει πιο κοντά ο αστυνομικός στον πολίτη. Γι' αυτό δημιουργήσαμε και τα συμβούλια πρόληψης της εγκληματικότητας σε κάθε δήμο για να μπορεί να κουβεντιάζουν οι άνθρωποι στις γειτονιές γύρω από τα προβλήματα και να τα αντιμετωπίζουν. Και αναφέρομαι στα κοινωνικά προβλήματα, όχι στην εγκληματικότητα.
Η κεντρική μας στόχευση αυτήν τη στιγμή η πολιτική, είναι ακριβώς να αντιμετωπίσουμε αυτά τα προβλήματα όχι μόνο στο στάδιο της καταστολής και να φτιάξουμε ισχυρούς κατασταλτικούς μηχανισμούς, αλλά κυρίως η Αστυνομία με την παρουσία της να αντιμετωπίζει προληπτικά, στο βαθμό που πρέπει τα προβλήματα αυτά.
Ακόμη να εξασφαλίσουμε συνθήκες ελευθερίας, ασφάλειας, σιγουριάς για τον κάθε πολίτη.
Έχω πει δε επανειλημμένα ότι το θέμα της ασφάλειας, η παράμετρος, αν θέλετε, της ασφάλειας σε μία δημοκρατική πολιτεία, ουσιαστικά είναι αναπόσπαστο κομμάτι της δημοκρατίας, γιατί όταν η δημοκρατία, όταν ο πολίτης και η κοινωνία είναι ανασφαλείς, είναι προφανές ότι και η ίδια η δημοκρατία είναι αποσταθεροποιημένη. 
Άρα, λοιπόν, για ένα τόσο μεγάλο θέμα απαιτείται η συναίνεση, η συνεννόηση, απαιτείται η συνευθύνη όπως είπε ο τελευταίος συνάδελφος και πραγματικά χαίρομαι σήμερα διότι το θέμα, το ζήτημα της ασφάλειας, άρχισε να μπαίνει μεταξύ μας σε μία συζήτηση η οποία οδεύει προς τα εκεί.
Τι έχουμε κάνει μέχρι σήμερα; Δεν θα επαναλάβω όλα αυτά τα μέτρα τα οποία έχουμε λάβει. Απλώς θα σας πω δύο βασικές παραμέτρους όλης αυτής της προσπάθειας. 
Η πρώτη παράμετρος είναι όλα τα επιχειρησιακά μέτρα, τα οποία έχουν ληφθεί στα σύνορα, αλλά και στο εσωτερικό της χώρας, τα οποία μέτρα, αγαπητοί συνάδελφοι, αποδίδουν και μάλιστα έχουν αποδώσει σημαντικότατα αποτελέσματα. Δεν θα αναφερθώ σε αριθμούς ούτε για τις εκατοντάδες χιλιάδες των συλλήψεων, των επαναπροωθήσεων κλπ. Έχει αυξηθεί σημαντικά η δραστηριότητα όλων των αστυνομικών υπηρεσιών στη χώρα.
Έχει λειτουργήσει προληπτικά για την αντιμετώπιση της μικροπαραβατικότητας η έστω παρουσία της Αστυνομίας και στις πόλεις και στην ύπαιθρο. Και προσπαθούμε να αντιμετωπίσουμε τα επιμέρους ζητήματα, που υπάρχουν σε κάποιες περιοχές, με ειδικές παρεμβάσεις. Βρισκόμαστε σε ένα ικανοποιητικό στάδιο να αντιμετωπίσουμε αποφασιστικά τα προβλήματα.
Η δεύτερη παράμετρος είναι αυτή που έχει σχέση με τα πιο σοβαρά περιστατικά, το οργανωμένο έγκλημα, τα ναρκωτικά, το οικονομικό έγκλημα, την τρομοκρατία. Νομίζω ότι όλοι θα αναγνωρίζετε ότι έχουν γίνει βήματα προς τα εμπρός. Προς Θεού, δεν υποστηρίζω ότι έχουμε λύσει όλα τα ζητήματα. Είμαι ο τελευταίος που θα το κάνω αυτό. Αλλά έχουμε κάνει βήματα προς τα εμπρός. Απόδειξη η προχθεσινή έκθεση του Στέϊτ Ντιπάρτμεντ, όπου για πρώτη φορά αναγνωρίζει ότι κάτι έχει γίνει στη χώρα μας, έχουν γίνει βήματα προς τα εμπρός. Έχουμε μία θετική εικόνα, που δεν αφορά απλώς την Κυβέρνηση και θέλω να το τονίσω αυτό. Αφορά τη χώρα, διότι όλοι συνέβαλαν προς αυτήν την κατεύθυνση. Η παρούσα κα Μπακογιάννη πρόσφατα που επισκέφθηκε τις ΗΠΑ έπαιξε και αυτή, με το δικό της τρόπο, το ρόλο υπεράσπισης της χώρας μας και πολλοί από εσάς. 
Συνεπώς πιστεύω ότι αυτά είναι βήματα, τα οποία ανήκουν σε όλους μας και θα πρέπει να τα κατοχυρώσουμε και σε καμία περίπτωση να μην περιγράφουμε μία ανύπαρκτη πραγματικότητα δημιουργώντας μία εικόνα, η οποία δημιουργεί στη συνέχεια φόβο στους πολίτες και δεν πρέπει να παίζουμε με το φόβο των απλών πολιτών. Πρέπει να δημιουργούμε εμείς καθημερινά με τις δράσεις μας συνθήκες ασφάλειας στη χώρα και από την άλλη πλευρά πρέπει να εμφυσήσουμε ένα αίσθημα αυτοπεποίθησης τους πολίτες αυτής της χώρας, γιατί πράγματι ζούμε σε μία διαφορετική πραγματικότητα. Έχουμε εκατοντάδες χιλιάδες ξένους στη χώρα μας σήμερα, έχουμε νέες κοινωνικές συνθήκες και οφείλουμε να συμβιώσουμε μέσα από την επιβολή, την εμπέδωση κανόνων, οι οποίοι πρέπει να διέπουν την κοινωνία.
Πρόσφατα, όπως γνωρίζετε, ψηφίστηκε το νομοσχέδιο και σήμερα είναι πια νόμος του κράτους, για τη μεταναστευτική πολιτική. Πρέπει να ενσωματώσουμε στην ελληνική κοινωνία αυτές τις εκατοντάδες χιλιάδες ξένων αλλοδαπών, που βρίσκονται στην πατρίδα μας για εργασία, να απολαύσουν και να κατοχυρώσουν τα εργασιακά, κοινωνικά και ατομικά τους δικαιώματα, όπως όλοι οι Έλληνες πολίτες, αλλά ταυτόχρονα να έχουν και όλες τις υποχρεώσεις που απορρέουν από το Σύνταγμα και τους νόμους αυτής της χώρας. Και νομίζω ότι η επιτυχία μας θα είναι να μπορέσουμε να πετύχουμε αυτόν το στόχο κατά το δυνατόν γρηγορότερα και να πάψουν να υπάρχουν τα προβλήματα τα οποία μας απασχόλησαν στο παρελθόν έντονα, μας απασχολούν ακόμα σε ένα μεγάλο βαθμό και κυρίως απασχολούν τις μεγάλες χώρες της Ευρώπης, όπου έχουν ένα τεράστιο αριθμό αλλοδαπών.
Πρέπει να σας πω για παράδειγμα, ότι στις τελευταίες δημοτικές εκλογές στη Γαλλία κεντρικό θέμα αντιπαράθεσης ήταν στους δήμους, στις τοπικές εκλογές το θέμα της ασφάλειας. Και μεις, επειδή είμαστε μια χώρα φιλήσυχη, μια κοινωνία ειρηνική, η οποία ουδέποτε είχε τέτοια προβλήματα, νομίζω ότι πρέπει να κάνουμε μεγαλύτερη προσπάθεια για να αντιμετωπίσουμε και να μειώσουμε τα προβλήματα αυτά.
Θα αναφερθώ σε ορισμένα θέματα τα οποία ετέθησαν από τους συναδέλφους. Το ποσοστό της εξιχνίασης στην Ελλάδα είναι υπερβολικά μεγάλο σε σχέση με όλες τις ευρωπαϊκές χώρες. Και μάλιστα στα σοβαρά αδικήματα το ποσοστό εξιχνίασης είναι υψηλότατο. Είμαστε δεύτεροι μετά τη βρετανική αστυνομία, τη Scotland Yard.
Βεβαίως, όπως ο κ. Μαρκογιαννάκης είπε, τον τελευταίο καιρό έχουμε κάποια αδικήματα στα οποία δεν υπάρχουν εξιχνιάσεις. Θα υπάρξουν όμως. Γιατί εργάζονται οι υπεύθυνοι αξιωματικοί νυχθημερόν για να έχουμε αποτέλεσμα. Και πρέπει να τους στηρίζουμε τους ανθρώπους αυτούς που είναι αφοσιωμένοι στο καθήκον τους για να παράξουν αυτό το αποτέλεσμα.
Και δεν δέχομαι, αγαπητοί συνάδελφοι, στο όνομα της πορείας που έχουμε χαράξει μέχρι σήμερα, μιας συναινετικής προσέγγισης στα θέματα της δημόσιας ασφάλειας τις λογικές περί κομματισμού. Γιατί εγώ πρώτος τις απέρριψα στην πράξη και μπορώ να ομιλώ γι αυτό το ζήτημα. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι για τον εαυτό σας. Όχι για την Κυβέρνηση.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Και πρέπει να σας πω ότι καμία μα καμία αξιολόγηση δεν γίνεται με κομματικά ή άλλα κριτήρια, παρά μόνο με γνώμονα την απόδοση των ανθρώπων της Αστυνομίας. Και προσπαθούμε να δημιουργήσουμε αυτό το αίσθημα αυτοπεποίθησης που πράγματι είναι αναγκαίο για να αισθάνεται ο αστυνομικός υπερήφανος που κάνει αυτήν τη δουλειά, να έχει ένα υψηλό βαθμό αυτοεκτίμησης. Και βεβαίως η μεγάλη προσπάθεια να τον εμπιστευτεί ο πολίτης και να εμβαθύνουμε, όπως σας είπα, τις σχέσεις και τους δεσμούς με τους πολίτες, γιατί οι αστυνομικοί είναι ουσιαστικά παιδιά απλών, φτωχών οικογενειών, οι οποίοι καλούνται να υπερασπίσουν την ασφάλεια όλων των συμπολιτών μας.
Υπάρχουν ορισμένα ελλείμματα ακόμα. Στα ελλείμματα αυτά, ήδη προχωρούμε στην κάλυψή τους. Στο θέμα της εκπαίδευσης θα σας φέρω πολύ σύντομα ένα νομοσχέδιο για τη διά βίου εκπαίδευση των αστυνομικών. Είναι αναγκαίο όντως για όλο το αστυνομικό προσωπικό. Με μία σειρά από μέτρα τα οποία προβλέπουν τον τρόπο με τον οποίο θα εκπαιδεύονται οι αστυνομικοί. Στην υλικοτεχνική υποδομή νομίζω ότι έχει γίνει μια μεγάλη προσπάθεια. Έχουν καλυφθεί πάρα πολλά ελλείμματα. Υπάρχουν ακόμη ορισμένες ελλείψεις. Πιστεύω ότι μέχρι τέλος του χρόνου η Ελληνική Αστυνομία όσον αφορά τη βασική της υποδομή αλλά και κάποιες σημαντικές τεχνολογικές κατακτήσεις θα τις έχει πετύχει. Όσον αφορά τις ειδικότερες, τις εξειδικευμένες υπηρεσίες, τις ερευνητικές θα έχουμε επιπλέον τεχνολογικό εξοπλισμό, ο οποίος είναι αναγκαίος σήμερα για την ανακάλυψη, την εξιχνίαση των εγκλημάτων.
Νομίζω επίσης ότι έχουμε κάνει -και αναγνωρίζεται απ' όλους μας- μια σημαντική προσπάθεια στην πάταξη της διαφθοράς. Τόσο πολύ που πολλές φορές η δημοσιότητα δημιουργεί αρνητικά προβλήματα στο ηθικό των αστυνομικών με την έννοια ότι αποκαλύπτονται συνεχώς φαινόμενα διαφθοράς που αφορούν τους αστυνομικούς και δεν αφορούν υπόλοιπους υπαλλήλους από το δημόσιο τομέα. Είναι γεγονός όμως ότι εκεί έγινε ένα καίριο χτύπημα στη διαφθορά και έχουμε σαφή αποτελέσματα. Θα συνεχίσουμε την προσπάθεια αυτή με έμφαση στην πάταξη όλων εκείνων των φαινομένων, τα οποία δεν τιμούν ούτε την Αστυνομία ούτε μία δημοκρατική πολιτεία. 
Τέλος, για τα θέματα του προσωπικού: Εδώ στη Βουλή ήμασταν όλοι που ψηφίσαμε μια σειρά από ρυθμίσεις, οι οποίες έχουν αυξήσει σημαντικά το εισόδημα του αστυνομικού. Θα προχωρήσουμε και στις όποιες βελτιώσεις είναι αναγκαίο να γίνουν για να αισθάνεται πράγματι ο αστυνομικός ότι ζει αφ' ενός μεν σ' ένα περιβάλλον, το οποίο τον σέβεται και ταυτόχρονα η πολιτεία τον ανταμείβει για τις επικίνδυνες πράγματι υπηρεσίες που παρέχει στην ελληνική κοινωνία. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Όσο για τη χρήση των όπλων, πρέπει να σας πω ότι έχω απευθύνει ορισμένα ερωτήματα σε κάποιους φορείς -ήδη έχω πάρει απαντήσεις από πολλούς- και θα τα θέσω υπόψη σας για να ανοίξει ένας διάλογος μεταξύ των κομμάτων έτσι ώστε να καταλήξουμε σε μια ρύθμιση, η οποία θα έχει σαν στόχο από τη μια μεριά πραγματικά ο αστυνομικός μιας δημοκρατικής χώρας να σέβεται τη ζωή και τα δικαιώματα του πολίτη, από την άλλη πλευρά όμως να είναι σε θέση να μπορεί να χρησιμοποιεί το όπλο του όταν θα απειλείται η ζωή του από οποιονδήποτε κακοποιό. 
Ευχαριστώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" - "80 χρόνια από την ενσωμάτωση της Θράκης στην Ελλάδα", πενήντα τέσσερις μαθητές και τέσσερις καθηγητές από το 1ο Γυμνάσιο Λιβαδειάς Βοιωτίας, καθώς επίσης και τριάντα πέντε μαθητές και πέντε καθηγητές από το 3ο Γυμνάσιο Χαϊδαρίου Αττικής. 
Η Βουλή του καλωσορίζει όλους. 
(Χειροκροτήματα από όλες τις πτέρυγες της Βουλής)
Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αγαπητοί συνάδελφοι, ακούγοντας τον Υπουργό Δημοσίας Τάξεως να ομιλεί, είχα την αίσθηση ότι προφανώς μιλάει για τις προθέσεις του και θέλει να μας πείσει ότι πράγματι ο ίδιος επιθυμεί να εφαρμόσει αυτήν την πολιτική, την οποίαν εξαγγέλλει από του Βήματος. 
Λυπούμαι όμως -τον διέκοψα και πρωτύτερα από τη θέση μου- γιατί πρέπει να του πω ότι, αν ήταν αυτός να αποφασίζει, πιθανώς να εφαρμόζετο αυτή η πολιτική. Το πιστεύω. Πιστεύω τις προθέσεις του. Δυστυχώς όμως είναι υποδουλωμένος στο κόμμα, το οποίο έχει υποδουλώσει όλη την Κυβέρνηση. Και η πολιτική αυτή είναι θεωρία, δεν είναι πράξη. 
Είναι αδύνατον, κύριοι συνάδελφοι, να δεχθώ εγώ -και γνωρίζετε ότι και μετριοπάθεια έχω και δεν μου αρέσουν οι υπερβολές- ότι σήμερα δεν κυβερνά το κόμμα την Αστυνομία. Το κόμμα κυβερνάει 100% την Αστυνομία και ο παριστάμενος Υπουργός είναι ανίσχυρος. Αυτή είναι η θλιβερή πραγματικότητα και από κει αρχίζουν όλα τα κακά και σε ό,τι αφορά στην έλλειψη αξιοκρατίας και σε ό,τι αφορά στη διαφθορά, η οποία έχει πάρει ανησυχητικές διαστάσεις τον τελευταίο καιρό -και είναι ανάγκη να λέμε τα πράγματα με το όνομά τους- και σε ό,τι αφορά γενικότερα στην αντιμετώπιση του εγκλήματος, στην επιτέλεση του χρέους που έχει η Αστυνομία να προστατεύσει τη δημόσια τάξη, τη ζωή και την περιουσία των Ελλήνων πολιτών. 
Κύριε Υπουργέ, από το κεφάλι βρωμάει το ψάρι. Αν πράγματι θέλατε να έχετε αξιοκρατία στην Αστυνομία, δεν θα κρατούσατε το σημερινό αρχηγό. Εγώ είμαι παλιός στην πολιτική. Μου αρέσει να λέω τα πράγματα με το όνομά τους. Δεν υπάρχει προηγούμενο. Ο κ. Μαρκογιαννάκης έκανε κάποιο λάθος έκφρασης. Λέει: "Με τόσες ποινικές διώξεις". Ούτε με καμία ποινική δίωξη δεν είχαμε μέχρι σήμερα στην ιστορία της Ελληνικής Αστυνομίας αρχηγό, κύριε Υπουργέ. Αρχηγό με τρεις ποινικές διώξεις, του οποίου ανανεώνετε τη θητεία. Είναι ντροπή, κύριε Υπουργέ, για τον Πρωθυπουργό σας, όχι για σας. Διότι είμαι βέβαιος ότι αν ήσασταν εσείς, δεν θα το κάνατε. 
Και από εκεί και πέρα, όλη η ηγεσία είναι ό,τι το πιο άχρηστο. Δεν θέλω να τους γενικεύσω. Υπάρχουν άχρηστοι και διεφθαρμένοι άνθρωποι και προστατεύουν τους διεφθαρμένους.
Κύριε Υπουργέ, έχω πείρα. Μιλώ με γνώση. Μέσα στην Αστυνομία γνωρίζονται. Και τους γνωρίζουμε και εμείς. Γνωρίζουν ποιοι αστυνομικοί είναι τίμιοι και ποιοι είναι διεφθαρμένοι. Και πρέπει να σας πω ότι στις επιλογές που έγιναν επεκράτησε το κομματικό στοιχείο. Έφυγαν οι μη ανήκοντες στο κόμμα. Έφυγαν όμως και οι τίμιοι, διότι οι τίμιοι ενοχλούν και ο τίμιος δεν μπορεί να υπηρετήσει μαζί με τους διεφθαρμένους, γιατί από εκεί και πέρα δυσχεραίνεται το έργο τους.
Εγώ έχω προσωπικά παραδείγματα. Γνωρίζω πώς έγιναν κρίσεις, πως κατέβηκαν χαμηλά στη λίστα, τους τσιμπητούς, όπως τους λέγαμε, πενήντα, εξήντα, ογδόντα θέσεις κάτω. Πάρτον αυτόν τσιμπητό και αποστράτευσέ τον, έναν θαυμάσιο αξιωματικό, διότι όπως λέει ανήκει στη Νέα Δημοκρατία ή ανήκει στο Μητσοτάκη ή ήταν στην προσωπική μου φρουρά.
Και στη συνέχεια, όταν διαμαρτύρομαι και λέω, μα, γιατί το κάνατε, αρχίζει μια ατέλειωτη διαδικασία. Φτάνω μέχρι του Πρωθυπουργού. Ούτε ο Πρωθυπουργός. Η δεν θέλει ή δεν μπορεί. Πιθανώς να μην μπορεί και ο Πρωθυπουργός γιατί είναι τέτοιος ο κλοιός ο οποίος υπάρχει από εκεί και πέρα και δεν αποκαθίσταται η αδικία. 
Και οι κρίσεις συνεχίζονται έτσι, κύριε Υπουργέ. Με αναξιοκρατία και με κομματισμό. Όχι οι πάντες. Ούτε ισχυρίζομαι ότι οι πάντες που είναι σήμερα στην Αστυνομία, είναι διεφθαρμένοι και ανίκανοι. Αλλά, δεν γίνεται καμία απολύτως προσπάθεια για να επιβληθεί η αξιοκρατία και η ηθική στις δυνάμεις της Αστυνομίας.
Κατά συνέπεια, είναι λογικό η Αντιπολίτευση να διαμαρτύρεται. Συναινετικά θέλουμε να προχωρήσουμε, κύριε Υπουργέ. Θέλουμε να βοηθήσουμε το μεγάλο πρόβλημα της δημόσιας τάξης, αλλά το κόμμα αποτελεί ένα ανυπέρβλητο εμπόδιο. Δεν μπορούμε ποτέ να δεχθούμε ότι όποιος "κατά λάθος" είναι στη Νέα Δημοκρατία πρέπει να αποκεφαλίζεται, ούτε μπορούμε να δεχθούμε ότι οι τίμιοι αξιωματικοί πρέπει να φεύγουν για να μένουν οι λωποδύτες. 
Αν θέλετε συγκεκριμένα, δεν μπορούμε, ούτε πρέπει να μιλήσουμε από το Βήμα. Στην περιοχή της Κρήτης, όμως, που γνωριζόμαστε ακόμη περισσότερο, μπορώ να σας διαβεβαιώσω τι συμβαίνει. Και θα σας διαβεβαιώσω ότι οι ανίκανοι και οι διεφθαρμένοι μένουν σταθεροί και αμετακίνητοι και ο ένας μετά τον άλλον κόβονται οι καλοί αξιωματικοί. Γιατί, κύριοι συνάδελφοι; Γιατί; Είναι ποτέ δυνατόν έτσι να βαδίσει μία κυβέρνηση;
Αντιλαμβάνομαι τη δύσκολη θέση στην οποία βρίσκεται ο κύριος Υπουργός, διότι δεν έχω τη γνώμη ότι από αυτόν ξεκινά το κακό. Δεν είναι, όμως, δυνατόν εγώ να μη βγω στο Βήμα και να πω ποια είναι η αλήθεια αυτήν την ώρα, παρά τις καλές προθέσεις του κ. Χρυσοχοΐδη, τις οποίες δεν αρνούμαι. 
Από εκεί και πέρα, για να προχωρήσουμε και στο άλλο θέμα του οργανωμένου εγκλήματος, έχει δίκιο ο κ. Μαρκογιαννάκης. Δεν είναι πρόβλημα μόνο του πολιτικού κόσμου. Είναι πρόβλημα και της κοινωνίας η αντιμετώπιση του οργανωμένου εγκλήματος. Είναι πρόβλημα ο τρόπος με τον οποίο αντιμετωπίζουμε τον αστυνομικό.
Έχω πει πολλές φορές και από το Βήμα, ότι εδώ έχουμε πάθει μια περίεργη διαστροφή. Περισσότερο συμπαθής είναι ο εγκληματίας και περισσότερο συγκεντρώνει την προσοχή και τη στοργή της ελληνικής κοινωνίας μέχρι του σημείου να γίνονται επιτροπές στήριξης του πιθανού εγκληματία εν πάση περιπτώσει, του κατηγορούμενου για εγκλήματα από τον αστυνομικό ο οποίος είναι το θύμα εναντίον του οποίου στρέφονται τελικά όλες οι βολές. Και είναι φυσικό από εκεί και πέρα να χρειάζεται να υψωθεί το ηθικό. 
Εκεί φταίει και η Κυβέρνηση κατά πρώτο λόγο και οι πολιτικοί, φταίμε εμείς, φταίει όμως και η ελληνική κοινωνία, καθώς και τα Μέσα Μαζικής Επικοινωνίας τα οποία κατά πολύ μεγάλο ποσοστό έχουν την ευθύνη για την ατμόσφαιρα η οποία δημιουργείται.
Βέβαια, το οργανωμένο έγκλημα απαιτεί, με τη σύγχρονή του μορφή, μία ανάλογη αντιμετώπιση. Συμφωνούμε με τον κύριο Υπουργό. Εγώ δέχομαι ότι γίνεται προσπάθεια και εκπαίδευσης και περισσότερες πιστώσεις διατίθενται σήμερα και όπλα προσπαθούν να προμηθεύσουν και γενικά υλικό στην Αστυνομία περισσότερο παρά ποτέ. Πιστώσεις υπάρχουν εν πάση περιπτώσει και ενδιαφέρον επιδεικνύεται. Βέβαια, είναι ανάγκη να υπάρξει και το ανάλογο νομικό πλαίσιο. Τον αστυνομικό πρέπει να τον σκοτώσει ο εγκληματίας; Πρέπει να τον πυροβολήσει πρώτος και αν δεν τον σκοτώσει τότε και μόνο θα βγάλει το πιστόλι του;
Δεν το λέω γιατί πιστεύω ότι εσείς έχετε αντίθετη γνώμη, κύριε Υπουργέ. Πιθανότατα να σας ενισχύω με αυτά που λέω. Αλλά απευθύνομαι εναντίον μιας ψυχολογίας, η οποία υπάρχει εδώ, σ' αυτήν τη χώρα, η οποία τελικά καταλήγει να είναι και η κυρίαρχη ψυχολογία, να επηρεάζει δηλαδή ευρύματα την κοινή γνώμη. 
Ο αστυνομικός πρέπει να έχει το δικαίωμα να ασκήσει τα καθήκοντά του. Και τον αστυνομικό πρέπει να τον τιμούμε και να τον ενισχύουμε και να τον ενθαρρύνουμε.
Κάποτε εγώ, ως Πρωθυπουργός, είχα κάνει μία δήλωση. Απευθυνόμενος στους αστυνομικούς, τους είπα ότι "εσείς είσθε το κράτος!". Ακόμα και σήμερα επιχειρούν να με λοιδορήσουν γι' αυτήν τη δήλωση. 
Κύριοι συνάδελφοι του ΠΑ.ΣΟ.Κ. -διότι δεν νομίζω ότι εσείς οι παρόντες συμφωνείτε με αυτήν την άποψη- από εκεί ακούστηκε η κριτική. Δηλαδή, κράτος είναι ο εγκληματίας και δεν είναι ο αστυνομικός; Ο αστυνομικός είναι όργανο του κράτους και ενεργεί ως κράτος. Ο εγκληματίας είναι αυτός εναντίον του οποίου το κράτος στρέφεται και από τον οποίο πρέπει να προστατεύσει τον πολίτη.
Είναι ανάγκη, κατά συνέπεια, να αντιμετωπιστεί και αυτό το θέμα. Και το λέω, κύριε Υπουργέ, διότι είμαι βέβαιος ότι θα συναντήσετε δυσκολίες στην αντιμετώπιση αυτού του προβλήματος από τους δήθεν προοδευτικούς ή τους ευαίσθητους, λες κι εμείς οι υπόλοιποι δεν είμαστε ευαίσθητοι, λες και δεν μας ενδιαφέρει και εμάς το να είναι η Ελλάς στην πρώτη κατηγορία των πολιτισμένων χωρών, που σεβόμαστε κατ' εξοχήν εμείς εδώ στην Ελλάδα τα ανθρώπινα δικαιώματα.
Καθυστέρησε πάρα πολύ -παίρνω ως δεδομένο ότι το καταθέσατε- το νομοσχέδιο για την αντιμετώπιση του οργανωμένου εγκλήματος και ειδικότερα της τρομοκρατίας. Δεν θέλω να κάνω κανένα σχόλιο, διότι δεν θέλω να αναξέσω πληγές. Θα πω μόνο -είναι μία επιεικής διαπίστωση- ότι έπρεπε να αθωωθεί και ο τελευταίος κατηγορούμενος για τρομοκρατία με τις ψήφους των ενόρκων, για να κατατεθεί το νομοσχέδιο. Δεν πειράζει όμως, ας κατατεθεί έστω και τώρα.
Είμαστε έτοιμοι, κύριε Υπουργέ, να κάνουμε μία ουσιαστική συζήτηση πάνω στο νομοσχέδιο αυτό, το οποίο αναντιρρήτως είναι ένα απαραίτητο νομοσχέδιο, διότι στο τέλος-τέλος, δεν στρέφεται μόνο εναντίον της τρομοκρατίας, στρέφεται εναντίον του οργανωμένου εγκλήματος γενικότερα. Και εγώ προσωπικά δεν μπορώ σε καμία περίπτωση να δεχθώ αυτό που ισχύει σχετικά με το πώς και από ποιους θα δικάζονται οι εγκληματίες στην περίπτωση του οργανωμένου εγκλήματος. Δεν μπορώ να δεχθώ εγώ ότι μπορεί να δικάζονται από ενόρκους. Δεν βλέπω εγώ τον ένορκο, ο οποίος θα βγει στην έδρα και θα δικάσει τον κατηγορούμενο, όταν έχουμε μάλιστα και τον επαίσχυντο νόμο Κουβελάκη, που απετέλεσε το πρώτο νομοθέτημα του ΠΑ.ΣΟ.Κ., όταν κέρδισε τις εκλογές του '93, που ορίζει ότι θα πρέπει ο πρόεδρος να αναφέρει και το τι ψήφισε ο κάθε δικαστής. Δηλαδή να διευκολύνουμε τον κατηγορούμενο να εκβιάσει το δικαστή ή τον ένορκο, ο οποίος εύκολα εκβιάζεται.
Θέλω να ελπίζω ότι το νομοσχέδιο αυτό δεν θα έχει υποστεί τέτοιες μεταβολές, ώστε να μη μπορεί να επιτελέσει τον προορισμό του, που είναι να βοηθήσει στην καταπολέμηση του οργανωμένου εγκλήματος και ειδικότερα της τρομοκρατίας. Χαίρομαι γιατί το καταθέτετε, κύριε Υπουργέ, έστω και με καθυστέρηση. Δεν έχω την παραμικρή αμφιβολία ότι η καλύτερη έκθεση του Στέιτ Ντηπάρτμεντ κάπως οφείλεται σε αυτό, διότι είναι ένα θετικό βήμα αναντιρρήτως, το οποίο επιτελείται και επιφυλάσσομαι να το δούμε όλοι μας, για να κουβεντιάσουμε με απόλυτα καλή πίστη στην αντιμετώπιση ενός κοινού στόχου. Δεν έχω την παραμικρή αμφιβολία ότι όλοι θέλουμε να πολεμήσουμε το οργανωμένο έγκλημα και ειδικότερα την τρομοκρατία, όταν το νομοσχέδιο θα έρθει προς συζήτηση.
Κύριοι συνάδελφοι, το συμπέρασμα είναι πάρα πολύ απλό. Αν το ΠΑ.ΣΟ.Κ. δεν μπορέσει να λυτρωθεί από την κηδεμονία του κόμματος, τίποτε δεν πρόκειται να γίνει ούτε στη δημόσια τάξη, όπως τίποτε δεν πρόκειται να γίνει και γενικότερα στη διακυβέρνηση της χώρας και το καλύτερο που μπορούμε να ελπίζουμε είναι το ταχύτερο να φύγει από την εξουσία.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Θεόδωρος Αναγνωστόπουλος.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κύριοι συνάδελφοι, ανεβαίνω στο Βήμα μετά την ομιλία του κ. Μητσοτάκη και οφείλω να πω ότι συμφωνώ και προσυπογράφω όλα όσα είπε. Θα κάνω μερικές επαναλήψεις και θα δώσω έμφαση σε μερικά από αυτά που συμβαίνουν, διότι πρέπει να καταλάβει ο συμπαθής Υπουργός Δημόσιας Τάξης ότι φορτώνεται ευθύνες που δεν του ανήκουν. Ελέχθη προ ολίγου για τον Αρχηγό της Αστυνομίας, γνωρίζουμε πολλά. Γνωρίζω εγώ τουλάχιστον ότι προσπαθεί ο Υπουργός να δώσει άλλες διεξόδους και να κάνει άλλες ρυθμίσεις και δεν το μπορεί. Αυτό είναι προφανές.
Ξέρω, κύριε Υπουργέ, ότι από πολλά χρόνια έχει καλλιεργηθεί από το ΠΑ.ΣΟ.Κ. ένα είδος διαστροφής. Το βλέπω και είσαστε παγιδευμένοι σ' αυτό. Έχετε δημιουργήσει και σε μας στο παρελθόν σωρεία προβλημάτων. Πρώτον, υπάρχει στην ελληνική κοινωνία μια στοργική ενασχόληση με το έγκλημα. Ο εγκληματίας -τι λέτε- είναι κοινωνικός αγωνιστής! Ο κακοποιός; Φτάσαμε τώρα, όπως είπε ο κ. Μητσοτάκης αυτή η διαστροφή να επεκταθεί σε σημείο ώστε να μπαίνει ο θύτης μπροστά από το θύμα. Πού θα πάει αυτή η κατάσταση; 
Τα λέω αυτά, κύριε Υπουργέ, για τον εξής λόγο, γιατί μιλάμε για την τρομοκρατία και για το νόμο. Ήμουν Υπουργός Δημοσίας Τάξεως το 1992. Είχε γίνει ένα χτύπημα τότε και αφέθηκε μια προκήρυξη όπου οι τρομοκράτες ενεφανίζοντο ως αυτόκλητοι υπερασπιστές της εργατικής τάξης, όπως το συνηθίζουν. Κάλεσα τότε εκπροσώπους των κομμάτων. Από το ΠΑΣΟΚ ήλθε ο κ. Σκουλαρίκης, από τον ηνωμένο Συνασπισμό ο κ. Κουβέλης. Και τους ζήτησα το εξής απλό: Τους είπα ότι επειδή έχετε μια επιρροή και ένα πέρασμα στα μεγάλα εργατικά και συνδικαλιστικά σωματεία, να κατέβουν οι εργαζόμενοι, η ΓΣΕΕ, η ΑΔΕΔΥ στο δρόμο και να πουν "κακοποιοί, δεν θέλουμε τη στήριξή σας, είσαστε εγκληματίες, μην τολμήσετε να μας ξαναγράψετε στα χαρτιά σας ή να μας βάλετε στο στόμα σας". Φώναζαν τότε οι άνθρωποι όπως τα θυμόσαστε για τη Νικαράγουα, για το Σαλβαδόρ και για για άλλα παρόμοια. Είπαμε ότι πρέπει να φανεί η κοινωνική αποδοκιμασία. Και δεν έγινε αποδεκτό. 
Έρχεστε σήμερα και παρατηρώ ότι λειτουργείτε καθ' υποτροπήν. Σας είδα προσωπικά με την κ. Μπακογιάννη και εσάς και τον κ. Σταθόπουλο. Φτιάξατε επιτροπές, φτιάξατε τον περιβόητο νόμο, τον αλλάξατε, τον ρυθμίσατε, τον καταθέσατε, τον δημοσιοποιήσατε, δεν ξέρω τι τον κάνατε. Ακόμα νόμο δεν είδαμε.
Θα σας πω και κάτι άλλο, για να το μάθει η Βουλή. Πρέπει να το μάθουν κυρίως οι Βουλευτές σας. Είχε το θάρρος κατόπιν εντολής του τότε Πρωθυπουργού κ. Μητσοτάκη ο αείμνηστος Κανελλόπουλος να καταθέσει στη Βουλή ως Υπουργός Δικαιοσύνης ένα σχέδιο νόμου, το οποίο ψηφίστηκε και είχε την παρρησία να έχει τον τίτλο "Κατά της τρομοκρατίας". 
Τώρα εσείς τι λέτε; "Κατά του οργανωμένου εγκλήματος" βασιζόμενο σε άρθρα του Ποινικού Κώδικα που έχουν σχέση με τη σύσταση συμμορίας. Και διερωτώμαι πολλές φορές μήπως το να κλείνουν το δρόμο έξω από τη Λάρισα οι αγρότες είναι σύσταση συμμορίας, διότι άνω των πέντε ή άνω των τριών ατόμων συνεργάζονται και παίρνουν απόφαση να κάνουν μια έκνομη ενέργεια. Θα παραπέμπετε απεργούς και διαδηλωτές με το νόμο για την τρομοκρατία και γλιτώνουν πάλι οι τρομοκράτες; Εδώ δεν βλέπουμε τίποτε άλλο. Βλέπουμε μόνο περιτύλιγμα σε όλα και ουσία πουθενά.
Κύριε Υπουργέ, γνωρίζω τις καλές σας προθέσεις, αλλά επιτέλους κάποια στιγμή μερικά πράγματα πρέπει να τα δείτε μέσα από τη σημερινή πραγματικότητα. Μιλήσαμε προ ολίγου για το κλίμα που υπάρχει στην Αστυνομία.
Από ευπρέπεια και από ευγένεια όλοι λέμε κάθε φορά: "Οι αστυνομικοί που παρανομούν". Γιατί; Για να βγάλουμε τους πολλούς απ' έξω και έτσι είναι, αλλά το κλίμα της διάβρωσης έχει δυστυχώς διεισδύσει σε όλο το σώμα. Το γνωρίζετε άριστα και το γνωρίζουμε όλοι. Λειτουργούν όλοι με αναστολές, με προβληματισμούς. Πάει να πιάσει κάποιον και λέει: "Μα, πως θα τον πιάσω αυτόν; Ξέρω εγώ ποιόν θείο έχει. Μήπως βρεθώ και εγώ αύριο κατηγορούμενος;". 
Έρχομαι στη συνέχεια να σας πω για τη χρήση του όπλου. Είχα κάνει ερώτημα στον εισαγγελέα του Αρείου Πάγου, το 1992 για τη χρήση του όπλου. Σας το είπα και εσάς και το επαναλαμβάνω. Αν δεν θέλουμε να έχει όπλο ο Έλληνας αστυνομικός ας του το αφαιρέσουμε. Ο Άγγλος αστυνομικός δεν έχει. Φέρει γκλοπ στις περιπολίες του μέσα στις πόλεις. Δεν μπορεί να το έχει και να μην ξέρει τι να το κάνει και όταν μιλάμε για όπλο να μιλάμε ή για κατάχρηση ή για αχρησία. Υπάρχει και η χρήση. Πείτε του λοιπόν πότε το χρησιμοποιεί. 
'Έφθασαν στο σημείο οι άνθρωποι -για να πούμε αλήθειες επιτέλους- να κοιτάνε το ρολόι και να λένε "πόσο θέλει αυτός που κλέβει το σπίτι του Αναγνωστόπουλου να το κλέψει και να φύγει; Ένα τέταρτο. Θα πάω στα είκοσι λεπτά για να το γράψω στο βιβλίο συμβάντων. Γιατί; Γιατί αν τον προλάβω και τον πυροβολήσω θα πάω κατηγορούμενος, αν με προλάβει θα με σκοτώσει. Δεν βαριέσαι. Ποιος θα με δικαιώσει;" Είναι κλίμα αυτό; Δημιουργήσατε μια Αστυνομία χωρίς ηθικό. 
Αυτά παρακαλώ, κύριε Χρυσοχοϊδη, να τα λάβετε σοβαρότατα υπόψη. Και επιτέλους με τη θητεία που έχετε μέχρι τώρα στο Υπουργείο πρέπει να ξεκινήσετε να τα βάλετε σε ένα δρόμο. Αν δεν σας αφήνουν ή αν έχετε βαρίδια διάφορα, πάρτε τις αποφάσεις σας για το τι θα κάνετε, αλλά μη χρεώνεστε ενέργειες και συμπεριφορές οι οποίες δεν είναι του χαρακτήρα σας.
Λέμε από χρόνια πως δημιουργήθηκε αυτό το κλίμα; Το κλίμα κύριοι συνάδελφοι δεν δημιουργείται σε μια μέρα. Δεν θυμάμαι ποτέ από εκείνη την πλευρά να έγινε μια ενισχυτική δήλωση ή παρέμβαση υπέρ ενός αστυνομικού. Συνεχώς δηλώσεις καταπτοήσεως του φρονήματος. Γκρέμιζαν, χάλαγαν, πήγαιναν οι άνθρωποι να περισώσουν ότι μπορούσαν. 
Θυμάμαι, είχα μια επερώτηση εδώ από το ΠΑΣΟΚ και την Αριστερά όταν πήγαν να γκρεμίσουν τη νομαρχία του Ηρακλείου. Και σηκώθηκαν εδώ να μας δείρουν ως κυβέρνηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Την κάψανε.
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Μα είχαν δέσει κύριε Πρόεδρε, με αλυσίδες και τραβούσαν τα τρακτέρ τις κολώνες του κτιρίου για να γκρεμίσουν το κτίριο και παρενέβησαν οι άνθρωποι κάτι να κάνουν. Τι ακούσαμε εδώ για κράτος της δεξιάς, για φασιστικό κράτος. 
Τι να διορθώσετε έτσι που λειτουργούσατε κύριε Υπουργέ; Αυτά μένουν. Οι άνθρωποι τα καταγράφουν. Απλώς λειτουργώντας με συνειρμούς και με αναστολές, δεν μπορείτε να καταλάβετε ποια είναι η εποχή που ζούμε. Ο αστυνομικός δεν πηγαίνει επειδή του αρέσει να κάνει διαδήλωση, να σπάσει ή να χαλάσει. Πάει γιατί τον στέλνετε, διότι τον στέλνουμε. Ο άλλος πάει γιατί έτσι του αρέσει. Αντί, λοιπόν, να τον τιμήσουμε γι' αυτό τον εγκαλούμε συνεχώς. Και έχει δημιουργηθεί μια εντύπωση και ξέρετε τι γίνεται. 
Όταν μιλάμε εδώ αρχίζουμε -το άκουσα και προ ημερών από συναδέλφους- ξέρετε το 1948 μα είναι σοβαρά πράγματα αυτά; Σήμερα η ελληνική κοινωνία τι χρειάζεται την αστυνομία; Είδατε τώρα που κάνετε κάποιες κινήσεις -και κακώς- να κλείσετε αστυνομικούς σταθμούς σε χωριά και σε μικρές πόλεις. Μην κάνετε το λάθος και προσέξτε το. Είδατε ποια είναι η αντίδραση των κατοίκων. Τη θέλουν την Αστυνομία. 
Και επιτρέψτε μου να σας πω ότι όλη αυτή η ανασφάλεια που υπάρχει σήμερα στην ελληνική περιφέρεια, υπάρχει για το γεγονός ότι δεν δώσατε και σεις τη σημασία που επιβάλλεται από τα πράγματα.
Σας είπαμε κατ' επανάληψη για την περιβόητη αγροφυλακή. Την καταργήσατε την αγροφυλακή και ποια είναι η συνέπεια; Από πλημμύρες σε διάφορες αγροτικές περιοχές, από αρχαιοκαπηλίες, απ' ότι άλλο μπορεί να φανταστεί κανένας, δεν υπάρχει σήμερα καμία πληροφορία και καμία προστασία. Η παρουσία αυτού του ανθρώπου δημιουργούσε ένα αίσθημα ασφάλειας και αποτελούσε και μια καλύτερη πληροφόρηση για τις διωκτικές αρχές. Το καταργήσατε και αυτό. Αφήστε που τώρα πλέον με αυτήν την τακτική σας ερημώνει η ελληνική περιφέρεια. Τον αγροφύλακα τον καταργήσατε, οι παπάδες πλέον φεύγουν, δάσκαλοι δεν υπάρχουν, παιδιά δεν υπάρχουν, τον πρόεδρο της κοινότητας τον καταργήσατε με τον "ΚΑΠΟΔΙΣΤΡΙΑ" και το γραμματέα, ποιος θα κάτσει ύστερα; 
Καταργείτε και την Aστυνομία. Καταργήσατε τα πάντα. Πού πάει, δηλαδή, αυτή η ιστορία; Τι θέλετε να γίνει η Ελλάδα; Αθήνα, Πειραιάς και Θεσσαλονίκη;
Σας τα λέω, κύριε Υπουργέ, διότι πρέπει να σταματήσετε κάποια στιγμή το κλείσιμο των αστυνομικών σταθμών σε διάφορες περιοχές στην περιφέρεια. Προσέξτε το ιδιαίτερα. 
Μπορεί να μου μιλήσετε για έλλειψη δυναμικού. Μάλιστα, το συμμερίζομαι. Αλλά διερωτώμαι, υπάρχει κανείς λόγος να προσλαμβάνετε με τις ίδιες περίπου αποδοχές συνοριοφύλακες ή φύλακες στόχων και να μην πείτε, αντί να πάρουμε στην Αστυνομία πενήντα, θα πάρουμε εκατόν πενήντα και να ξέρουμε ότι είναι αστυνομικοί ότι κάνουν τη δουλειά τους οι άνθρωποι, να μη δημιουργούνται και οι συγκρούσεις και όλες οι ανασφάλειες που υπάρχουν μεταξύ των αστυνομικών σήμερα. Πάρτε αστυνομικούς. Δεν έχετε κανένα λόγο να τους βαφτίζετε αλλιώς για να τους παίρνετε από το παράθυρο, που ασφαλώς μεθαύριο θα μετατραπούν -όπως το ξέρουν όλοι- σε κανονικούς αστυνομικούς και αυτό τους δημιουργεί πικρίες. 
Αυτά λοιπόν όλα μπορεί να θεωρούνται λεπτομέρειες, αλλά δεν μπορείτε να τα αγνοήσετε και πρέπει να επιληφθείτε όλων αυτών. 
Εμείς, όπως βλέπετε, έχουμε όλη την καλή διάθεση για συνεννόηση. Σπανίως Αντιπολίτευση σε θέματα τόσο ευαίσθητα συνεφώνησε με την Κυβέρνηση και στις κατ' ιδίαν συζητήσεις που έχουμε και στις επίσημες επισκέψεις που σας κάνουμε και με κάθε ευκαιρία προσπαθούμε και κοιτάμε πώς θα μπορούμε να βοηθήσουμε να υπάρξει ένα κλίμα νόμου και τάξεως στη χώρα. 
Μιλήσατε για νέα δεδομένα τα οποία δεν τα διαμορφώνουμε. Δεν τα διαμορφώνουμε, κύριε Υπουργέ, αλλά τα καλλιεργούμε. Σας είπα, δεν υποφέρεται αυτή η κατάσταση. Δεν μπορεί να χειροκροτείται κάθε τρις και λίγο ο θύτης και το θύμα να πετιέται στα σκουπίδια. Γιατί έγινε αυτό; Να το πω ακόμα μία φορά. Συνελήφθη τρομοκράτης επ' αυτοφόρω με βόμβα να σκάει και να του κόβει το χέρι και μόλις μεταφέρεται στο νοσοκομείο τον επισκέπτονται δεκαπέντε μέλη του ΠΑΣΟΚ, μεταξύ των οποίων και Υπουργοί και βγαίνουν έξω και κάνουν δηλώσεις για "κοινωνικό αγωνιστή". Αυτά αφήνουν ουρές, κύριε Υπουργέ, δεν περνάνε απαρατήρητα. Και σήμερα καλώς κάνατε και επικαλεσθήκατε την έκθεση του STATE DEPARTMENT που είναι θετική. Τις τόσες αρνητικές που προυπήρξαν, πού τις πάτε. Το κουβεντολόι που γίνεται σήμερα για θέματα Ολυμπιακών Αγώνων, που αγνοείτε. Και δεν βλέπουμε παρεμβάσεις, δεν βλέπουμε, δηλαδή, να γίνεται κάτι που μπορεί αυτά τα πράγματα κάπως να τα μειώσει, να τα βελτιώσει. 
Αισθάνομαι την ανάγκη, με έμφαση σας τονίζω, κύριε Υπουργέ, να σας ελέγξουμε ως Κυβέρνηση διότι στα θέματα της δημόσιας τάξης κάνατε ζημιά στη χώρα ως Κυβέρνησεις του ΠΑΣΟΚ. Και πολύ καλά κάνατε σήμερα και απαντώντας σε μία παρέμβαση του κ. Μητσοτάκη είπατε ότι εγώ δεν έκανα κομματισμούς σε θέματα κρίσεων. Ίσως να είναι κάπως έτσι. Οι άλλοι τι έκαναν; Το ΠΑΣΟΚ τι έκανε; Αλλά κι εσείς τι ανεχθήκατε; Δεν ξέρετε τις περιβόητες λίστες του Σολδάτου. Δηλαδή ένας αστυνόμος πήγαινε στο Συμβούλιο Κρίσεων καταλόγους "ανεπιθύμητων" και απεστρατεύοντο Έχουμε γνώση παροικούμε την Ιερουσαλήμ! Εγώ είχα υπασπιστές αξιωματικούς διαμάντια και μόλις έφθασαν στο βαθμό του διευθυντού τους έκοψαν τα κεφάλια. Πολύ καλοί αξιωματικοί. 
Θυμάστε, προ ημερών, μας ετέθη σε μία εκπομπή -για να δείτε την προχειρότητα των πραγμάτων και τον κομματισμό- το εξής: Εστάλη προφανώς εκ λάθους να εκπαιδευτεί κάποιος στην Αμερική για τα θέματα της αντιμετώπισης των οποιωνδήποτε επικινδύνων κρουσμάτων στους Ολυμπιακούς Αγώνες και μόλις γύρισε, απεστρατεύθη. Τον στείλατε τον άνθρωπο, εκπαιδεύτηκε και μόλις γύρισε εκδιώχθηκε.
Θα παρακαλέσω λοιπόν, κύριε Υπουργέ, όσον αφορά όλα αυτά να κάνετε λίγο περισσότερο αισθητή την παρουσία σας σε αυτό το Υπουργείο. Πρέπει επιτέλους να καταλάβετε τι φορτώνεστε και ότι έχετε μία πολύ μεγάλη ευθύνη. Κι εμείς που το ζήσαμε, μπορεί να ξέρουμε ότι στην τυπική ιεραρχία είναι τελευταίο το Υπουργείο Δημόσιας Τάξης, αλλά στην ουσία είναι πρώτο. Χωρίς νόμο και χωρίς τάξη η κοινωνία δεν ευημερεί. Και χωρίς καλή σχέση με εκείνους που είναι επιφορτισμένοι να εφαρμόζουν αυτά, τα πράγματα, δεν προχωρούν. 
Η δική μου στάση εκείνη την περίοδο εκεί κατέτεινε στο να έχω φιλική σχέση με τους ανθρώπους εκείνους, καταλαβαίνοντας το δύσκολο του ρόλου τους και κυρίως τονίζω να τους δώσετε ηθικό. Σήμερα ο αστυνομικός στερείται ηθικού, είναι ανασφαλής για τη δουλειά που κάνει. Οπουδήποτε και αν χρειασθεί να παρέμβει, φοβάται, κλονίζεται, προβληματίζεται. ΄Ετσι από μια σειρά συμπεριφορών και ενεργειών του δημιουργούνται αυτές οι αναστολές.
Τώρα βρισκόμαστε σε μία καινούρια πραγματικότητα. Η Ελλάδα έχει περίπου το 1/10 του πληθυσμού της αλλοδαπούς, οικονομικούς μετανάστες. Βγαίνουμε να πούμε καμιά κουβέντα και κοντεύουμε να γίνουμε ρατσιστές, φασίστες, οπισθοδρομικοί γιατί δεν μπορούμε να συνεννοηθούμε. Υπάρχει ένα οξύτατο πρόβλημα μια και μιλάμε για την εγκληματικότητα. Λένε εδώ πολλοί και διάφοροι προοδευτικοί -σε διακόσια εισαγωγικά- ότι η εγκληματικότητα υπήρχε και μπορεί να αυξήθηκε λόγω της παρουσίας αυτών των ανθρώπων. Η ελληνική περιφέρεια, τουλάχιστον η Θεσσαλία από την οποία κατάγομαι εγώ δεν είχε εγκληματικότητα. Η εγκληματικότητα ανέκυψε με την έλευση όλων αυτών των ανθρώπων, οι οποίοι είτε γιατί έχουν προβλήματα είτε για να ζήσουν είτε γιατί είναι κακοποιοί, πολλοί από αυτούς δραπέτες ή οτιδήποτε άλλο, έχουν δημιουργήσει ένα κλίμα ανασφάλειας. Είναι δυνατόν, λοιπόν, το 2001 να φοβάται ένας αγρότης να φύγει από το σπίτι του για να πάει στο χωράφι του αν δεν πάρει άλλους πέντε μαζί και δύο καραμπίνες; Προ καιρού πήγα στην Καστοριά, και είδα την κατάσταση. Πλήρης ανασφάλεια. Πολλοί άνθρωποι ήθελαν να φτιάξουν ένα σπίτι στο χωριό τους και επειδή δυο-τρεις που ξεκίνησαν να φτιάχνουν το σπίτι τους καταληστεύτηκαν , τους πήραν όλα τα οικοδομικά υλικά από τη δεύτερη μέρα, τράπηκαν σε φυγή και δεν ξαναγύρισαν πίσω. Μέχρι τα κεραμίδια τους πήραν. Μέσα σ' αυτό το κλίμα μπορεί να ζήσει η ελληνική περιφέρεια;
Κύριε Υπουργέ, έχετε μεγάλη ευθύνη και τα λέω αυτά και δίνω έμφαση γιατί ξέρω ότι ομιλώ σε αυτιά ακούοντος. Και επειδή ακούτε, και έχετε πολλά χρόνια μπροστά σας στην πολιτική, αποκτήστε συναίσθηση του μεγέθους της ευθύνης που έχετε. Αν νομίζετε ότι σε πολλά πράγματα δεν μπορείτε να επιβάλλετε αυτό που πρέπει, να τους περιποιηθείτε όπως πρέπει τους υπολοίπους κυρίους της Κυβερνήσεως. Εγώ δεν μπορώ να συμμερισθώ ότι εσείς δεν βλέπετε τα αυτονόητα. Σας είπαμε εκατό φορές, πέντε χρόνια αρχηγός τι μεγάλη φυσιογνωμία είναι αυτή; Ξέρετε τι διαμάντια φεύγουν απ' το σώμα; Και ξέρουμε που οφείλονται όλες αυτές οι προστασίες. Έχω γνωστούς νέους αστυνομικούς, οι οποίοι έρχονται και μου λένε ότι μπήκαν στο Σώμα με όνειρα και μου ζητούν να τους βρω κάποια άλλη δουλειά για να φύγουν. Γιατί πάνε να κάνουν τη δουλειά τους και παίρνουν την εντολή "κάτσε καλά" μην τον πειράζεις αυτόν γιατί ξέρεις τι θα πάθεις; Από εκεί και πέρα τι να κάνει αυτό το παιδί; Όλα αυτά πρέπει να τα δείτε σαν πραγματικές καταστάσεις και να τα αντιμετωπίσετε.
Θέλω να ξέρετε, αγαπητέ κύριε Χρυσοχοίδη, ότι όλη αυτή τη συζήτηση που κάνουμε σήμερα και που παρεμβαίνω και εγώ σαν εκπρόσωπος της Νέας Δημοκρατίας, δεν την κάνουμε ούτε για εντυπώσεις ούτε για αντιπολίτευση. Αισθανόμαστε ότι η χώρα δεν πάει καλά σ' αυτόν τον τομέα και επισημαίνουμε για μια φορά ακόμα τον κίνδυνο και σας δηλώνουμε ότι έχουμε όλη τη διάθεση να σας βοηθήσουμε και να συμπαρασταθούμε. Πέστε μου αν υπήρξε άλλη κυβέρνηση που να λέει ότι καταθέτει νόμο για την καταπολέμηση του εγκλήματος και εμείς να λέμε ναι κύριοι υπερθεματίζουμε, ούτε κριτικές ούτε τίποτα. Και αυτόν το νόμο τον περιμένουμε ακόμα. Τώρα μαθαίνω ότι ήρθε στην Επιστημονική Επιτροπή της Βουλής, που δεν ξέρω αν έχει έρθει κιόλας. Όταν προ τριών μηνών σας είδαμε, μας ελέχθη ότι είναι έτοιμος ο νόμος. Και διαβάζουμε κάθε μέρα και ακούμε ότι παρεμβαίνει ο Αμερικάνος, παρεμβαίνει ο Εγγλέζος. Τι θα κάνουμε; Στο τέλος θα μας πιάσουν από το λαιμό για να μπορέσουμε να προχωρήσουμε στην ψήφιση ενός νόμου; '
Αυτά, κύριοι συνάδελφοι, θέλω να σας βεβαιώσω ότι δεν τα είπαμε με καμία διάθεση αντιπολίτευσης όπως το έκανε και ο κ. Μητσοτάκης. Επισημάναμε αλήθειες, κρούσαμε άλλη μία φορά τα κουδούνια γιατί σε αυτήν τη χώρα και τα δικά σας παιδιά και τα δικά μας και όλων, εδώ θα ζήσουν. Αν ζήσουν σε μια κοινωνία ναρκωτικών, ανασφάλειας και φόβου, τότε είμαστε άξιοι της τύχης μας. Προσέξτε το έγκαιρα, κύριε Υπουργέ.
Ευχαριστώ, κύριοι συνάδελφοι.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα δέκα μαθητές και δύο καθηγητές του Λυκείου Λαβουαζιέ Γαλλίας. 
Τους καλωσορίζουμε.
(Χειροκροτήματα από όλες τις πτέρυγες της Βουλής)
Ορίστε, κύριε Ακριβάκη, έχετε το λόγο ως κοινοβουλευτικός εκπρόσωπος του ΠΑ.ΣΟ.Κ.
ΑΛΕΞΑΝΔΡΟΣ ΑΚΡΙΒΑΚΗΣ: Κυρία Πρόεδρε, απ' ό,τι αντιλαμβάνομαι, εκπρόσωποι των μικροτέρων κομμάτων δεν θα λάβουν το λόγο σήμερα. Πιστεύω ότι αυτό δεν οφείλεται στην έλλειψη ενδιαφέροντος για το συζητούμενο θέμα.
Επίσης, θα ήθελα να πω ότι όπως είπε ο αγαπητός κ. Αναγνωστόπουλος ότι η Νέα Δημοκρατία δεν τα λέει αυτά και δεν έκανε την επερώτηση ούτε για λόγους εντυπώσεων, αλλά επειδή πιστεύει ότι στον τομέα αυτό δεν πάει καλά η χώρα και η Κυβέρνηση, εγώ έχω την άποψη ότι η Νέα Δημοκρατία κατέθεσε αυτήν την επερώτηση για να εξαντλήσει μία τυπική υποχρέωση, να κάνει μια επερώτηση κατά του Υπουργού Δημόσιας Τάξης, γιατί πράγματι μετά τις τελευταίες εκλογές, δεν είχε γίνει τέτοια επερώτηση.
Αυτό το στηρίζω πρώτα απ' όλα στο ίδιο το κείμενο της επερώτησης, όπου διαβάζοντας το δια ταύτα, θα δείτε πως δεν υπάρχει κάτι για το οποίο ελέγχεται ο κύριος Υπουργός παρά μόνο αοριστολογίες. 
Συγκεκριμένα λέει η επερώτηση "γιατί δεν λαμβάνει το Υπουργείο Δημόσιας Τάξης και η Ελλάδα τα απαραίτητα μέτρα για την πάταξη της αυξανόμενης βαριάς εγκληματικότητας. Ποια είναι αυτά τα μέτρα που παρέλειψε ο κύριος Υπουργός να λάβει; Γιατί δεν μας τα λένε οι αξιότιμοι συνάδελφοι; Γιατί ελέγχεται ο Υπουργός, αλλά αόριστα τα μέτρα; Δεύτερον, αναφέρεται: Γιατί δεν προχωρεί στις αναγκαίες ενέργειες εκσυγχρονισμού των Σωμάτων Ασφαλείας από άποψη διάρθρωσης, εκπαίδευσης, υλικοτεχνικής υποδομής κλπ., κλπ. Τι έχει παραλείψει μέχρι σήμερα ο κύριος Υπουργός να κάνει; Να ελεγχθεί από τη Βουλή. Ακολουθούν επίσης έξι ερωτήματα που δεν χρειάζεται να τα διαβάσω. Οφείλω να πω, ότι το συμπέρασμα από τη σημερινή συζήτηση είναι ακριβώς το ίδιο. Τίποτα συγκεκριμένο η Αντιπολίτευση δεν καταλόγισε κατά του κυρίου Υπουργού.
Μόνο ο αξιότιμος Επίτιμος Πρόεδρος, ο κ. Μητσοτάκης, καταλόγισε κάτι συγκεκριμένο και άρχισε με αυτό και τελείωσε με αυτό. Δηλαδή τον κομματισμό, όπως υποστήριξε που έχει επιβάλλει το ΠΑ.ΣΟ.Κ. στην Αστυνομία. Και το συμπέρασμά του ήταν ότι εάν δεν απαγκιστρωθεί η Ελληνική Αστυνομία από τον εναγκαλισμό του ΠΑ.ΣΟ.Κ. δεν μπορεί να προχωρήσει στο έργο της. Είναι μία συγκεκριμένη κατηγορία επί της οποίας καλείται ο κύριος Υπουργός και εμείς του ΠΑ.ΣΟ.Κ. να απαντήσουμε. Στα άλλα τι να πούμε; Σε αυτά που αναφέρονται στην επερώτηση απάντησε ο κ. Μητσοτάκης, ο Επίτιμος Πρόεδρος της Νέας Δημοκρατίας που είπε ότι το τελευταίο διάστημα και πιστώσεις έχουν δοθεί και ενισχύθηκε αποτελεσματικά η υλικοτεχνική υποδομή της Ελληνικής Αστυνομίας. ΄
Με άλλα λόγια ο Επίτιμος Πρόεδρος της Νέας Δημοκρατίας ήταν αρνητικός στην επερώτηση στα συγκεκριμένα ερωτήματα.
Θα απαντήσω, λοιπόν, για τον κομματισμό. Θα μου επιτρέψει με όλο το σεβασμό που τρέφω στο πρόσωπό του να πω ότι τον διέψευσε ολόκληρη η Νέα Δημοκρατία, διότι στο κείμενο της επερώτησης αναφέρονται επτά σημεία στο "διά ταύτα". Στο δισέλιδο κείμενο αναφέρονται διάφορα θέματα που αφορούν στη λειτουργία της Ελληνικής Αστυνομίας. Ούτε νύξη δεν κάνει η Νέα Δημοκρατία για κομματισμό της Αστυνομίας. Αλλά αν θέλετε ακόμη και ο Κοινοβουλευτικός Εκπρόσωπος, ο κ. Αναγνωστόπουλος, ο προ ολίγου κατελθών του Βήματος, είπε "ναι, κύριε Υπουργέ, επί των ημερών σας δεν υπάρχει κομματισμός". 
Τότε, τι ελέγχουμε; Την παρελθούσα Κυβέρνηση του ΠΑ.ΣΟ.Κ.; Την προ της 9ης Απριλίου Κυβέρνηση του ΠΑ.ΣΟ.Κ. ελέγχει σήμερα η Νέα Δημοκρατία και ο αξιότιμος επίτιμος Πρόεδρος κ. Μητσοτάκης; Εφόσον σήμερα ο κύριος Υπουργός είναι ο Υπουργός Δημόσιας Τάξης μετά τις εκλογές της 9ης Απριλίου στο νέο κυβερνητικό σχήμα και του απέδωσε τα εύσημα ο Κοινοβουλευτικός Εκπρόσωπος της Νέας Δημοκρατίας ότι επί των ημερών του παρόντος Υπουργού δεν υπάρχει κομματισμός στην Αστυνομία, θα έρθουμε τώρα να μιλήσουμε για το αν υπήρξε κομματισμός στην προηγούμενη κοινοβουλευτική περίοδο; Γι' αυτό ελέγχεται ο κύριος Υπουργός, που δεν ήταν τότε Υπουργός Δημόσιας Τάξης;
Γι' αυτό λέω ότι υπάρχει μία αλληλοαναίρεση στο θέμα αυτής της επερώτησης, που πραγματικά εκπλήττει. Από τη μία μεριά στη λειτουργία της Αστυνομίας το μόνο το οποίο ελέχθη ήταν το ότι παρέμεινε ο σημερινός αρχηγός, κατά του οποίου εκκρεμούν κάποιες ποινικές διώξεις. Κατά τα άλλα τίποτε συγκεκριμένο.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Καμία.
ΑΛΕΞΑΝΔΡΟΣ ΑΚΡΙΒΑΚΗΣ: Δεν ξέρω, κύριε Υπουργέ. Εγώ ό,τι ελέχθη επαναλαμβάνω. Αφού λέτε "καμιά", καμία. Εν πάση περιπτώσει, δεν μπαίνω σ' αυτό το θέμα. Για την Ελληνική Αστυνομία τίποτε συγκεκριμένο δεν ελέχθη. Αντίθετα, ο κύριος Υπουργός, ο σημερινός Υπουργός Δημόσιας Τάξης εισέπραξε οιονεί τα εύσημα από πολλούς αγορητές της Νέας Δημοκρατίας, μηδέ του Κοινοβουλευτικού Εκπροσώπου, του κ. Αναγνωστόπουλου εξαιρουμένου. 
Γι' αυτό, κυρία Πρόεδρε, είπα, ξεκινώντας, ότι αυτή η επερώτηση είναι εξάντληση μιας υποχρέωσης της Νέας Δημοκρατίας -και καλά έκανε- να κάνει μία επερώτηση κατά του Υπουργείου Δημόσιας Τάξης. Και αυτό έκανε, άνευ όμως ουσίας και περιεχομένου. 
Διότι εγώ, θα πω ευθέως αυτό που δεν μπορούσε να πει με τη σεμνότητά του ο παριστάμενος Υπουργός: Έχει γίνει ιδίως την τελευταία περίοδο σημαντικότατο έργο. Και αυτό το έργο είναι ορατό και στον απλό πολίτη. Γι' αυτό κι αυτά τα εύσημα από τους αγορητές της Νέας Δημοκρατίας στο συγκεκριμένο παριστάμενο Υπουργό. Δεν κάθισε να αναλύσει -το επαναλαμβάνω- με τη σεμνότητα που τον διακρίνει και να κάνει μία μακροσκελή ομιλία στη Βουλή για τα συγκεκριμένα πράγματα και το έργο του. Αυτή είναι όμως μία πραγματικότητα. Γι' αυτό, αν θέλετε, υπάρχει και αυτή η υποτονικότητα και η έλλειψη οξύτητας σ' αυτό το σημείο. 
Βέβαια θα το πω: Αυτή η συζήτηση έβγαλε κάποια χρήσιμα συμπεράσματα. Με κάποια θέματα που έθεσαν οι αγορητές της Νέας Δημοκρατίας θα συμφωνήσω. Θα συμφωνήσω επί παραδείγματι με το ότι θα πρέπει να διευκρινισθεί σαφέστατα ποια είναι η νόμιμη χρήση του όπλου του κάθε αστυνομικού. Θα πρέπει να γίνει αυτό αναμφισβήτητα. 
Θα πρέπει επίσης να συμφωνήσω, κυρία Πρόεδρε, ότι έχει κυριαρχήσει στην κοινωνία -είναι αλήθεια- μία αντίληψη, για την οποία θα έλεγα ότι βασικός υπαίτιος είναι τα μέσα ενημέρωσης, ότι τα δικαιώματα του θύτη είναι ίσως υπέρτερα των δικαιωμάτων του θύματος. Έχει κυριαρχήσει αυτή η ψυχολογία και πρέπει να ανατραπεί. Σε αυτό όμως δεν έχει ευθύνη η Κυβέρνηση. 
Επίσης εδώ θα ήθελα να τονίσω, κυρία Πρόεδρε, ότι αν για κάτι πρέπει να σεμνυνόμεθα εμείς του ΠΑ.ΣΟ.Κ., είναι ότι ο αστυνομικός επί των ημερών του ΠΑ.ΣΟ.Κ. έγινε φίλος με τον πολίτη.
Έχω και εγώ κάποια ηλικία και θυμάμαι πώς ήταν ο αστυνομικός τα παλιά χρόνια. Ήταν ο μπαμπούλας. Έκανε περίπατο σε μια επαρχιακή πόλη και έπρεπε να χαιρετίσει ο πολίτης μεθ' υποκλίσεως τον απλό χωροφύλακα. Ήταν το φόβητρο και υπήρχε μίσος κατά του Σώματος που από φόβο δεν το εκδήλωνε. Σήμερα ο αστυνομικός είναι φίλος με τον πολίτη και έχει τη στοργή του πολίτη λόγω του ότι αυτό το χάσμα δεν υπάρχει πια. 
Σήμερα όμως πρέπει να λυθούν κάποια ζητήματα όπως το θέμα αυτό για τα όπλα για να έχει ο αστυνομικός τη δυνατότητα και την αυτογνωσία να κάνει σωστά το καθήκον του. 
Τελειώνοντας, κυρία Πρόεδρε, θα ήθελα να τονίσω ότι υπάρχουν ίσως αρκετά θέματα που θα μπορούσε η Νέα Δημοκρατία να ελέγξει την Κυβέρνηση. Στο θέμα της διαχείρισης της δημόσιας τάξης νομίζω ότι αυτήν τη στιγμή έχει γίνει ένα μεγάλο έργο και ελπίζω ότι θα συνεχιστεί. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
Ο κ. Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία Πρόεδρε, φοβάμαι ότι η ποιότητα και η υπευθυνότητα με την οποία αναπτύξαμε την επερώτηση προς τον κύριο Υπουργό Δημόσιας Τάξης παρεξηγήθηκε. Θα έπρεπε, δηλαδή, με κορόνες και με φανατισμό να μιλήσουμε εδώ μέσα για να έχουμε την επικρότηση στη συνέχεια του Κοινοβουλευτικού Εκπροσώπου του ΠΑΣΟΚ ότι σωστά κάναμε τη δουλειά μας. Εμείς είμαστε σοβαροί και υπεύθυνοι, ελέγχουμε όπως πρέπει να ελέγξουμε, κάνουμε δε ταυτόχρονα και τις προτάσεις τις οποίες πρέπει να κάνουμε. Γιατί αυτή είναι η αποστολή νομίζω της Αξιωματικής Αντιπολίτευσης, αυτή είναι η αποστολή του καθενός μας εδώ μέσα.
Θα ήθελα να πω στον κ. Ακριβάκη ότι μεταξύ του μίσους που όπως λέει κάποτε αισθανόταν ο πολίτης προς τον αστυνομικό και της ανυποληψίας την οποία τείνει σήμερα να αισθάνεται, υπάρχει και η μέση οδός την οποία θα πρέπει να επιδιώξουμε όλοι και προπάντων θα πρέπει να επιδιώξει το Υπουργείο Δημόσιας Τάξης και γενικότερα η Κυβέρνηση με τη συμπεριφορά της, του σεβασμού, της εκτίμησης και της συνεργασίας. Για να γίνει όμως αυτό θα πρέπει να είναι τελείως διαφορετική η συμπεριφορά και η πολιτική της Κυβέρνησης. Ας μη σεμνύνεται και ας μην υπερηφανεύεται ο κύριος Υπουργός ότι ενδεχομένως στις τελευταίες κρίσεις το φαινόμενο του κομματισμού δεν ήταν στην έκταση που ήταν στο παρελθόν. Γιατί; Διότι απλούστατα δεν ήταν ανάγκη τώρα να είναι τόσο μεγάλη η κομματική παρέμβαση αφού μεγάλες εκκαθαρίσεις και προγραφές έγιναν στο πρόσφατο παρελθόν. Έτσι το τοπίο σήμερα είναι καθαρό. Είναι ελάχιστοι εκείνοι οι οποίοι έχουν απομείνει οι οποίοι δεν είναι αρεστοί τουλάχιστον στα ανώτερα και ανώτατα επίπεδα στην Κυβέρνηση. Βεβαίως όταν το ποσοστό αυτό σε σχέση με το παρελθόν είναι πολύ μικρότερο, είναι λιγότεροι και εκείνοι οι οποίοι αποστρατεύονται για κομματικούς λόγους.
Έρχομαι όμως στο πρόβλημα της διαφθοράς. Κύριε Υπουργέ, το πρόβλημα είναι πολύ μεγάλο. Δεν είναι στην έκταση που σας έχει υποβάλει η αρμόδια υπηρεσία την οποία συστήσατε για να ελέγχει τους υπόλοιπους αστυνομικούς. Είναι πολύ μεγαλύτερο και θα συμφωνήσω με τον κ. Μητσοτάκη ο οποίος λέει ότι το ψάρι βρωμάει από το κεφάλι. Και ασφαλώς απελθέτω απ' εμού οποιαδήποτε πρόθεση να αναφερθώ στο πρόσωπό σας. Αλλά όμως τουλάχιστον στο πρόσφατο παρελθόν ακόμα και δίπλα από το γραφείο του Υπουργού Δημόσιας Τάξης υπήρχαν συνεργάτες του οι οποίοι σήμερα είναι κατηγορούμενοι ότι ήταν επικεφαλής εκτεταμένου δικτύου διαφθοράς. Όταν, λοιπόν, ένα κόμμα και μία κυβέρνηση και ένας Υπουργός Δημόσιας Τάξης ανέχεται τέτοια φαινόμενα να λειτουργούν έξω από το γραφείο του ή μέσα στο γραφείο του αφού είναι συνεργάτες του, αντιλαμβάνεσθε από κει και πέρα ότι ο κάτω απ' αυτούς αστυνομικός παραδειγματίζεται απ' αυτήν τη συμπεριφορά και πολλές φορές μάλιστα γίνεται συνεργάτης σ' αυτό το φαινόμενο. 
Πιστεύω να γνωρίζετε ότι ο κ. Φλωρεντής και ο κ. Λουκάς είναι κατηγορούμενοι σήμερα για διαφθορά. Ας αφήσουμε λοιπόν τις κορόνες κατά μέρος και να παραδεχθούμε και να παραδεχθεί προπάντων ο κύριος Υπουργός ότι μέσα από το ΠΑΣΟΚ και μέσα από τις κυβερνήσεις του ΠΑΣΟΚ δυστυχώς εξετράφησαν τέτοιου είδους φαινόμενα.
Αγροτική ασφάλεια: Δεν ξέρω, κύριε Υπουργέ, τι προκαταλήψεις έχετε εναντίον της Αγροφυλακής. Την καταργήσατε, τη διαλύσατε, όμως υπάρχει μεγάλο πρόβλημα αγροτικής ασφάλειας. Οι κτηνοτρόφοι με τους ιδιοκτήτες και καλλιεργητές γης βρίσκονται σε μόνιμη σύγκρουση. Σας επεσημάνθη προ ημερών που ήσασταν στο Ρέθυμνο ότι κινδυνεύουμε θα φθάσουμε σε ακραία φαινόμενα. Ήδη σε ορισμένες περιπτώσεις φθάνουμε σε ακραία φαινόμενα με τις αδεσποτείες, τις αγροζημίες και τόσα άλλα. Αν υπήρχε η Αγροφυλακή ή οποιοδήποτε υποκατάστατο της Αγροφυλακής δεν θα απεφεύγοντο μόνο τέτοιου είδους εντάσεις μεταξύ κτηνοτρόφων και καλλιεργητών γης αλλά και άλλες εγκληματικές δραστηριότητες θα απετρέποντο. Για παράδειγμα: Θα μπορούσε να υπάρχει, αν είχαμε ένα σωστό και έντιμο αγροφύλακα ή οποιονδήποτε φύλακα της υπαίθρου, το φαινόμενο και η έκταση του φαινομένου της καλλιεργείας ναρκωτικών ουσιών, όταν ο αγροφύλακας καθημερινά θα βρισκόταν στην ύπαιθρο και θα γνώριζε πού υπάρχουν καλλιέργειες;
Να ένα πρόβλημα το οποίο θα αντιμετωπιζόταν επιτυχώς. Και έχουμε σήμερα το φαινόμενο σε συγκεκριμένες περιοχές της χώρας και της ιδιαίτερης πατρίδος μου στην Κρήτη να αποκαλύπτονται κάποιες στιγμές φυτείες με χιλιάδες χασισόδενδρα και να μην ξέρουμε ποιος είναι ο δράστης. Δεκάδες χιλιάδες χασισόδενδρα έχουν αποκαλυφθεί ότι καλλιεργούνται σε περιοχή, σε νομό της Κρήτης και δεν γνωρίζουμε ποιος είναι ο δράστης. Και έρχονται κάποιες στιγμές στα δικαστήρια κατηγορούμενοι κάποιοι καθ΄υπόνοια ότι είναι οι καλλιεργητές και αθωώνονται διότι κανείς δεν μπορεί να πει ότι τον είδε να τα καλλιεργεί, ότι δικό του είναι το χωράφι, ότι αυτός ήταν που είχε πρόσβαση στο σημείο εκείνο.
Γιατί λοιπόν αυτή η αδιαφορία για την ύπαιθρο; Πρέπει επιτέλους να καταλάβουμε όλοι ότι Ελλάδα δεν είναι μόνο η Αττική και εγκληματικότητα δεν είναι μόνο η προστασία και τα άλλα φαινόμενα των Αθηνών ή της Αττικής. Εγκληματικότητα συνιστά και ο τρόπος με τον οποίο σήμερα αντιμετωπίζονται από τους κάθε μορφής κακοποιούς οι αγρότες μας, οι περιοχές της υπαίθρου. 
Κύριε Υπουργέ, θα ήθελα να έχω μια απάντηση από εσάς στη δευτερολογία σας σχετικά με τη διάρθρωση της Ελληνικής Αστυνομίας για την οποία έκανα λόγο προηγουμένως.
Όπως είναι γνωστό με τον τελευταίο νόμο που είχατε φέρει στη Βουλή και ψηφίσαμε συνεστήθησαν δώδεκα ή δεκατρείς αν δεν κάνω λάθος Γενικές Αστυνομικές Διευθύνσεις. Μεταξύ αυτών είναι και η Γενική Αστυνομική Διεύθυνση της Κρήτης. Είχατε δεσμευθεί τότε ότι η έδρα της Γενικής Αστυνομικής Διεύθυνσης Κρήτης -από εκεί που είστε αυτήν τη στιγμή δεσμευθήκατε, καθ΄ον χρόνο μιλούσα ως εισηγητής του νομοσχεδίου- θα παραμείνει στα Χανιά, όπου είναι πολλά χρόνια τώρα. Εκδόθηκε κατ΄εξουσιοδότηση του νόμου αυτού ένα προεδρικό διάταγμα που ρύθμιζε πολλά πράγματα και το μόνο που δεν ρύθμισε και παρέμεινε εκκρεμές είναι οι έδρες των Γενικών Αστυνομικών Διευθύνσεων . Και αυτό διότι εν τω μεταξύ δεχθήκατε πιέσεις να μεταφερθεί η έδρα στο Νομό Ηρακλείου και προφανώς, για να μη χαλάσετε το χατίρι ούτε των μεν ούτε των δε , αφήσατε το θέμα εκκρεμές.
Θέλουμε να ξέρουμε και θα παρακαλέσω πάρα πολύ να έχω απάντηση από εσάς στη δευτερολογία σας, διότι αν δεν έχω απάντηση σημαίνει ότι οι πιέσεις τις οποίες αντελήφθην ότι δεχτήκατε στην Κρήτη, που ήσαστε προχθές, έχουν πιάσει τόπο, αν όντως ισχύει εκείνο το οποίο είπατε. Και αν ισχύει για ποιο λόγο δεν υπήρξε λύση του προβλήματος παρά το αφήνουμε έτσι εκκρεμές; Διότι τελευταία η αδηφαγία συγκεκριμένου νομού δεν έχει όρια. Τώρα έβαλαν χέρι και στο εφετείο!

Θα πρέπει κάποια στιγμή η Κυβέρνηση να αναλογιστεί ότι είναι Κυβέρνηση όλων των Ελλήνων και όχι μόνο συγκεκριμένων περιοχών. 
Τελειώνοντας θα ήθελα, σε σχέση με το πρόβλημα της εγκληματικότητας, να κάνω και μνεία στη συμβολή των προβλημάτων που υπάρχουν στη δικαιοσύνη σε σχέση με την αύξηση της εγκληματικότητας. 
Κυρία Πρόεδρε, κύριοι συνάδελφοι, δεν υπάρχει αμφιβολία ότι ένας από τους σκοπούς της ποινής που επιβάλλεται, αλλά και της ποινής που προβλέπεται στο νόμο, είναι η γενική και ειδική πρόληψη. Αν δεν λειτουργεί σωστά η δικαιοσύνη, τότε η ποινή ιn concreto ή in abstrato δεν επιτελεί την αποστολή της και ο νόμος δεν έχει καμία αξία. 
'Όταν προχθές αναπτύξαμε επερώτηση προς τον Υπουργό Δικαιοσύνης, κατά τη διάρκεια της συζήτησης αποκαλύφθηκε σε όλη τη μεγαλοπρέπεια η ουσιαστική αρνησιδικία που υπάρχει με το τεράστιο πρόβλημα που υπάρχει στον προσδιορισμό και στην εκδίκαση των υποθέσεων.
Όταν σήμερα το σύστημα που ισχύει και θεσμοθέτησαν οι τελευταίοι Υπουργοί Δικαιοσύνης του ΠΑΣΟΚ έχει καταντήσει σύστημα ατιμωρησίας, διότι ο κάθε κακοποιός που καταδικάζεται σε πολυετείς καθείρξεις, στη συνέχεια έχει την ευχέρεια, μετ' ου πολύ, εφαρμοζομένων των σχετικών διατάξεων -και είναι διατάξεις που αφήνουν ατιμώρητο τον κακοποιό- να εξέλθει και να συνεχίζει τη δραστηριότητά του, καταλαβαίνετε ότι και η κακή λειτουργία της δικαιοσύνης συμβάλλει αποφασιστικά στην αύξηση της εγκληματικότητας. 
Επομένως το πρόβλημα είναι μείζον αλλά και σύνθετο. Είναι πρόβλημα ολόκληρης της Κυβέρνησης και ελέγχεται η Κυβέρνηση, μία Κυβέρνηση και ένα κόμμα το οποίο επί είκοσι συναπτά έτη έχει στα χέρια του την τύχη του ελληνικού λαού και έχει αποτύχει παταγωδώς στο θέμα της δημόσιας τάξης και ασφάλειας. Καιρός είναι να αφυπνιστεί, καιρός είναι να πιάσει τα μηνύματα της κοινωνίας. Εάν δεν μπορεί να το κάνει ή εάν δεν θέλει να το κάνει καιρός, είναι να απέλθει. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τασούλας έχει το λόγο. 
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, θα ήθελα να σας πω, συμπληρώνοντας τα όσα είπα στην πρώτη ομιλία μου, ότι η αναφορά σε ένα κλίμα που είχε δημιουργηθεί εδώ και πάρα πολλά χρόνια δεν υπόκειται σε περιχαρακώσεις χρονικής θητείας των κυβερνήσεων του ΠΑΣΟΚ ή πολύ περισσότερο σε περιχαρακώσεις υπουργικής θητείας. Είναι ένα πρόβλημα στο οποίο και αν ακόμα δεν έχετε συμβάλει με τη δική σας θητεία, εν τούτοις καλείστε να το αντιμετωπίσετε. 
Στα πλαίσια του γεγονότος ότι εκτός από κριτικοί πρέπει να είμαστε και εποικοδομητικοί, όπως έκαναν και άλλοι συνάδελφοι, θα σας πω ότι από την εμπειρία που έχουμε στο Νομό Ιωαννίνων, αλλά και από άλλους νομούς με τους οποίους έχουμε επαφή, αυτή η ιστορία της τριχοτομήσεως ή της μεγάλης διασποράς των αστυνομικών δυνάμεων σε διάφορες ειδικότητες, όπως είναι οι συνοριακοί φύλακες, οι ειδικοί φρουροί, προσθέτω δε και η Δημοτική Αστυνομία, η οποία θα έλθει και θα επιτείνει το μπέρδεμα εν σχέσει με τις αρμοδιότητες και τις ευθύνες, είναι προβληματική ιστορία. Καλό θα ήταν όλα αυτά να ενταχθούν μια και καλή στην αστυνομική δύναμη και να υπόκεινται σε ενιαία διοίκηση, σε ενιαίους κανόνες, σε ενιαία εξέλιξη, σε ενιαία ιεραρχία, ώστε να μην παρατηρείται σε λίγα χρόνια με τη δραστηριότητα ή με τις παραλείψεις της Ελληνικής Αστυνομίας το φαινόμενο που βλέπουμε πολύ συχνά σε αστυνομικές ταινίες, όπου η πιο συνήθης περίπτωση, όταν έρχονται οι υπεύθυνοι στον τόπο του εγκλήματος, είναι να τσακώνονται για το ποιος είναι αρμόδιος.
Φαντασθείτε μετά από λίγο καιρό, για ένα έγκλημα σε έναν παραμεθόριο δήμο, να πρέπει να ασχοληθεί η Δημοτική Αστυνομία, η συνοριακή φύλαξη, η ειδική υπηρεσία της Αστυνομίας. Δεν έχουμε αυτήν την πολυτέλεια. Εφόσον το κράτος πληρώνει για όλους αυτούς, δεν υπάρχει λόγος να διαχέονται σε διάφορους τίτλους και σε διάφορες ονομασίες. Καλό θα ήταν σε παραμεθόριους νομούς να υπάρχει υποδιεύθυνση συνοριακής φύλαξης, να υπαχθούν εκεί όλοι αυτοί και να μη διασπώνται σήμερα από το έργο τους και να απασχολούνται περισσότερο με συνδικαλιστικές ανησυχίες για το πώς θα μονιμοποιηθούν, για το πώς θα ενταχθούν στο δημόσιο ασφαλιστικό σύστημα και όχι στο ΙΚΑ που είναι σήμερα. 
Eίναι ένα θέμα το οποίο αργά ή γρήγορα θα αντιμετωπίσετε. Σε δύο χρόνια τελειώνει η θητεία των πρώτων συνοριακών φυλάκων, τελειώνει δηλαδή η πρώτη τους πενταετία και θα κληθεί το κράτος να αναλάβει ευθύνες απέναντι σ' αυτούς. Ασφαλώς δεν πρέπει να φύγουν, αλλά δεν είναι δυνατόν κάθε τόσο να ανανεώνεται η θητεία τους και να είναι όμηροι του συστήματος, εις βάρος της ασφάλειας της χώρας. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσίπρας έχει το λόγο.
ΒΑΣΙΛΗΣ ΤΣΙΠΡΑΣ: Ασφαλώς δεν αρνούμεθα ότι ο κύριος Υπουργός επιτελεί έργο στο Υπουργείο του. Το αντίθετο θα ήταν αδιανόητο. Σε μία πολιτεία συντεταγμένη, σε μία πολιτεία που οι πολίτες της υπόκεινται σε φορολογία, για να χρησιμοποιείται αυτό το ποσό για τη συντήρηση των υπηρεσιών της ασφαλώς αναμέναμε να επιτελεστεί ένα έργο και επιτελείται.
Εκείνο όμως για το οποίο έχουμε αντίρρηση είναι και αυτός είναι ο σκοπός και ο ψόγος της σημερινής συζητήσεως είναι το εξής: 'Οσο και στις υπηρεσίες οι οποίες είναι προορισμένες για τη διασφάλιση της έννομης τάξης και της πατάξεως του εγκλήματος, τίθεται σαν κέντρο το πολιτικό συμφέρον όταν αυτό και μόνο πρέπει να υπηρετηθεί, όταν και στην ηγεσία του Υπουργείου της Δημόσιας Τάξης υπεισέρχονται οι πολιτικές ίντριγκες του κομματικού μηχανισμού, όσο επί τριάντα χρόνια, από το έτος 1974 μέχρι σήμερα, παραμένουν ανέπαφοι, άγνωστοι και αόρατοι οι προστάτες της έννομης τάξεως, οι τρομοκράτες, συγκεκριμένα η 17 Νοέμβρη, όσο γι' αυτά δεν έχει καμία απολύτως σχέση, καμία προσέγγιση η πολιτεία, τότε όχι ο δύσπιστος αλλά ο καλόπιστος πολίτης έχει αντίρρηση για το επιτελούμενο έργο και δεν μπορεί να επιδοκιμάσει ότι η πρόοδος, την οποία επικαλείται ο κύριος Υπουργός, είναι ικανοποιητική για την έννομο τάξη και για την κοινωνία, την οποία η έννομη τάξη υπηρετεί. 
Ο κύριος Υπουργός είπε ότι δεν αναφέρθηκε κανείς από τους αγορητές στο θέμα των ναρκωτικών, δεν άκουσε όμως τι επιτέλεσε η πολιτεία στο θέμα αυτό. Η εμπορεία ναρκωτικών αυξάνεται. Σε συγκεκριμένους χώρους του κέντρου των Αθηνών γνωρίζουμε ότι διακινούνται εν είδει περιπτέρου ναρκωτικά. Από τις φυλακές, στις φυλακές και μέσω των φυλακών επίσης διακινούνται ναρκωτικά. Ποια είναι η πρόοδος την οποία εμείς σήμερα θα επιδοκιμάσουμε στο σημείο αυτό;
Το βασικότερο και θεμελιωδέστερο ερώτημα είναι το ποια είναι η αιτία -δεν είναι μόνο θέμα του κυρίου Υπουργού, αλλά γενικότερα της ελληνικής πολιτείας και αυτής της κοινωνίας- η οποία εξωθεί κυρίως τους νέους προς τα ναρκωτικά; Είναι η ανασφάλεια που το σύστημα και η ίδια η πολιτεία τους έχει δημιουργήσει. Ανεργία προβλέπουν τα παιδιά. Παίρνουν πτυχία και δεν έχουν πού να τα χρησιμοποιήσουν. Αυτή η ανασφάλεια δημιουργεί τρόπους ψυχολογικής διαφυγής προς τα νυχτερινά κέντρα, προς τη νυχτερινή ζωή, προς τις ύποπτες παρέες, οι οποίες τους ωθούν στο έγκλημα ή στην εισαγωγή και χρήση των ναρκωτικών.
Αυτοί είναι οι βασικοί λόγοι για τους οποίους ο χρόνος μας επιτρέπει να πούμε, σε σχέση με την επερώτηση την οποία σήμερα συζητούμε, και ότι όσο επωάζεται ο ψόγος ο οποίος αποδόθηκε από αρμόδια όργανα της πολιτείας σε ηγετικά στελέχη αυτής, δεν μπορεί, εμείς τουλάχιστον, να πούμε ότι επιτελείται έργο και έργο ικανοποιητικό για την ελληνική κοινωνία.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Ακούγοντας τον κύριο Υπουργό αλλά και τον Κοινοβουλευτικό Εκπρόσωπο του ΠΑΣΟΚ είχαμε την αίσθηση ότι ζούμε ανατολικά της ΕΔΕΜ, ότι ζούμε σε μία χώρα όπου βασιλεύει η ηρεμία και δεν γίνεται τίποτα. 
Ο κ. Ακριβάκης "κατήγγειλε" ότι η Νέα Δημοκρατία για πρώτη φορά έφερε το συγκεκριμένο θέμα στη Βουλή. Λάθος. 
Επανέφερε το θέμα. 'Ηταν από τα πρώτα θέματα, κύριε Υπουργέ, που απασχόλησαν το Κοινοβούλιο με επερώτηση της Νέας Δημοκρατίας, η οποία έχει έρθει στο Σώμα πριν από αρκετούς μήνες. Και βέβαια γι' αυτήν τη συγκεκριμένη τότε επερώτηση υπήρχαν και συγκεκριμένα μέτρα. Μόλις το Φεβρουάριο καταθέσαμε συγκεκριμένες αναφορές των συλλογικών οργάνων των αστυνομικών, των συλλογικών οργάνων των συνοριακών φυλάκων.
Τις καταθέσαμε, πήραμε συγκεκριμένες απαντήσεις, οι οποίες βέβαια είναι στη διάθεση όλων. Στις απαντήσεις σας σίγουρα αναφέρεται ότι λάβατε κάποια μέτρα, πλην όμως υπήρξαν πολλά περισσότερα. Διότι είναι παράλογο, δεν είναι ασφάλεια όταν υπάρχουν συγκεκριμένες αστυνομικών. Είναι παράλογο στο κέντρο της πόλης να γίνεται απαγωγή υπό την απειλή χειροβομβίδας η οποία σκάει λίγα χιλιόμετρα μετά. Δεν ευσταθεί αυτό το πράγμα. Αυτό δημιουργεί μια εικόνα ανασφάλειας πέρα για πέρα. Δεν θα θέλαμε να προσθέσουμε τίποτε περισσότερο απ' όσα σας είπαμε πρωθύστερα. Είμαστε συγκεκριμένοι. Χαρήκαμε πραγματικά για το ότι έχετε επικοινωνία με τις οικογένειες των θυμάτων. Θα θέλαμε, έστω και κατ' ιδίαν να γίνετε πιο συγκεκριμένος σ' αυτό το θέμα, διότι αν δεν συμπαραστεκόμαστε στις οικογένειες αυτών των θυμάτων, καταλαβαίνεται ότι το ηθικό του Σώματος θα υστερήσει. Και θα υστερήσει εις βάρος της κοινωνίας.
Εμείς σε κάθε περίπτωση θα πράξουμε το καθήκον μας απέναντι στον τόπο, απέναντι στη μεθόριο διότι σας λέμε ότι οι κίνδυνοι ελλοχεύουν. Ελλοχεύουν μάλιστα στη δυτική Μακεδονία με την κατάργηση και του 1ου Σώματος Στρατού, που επιπλέκει περισσότερο και τα θέματα ασφαλείας. 
Σας ευχαριστώ.
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Κύριε Υπουργέ, έχετε το λόγο, αν θέλετε να δευτερολογήσετε.
ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Πρόεδρε, μπορείτε να μου δώσετε το λόγο;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα δούμε κύριε Κεφαλογιάννη. Ο Κανονισμός λέει ότι αυτό μπορεί να γίνει στο τέλος της συζήτησης.
ΙΩΑΝΝΗΣ ΚΕΦΑΛΟΓΙΑΝΝΗΣ: Έχει μιλήσει ο κύριος Υπουργός;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα μιλήσετε μετά τον κύριο Υπουργό.
ΙΩΑΝΝΗΣ ΚΕΦΑΛΟΓΙΑΝΝΗΣ: Όχι κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα μιλήσετε μετά το τέλος της συζήτησης, όταν τελειώσουν οι ομιλούντες.
ΙΩΑΝΝΗΣ ΚΕΦΑΛΟΓΙΑΝΝΗΣ: Όχι κυρία Πρόδρε, θα ήθελα να πάρω τώρα το λόγο, για να μην τριτολογήσει...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θα ξαναπάρει το λόγο ο κύριος Υπουργός αν χρειαστεί για να σας απαντήσει. Έχει απεριόριστο το δικαίωμα ο κύριος Υπουργός.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν έχει κανένα λόγο να τριτολογίσει. Γιατί;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη τώρα έχει διαφορά αν θα μιλήσει τώρα ή μετά τον κύριο Υπουργό για να σας απαντήσει;
ΙΩΑΝΝΗΣ ΚΕΦΑΛΟΓΙΑΝΝΗΣ: Ας μιλήσει τότε ο κύριος Υπουργός και θα κλείσουμε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εάν συμφωνεί το Σώμα κατά παρέκκλιση του Κανονισμού μπορεί να γίνει αυτό.
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το Σώμα ενέκρινε.
Ορίστε, κύριε Κεφαλογιάννη πόσο χρόνο θέλετε;
ΙΩΑΝΝΗΣ ΚΕΦΑΛΟΓΙΑΝΝΗΣ: Κατά τον Κανονισμό θέλω να μιλήσω, ένα πεντάλεπτο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας είπα ότι ο Κανονισμός λέει ότι μπορείτε να μιλήσετε στο τέλος, αφού εξαντληθεί η συζήτηση της επερώτησης. Επειδή ζητήσατε να μιλήσετε τώρα, ζήτησα την άδεια και τη συγκατάθεση όλου του Σώματος.
Πείτε μου πόσο χρόνο θέλετε. 
ΙΩΑΝΝΗΣ ΚΕΦΑΛΟΓΙΑΝΝΗΣ: Πέντε λεπτά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Η κατάσταση στην Ελληνική Αστυνομία δεν είναι καλή, με όλες τις δυσμενείς ως εκ τούτου επιπτώσεις στην ελληνική κοινωνία.
Σαν πρώην Υπουργός Δημόσιας Τάξης παρακολουθώ αυτό το Υπουργείο πραγματικά από ευαισθησία και ενδιαφέρον. Θα σας επαναλάβω ότι δεν λειτουργεί σωστά το Σώμα της Ελληνικής Αστυνομίας και υπεύθυνος αποκλειστικά γι' αυτήν τη δυσλειτουργία του είναι ο κομματισμός. Δεν αμφιβάλω για τις καλές σας προθέσεις, κύριε Υπουργέ, και είμαι βέβαιος ότι εσείς δίνετε εντολές στην κατεύθυνση της αξιοκρατίας στο Σώμα και τη σωστή του λειτουργίας.
Πριν όμως από εσάς παρεμβαίνει το κόμμα και δίδει τις δικές του και έτσι χωρίς το κριτήριο της αξιοκρατίας, χωρίς το κριτήριο της ηθικής, που είναι μια άλλη παράμετρος που έχει μπει σωστά σήμερα στα Σώματα Ασφαλείας γίνονται οι προαγωγές και οι κρίσεις. Αυτή η κατάσταση είναι απαράδεκτη και δεν μπορεί να συνεχιστεί.
Και σας λέω για να το ξέρετε, κύριε Υπουργέ, ότι όσο θα εξακολουθείτε να έχετε στην ηγεσία το σημερινό Αρχηγό της Ελληνικής Αστυνομίας, η κατάσταση στο Σώμα δεν πρόκειται να αλλάξει, διότι απλούστατα είναι ο κομματικός ινστρούχτορας, ο οποίος κατευθύνει και διευθύνει τα πάντα. 
Οι λίστες οι επαίσχυντες που είναι ντροπή για τη δημοκρατία -που πολλές φορές έχουν συζητηθεί στη Βουλή- οι κομματικές αυτές λίστες εξακολουθούν και υπάρχουν και είναι το αποκλειστικό κριτήριο της προώθησης και της προαγωγής των ανδρών στα Σώματα Ασφαλείας. 'Ολοι οι αξιωματικοί είναι φακελωμένοι και σας λέω μετά λόγου γνώσεως ότι ο ανώτατος, ο καταληκτικός βαθμός για όσους αξιωματικούς της Ελληνικής Αστυνομίας υπηρετούν και δεν ανήκουν στο κυβερνών κόμμα είναι αυτός του αστυνομικού διευθυντή, ο βαθμός του διευθυντού της Ελληνικής Αστυνομίας. Δεν μπορεί να πάει παραπάνω. Και δεν υπάρχουν στα ηγετικά κλιμάκια αξιωματικοί που ανήκουν, σας επαναλαμβάνω, σε άλλους χώρους. 
Στην Κρήτη, με όλες τις ιδιαιτερότητες που έχει αυτή η περιοχή, δεν υπάρχουν αξιωματικοί οι οποίοι να έχουν μια διαφορετική τοποθέτηση. Ειλικρινά, σαν πολίτης, κύριε Υπουργέ, πολλές φορές αισθάνομαι το αίσθημα της ντροπής, γιατί γνωρίζω αξιωματικούς, οι οποίοι έχουν φρόνημα διαφορετικό από αυτό, το κυβερνητικό, και φοβούνται να χαιρετίσουν έναν πρώην Υπουργό Δημόσιας Τάξης. Υπάρχουν εκλεκτοί αξιωματικοί, οι οποίοι αποστρατεύτηκαν και δεν έπρεπε, γιατί γι' αυτούς το κράτος επένδυσε. Και αυτό το κλίμα, σας επαναλαμβάνω, το βλέπω και στις συναντήσεις ιδίως, μιας γιορτής, όπου εμφανίζονται όλοι οι αξιωματούχοι και τιτλούχοι της Ελληνικής Αστυνομίας. Τους βλέπω. Είναι ένα κομματικό μάζεμα, μια κομματική σύναξη. Αυτό δεν ταιριάζει ούτε με την αποστολή τη μεγάλη, την εθνική και κοινωνική την οποία έχει η Αστυνομία, αλλά ούτε με τη δημοκρατική αντίληψη, η οποία θα πρέπει να μας διακατέχει όλους. 
Κύριε Υπουργέ, αυτή η κατάσταση δεν μπορεί να συνεχιστεί. Και σας επαναλαμβάνω ότι δεν πρόκειται να αλλάξει όσο θα εξακολουθείτε να έχετε το σημερινό Αρχηγό της Ελληνικής Αστυνομίας. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
'Ένα λεπτό, σας παρακαλώ, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, κύριε Κεφαλογιάννη. 
ΙΩΑΝΝΗΣ ΚΕΦΑΛΟΓΙΑΝΝΗΣ: Τελειώνω. 
Θα ήθελα να πω ότι όλη αυτή η αντίληψη η δική σας -όχι προσωπικά εσάς, αλλά του κόμματος στο οποίο ανήκετε- ξεκινά, αν θέλετε και έχει ιδεολογικές καταβολές από το δήθεν αστυνομικό κράτος της Δεξιάς. Δεν μπορούμε με αυτήν την αντίληψη το 2000, τον 21ο αιώνα, να εξακολουθούμε να πορευόμαστε και με βάση αυτήν την αντίληψη να εξακολουθούμε να πολιτευόμαστε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Κεφαλογιάννη, αυτό που θίξατε πάει πολύ μακριά. Βάλτε μια τελεία και το ξαναπιάνουμε σε άλλη συζήτηση. 
ΙΩΑΝΝΗΣ ΚΕΦΑΛΟΓΙΑΝΝΗΣ: Ωραία. 'Ένα λεπτό, όμως. Θα ήθελα να πω μια τελευταία κουβέντα. 
Κύριε Υπουργέ, σαν Υπουργός Δημόσιας Τάξης, το πρώτο πράγμα το οποίο έκανα όταν ανέλαβα τότε ήταν η επανίδρυση της Αγροφυλακής. Είναι ένα καθολικό αίτημα της ελληνικής επαρχίας, είναι ένα καθολικό αίτημα του ελληνικού λαού. Μόλις έφυγε η Νέα Δημοκρατία από την εξουσία, πρώτη πράξη ήταν η κατάργηση της Αγροφυλακής. Το ζητούμε τόσα χρόνια. Εφόσον το ζητάει και ο λαός, οφείλετε να ανταποκριθείτε σ' αυτό το καθολικό αίτημα. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο, για να δευτερολογήσει.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ευχαριστώ, κυρία Πρόεδρε.
Αγαπητοί συνάδελφοι, ο καθένας έχει τη δική του ρητορική και τον τρόπο να εκφράζεται μέσα σε αυτήν την Αίθουσα ή έξω εκφράζοντας δημόσια τον πολιτικό λόγο. Πραγματικά διαπίστωσα ότι υπάρχουν -το τονίζω και πάλι και το επαναλαμβάνω- οι προϋποθέσεις να έχουμε μία προσέγγιση και μία συνεννόηση στο θέμα της δημόσιας ασφάλειας.
Θέλω όμως να επισημάνω ορισμένα πράγματα, τα οποία δεν γνωρίζω από πού έχετε την αίσθηση και την εντύπωση αυτή, αλλά είναι προφανές ότι δεν είναι η σωστή, κατά τη γνώμη μου, πληροφόρηση που σας διοχετεύεται. 
Τι έχετε με τον Αρχηγό της Αστυνομίας; Τι έχει κάνει ο Αρχηγός της Αστυνομίας; Επειδή πήγαν τρεις αναφορές ανώνυμες, καταγγελίες για να ασχολούνται οι εισαγγελείς επί κάποια χρόνια; 
ΙΩΑΝΝΗΣ ΚΕΦΑΛΟΓΙΑΝΝΗΣ: Όχι, κύριε Υπουργέ. Έχει κάνει κομματικό όργανο την Αστυνομία.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Ποιο κομματικό όργανο; Εγώ προσωπικά δεν δέχομαι τηλέφωνο από κανέναν, κύριε Κεφαλογιάννη, και το ξέρετε αυτό. Ούτε από Βουλευτή του ΠΑΣΟΚ ούτε από Βουλευτή της Νέας Δημοκρατίας ή από στελέχη κανενός κόμματος. 
Αν ο Αρχηγός του Σώματος έκοψε κάποια πολύ μακριά χέρια που υπήρχαν στην Αστυνομία επί πολλά χρόνια, καλώς έκανε. Γιατί άραγε σ' έναν αξιωματικό έντιμο, που υπηρετεί ευόρκως την πατρίδα, επιτιθέμεθα κατ' αυτόν τον τρόπο, εντελώς άδικο τρόπο, σ' έναν αξιωματικό, ο οποίος ως Αρχηγός επιτελεί ένα σημαντικό έργο και έχει βελτιώσει σημαντικά σήμερα την αστυνόμευση σε όλη τη χώρα; 
Θέλω να σας το καταθέσω αυτό. Δεν θέλω να αναφερθώ σε εκείνο το παρασκήνιο που διαμόρφωσε όλο αυτό το κλίμα επί πολλά χρόνια. Αν προκληθώ κάποια στιγμή και το κάνω, θα εκτεθεί πολύς κόσμος, αλλά δεν θα το κάνω. 
ΙΩΑΝΝΗΣ ΚΕΦΑΛΟΓΙΑΝΝΗΣ: Να το κάνετε.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Θέλω να συμφωνήσω με τον κ. Μητσοτάκη και με τον κ. Αναγνωστόπουλο στο εξής. Πράγματι διαμορφώθηκε στην ελληνική κοινωνία ένα κλίμα τα τελευταία χρόνια, ιδίως μετά τη Μεταπολίτευση, όπου τα θύματα κυρίως των τρομοκρατικών πράξεων αφέθηκαν στη λήθη χωρίς καμία φροντίδα από την πλευρά της πολιτείας και από τη μία πλευρά αναδείχθηκαν οι τρομοκράτες και οι κακοποιοί μέσα από προκηρύξεις, γινόταν συζήτηση για πολλά χρόνια γι' αυτούς και από την άλλη πλευρά υπήρχαν ορφανά παιδιά, χήρες, οικογένειες εγκαταλελειμμένες με ένα μεγάλο ερωτηματικό για την εγκατάλειψη της πολιτείας. Και δεν πήραμε -πρέπει να το πούμε- μέτρα για να αποκαταστήσουμε τα θύματα αυτών των ενεργειών.
Εμείς ετοιμάζουμε ένα πλαίσιο στήριξης όλων αυτών των οικογενειών, των θυμάτων των τρομοκρατικών ενεργειών και θα το φέρουμε σύντομα στη Βουλή. Επίσης είναι έτοιμη μία διάταξη για να στηρίξουμε ηθικά και υλικά τις οικογένειες των αστυνομικών που φονεύονται κατά τη διάρκεια του καθήκοντός τους ή υφίστανται ανεπανόρθωτη βλάβη στην υγεία τους.
Για τη χρήση των όπλων σας είπα και προηγουμένως ότι έχω ήδη ζητήσει από πάρα πολλούς εμπλεκόμενους φορείς τις απόψεις τους γύρω από αυτό το θέμα. Θα σας στείλω τις απόψεις μου και τις απαντήσεις των φορέων μαζί με μία πρόταση να τη δείτε και στο τέλος να καταλήξουμε σε μία πρόταση, όπως ταιριάζει σε μία δημοκρατική πολιτεία, έτσι ώστε να έχουμε μία αποτελεσματική Αστυνομία, αλλά με σεβασμό στα ανθρώπινα και δημοκρατικά δικαιώματα.
ΑΝΔΡΕΑΣ ΛΟΒΕΡΔΟΣ: Είναι πολλά χρόνια που εκκρεμεί αυτό το θέμα. Δεν φταίτε εσείς, αλλά είναι πολλά χρόνια.
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Επειδή μιλάτε για εκπαίδευση, ανέφερε ο κ. Μαρκογιαννάκης προηγουμένως για τη λειτουργία των ειδικών φρουρών. Ότι σπάνε, όπως χαρακτηριστικά είπε, τον τσαμπουκά των Κρητικών.
Ένας είναι ο τρόπος, με τον οποίο κάνουμε έλεγχο. Με τον κακοποιό ή με τον οποιονδήποτε, προφανώς δεν συζητάς σαν φιλαράκια.
'Όταν θέλει να ελέγξει τον πολίτη, πρέπει ο αστυνομικός να παίρνει κάποια μέτρα, έτσι ώστε να έχει ευγενική και φιλική συμπεριφορά. Αλλά οφείλει να παίρνει κάποια μέτρα ασφαλείας, τα οποία θα του διαφυλάσσουν τη σωματική του ακεραιότητα. Δεν υπάρχουν πολλοί τρόποι, για να κάνει ένας αστυνομικός έλεγχο. Δεν μπορεί να τα θέλουμε όλα δικά μας. Η νομιμότητα έχει μία πλευρά και οι κανόνες έχουν επίσης μία πλευρά.
Όσο για το κλείσιμο των αστυνομικών σταθμών, που ανέφερε προηγουμένως ο κ. Αναγνωστόπουλος, θέλω να πω ότι δεν θέλουμε να κλείσουμε τους αστυνομικούς σταθμούς. Πρέπει όμως να κάνουμε μία αναδιάρθρωση στην Αστυνομία, έτσι ώστε να έχουμε μάχιμες υπηρεσίες. Αυτή είναι η προσπάθεια, μέσα από ένα διάλογο και προσέγγιση με τις τοπικές κοινωνίες να έχουμε ένα τέτοιο αποτέλεσμα.
Για την αγροτική ασφάλεια ήθελα να πω ότι υπάρχουν ορισμένες περιοχές, που έχουν πράγματι οξυμένο πρόβλημα, όπως είναι η Κρήτη λόγου χάρη, όπου εκεί βεβαίως το πρόβλημα σε τι συνίσταται κυρίως; Ο κ. Μητσοτάκης και ο κ. Κεφαλογιάννης το ξέρουν καλύτερα από εμένα. Είναι ο πόλεμος που γίνεται για την κατάκτηση ζωτικού χώρου μεταξύ κτηνοτρόφων και αγροτών. Είναι λογικό να υπάρχει στην Κρήτη αυτός ο πόλεμος, διότι ο ζωτικός χώρος είναι το ζητούμενο. Είναι περιορισμένη η έκταση του νησιού, με έναν κόσμο πάρα πολύ δημιουργικό, προκομμένο, νοικοκύρη και αποδοτικό. Λογικό είναι να υπάρχει αυτό. Πώς θα λυθεί αυτό το πρόβλημα;
Εμείς κάναμε το πρώτο βήμα, για να πατάξουμε την εγκληματικότητα στην ύπαιθρο, τις ζωοκλοπές, την οπλοφορία και ένα σωρό άλλα αδικήματα που συμβαίνουν. Τώρα πλέον έχει ετοιμαστεί ένα προεδρικό διάταγμα για τη Δημοτική Αστυνομία, έτσι ώστε οι καποδιστριακοί δήμοι να προσλάβουν αστυνομικούς, οι οποίοι θα αναλάβουν στην ύπαιθρο τα καθήκοντα της αγροτικής ασφάλειας.
Σε ό,τι αφορά την πρόσληψη των συνοριακών φυλάκων και των ειδικών φρουρών, ήθελα να πω ότι όλες οι Αστυνομίες της Ευρώπης έχουν υπηρεσία συνοριακής φύλαξης, όπως ξέρετε, διότι δεν μπορεί η Αστυνομία να ασχολείται με αυτό το θέμα. Έχει γίνει, λοιπόν, ένα παράπλευρο σώμα υπό τις διαταγές και τις εντολές της Αστυνομίας, την καθοδήγηση των αξιωματικών μας, έχουν γίνει συγκεκριμένες υπηρεσίες, τα τμήματα συνοριακής φύλαξης και ασχολούνται αποκλειστικά με αυτό το αντικείμενο.
Ασφαλώς, όπως είπε ο κ. Τασούλας, υπάρχουν ζητήματα μελλοντικής προοπτικής, ταμειακής ασφάλισης και μια σειρά από άλλα θέματα, ερωτήματα, στα οποία πρέπει να απαντήσουμε και θα απαντήσουμε. Αλλά δεν υπάρχει κανένας φόβος να υπάρξει συγχρωτισμός, να υπάρξει σύγκρουση αρμοδιοτήτων ή οτιδήποτε άλλο. 
Νομίζω ότι είναι πολύ καθαρά τα καθήκοντα των συνοριακών φυλάκων, είτε είναι στην πρώτη ζώνη, στην επιμεθόριο περιοχή, είτε είναι στις παραμεθόριες περιοχές είτε είναι στη δεύτερη ζώνη, που έχει γίνει τώρα τελευταία. Το ίδιο ισχύει και για τους ειδικούς φρουρούς, οι οποίοι έχουν συγκεκριμένα καθήκοντα να αντιμετωπίσουν.
Αγαπητοί συνάδελφοι, δεν κάθησα προηγουμένως να αναγνώσω και να απαριθμήσω τις δεκάδες ρυθμίσεις, οι οποίες έχουν βελτιώσει το περιβάλλον ασφάλειας στη χώρα μας αυτήν τη στιγμή. Το περιβάλλον έχει βελτιωθεί και αυτό δεν είναι δική μου ομολογία. Γνωρίζετε πολύ καλά ποια ήταν τα προβλήματα πριν από λίγα χρόνια, πριν από δύο - τρία χρόνια ή τέσσερα και ποιο είναι το περιβάλλον σήμερα. Ασφαλώς σήμερα καλούμαστε να αντιμετωπίσουμε πλέον πιο σοβαρά προβλήματα, όπως οργανωμένο έγκλημα, το οποίο έχει κυρίως οικονομικό αντικείμενο, μια σειρά από άλλες παραμέτρους του, που θέλουν μια Αστυνομία εξειδικευμένη, μια Αστυνομία η οποία θα έχει πλήρη τεχνολογικό εξοπλισμό και η οποία θα ερευνά και θα προλαμβάνει όλα αυτά τα μεγάλα πλέον αδικήματα, που εμφανίζονται κατά πρωτότυπο και πρωτόγνωρο τρόπο στη χώρα μας
Δεν υποστηρίζω, επαναλαμβάνω, ότι έχουμε επιλύσει το ζήτημα. Σε καμιά κοινωνία δεν έχει επιλυθεί το ζήτημα, αλλά σκεφθείτε ότι αυτό το θέμα είναι κεντρικό θέμα σε όλες τις χώρες της Ευρώπης.
Εμείς έχουμε τη χαμηλότερη εγκληματικότητα αυτήν τη στιγμή σε όλη την Ευρώπη και πρέπει να έχουμε ακόμη χαμηλότερη, γιατί είμαστε μια φιλήσυχη κοινωνία. Δεν είχαμε ποτέ τέτοια προβλήματα. Εκεί, λοιπόν, συντείνουν και κατευθύνονται όλα μας τα μέτρα.
Δεν το έκανα, λοιπόν, γιατί θεωρώ ότι δεν ήταν ο στόχος της σημερινής συζήτησης. Ο στόχος της σημερινής συζήτησης είναι μέσα από τη δική σας προσέγγιση και τη δική σας κριτική, αν θέλετε, και τις δικές σας προτάσεις να φύγω και εγώ από δω, πλουσιότερος σε απόψεις, ακούγοντας τις προτάσεις σας, τα ερεθίσματά σας και να βελτιώσουμε τις πολιτικές, εφόσον υπάρχει αυτή η προσέγγιση. 
Θεωρώ ότι σε μέγιστο βαθμό το έχουμε πετύχει αυτό και για μια ακόμη φορά θα ήθελα να επισημάνω ότι θα είμαι ανοικτός στην προσέγγιση αυτή και στη συναινετική προσπάθεια που γίνεται, έτσι ώστε να πετύχουμε τουλάχιστον σε αυτό το μεγάλο θέμα που αφορά συνολικά όλους τους πολίτες και ιδιαίτερα τους φτωχούς και τους ανήμπορους πολίτες στο θέμα της ασφάλειας, να έχουμε μια κοινή κατεύθυνση και μια κοινή προσπάθεια. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, το λόγο παρακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Πρόεδρε, έχετε το λόγο για μια σύντομη παρέμβαση, ελλείψει και Κοινοβουλευτικού Εκπροσώπου.
ΙΩΑΝΝΗΣ ΚΕΦΑΛΟΓΙΑΝΝΗΣ: Κυρία Πρόεδρε, θέλω και εγώ το λόγο παρακαλώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): 'Όχι, κύριε Κεφαλογιάννη, δεν γίνεται.
ΙΩΑΝΝΗΣ ΚΕΦΑΛΟΓΙΑΝΝΗΣ: Θέλω το λόγο, κυρία Πρόεδρε, διότι αναφέρθηκε σε μένα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν γίνεται, κύριε Κεφαλογιάννη, σας παρακαλώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είμαι πάντα σύντομος, κυρία Πρόεδρε.
Η σημερινή μας επερώτηση έχει όντως μια ιδιομορφία. Επερωτούμε τον παρόντα Υπουργό Δημοσίας Τάξεως, τον οποίον εν τούτοις δεχόμαστε ως καλοπροαίρετο, ως έχοντα καλές προθέσεις, αλλά στο πρόσωπό του επερωτούμε το κόμμα το οποίο τον εμποδίζει να κάνει τη δουλειά του όπως θα ήθελε. Αυτή είναι η πραγματικότητα, κυρία Πρόεδρε. 
Ο εκπρόσωπος του ΠΑΣΟΚ κ. Ακριβάκης, ο οποίος κατά τη γνώμη μου είναι ικανός εκπρόσωπος του κόμματος του και έχει και εμπειρία κοινοβουλευτική, χρειάστηκε ακροβατισμούς για να αναζητήσει διαφωνίες μεταξύ μας. Τα είπαμε ολοκάθαρα, κύριε Πρόεδρε και κύριε Υπουργέ, γιατί αυτή είναι η πραγματικότητα.
Εμένα μου κάνει κατάπληξη σήμερα, γιατί ακούω με τόσο ιερόν πάθος, να υποστηρίζει το σημερινό Αρχηγό της Αστυνομίας ο κύριος Υπουργός. Δεν έχω τίποτα προσωπικό εναντίον του ανθρώπου, είναι ο πρώτος ο οποίος μένει τόσο μακρό χρόνο και είναι ο μόνος, όπως είπα και πρωτύτερα, ο οποίος επελέγη με ανοικτές εναντίον του κατηγορίες. Δεν ξέρω, πιθανώς να βγήκαν απαλλακτικά βουλεύματα, δεν τα παρακολουθώ ούτε με ενδιαφέρουν, αλλά στην περίπτωση αυτή, κύριε Πρόεδρε, θα ισχύσει αυτό που και άλλοτε είπα, αυτός που βγαίνει από το ψυχιατρείο έχει πιστοποιητικό το οποίο εμείς οι υπόλοιποι που δεν μπήκαμε δεν έχουμε. Δηλαδή το γεγονός ότι έχει τρία ενδεχομένως απαλλακτικά βουλεύματα ο Αρχηγός της Ελληνικής Αστυνομίας αποτελεί τίτλο τιμής! Και δεν θέλω να πάω παραπέρα, κύριε Υπουργέ, αλλά έτυχε -δεν μου αρέσει και δεν έχω και χρόνο, έχω σοβαρότερα πράγματα να κάνω, από το να παρακολουθώ τα εσωτερικά της Αστυνομίας- να παρακολουθήσω αυτήν την περίφημη υπόθεση της έκθεσης Σολδάτου.
Μου έκανε ένα πράγμα κατάπληξη. Οι εκθέσεις αυτές, για τις οποίες μιλήσαμε, ή μάλλον για να ακριβολογήσω οι λίστες, εφαρμόσθησαν και εφαρμόζονται ενδεχομένως ακόμη και σήμερα και εκείνοι οι οποίοι βοήθησαν στην αποκάλυψη την υπόθεση Σολδάτου ή δεν κάλυψαν αυτούς που έπρεπε να καλύψουν, αποστρατεύθηκαν, κύριε Υπουργέ, έστω και αν ήσαν τίμιοι οπαδοί του ΠΑΣΟΚ. Θύματα ήσαν εκείνοι οι οποίοι εθίγοντο απ' αυτήν την υπόθεση και όσοι κατηγορούντο δικαίως ανταμείφθηκαν. Είναι αχάριστη κουβέντα και δεν θέλω να μείνω περισσότερο σ' αυτήν. Θα προχωρήσω όμως σε ένα- δύο σημεία πιο συγκεκριμένα.
Κύριε Υπουργέ, είπατε ότι θα προσπαθήσετε να δημιουργήσετε Δημοτική Αστυνομία και θα εξοπλίσετε τους καποδιστριακούς δήμους με τη δυνατότητα να έχουν αστυνόμους, οι οποίοι να αστυνομεύουν την ύπαιθρο.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
H ύπαιθρος είναι απροστάτευτη από τότε που καταργήσατε την Αγροφυλακή. Μάλλιασε η γλώσσα μου να το λέω. Θα το πω άλλη μια φορά. 'Ηταν λάθος. Είναι απ' αυτές τις αγκυλώσεις του κόμματός σας που είναι η κατάρα και του κόμματος και της Ελλάδος που την κυβερνά. Θέλατε να καταργήσετε άδικα ένα Σώμα το οποίο άξιζε. Μακάρι να μπορέσετε να το αντικαταστήσετε. Αμφιβάλλω πάρα πολύ. Σήμερα πάντως η ύπαιθρος δεν ελέγχεται. Και είναι κακό. 
Και τελειώνοντας, κύριε Πρόεδρε, επειδή δεν θέλω να παίρνω το χρόνο θα πω ένα πράγμα. Το κόμμα κυβερνά, κύριε Υπουργέ, ακόμη και σήμερα. Και είναι λογικό στο τέλος - τέλος ένας Υπουργός να δέχεται την άποψη του Πρωθυπουργού. Αλλά δεν δέχομαι εγώ ότι το κόμμα θα ταυτιστεί με την Κυβέρνηση. Αυτό δεν είναι σημάδι δημοκρατίας. Δεν θέλω να μπω σ' αυτό το μεγάλο θέμα που είναι υπαρκτό θέμα. Σήμερα κατ' εξοχήν στην Ελλάδα το πρόβλημα είναι ότι ταυτίζεται το κόμμα με την Κυβέρνηση. Και οι Υπουργοί που θέλουν να κάνουν τη δουλειά τους είναι υποχρεωμένοι να ακολουθήσουν το κόμμα. Καθημερινά δείγματα έχουμε και στον τομέα το δικό σας. Και φοβούμαι ότι και το γεγονός ότι δεν απαντήσατε στο συνάδελφο τον κ. Μαρκογιαννάκη στο συγκεκριμένο ερώτημα που σας έκανε "Θα τιμήσετε την υπόσχεση, το λόγο, τον οποίο δώσατε σε ό,τι αφορά την έδρα στην Κρήτη της Επιθεωρήσεως ή όχι; 'Η τυχόν πήρατε εντολή αντίθετη με το κόμμα;", επιβεβαιώνει άλλη μια φορά του λόγου το ασφαλές ότι το κόμμα κυβερνά και όχι εσείς. Και αυτή είναι η έννοια της επερώτησης και αυτό είναι το παράπονό μου.
ΠΡΟΕΔΡΕΥΩΝ (Παναγιώτης Σγουρίδης): Αναφορικά με τα εσωτερικά του ΠΑΣΟΚ, κύριε Πρόεδρε, να σας πω ότι το κόμμα διαμαρτύρεται, διότι δεν το ακούει η Κυβέρνηση! 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Φανταστείτε τι θα γινόταν αν το άκουγε. 
ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Δημόσιας Τάξης κ. Χρυσοχοΐδης έχει το λόγο. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Κύριε Πρόεδρε, σε λίγο θα μας πείσετε ότι οι ανώτατοι αξιωματικοί είναι όλοι ΠΑΣΟΚ. Δεν είναι έτσι τα πράγματα. Και όχι μόνο δεν είναι έτσι τα πράγματα, αλλά θέλω να σας πω και κάτι άλλο. Βεβαίως, όπως πολύ σωστά είπε ο κ. Κεφαλογιάννης, βιώνετε μια πραγματικότητα στην Κρήτη που είναι διαφορετική από την υπόλοιπη χώρα. Αλλά πρέπει να σας πω ότι για πρώτη φορά στην ιστορία της Ελληνικής Αστυνομίας απλοί αξιωματικοί, αστυνομικοί διευθυντές, από την επαρχία, απ' όλη τη χώρα, έγιναν ταξίαρχοι και υποστράτηγοι με ένα και μόνο κριτήριο. Εγώ τους ξέρω όλους με τα μικρά ονόματα. Δεν ξέρω το φρόνημά τους και ούτε με αφορά. Ξέρω όμως το βαθμό απόδοσής τους. Συνεπώς αφήστε το κόμμα στην άκρη. 
Προσωπικά σας επαναλαμβάνω ότι δεν είμαι από τους πολιτικούς που ταυτίζουν την κομματική τους ιδιότητα όταν ασκούν διοίκηση. 
Θέσατε, κύριε Πρόεδρε, και το θέμα σε σχέση με την Γενικής Αστυνομική Διεύθυνση Κρήτης. Ξέρετε τι λένε στην Κρήτη; 'Ότι ο Υπουργός ακούει τον Μητσοτάκη και το κάνει αυτό. Βεβαίως δεν συμβαίνει ούτε αυτό που λέτε εσείς, αλλά ούτε και αυτό που λέω εγώ ή εκείνοι. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τότε γιατί αλλάζετε γνώμη αφού δεσμευθήκατε; Δεν ήμουν παρών όταν δεσμευθήκατε. 'Ηταν ο κύριος Μαρκογιαννάκης. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Στη Βουλή ήμουν, κύριε Πρόεδρε. 
Σας τονίζω λοιπόν το εξής. 'Ότι δεν είναι μόνο η εκκρεμότητα της Κρήτης. Είναι και στη δική μου περιοχή, στην κεντρική Μακεδονία, όπου επίσης δεν έχει οριστεί ακόμη η έδρα της Γενικής Αστυνομικής Διεύθυνσης Κεντρικής Μακεδονίας. 
Εν πάση περιπτώσει, αυτήν τη στιγμή λειτουργεί η Γενική Αστυνομική Διεύθυνση Κρήτης στα Χανιά, κύριε Πρόεδρε, και όχι γιατί σας κάναμε κάποιο χατίρι, αλλά διότι ...
(Στο σημείο αυτό εισέρχεται στην Αίθουσα του Κοινοβουλίου ο Βουλευτής κ. Φοίβος Ιωαννίδης)
ΦΟΙΒΟΣ ΙΩΑΝΝΙΔΗΣ: 'Ακουσα κάτι για τα Χανιά. Υπάρχει και η υπόλοιπη Κρήτη. 
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): Τα ακούτε, κύριε Πρόεδρε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Καθίστε φρόνιμα, κύριε συνάδελφε!
ΜΙΧΑΗΛ ΧΡΥΣΟΧΟΪΔΗΣ (Υπουργός Δημόσιας Τάξης): ... μετετράπη σε Γενική Αστυνομική Διεύθυνση. Υπ' αυτήν την έννοια και επειδή έδρευε στα Χανιά, παρέμεινε εκεί. 
Απήντησα στους Ηρακλειώτες ότι είναι ένα θέμα το οποίο θα δω, αλλά δεν αποτελεί προτεραιότητα για μένα. 'Εχω άλλες πιο σοβαρές προτεραιότητες. Και δεν είναι το ζήτημα εκεί, αυτές δηλαδή οι τοπικιστικές αντιθέσεις. Αυτά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 51/22.2.2001 επερώτησης. Bουλευτών της Νέας Δημοκρατίας προς τον Υπουργό Δημόσιας Τάξης, σχετικά με τη λήψη μέτρων αντιμετώπισης της εγκληματικότητας.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.54' λύεται η συνεδρίαση για τη Δευτέρα 7 Μαΐου 2001 και ώρα 18.00' με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



