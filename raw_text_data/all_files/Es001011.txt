
ΣΥΝΕΔΡΙΑΣΗ Λ' 
Τετάρτη 11 Οκτωβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. Ειδική συνεδρίαση προς τιμήν των Ελλήνων Ολυμπιονικών των
Ολυμπιακών Αγώνων 2000,
3. Απονομή μεταλλίων,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ",
2. Ονομαστική ψηφοφορία επί της υπ. αρ. 115/1 τροπολογίας, επί του
σχεδίου νόμου του Υπουργείου Δικαιοσύνης,
3. Συζήτηση των άρθρων επί της αρχής του σχεδίου νόμου του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις",
4. Κατάθεση σχεδίου νόμου.
Οι Υπουργοί Εθνικής Οικονομίας και Οικονομικών, Εσωτερικών Δημόσιας
Διοίκησης και Αποκέντρωσης, κατέθεσαν σχέδιο νόμου: "Για τη διαχείριση, την παρακολούθηση και τον έλεγχο του κοινοτικού πλαισίου στήριξης," 
ΟΜΙΛΗΤΕΣ
Α. Επί της ειδικής συνεδρίασης:
ΚΑΚΛΑΜΑΝΗΣ Α.,
ΚΑΡΑΜΑΝΛΗΣ Κ.,
ΚΩΝΣΤΑΝΤΟΠΟΥΛΟΣ Ν.,
ΠΑΠΑΡΗΓΑ Α.,
ΣΗΜΙΤΗΣ Κ.,
Β. Επί του σχεδίου νόμου του Υπουργείου Πολιτισμού:
ΒΑΡΔΙΚΟΣ Π.,
ΒΟΥΓΙΑΣ Σ.,
ΓΚΑΤΖΗΣ Ν.,
ΔΑΙΛΑΚΗΣ Σ.,
ΔΕΙΚΤΑΤΗΣ Γ.,
ΚΕΔΙΚΟΓΛΟΥ Β.,
ΚΕΦΑΛΟΓΙΑΝΝΗΣ Ε.,
ΚΩΝΣΤΑΝΤΟΠΟΥΛΟΣ Ν.,
ΛΙΑΝΗΣ Γ.,
ΜΑΚΡΗ Ζ.,
ΜΕΙΜΑΡΑΚΗΣ Ε.,
ΟΡΦΑΝΟΣ Γ.,
ΣΑΛΜΑΣ Μ.,
ΣΚΥΛΛΑΚΟΣ Α.,
ΣΜΥΡΛΗΣ-ΛΙΑΚΑΤΑΣ Χ.,
ΣΠΥΡΟΠΟΥΛΟΣ Ρ.,
ΦΛΩΡΙΔΗΣ Γ.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝOΔΟΣ Α'
ΣΥΝΕΔΡΙΑΣΗ Λ'
Τετάρτη 11 Οκτωβρίου 2000
-------------

Αθήνα, σήμερα στις 11 Οκτωβρίου 2000, ημέρα Τετάρτη και ώρα 18.45', συνήλθε στην Αίθουσα των συνεδριάσεων του Βουλευτηρίου η Βουλή σε
ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10/10/2000 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΚΘ' συνεδριάσεώς του, της 10ης Οκτωβρίου 2000, σε ό,τι αφορά την ψήφιση στο σύνολο των σχεδίων νόμων:
1) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας για συνεργασία στον τομέα του Τουρισμού".
2) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για συνεργασία στον τομέα του Τουρισμού".
3) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Ουγκάντα για συνεργασία στον τομέα του Τουρισμού".
4)"Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Μολδαβίας για συνεργασία στον τομέα της κτηνιατρικής".
5) "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Δημοκρατίας της Αργεντινής για την προώθηση και αμοιβαία προστασία των επενδύσεων".
6) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Κυπριακής Δημοκρατίας για τη συνεργασία και αμοιβαία συνδρομή μεταξύ των Τελωνειακών τους Διοικήσεων. 
7) "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Ρουμανίας για τη συνεργασία και αμοιβαία συνδρομή μεταξύ των Τελωνειακών τους Διοικήσεων".
8) "Αρχεία Πρωθυπουργού, Υπουργών, Υφυπουργών και της Γενικής
Γραμματείας του Υπουργικού Συμβουλίου")
Κυρίες και κύριοι συνάδελφοι, εισερχόμαστε στην
ΕΙΔΙΚΗ ΣΥΝΕΔΡΙΑΣΗ
προς τιμήν των Ελλήνων Ολυμπιονικών των Ολυμπιακών Αγώνων 2000,
σύμφωνα με την ειδική ημερήσια διάταξη.
Η Βουλή των Ελλήνων τιμά σήμερα τις Ελληνίδες και τους 'Ελληνες Ολυμπιονίκες της Ολυμπιάδας του Σίδνεϊ, αλλά και όλους τους αθλητές μας που συμμετείχαν στους αγώνες αυτούς.
Το χαρμόσυνο μήνυμα της νίκης και η επιβράβευση του αγώνα των Ελλήνων Ολυμπιονικών από τη διεθνή αθλητική κοινότητα μάς γεμίζει με αισιοδοξία και πίστη στον μέλλον της πατρίδας μας.
Κάνει τον ελληνικό λαό περήφανο για τη νέα γενιά του. Mια γενιά που
σε πείσμα των επαγγελματιών ιδεολόγων της δήθεν παρακμής της ελληνικής κοινωνίας και της πολιτείας μας αποδεικνύει ότι γνωρίζει να σέβεται τις παραδόσεις μας και να αξιοποιεί τις σύγχρονες υποδομές που διασφαλίζει η πολιτεία. Mια γενιά που συναγωνίζεται σε διεθνές επίπεδο χωρίς συμπλέγματα υστέρησης, αποδεικνύοντας ότι ο ελληνικός λαός είναι ικανός να βρεθεί στην πρωτοπορία της διεθνούς κοινότητας των ευνομούμενων και προοδευμένων χωρών!
Ωστόσο, το ξεχείλισμα της χαράς δεν μπορεί να με αποτρέψει, κυρίες
και κύριοι συνάδελφοι, από την επισήμανση ορισμένων παθολογικών φαινομένων που ταλανίζουν το διεθνές αθλητικό σύστημα και το κίνημα του Oλυμπισμού. Δεν πρόκειται για μεμψιμοιρία αλλά για γνώση, που γίνεται δύναμη αλλαγής, αντίστασης και προόδου. Θα έλεγα και αναγκαιότητα, αν θέλουμε, βέβαια να διασωθεί το οικουμενικό ιδεώδες του "ευ αγωνίζεσθαι". 
Στην εποχή μας δεν ζούμε απλά την εμπορευματοποίηση του αθλητισμού,
αλλά, θα έλεγα, τη μετατροπή του σε "βαριά βιομηχανία" για την εξυπηρέτηση συχνά ιδιοτελών σκοπών και επιδιώξεων. Το σώμα του αθλητή μετατρέπεται σε εμπόρευμα, σε θέαμα και η επίδοση και η αναζήτηση της υπέρβασης των ορίων σε αυτοσκοπό. Ο αθλητής επιχειρείται να θεωρηθεί εμπόρευμα για μαζική κατανάλωση και η προσπάθειά του εντάσσεται στη λογική του κέρδους ή της εξυπηρέτησης κρατικών, εθνικών, θρησκευτικών ή και φυλετικών σκοπιμοτήτων, μέσα από την με κάθε θεμιτό ή αθέμιτο μέσο επίτευξη της νίκης και μόνο. 'Ομως, το αρχαίο ελληνικό αθλητικό ιδεώδες προσδιορίζεται από τη συμμετοχή στον αγώνα, την ευγενή άμιλλα και την τελική επιβράβευση της προσπάθειας του αθλητή. Αυτό το ιδεώδες
χρησιμοποιείται δυστυχώς στις μέρες μας ολοένα και περισσότερο ως άλλοθι για να συγκαλυφθεί ο έντονα ανταγωνιστικός χαρακτήρας του σύγχρονου αθλητισμού.
Ποιος αλήθεια, κυρίες και κύριοι συνάδεφοι, πριν λίγες μόνο μέρες είχε ακούσει κάποια εξωτικά ονόματα αθλητών, που πιστεύω προσωπικά ότι ήταν εξίσου σημαντικοί με τους Ολυμπιονίκες, όχι τόσο για τις αθλητικές τους επιδόσεις αλλά για το κοινωνικό έργο και την προσφορά τους στους συνανθρώπους μας.
Ο Καϊλάς Σατιάρθι έχει αφιερώσει όλη του ζωή στις Ινδίες στην προστασία εκατομμυρίων παιδιών από τη δουλεία και την εκμετάλλευση!
Η Τζούλια Ντογκμπάτζι από τη Γκάνα, η οποία πουλήθηκε από τους γονείς της στα δώδεκα της χρόνια, αφιερώνει σήμερα τη ζωή της στον αγώνα για την απελευθέρωση χιλιάδων Αφρικανών γυναικών που υφίστανται τη σεξουαλική δουλεία!
Η Κά-Χσα-Βα πέρασε χρόνια ολόκληρα στα δάση της Βιρμανίας συλλέγοντας μαρτυρίες και βοηθώντας τους καταδυναστευόμενους και πιο φτωχούς αγρότες του πλανήτη!
Η Μαρίνα Πισλάκοβα οργάνωσε ένα δίκτυο παροχής βοήθειας στις κακοποιημένες γυναίνες της Ρωσίας, ενώ η Σενχάλ Σαλχάν αγωνίζεται υπέρ των πολιτικών κρατουμένων και των φυλακισμένων παιδιών στην Τουρκία! 
'Ολοι αυτοί έχουν ένα κοινό χαρακτηριστικό. Ανήκουν στους ανθρώπους
αυτούς που παράλληλα με τις αθλητικές, επαγγελματικές ή άλλες δραστηριότητές τους αφιερώνουν τη ζωή τους στην προσφορά στην κοινωνία και στο συνάνθρωπό τους. Και θέλω στο σημείο αυτό να τονίσω και να εξάρω την τεράστια προσφορά των Ελλήνων αθλητών, Ολυμπιονικών και μη, εν ενεργεία ή όχι -και εννοώ το Σύλλογο Ελλήνων Ολυμπιονικών και το σημαντικό έργο που επιτελεί- στο κοινωνικό σύνολο και τους αγώνες τους 
για την υποστήριξη αξιών και πρωτοβουλιών ιδιαίτερης κοινωνικής σημασίας. Οι ίδιοι, από σεμνότητα, δεν το κραυγάζουν - και καλώς πράττουν. 'Ολοι, όμως, όσοι το γνωρίζουμε, οφείλουμε να το αναδεικνύουμε και να το
τιμούμε, παροτρύνοντάς τους να συνεχίσουν στον ίδιον αυτό δρόμο, δίνοντας παράδειγμα για ολόκληρη την ελληνική νεολαία.
Αγαπημένοι μας Ολυμπιονίκες,
Με τις συντονισμένες προσπάθειές σας και τη μακρά, επίπονη και
συστηματική προετοιμασία σας, κατορθώσατε να δικαιώσετε τον εαυτό σας και τη χώρα μας και να γίνετε πρότυπα για την ελληνική νεολαία αλλά και για τους νέους όλου του κόσμου. Προσφέρατε στην ελληνική κοινωνία το παράδειγμα για την ανάληψη και τελεσφόρηση μιας συντονισμένης αναγεννητικής προσπάθειας που χρειάζεται αυτός ο τόπος. Αναζωπυρώσατε
τους ακατάλυτους δεσμούς που συνδέουν τον πληθυσμό της χώρας μας με τον απόδημο Ελληνισμό. Δώσατε σε όλον τον κόσμο το μήνυμα ότι οι επόμενοι Ολυμπιακοί Αγώνες, που θα γίνουν στη χώρα μας το 2004, δεν θα πρέπει να χαρακτηρίζονται από πνεύμα καταναλωτισμού, αλλά από τον ενθουσιασμό που γεννά η κατάφαση στην ομορφιά της ζωής, της ειρήνης και του αγώνα με ήθος για έναν καλύτερο κόσμο.
Αποδείξατε ότι αξίζετε την αγάπη και την ευγνωμοσύνη του ελληνικού
λαού.
Εξ ονόματός του σας τιμά σήμερα η Εθνική μας Αντιπροσωπεία.
(Ζωηρά και παρατεταμένα χειροκροτήματα από όλες τις πτέρυγες της
Βουλής)
Ο Πρόεδρος της Κυβερνήσεως κ. Κώστας Σημίτης έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ολυμπιονίκες της
Ελλάδας, η Βουλή των Ελλήνων σας χαιρετίζει και σας συγχαίρει θερμά για την επιτυχία σας.
Σε αυτές τις δεκαπέντε ημέρες που κληθήκατε στο Σίδνεϊ να εκπροσωπήσετε τα εθνικά χρώματα, γίνατε οι καλύτεροι πρεσβευτές της χώρας μας. Δεν ήταν μόνο η μαχητικότητά σας, ήταν πάνω από όλα το ήθος σας, η ευπρέπειά σας, η δύναμη της ψυχής σας, που αναδείχθηκαν. Εκπροσωπήσατε επάξια τα ιδεώδη του Ολυμπισμού.
Οι δικές σας νίκες αποτελούν για όλους εμάς ένα μεγάλο δίδαγμα. 
Τίποτα δεν κατακτιέται χωρίς κόπο. Τίποτε δεν κερδίζεται χωρίς θυσίες και προσπάθεια. Τίποτε δεν κατοχυρώνεται χωρίς να προσπαθήσουμε και τίποτε δεν εξασφαλίζεται χωρίς να υπερβούμε τον εαυτό μας.
Εσείς περίτρανα αποδείξατε ότι και θέλετε και μπορείτε. Θέσατε υψηλούς στόχους και τους πετύχατε, γιατί δουλέψατε σωστά, με πρόγραμμα, με σχέδιο, με μέθοδο. Γιατί πιστέψατε στις ικανότητές σας, αξιοποιώντας
στο έπακρο με τη γνώση και την εμπειρία, που διαθέτετε, τις δυνατότητες, που είχατε χάρη στη δουλειά σας αναπτύξει. Γιατί -θα έλεγα πολύ
απλά- πιστέψατε στον εαυτό σας.
Στο πρόσωπό σας αναδείχθηκε μία νέα Ελλάδα. Η Ελλάδα της αισιοδοξίας και της αυτοπεποίθησης. Η Ελλάδα του δυναμισμού και της μείζονος προσπάθειας. Αυτή την Ελλάδα εκπροσωπείτε. Και εμείς, επειδή γι' αυτήν την Ελλάδα δίνουμε μάχες και δεν εφησυχάζουμε, θα συνεχίζουμε να στηρίζουμε τις προσπάθειές σας.
Την τελευταία πενταετία όλοι βιώνουμε την άνοιξη του ελληνικού αθλητισμού. Στα χρόνια που έρχονται καλούμαστε να δώσουμε εξετάσεις, να προετοιμάσουμε και να διοργανώσουμε εδώ στην Αθήνα τους Ολυμπιακούς Αγώνες του 2004.
Οι Ολυμπιακοί Αγώνες του 2004 είναι μια εθνική υπόθεση. Χρειάζεται η συστράτευση όλων μας: της Κυβέρνησης, της Οργανωτικής Επιτροπής, των διοικήσεων, των αθλητικών σωματείων και ομοσπονδιών, των αθλητών, των εθελοντών και ολόκληρου του ελληνικού λαού.
'Ελληνες Oλυμπιονίκες, αθλητές και αθλήτριες, προπονητές και προπονήτριες, μέλη της αθλητικής αποστολής, η προσφορά σας υπήρξε τεράστια και όλοι αξίζετε θερμά συγχαρητήρια.
Ας συνεχίσουμε τώρα όλοι μαζί, ακολουθώντας το παράδειγμά σας, σε πνεύμα συλλογικότητας και συνεργασίας, την προσπάθεια για να ανεβάσουμε την Ελλάδα ακόμα πιο ψηλά το 2004, να δείξουμε σε όλον τον κόσμο ότι οι 'Ελληνες μπορούν, ότι μπορούμε να κάνουμε πράξη το όραμά μας για μια Ελλάδα δυναμική, μια Ελλάδα σύγχρονη, που είναι δημιουργικά παρούσα στην εποχή μας και απαντά με επιτυχία στις προκλήσεις των καιρών.
Σας ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Ο Πρόεδρος της Αξιωματικής Αντιπολιτεύσεως κ. Κώστας Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, Ολυμπιονίκες της πατρίδας μας, σε μια εποχή που χαρακτηρίζεται από τη μια από τον έντονο πληθωρισμό υλικών μέσων και από την άλλη από μια παρατεταμένη αμφισβήτηση αρχών, αξιών και ιδανικών, οι κοινωνίες πάνω απ' όλα χρειάζονται πρότυπα.
Σε μια εποχή, που πρυτανεύουν ο καταναλωτισμός και ο κυνισμός, που η υποκουλτούρα καθηλώνει στην απάθεια και στην ήσσονα προσπάθεια, οι λαοί και τα έθνη χρειάζονται πάνω απ' όλα πρότυπα. Σε μια εποχή, που η χώρα μας στενάζει κάτω από το βάρος παρακμιακών φαινομένων, χρειαζόμαστε πάνω απ' όλα πρότυπα.
Και είναι θετικό, είναι αισιόδοξο, είναι ελπιδοφόρο ότι πρότυπα υπάρχουν. Αναδύονται μέσα από τη νέα γενιά. Δείχνουν με το προσωπικό τους παράδειγμα το δρόμο για το αύριο, το δρόμο για την ανάταση, το δρόμο του πολιτισμού, το δρόμο της ευγενούς άμιλλας, το δρόμο της προσφοράς, το δρόμο του Ολυμπιακού ιδεώδους, που γεννήθηκε στην πατρίδα μας.
Αγαπητές φίλες και φίλοι, πρότυπα είστε εσείς, όλοι όσοι διακριθήκατε και μας φέρατε μετάλλια, όλοι όσοι συμμετείχατε στην ολυμπιακή αποστολή, όλοι όσοι αγωνίζεστε με τη φιλοδοξία να τιμάτε τη χώρα μας. Σεις που υπερβήκατε τις δυνάμεις σας, σεις που βάλατε σκοπό την κατάκτηση του ονείρου, σεις που ξέρετε από θυσίες και κόπους, σεις αποτελείτε πρότυπα για όλους μας, για τη νέα γενιά, για την κοινωνία στο σύνολό της, για την καθεμιά και τον καθένα χωριστά.
Φίλες και φίλοι, 'Ελληνες Ολυμπιονίκες, σηκώσατε ψηλά τη σημαία και μεταδώσατε με το δικό σας αγώνα, με τη δική σας προσπάθεια, τον εθνικό ύμνο της πατρίδας μας σε ολόκληρο τον κόσμο. Κάνατε τις καρδιές των Ελλήνων, όπου γης, να σκιρτήσουν από συγκίνηση αλλά και από υπερηφάνεια. 
Την ώρα, που ολόκληρος ο Ελληνισμός πενθούσε τον άδικο χαμό δεκάδων
συνανθρώπων μας, προσφέρατε βάλσαμο στον πόνο και στη θλίψη. Αφιερώσατε -και σας άκουσε με συγκίνηση όλος ο ελληνικός λαός- τα μετάλλια της διάκρισης και της τιμής, του αγώνα, στους ανθρώπους, που εκείνη την ώρα συνέτριβε η τραγωδία του Αιγαίου.
(Χειροκροτήματα)
Αποδείξατε όχι μόνο το πάθος σας, όχι μόνο το πάθος για το μεγάλο, για το σπουδαίο, αλλά και τη δύναμη της ψυχής, το μεγαλείο των ιδανικών, που σας καθοδηγούν, το απαράμιλλο ήθος. Και αυτή ίσως είναι η μεγαλύτερη διάκριση που μας φέρατε.
Προβάλατε σ' ολόκληρο τον κόσμο την πατρίδα μας, την Ελλάδα, και
κάνατε τους ξένους να ρωτούν ποιοι είστε και από πού έρχεσθε. Μας υπενθυμίσατε ότι οι κατακτήσεις απαιτούν πολλή δουλειά, επιμονή, υπομονή, πίστη στο σκοπό, υψηλό ιδεώδες. Μας υποδείξατε να σηκώσουμε σε επίπεδο και ατομικό, και συλλογικό, και εθνικό πιο ψηλά τον πήχη των στόχων και των προσπαθειών μας. Να πιστέψουμε ότι πράγματι μπορούμε καλύτερα. 
Ξεπεράσατε, γιατί έτσι εσείς το αποφασίσατε, έτσι το θελήσατε, τους
εαυτούς σας, ξεπεράσατε τις δυνάμεις σας και αυτό είναι το μεγάλο μήνυμα, το δίδαγμα του παραδείγματός σας. Αυτή είναι η επιταγή της επιτυχίας σας σε ολόκληρη την κοινωνία, όπως βεβαίως και σ' εμάς εδώ: να μην κάνουμε λιγότερα από όσα μπορούμε, να μην αρκούμαστε σε στοιχειώδη ανταπόκριση στα απολύτως επιβαλλόμενα, να υπερβούμε τους εαυτούς μας, γιατί μόνο έτσι μπορούμε να κατακτήσουμε αυτά που δικαιούται η πατρίδα, μόνο έτσι μπορούμε να κάνουμε το όραμα πραγματικότητα.
Θέλω μόνο μία κουβέντα να προσθέσω, κυρίες και κύριοι συνάδελφοι: να ενώσουμε τώρα όλοι μαζί, όλες οι Ελληνίδες και οι 'Ελληνες, πέρα από κομματικές τοποθετήσεις, τις δυνάμεις μας. Να προχωρήσουμε αμέσως σε θεσμούς σύνθεσης και συνένωσης προσπαθειών, για να κατακτήσουμε τα μεγάλα και τα ωραία, που θέλουμε και μπορούμε. Να διοργανώσουμε το 2004 τους καλύτερους Ολυμπιακούς Αγώνες που έγιναν ποτέ.
(Χειροκροτήματα)
Να δώσουμε ό,τι καλύτερο και στη χώρα αλλά και στον κόσμο όλο. Να
ανοίξουμε δρόμους προσφοράς σε όλους χωρίς διαχωρισμούς, χωρίς διακρίσεις, χωρίς εξαιρέσεις. Να ακούσουμε προπάντων εσάς, να στηρίξουμε ακόμα περισσότερο τις προσπάθειές σας για ακόμα μεγαλύτερες, για ακόμα περισσότερες διακρίσεις.
Αγαπητές φίλες και φίλοι, με πρωτοβουλία του Προέδρου της Βουλής -και αξίζουν πράγματι έπαινοι και συγχαρητήρια σε αυτήν την
πρωτοβουλία- είμαστε εδώ μαζεμένοι, για να σας συγχαρούμε και να σας ευχαριστήσουμε, αλλά και για να σας διαβεβαιώσουμε ότι ακούμε τη φωνή και ακολουθούμε το παράδειγμα.
Ευχαριστούμε και συγχαίρουμε όλες τις αθλήτριες και όλους τους αθλητές της αποστολής. Ευχόμαστε σε όλους -και ιδίως στα παιδιά εκείνα, που αντιμετώπισαν κακοτυχίες ή προβλήματα- να πάνε πιο ψηλά στους επόμενους αγώνες. Να κατακτήσουν το όνειρο της ζωής τους, το 2004, εδώ, στην Αθήνα.
Ευχαριστούμε από τα βάθη της καρδιάς μας τους προπονητές, τους συμπαραστάτες, τους συλλόγους, όλους όσοι βρέθηκαν κοντά στους αθλητές μας και στήριξαν την προσπάθειά τους. Κι ευχαριστούμε ακόμα για όλους αυτούς τους λόγους -και για ακόμα περισσότερους- τις οικογένειες όλων των αθλητών, γιατί εκείνοι είναι η αθέατη, η αθόρυβη πλευρά, που στηρίζει και βάζει τα θεμέλια για τη μεγάλη προσπάθεια και τη μεγάλη πίστη. 'Εχουν μεγάλο μερίδιο τιμής για την περηφάνεια, που έδωσαν στην πατρίδα μας. 
Αγαπητοί φίλοι, σας συγχαίρουμε και σας ευχαριστούμε από τα βάθη της
καρδιάς μας.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Η Πρόεδρος της κοινοβουλευτικής Ομάδας του Κομμουνιστικού Κόμματος Ελλάδας, κ. Αλέκα Παπαρήγα, έχει το λόγο.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.) Εκ μέρους του Κομμουνιστικού Κόμματος Ελλάδας εκφράζω τα θερμά μας συγχαρητήρια σε όλους τους 'Ελληνες αθλητές και τις Ελληνίδες αθλήτριες που συμμετείχαν στους Ολυμπιακούς Αγώνες του Σίδνεϊ, στους προπονητές και τα μέλη των ομοσπονδιών και των σωματείων τους, καθώς και σε όσους συνέβαλαν να έχει η ελληνική αποστολή φέτος μια καλύτερη επίδοση.
Εκτιμάμε τις προσπάθειες όλων σας και χαρήκαμε μαζί μ' εκείνους που κατάφεραν να ανέβουν στο βάθρο, να κατακτήσουν μια καλή θέση, παρά τον έντονο συναγωνισμό που υπάρχει σε αγώνες αυτού του επιπέδου.
Θα μας επιτρέψετε να πούμε ότι για έναν ιδιαίτερο λόγο εμείς χαρήκαμε για τις δύσκολες και ίσως, σε ορισμένες περιπτώσεις, απρόσμενες νίκες σας.
Πιστεύουμε πάντα ότι ο μόνος αγώνας που είναι χαμένος είναι αυτός που δεν γίνεται, ότι δεν υπάρχει το ανέφικτο, όταν ο άνθρωπος προσπαθεί. Πιστεύουμε ακόμα περισσότερο στη συλλογική προσπάθεια και πιο συγκεκριμένα ότι ο λαός μας έχει απεριόριστες δυνατότητες παντού να βγει στο διεθνή στίβο με το κεφάλι ψηλά και να διεκδικήσει δικαιώματα μαζί με
άλλους λαούς χωρίς ηττοπάθεια και συμβιβασμό.
Για μας δεν υπάρχουν αθλητές και αθλήτριες της μιας ή της άλλης πόρτας. Αναγνωρίζουμε το σοβαρότατο κοινωνικό ρόλο του αθλητισμού. Αγωνιζόμαστε να γίνει πράξη το δικαίωμα που έχει ο λαός, ιδιαίτερα η νεολαία μας στην άθληση. Αν και σήμερα ο αθλητισμός μαγνητίζει ακόμα περισσότερο τη νεολαία, πιστεύουμε ότι αυτό το δικαίωμα είναι ακόμα πολύ μακριά για πολλά παιδιά, νέους και νέες.
Κριτήριό μας είναι πίσω από κάθε επιτυχία και ανέβασμα του αθλητή στο βάθρο, να βρίσκονται χιλιάδες υγιείς νέοι και νέες με ολοκληρωμένη προσωπικότητα. Θέλουμε να καμαρώνουμε στους στίβους των αγώνων ελεύθερους ανθρώπους με πολύπλευρη προσωπικότητα και όχι ρομπότ ρυθμισμένα για ρεκόρ.
Το λιγότερο, λοιπόν, που μπορούμε να πούμε σε σας είναι να είσθε
πάντα μαχητικοί και αποτελεσματικοί σε ό,τι επιδιώκετε. Eίναι βέβαιο ότι στα αυτιά σας θα αντηχούν ακόμα οι παραινέσεις να δουλέψετε για να εξασφαλίσετε και το 2004 τα ίδια και ακόμα περισσότερα ανώτερα μετάλλια. 
Εμείς θα σας λέγαμε ότι δεν πρέπει να ζείτε ως άτομα με αυτό το
προσωπικό άγχος των ρεκόρ, αλλά με την ευθύνη της συνεχούς προσπάθειας και της ευγενικής άμιλλας που τόσο λίγο ακούγεται πια, όταν πρόκειται για μεγάλες διοργανώσεις στις οποίες επενδύονται και πολιτικά και οικονομικά κέρδη.
Μετά το Σίδνεϊ γίνεται λόγος ότι ο πήχης για τους Ολυμπιακούς Αγώνες στην Ελλάδα ανέβηκε πολύ ψηλά και αμέσως μετά έρχεται το ερώτημα, αν θα τα καταφέρει η Αθήνα να προσφέρει το θέαμα, το κλίμα και την εξυπηρέτηση. 
'Οσο κι αν είναι υπαρκτό και εύλογο το ερώτημα, το βέβαιο είναι ότι
δεν εκφράζει πάντα τις ίδιες αγωνίες. Δυστυχώς και στο Σίδνεϊ έγινε ό,τι και στην Ατλάντα και το ίδιο φοβόμαστε ότι θα γίνει στην Αθήνα το 2004 με βάση την πορεία που έχει χαραχθεί. Οι πραγματικοί διοργανωτές των Ολυμπιακών Αγώνων είναι οι διεθνικές επιχειρήσεις και όμιλοι, ενώ τα Υπουργεία και οι κυβερνήσεις καλούνται να εκτελέσουν ένα έργο που και οι λεπτομέρειές του υποτάσσονται στη λογική του κέρδους, της διαφήμισης.
Το τελευταίο μάλιστα διάστημα ζούμε ακόμα πιο καθαρά τις ανοικτές και ωμές παρεμβάσεις της Διεθνούς Ολυμπιακής Επιτροπής, που παίζει σημαντικό και αποφασιστικό ρόλο στη διανομή της επιχειρηματικής πίτας και των κερδών.
Οι Ολυμπιακοί 'Αγώνες εκφράζουν τις αξίες και την αισθητική, δυστυχώς τα συμφέροντα της ισχυρής και ευημερούσας πλουτοκρατίας της μιας όχθης. Το ζήτημα είναι τι θα κάνει ο λαός, τα κοινωνικά κινήματα, οι εργαζόμενοι, ώστε οι Ολυμπιακοί Αγώνες της Αθήνας να εκφράσουν και την άλλη όχθη ή, ας μου επιτραθεί να δανειστώ τη φράση, "την άλλη Ελλάδα", που μοχθεί και αγωνίζεται για κοινωνικά δικαιώματα, ανάμεσα στα οποία είναι το πολύτιμο δικαίωμα στον ελεύθερο χρόνο, δίχως τον οποίο ο αθλητισμός θα είναι ένα καταναλωτικό υποπροϊόν για τους πολλούς και πηγή κερδών για τους λίγους.
Σας ευχαριστώ.
(Χειροκροτήματα απ' όλες τις πτέρυγες)
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστέρας και
της Προόδου): Φίλες και φίλοι Ολυμπιονίκες, σας υποδέχομαι εκ μέρους του Συνασπισμού της Αριστεράς και της Προόδου με την τιμή και το σεβασμό που αρμόζουν για την προσπάθεια που καταβάλλετε και για την προσφορά που δίνετε στον αθλητισμό και στην Ελλάδα.
Επικοινωνήσατε με ολόκληρο τον ελληνικό λαό, ανήκετε στον Ελληνισμό χωρίς διαχωρισμούς, ταξινομήσεις και συνθηματολογικούς προσδιορισμούς. Εκφράζετε και εκπροσωπείτε την Ελλάδα, που δεν τέμνεται σε καλή και κακή. Δεν είναι διχασμένη η Ελλάδα, δεν είναι ακρωτηριασμένο άγαλμα η παρουσία της. Εκφράζετε την ενιαία και αδιαίρετη Ελλάδα. Τη σημερινή Ελλάδα, που είναι η Ελλάδα των προβλημάτων αλλά και των δυνατοτήτων. Την Ελλάδα που είναι η Ελλάδα της ιστορίας αλλά και της προοπτικής, η Ελλάδα των αντιφάσεων αλλά και των συνθέσεων. Την Ελλάδα του πολιτισμού, των κοινωνικών αξιών και των δημοκρατικών αγώνων, αλλά και την Ελλάδα που κινδυνεύει να τυποποιηθεί, να εμπορευματοποιηθεί και να αποδιαρθρωθεί, εγκλωβισμένη σε νομοτέλειες της αγοράς, σε μονόδρομους πολιτικών επιλογών και σε μηχανισμούς εξωθεσμικών κέντρων, που θέλουν κυριαρχικά να προσδιορίσουν το ποια κοινωνία θα έχουμε, το ποιο μέλλον μας αξίζει.
Φίλες και φίλοι, η παρουσία σας έχει έναν ευρύτερο συμβολισμό. Δικαιολογημένα νιώθετε περήφανες και περήφανοι, δικαιολογημένα ο λαός μας ολόκληρος σας έχει στην αγκαλιά του, στην καθημερινή του ομιλία, σημείο αναφοράς, περηφάνειας και έμπνευσης. Και σεις οι ίδιοι και εμείς όλοι, οι πολιτικές δυνάμεις, οι κοινωνικές και πνευματικές δυνάμεις της χώρας, 
έχουμε μια κοινή ευθύνη, να διαχειριστούμε σωστά αυτά τα συναισθήματα. Γιατί ο στόχος είναι να αξιοποιήσουμε δημιουργικά αυτά τα συναισθήματα,
που απορρέουν από μια ξεχωριστή επιτυχία, όπως η δική σας, να μην τα ρευστοποιήσουμε με εύκολες θριαμβολογίες ούτε με επικοινωνιακές αντιπαραθέσεις.
Δώσατε ένα χαμόγελο ψυχής, αυτοπεποίθησης και αισιοδοξίας, σε μια στιγμή που το συλλογικό μας πρόσωπο το παραμόρφωνε η κοινή οδύνη και η οιμωγή από μια ανείπωτη κοινωνική και πολιτική τραγωδία.
Κατακτήσατε, διαμορφώσατε και προβάλατε ένα πρότυπο ζωής με αρχές, αξίες, στόχους και αφιέρωση, θεληματικότητα και αισιοδοξία, σε μια περίοδο που η κοινωνία μας βομβαρδίζεται από είδωλα και κίβδηλα μοντέλα, την ίδια ώρα που το κλίμα δηλητηριάζεται από νοσηρές θεωρίες ιδιώτευσης, καταναλωτισμού και παραίτησης, σε συνθήκες κρίσιμες, καθώς ο δημόσιος χώρος της πολιτικοοικονομικής ζωής περιορίζεται και ιδιωτικοποιείται διαρκώς από τη διάβρωση, τη συναλλαγή, την εμπορευματοποίηση, τη διαφθορά και τη διαπλοκή.
Φίλες και φίλοι Ολυμπιονίκες, βλέποντάς σας να συμμετέχετε, να αγωνίζεστε, να νικάτε ή όχι, είδαμε όλοι όλες τις πτυχές της ανθρώπινης περιπέτειας: τι σημαίνει να ξεπερνάς τον εαυτό σου, τι σημαίνει να ξέρεις από πριν ότι μετράς μόνο για το σύνολο και όχι για σένα τον ίδιο, τι σημαίνει ότι είσαι λαβωμένος και παρά ταύτα να παλεύεις, τι σημαίνει την ώρα που χρειάζεσαι στήριξη, να σε συντρίβει η υπερβολική απαίτηση των άλλων για το ακατόρθωτο ή η σαρκοβόρα επιθετικότητα διαβολής και αμφισβήτησης.
Σας αξίζει ο δημόσιος έπαινος. Η επιτυχία σας στο Σίδνεϊ, η αγωνιστική σας συμμετοχή και η διάκρισή σας, σας ανήκουν.
Πολλοί βεβαίως σας βοήθησαν και στάθηκαν δίπλα σας, με πολλούς τρόπους. Πρώτα και κύρια όλοι εκείνοι, οι προπονητές σας, οι οικείοι
σας, οι αγαπημένοι σας άνθρωποι, που μοιράστηκαν μαζί σας τη σκληρή μοναξιά της προπόνησης και τη βασανιστική αγωνία της σωστής προετοιμασίας.
Σήμερα όλοι μας, η πολιτεία και η κοινωνία, η κυβέρνηση, το κράτος,
τα κόμματα και οι πνευματικοί φορείς, οφείλουμε να σταθούμε κοντά σας με συνέπεια, να μην ξεθυμάνουν οι ενθουσιασμοί, να μη σας επιφυλάξουμε δυσάρεστες καταστάσεις γραφειοκρατικών δοκιμασιών και κρατικής ανακολουθίας. Να αξιοποιηθεί το παράδειγμά σας για την προσέλκυση της νεολαίας στον αθλητισμό, για να ενισχυθεί ο σχολικός και μαζικός αθλητισμός που διαπλάθει συνειδήσεις, διαμορφώνει προσωπικότητες.
'Οσες και όσοι πήρατε, αλλά και αυτές και αυτοί που δεν πήρατε
μετάλλιο, διδάξατε την αξία της προσπάθειας, του σχεδιασμού, της πειθαρχίας, της άμιλλας και της θέλησης. Σας ευχαριστούμε γι'αυτό που είστε, σας ευχαριστούμε γι'αυτό που κάνατε.
Σας τιμά σήμερα η Εθνική Αντιπροσωπεία των πληρεξουσίων του λαού,
όπως θα έλεγαν οι παλιότεροι, και είναι ξεχωριστής σημασίας η πρωτοβουλία του Προέδρου της Βουλής των Ελλήνων.
Η Βουλή των Ελλήνων όμως, τιμώντας εμπράκτως την Ολυμπιακή ομάδα και τους Ολυμπιονίκες, νομίζω οτι πρέπει να αναλάβει απέναντι στον ελληνικό λαό μια μεγάλη δέσμευση, ότι οι Ολυμπιακοί Αγώνες του 2004 θα προετοιμαστούν και θα διοργανωθούν με τρόπο που δεν θα μεγαλώνει τα οικονομικά, περιβαλλοντικά και πολιτικά βάρη της χώρας, που δεν θα μεγαλώνει την περιφερειακή ανισότητα και το έλλειμμα διαφάνειας, που είναι βασικά χαρακτηριστικά της σημερινής Ελλάδας.
Η μέχρι σήμερα πορεία αδικεί τη χώρα και δυσκολεύει όλους. Πολλά
απ'αυτά που συμβαίνουν δεν είναι υποχρεωτικά.
Κάποιοι διακηρύσσουν ότι στόχος μας είναι "οι καλύτεροι στον κόσμο Ολυμπιακοί Aγώνες που έγιναν ποτέ". Κάποιοι άλλοι προεξοφλούν ότι "δεν μπορούμε να καταφέρουμε αγώνες όπως το Σίδνεϊ". Ξέρουμε τι θέλει η ΔΟΕ. Μια μεγάλη επιχείρηση, ένα εμπορικό υπερθέαμα. Να ξεκαθαρίσουμε και εμείς τι θέλουμε και τι μπορούμε, με γνώμονα να μη φορτωθούμε, να μην πληρώσουμε ελλείμματα και βάρη, να αξιοποιήσουμε αυτήν την ευκαιρία και για μετά το 2004. Χωρίς μεγαλοστομίες, υπερφίαλες συγκρίσεις ή
μεμψίμοιρες παραιτήσεις, να ξεκαθαρίσουμε την ουσία. Αρκετές οι καθυστερήσεις για τα σχήματα. Να αναδείξουμε το μέτρο και τις αξίες του Ολυμπισμού, έναντι των αγοραίων μεθόδων εκμετάλλευσης του αθλητισμού, των αθλητών και των αγώνων. Να ξεκαθαρίσουμε τα σχέδια για την Πολιτιστική Ολυμπιάδα και το ρόλο της, για την Ολυμπιακή Εκεχειρία.
Φίλες και φίλοι, η Εθνική Αντιπροσωπεία, η Βουλή των Ελλήνων έχει μπροστά της σήμερα εσάς. 'Εχουμε μπροστά μας εσάς, που δείχνετε ότι, αυτός που ξέρει τι θέλει, μπορεί και να διακριθεί. Μπροστά μας έχουμε εσάς, που δείχνετε ότι, η σοβαρότητα και η συστηματική προετοιμασία, μπορούν να φέρουν την αποτελεσματικότητα και την αναγνώριση. Σας τιμάμε και σας αγαπάμε. Να χαρείτε τη διάκρισή σας, να τη χαρείτε με την ψυχή σας. Να σας καμαρώνουν οι δικοί σας και οι οικογένειές σας και να δείτε και άλλες διακρίσεις στην αθλητική σας προσπάθεια.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, όπως γνωρίζετε με τη συμπλήρωση εκατόν πενήντα χρόνων κοινοβουλευτικού βίου το 1994 καθιερώσαμε το χρυσό και το αργυρό μετάλλιο της Βουλής, τα οποία με απόφαση του Σώματος απονέμονται σε Αρχηγούς κρατών, Πρωθυπουργούς, Προέδρους Κοινοβουλίων και άλλες εξέχουσες προσωπικότητες. Το χρυσό μετάλλιο προτείνω στο Σώμα να απονείμουμε στους Ολυμπιονίκες που κατέκτησαν πρώτη μέχρι και τρίτη νίκη και το αργυρό μετάλλιο στους Ολυμπιονίκες που κατέκτησαν την τέταρτη ως και την όγδοη θέση. 
(Xειροκροτήματα)
Ειδικότερα μετά την απόφαση του Σώματος θα απονεμηθεί το χρυσό
μετάλλιο: Στον Πύρρο Δήμα, Ολυμπιονίκη στην άρση βαρών.
(Xειροκροτήματα)
Στον Ακάκιο Κακιασβίλη, Ολυμπιονίκη στην άρση βαρών.
(Xειροκροτήματα)
Στον Κώστα Κεντέρη, Ολυμπιονίκη στα 200 μέτρα στίβου. (Xειροκροτήματα)
Στο Μιχάλη Μουρούτσο, Ολυμπιονίκη στο Τάε-Κβο-Ντο.
(Χειροκροτήματα)
Στο Λεωνίδα Σαμπάνη, Ολυμπιονίκη στην άρση βαρών.
(Χειροκροτήματα)
Στο Βίκτωρα Μήτρου, Ολυμπιονίκη στην άρση βαρών.
(Χειροκροτήματα)
Στο Δημοσθένη Ταμπάκο, Ολυμπιονίκη στην ενόργανη γυμναστική.
(Χειροκροτήματα)
Στην Τασούλα Κελεσίδου, Ολυμπιονίκη στη δισκοβολία.
(Χειροκροτήματα)
Στη Μιρέλα Τζελίλη, Ολυμπιονίκη στον ακοντισμό.
(Χειροκροτήματα)
Στη Γιάννα Χατζηιωάννου, Ολυμπιονίκη στην άρση βαρών. (Χειροκροτήματα)
Στον Αμιράν Καρντάνοφ, Ολυμπιονίκη στην πάλη.
(Χειροκροτήματα)
Και στις Ειρήνη Αϊνδηλή, Μαρία Γεωργάτου, Ζαχαρούλα Καρυάμη,
Ευαγγελία Χριστοδούλου, Χαρίκλεια Πανταζή και 'Αννα Πολλάτου, Ολυμπιονίκες στη ρυθμική γυμναστική.
(Χειροκροτήματα)
Το αργυρό μετάλλιο της Βουλής θα απονεμηθεί:
Στους Δημήτρη Γεωργαλή, Λάμπρο Βασιλόπουλο και Κλεάνθη Μπάργκα, που
κατέλαβαν την τέταρτη θέση στην ποδηλασία.
(Χειροκροτήματα)
Στον Κώστα Θάνο, που κατέλαβε την τέταρτη θέση στην πάλη.
(Χειροκροτήματα)
Στη Στέλλα Τσικούνα, που κατέλαβε την πέμπτη θέση στη δισκοβολία. (Χειροκροτήματα)
Στην Αρετή Αθανασοπούλου, που κατέλαβε την πέμπτη θέση στο
Τάε-Κβο-Ντο.
(Χειροκροτήματα)
Στον Αφταντίλ Ξανθόπουλο, που κατέλαβε την πέμπτη θέση στην πάλη. (Χειροκροτήματα)
Στο Τιγκράν Ουζιλιάν, που κατέλαβε την πέμπτη θέση στην πυγμαχία. (Χειροκροτήματα)
Στο Νίκο Κακλαμανάκη, που κατέλαβε την έκτη θέση στην ιστιοπλοϊα.
(Χειροκροτήματα)
Στο Βαλέριο Λεωνίδη, που κατέλαβε την έκτη θέση στην άρση βαρών.
(Χειροκροτήματα)
Στη Χάϊντη Αντικατζίδη, η οποία κατέλαβε την έκτη θέση στην ιππασία
(στο τρίαθλο).
(Χειροκροτήματα από όλες τις πτέρυγες)
Στον Κώστα Γκατσιούδη, ο οποίος κατέλαβε την έκτη θέση στον ακοντισμό.
(Χειροκροτήματα από όλες τις πτέρυγες)
Στο Δημήτρη Γεωργαλή, ο οποίος κατέλαβε την έκτη θέση στην
ποδηλασία (στο ένα (1) χιλιόμετρο).
(Χειροκροτήματα απο όλες τις πτέρυγες)
Στη Μορφούλα Ντώνα, η οποία κατέλαβε την έβδομη θέση στη ρυθμική
γυμναστική (ατομικό).
(Χειροκροτήματα απο όλες τις πτέρυγες)
Στην Καλλιόπη Ουζούνη, η οποία κατέλαβε την έβδομη θέση στη σφαιροβολία.
(Χειροκροτήματα απο όλες τις πτέρυγες)
Στο Χρήστο Σπύρου, ο οποίος κατέλαβε την έβδομη θέση στην άρση βαρών. (Χειροκροτήματα απο όλες τις πτέρυγες)
Στην 'Ολγα Βασδέκη, η οποία κατέλαβε την έβδομη θέση στο τριπλούν.
(Χειροκροτήματα απο όλες τις πτέρυγες)
Στον Ιωάννη Μελισσανίδη, ο οποίος κατέλαβε την έβδομη θέση στην
ενόργανη γυμναστική (στο άλμα).
(Χειροκροτήματα απο όλες τις πτέρυγες)
Στον Ανδρέα Κοσματόπουλο και Κώστα Τριγκώνη, οι οποίοι κατέλαβαν την όγδοη θέση στην ιστιοπλοϊα (στο 470Α).
(Χειροκροτήματα απο όλες τις πτέρυγες)
Στο Βασίλη Πολύμερο και Παναγιώτη Μηλιώτη, οι οποίοι κατέλαβαν την
όγδοη θέση στην κωπηλασία (στο διπλό σκιφ).
(Χειροκροτήματα απο όλες τις πτέρυγες)
Το χρυσό και το αργυρό μετάλλιο συνοδεύεται από ειδικό πάπυρο επαίνου καθώς και από την έκδοση της Βουλής των Ελλήνων του "Επιταφίου" του Περικλέους σε μετάφραση Ελευθερίου Βενιζέλου, που πιστεύουμε ότι έχει ένα ειδικό συμβολισμό που συμβαδίζει με το ολυμπιακό πνεύμα και τα άλλα ιδεώδη του αρχαίου ελληνικού πνεύματος.
Ο Πρωθυπουργός κ. Κώστας Σημίτης παρακαλείται να απονείμει το χρυσό
μετάλλιο της Βουλής στον Ολυμπιονίκη Πύρρο Δήμα.
(Χειροκροτήματα από όλες τις πτέρυγες)
(Στο σημείο αυτό ο Πρόεδρος της Κυβερνήσεως κ. Κωνσταντίνος Σημίτης απονέμει το χρυσό μετάλλιο της Βουλής στον Ολυμπιονίκη Πύρρο Δήμα. 
(Ζωηρά και παρατεταμένα χειροκροτήματα από όλες τις πτέρυγες της
Βουλής)
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος της Βουλής κ. Απόστολος Κακλαμάνης θα απονείμει το χρυσό μετάλλιο της Βουλής στον Ολυμπιονίκη Ακάκιο Κακιασβίλη.
(Χειροκροτήματα απο όλες τις πτέρυγες)
(Στο σημείο αυτό ο Πρόεδρος της Βουλής κ. Απόστολος Κακλαμάνης
απονέμει το χρυσό μετάλλιο της Βουλής στον Ολυμπιονίκη Ακάκιο Κακιασβίλη)
(Ζωηρά και παρατεταμένα χειροκροτήματα από όλες τις πτέρυγες της
Βουλής)
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Αρχηγός της Αξιωματικής Αντιπολίτευσης κ. Κώστας Καραμανλής θα απονείμει το χρυσό μετάλλιο της Βουλής στον Ολυμπιονίκη Κώστα Κεντέρη. 
(Χειροκροτήματα από όλες τις πτέρυγες)
(Στο σημείο αυτό ο Αρχηγός της Αξιωματικής Αντιπολίτευσης κ. 
Κωνσταντίνος Καραμανλής απονέμει το χρυσό μετάλλιο της Βουλής στον Ολυμπιονίκη Κώστα Κεντέρη)
(Ζωηρά και παρατεταμένα χειροκροτήματα από όλες τις πτέρυγες της
Βουλής)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Η Γενική
Γραμματέας του Κομμουνιστικού Κόμματος Ελλάδας κ. Αλεξάνδρα Παπαρήγα θα απονείμει το χρυσό μετάλλιο της Βουλής στον Ολυμπιονίκη Μιχάλη Μουρούτσο. 
(Χειροκροτήματα απο όλες τις πτέρυγες)
(Στο σημείο αυτό η Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας κ. Αλεξάνδρα Παπαρήγα απονέμει το χρυσό μετάλλιο της Βουλής στον Ολυμπιονίκη Μιχάλη Μουρούτσο)
(Ζωηρά και παρατεταμένα χειροκροτήματα από όλες τις πτέρυγες της
Βουλής)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος θα απονείμει το χρυσό μετάλλιο της Βουλής στον Ολυμπιονίκη Λεωνίδα Σαμπάνη.
(Xειροκροτήματα απο όλες τις πτέρυγες)
(Στο σημείο αυτό ο Πρόεδρος του Συνασπισμού της Αριστεράς και της
Προόδου κ. Νικόλαος Κωνσταντόπουλος απονέμει το χρυσό μετάλλιο της Βουλής στον Ολυμπιονίκη Λεωνίδα Σαμπάνη)
(Ζωηρά και παρατεταμένα χειροκροτήματα από όλες τις πτέρυγες της
Βουλής)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Υπουργός Πολιτισμού κ. Θεόδωρος Πάγκαλος θα απονείμει το χρυσό μετάλλιο της Βουλής στον Ολυμπιονίκη Βίκτωρα Μήτρου.
(Χειροκροτήματα απο όλες τις πτέρυγες)
(Στο σημείο αυτό ο Υπουργός Πολιτισμού κ. Θεόδωρος Πάγκαλος απονέμει το χρυσό μετάλλιο της Βουλής στον Ολυμπιονίκη Βίκτωρα Μήτρου).
(Ζωηρά και παρατεταμένα χειροκροτήματα από όλες τις πτέρυγες της
Βουλής)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Α'
Αντιπρόεδρος της Βουλής κ. Κώστας Γείτονας θα απονείμει το χρυσό μετάλλιο της Βουλής στην Ολυμπιονίκη Κατερίνα Θάνου.
(Χειροκροτήματα απο όλες τις πτέρυγες)
(Στο σημείο αυτό ο Α' Αντιπρόεδρος της Βουλής κ. Κωνσταντίνος
Γείτονας απονέμει το χρυσό μετάλλιο της Βουλής στην Ολυμπιονίκη Κατερίνα Θάνου)
(Ζωηρά και παρατεταμένα χειροκροτήματα από όλες τις πτέρυγες της
Βουλής)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Β' Αντιπρόεδρος της Βουλής κ. Παναγιώτης Σγουρίδης θα απονείμει το χρυσό μετάλλιο της Βουλής στον Ολυμπιονίκη Δημοσθένη Ταμπάκο.
(Xειροκροτήματα απ' όλες τις πτέρυγες)
(Στο σημείο αυτό ο Β' Αντιπρόεδρος της Βουλής κ. Παναγιώτης Σγουρίδης απονέμει το χρυσό μετάλλιο στον Ολυμπιονίκη Δημοσθένη Ταμπάκο)
(Ζωηρά και παρατεταμένα χειροκροτήματα απ' όλες τις πτέρυγες της Βουλής) ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Γ'
Αντιπρόεδρος της Βουλής κ. Κωνσταντίνος Βρεττός θα απονείμει το χρυσό μετάλλιο της Βουλής στην Ολυμπιονίκη Τασούλα Κελεσίδου.
(Χειροκροτήματα απ' όλες τις πτέρυγες)
(Στο σημείο αυτό ο Γ' Αντιπρόεδρος της Βουλής κ. Κωνσταντίνος Βρεττός απονέμει το χρυσό μετάλλιο στην Ολυμπιονίκη Τασούλα Κελεσίδου)
(Ζωηρά και παρατεταμένα χειροκροτήματα απ' όλες τις πτέρυγες της Βουλής) ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Η Δ'
Αντιπρόεδρος της Βουλής κ. 'Αννα Μπενάκη-Ψαρούδα θα απονείμει το χρυσό μετάλλιο της Βουλής στην Ολυμπιονίκη Μιρέλα Τζελίλη.
(Χειροκροτήματα απ' όλες τις πτέρυγες)
(Στο σημείο αυτό η Δ' Αντιπρόεδρος της Βουλής κ. 'Αννα Μπενάκη-Ψαρούδα απονέμει το χρυσό μετάλλιο στην Ολυμπιονίκη Μιρέλα Τσελίλη)
(Ζωηρά και παρατεταμένα χειροκροτήματα απ' όλες τις πτέρυγες) ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Ε'
Αντιπρόεδρος της Βουλής κ. Παναγιώτης Κοσιώνης θα απονείμει το χρυσό μετάλλιο της Βουλής στην Ολυμπιονίκη Γιάννα Χατζηϊωάννου. 
(Χειροκροτήματα απ' όλες τις πτέρυγες)
(Στο σημείο αυτό ο Ε' Αντιπρόεδρος της Βουλής κ. Παναγιώτης Κοσιώνης απονέμει το χρυσό μετάλλιο στην Ολυμπιονίκη Γιάννα Χατζηιωάννου)
(Ζωηρά και παρατεταμένα χειροκροτήματα απ' όλες τις πτέρυγες)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Υφυπουργός Πολιτισμού κ. Γεώργιος Φλωρίδης θα απονείμει το χρυσό μετάλλιο της Βουλής
στον Ολυμπιονίκη Αλέξανδρο Καρντάνωφ, ο οποίος λόγω κωλύματος δεν παρίσταται. Το μετάλλιο θα παραλάβει ο επικεφαλής της Ελληνικής Ολυμπιακής Αποστολής στο Σίδνεϊ κ. Παπαδογιαννάκης. 
(Xειροκροτήματα απ' όλες τις πτέρυγες)
(Στο σημείο αυτό ο Υφυπουργός Πολιτισμού κ. Γεώργιος Φλωρίδης παραδίδει το χρυσό μετάλλιο του Ολυμπιονίκη Αλέξανδρου Καρντάνοφ, 
στον επικεφαλής της Ελληνικής Ολυμπιακής Αποστολής στο Σίδνεϊ κ. Παπαδογιαννάκη)
(χειροκροτήματα απ' όλες τις πτέρυγες)
ΠΗΝΕΛΟΠΗ ΝΙΚΟΛΕ (Υπάλληλος της Διεύθυνσης Επικοινωνίας): Ο Πρόεδρος
της Διαρκούς Επιτροπής Μορφωτικών Υποθέσεων, αρμόδιας για θέματα
αθλητισμού, κ. Γεώργιος Λιάνης θα απονείμει το χρυσό μετάλλιο της Βουλής
στην Εθνική Ομάδα Ρυθμικής Γυμναστικής του Ανσάμπλ, που την απαρτίζουν η Ειρήνη Αϊνδηλή, η Μαρία Γεωργάτου, η Ζαχαρούλα Καρυάμη, η Ευαγγελία Χριστοδούλου, η Χαρίκλεια Πανταζή και η 'Αννα Πολλάτου.
(Χειροκροτήματα από όλες τις πτέρυγες)
(Στο σημείο αυτό ο Πρόεδρος της Διαρκούς Επιτροπής Μορφωτικών
Υποθέσεων, αρμόδιας για θέματα αθλητισμού, κ. Γεώργιος Λιάνης απονέμει το χρυσό μετάλλιο της Βουλής στην Εθνική Ομάδα Ρυθμικής Γυμναστικής του Ανσάμπλ, που την απαρτίζουν η Ειρήνη Αϊνδηλή, η Μαρία Γεωργάτου, η Ζαχαρούλα Καρυάμη, η Ευαγγελία Χριστοδούλου, η Χαρίκλεια Πανταζή και η 'Αννα Πολλάτου)
(Ζωηρά και παρατεταμένα χειροκροτήματα από όλες τις πτέρυγες)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, στους αθλητές που κατέλαβαν από την τέταρτη έως και την όγδοη θέση, για λόγους καθαρά τεχνικούς -βρίσκονται στο θεωρείο απέναντι από το Προεδρείο- θα δοθούν οι σχετικές διακρίσεις, που ανέφερα, το μετάλλιο, ο πάπυρος και η έκδοση της Βουλής από τον αρμόδιο διευθυντή της Βουλής τον κ. Δημήτριο Παναγιωτόπουλο.
Τους συγχαίρουμε όλους, τους ευχόμεθα να είναι ευτυχείς και να
ξανακάνουν ευτυχή ολόκληρο τον ελληνικό λαό.
(Ζωηρά και παρατεταμένα χειροκροτήματα)
Kυρίες και κύριοι συνάδελφοι, στο σημείο αυτό θα λύσουμε την ειδική συνεδρίαση προς τιμήν των Ελλήνων Ολυμπιονικών των Ολυμπιακών Αγώνων του 2000.
Μετά από δέκα λεπτά θα εισέλθουμε στην ημερήσια διάταξη νομοθετικής εργασίας και θα ξεκινήσουμε με ονομαστική ψηφοφορία επί της τροπολογίας με γενικό αριθμό 115 και ειδικό 1 στο νομοσχέδιο του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών, σύμφωνα με την οδηγία 92/13/ΕΟΚ".
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
επαναλαμβάνεται η διακοπείσα συνεδρίαση.
Παρακαλείται ο κύριος Γραμματέας Αττικής να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. Βασίλειο Οικονόμου, Βουλευτή Περιφέρειας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου
νόμου του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ".
Εκκρεμεί ονομαστική ψηφοφορία στην τροπολογία με γενικό αριθμό 115
και ειδικό 1.
Οι αποδεχόμενοι την τροπολογία λέγουν "ΝΑΙ", οι μη αποδεχόμενοι την
τροπολογία λέγουν "ΟΧΙ", οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου οι Βουλευτές κύριοι Νικόλαος Σαλαγιάννης
από το ΠΑΣΟΚ και Δημήτριος Κωστόπουλος από τη Νέα Δημοκρατία. (ΨΗΦΟΦΟΡΙΑ)
(Κατά τη διάρκεια της ψηφοφορίας την Προεδρική 'Εδρα καταλαμβάνει ο
Β' Αντιπρόεδρος της Βουλής κ. ΠANAΓΙΩΤΗΣ ΣΓΟΥΡΙΔΗΣ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Παναγιώτης Σγουρίδης): Υπάρχει κάποιος κύριος συνάδελφος που δεν άκουσε το όνομά του; Η κ. Φάνη Πετραλιά-Πάλλη
(Στο σημείο αυτό ψηφίζει η Βουλευτής κ. Φάνη Πετραλιά-Πάλλη). Κηρύσσεται περαιωμένη η ψηφοφορία και παρακαλώ τους κυρίους
ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 272 Βουλευτές.
Υπέρ της τροπολογίας, δηλαδή "ΝΑΙ" ψήφισαν 144 Βουλευτές.
Κατά της τροπολογίας, δηλάδη "'ΟΧΙ" ψήφισαν 128 Βουλευτές, σύμφωνα
με το παρακάτω πρωτόκολλο ονομαστικής ψηφοφορίας:
"Oνομαστική ψηφοφορία επί της τροπολογίας
με γενικό αριθμό 115 και ειδικό 1
ΕΠΙΚΡΑΤΕΙΑΣ
ΝΑΙOΧΙ
Αυγερινός Παρασκευάς+
Λαϊου Αγγελική-
Χριστοδουλάκης Νίκος+
Σπυράκη Χριστίνα+
Βούγιας Σπυρίδων+
Τσουκάτος Θεόδωρος+
'Εβερτ Μιλτιάδης+
Βαρβιτσιώτης Ιωάννης+
Μολυβιάτης Πέτρος+
Παπαθανασίου Ιωάννης+
Σπηλιωτόπουλος Αριστόβουλος ('Αρης)+
Ψαχαρόπουλος Γεώργιος+
Α' ΑΘΗΝΩΝ
Παπανδρέου Γεώργιος+
Γεννηματά Φωτεινή (Φώφη)+
Σκανδαλίδης Κων/νος+
Παπαντωνίου Ιωάννης (Γιάννος)+
Παπουτσής Χρήστος+
Αλευράς Αθανάσιος (Νάσος)+
Αρσένης Γεράσιμος+
Μανίκας Στέφανος+
Μπακογιάννη Θεοδώρα (Ντόρα)+
Αλογοσκούφης Γεώργιος+
Παυλόπουλος Προκόπιος+
Μάνος Στέφανος+
Βουλγαράκης Γεώργιος+
Λυκουρέζος Αλέξανδρος - Λέων+
Γιαννάκου-Κουτσίκου Μαριορή (Μαριέττα)+
Κακλαμάνης Νικήτας+
Μπενάκη - Ψαρούδα 'Αννα+
Κανέλλη Γαρυφαλλιά (Λιάνα)+
Κωνσταντόπουλος Νικόλαος+
Β' ΑΘΗΝΩΝ
Παπανδρέου Βασιλική (Βάσω)+
Κακλαμάνης Απόστολος+
Λοβέρδος Ανδρέας+
Κούρκουλα Ελένη+
Γείτονας Κων/νος+
Πρωτόπαπας Χρήστος+
Παπαϊωάννου Μιλτιάδης+
Κουλούρης Κίμων-
Μαντέλης Αναστάσιος (Τάσος)+
Δασκαλάκης Γεώργιος+
Ασκητής Αθανάσιος (Νάσος)+
Κοντογιαννόπουλος Βασίλειος+
Κατσέλη Ελεωνόρα (Νόρα) -
Ανωμερίτης Γεώργιος+
Χυτήρης Τηλέμαχος+
Γιαννόπουλος Ευάγγελος+
Kατσανέβας Θεόδωρος
Χαραλαμπόπουλος Ιωάννης +
Μητσοτάκης Κων/νος+
Τζαννετάκης Τζαννής-
Παναγιωτόπουλος Παναγιώτης (Πάνος)+
Μεϊμαράκης Ευάγγελος - Βασίλειος+
Πολύδωρας Βύρων+
Λιάπης Μιχαήλ - Γεώργιος+
Βαρβιτσιώτης Μιλτιάδης+
Πετραλιά-Πάλλη Φάνη+
Καμμένος Παναγιώτης (Πάνος)+
Καρατζαφέρης Γεώργιος+
Κασσίμης Θεόδωρος+
Γιακουμάτος Γεράσιμος+
Παπακώστα - Σιδηροπούλου Κατερίνα+
Ανδρεουλάκος Απόστολος+
Καρράς Κώστας+
Παπαρήγα Αλεξάνδρα-
Κολοζώφ Ορέστης+
Σκυλλάκος Αντώνιος+
Δαμανάκη Μαρία+
Κουβέλης Φώτιος - Φανούριος+
ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ
Μακρυπίδης Ανδρέας+
Βερελής Χρήστος+
Κουρουμπλής Παναγιώτης+
Σμυρλής - Λιακατάς Χρήστος+
Βαϊνάς Ιωάννης+
Σαλμάς Μάριος+
Αγγελόπουλος Νικόλαος+
Στριφτάρης Σπυρίδων -
ΝΟΜΟΣ ΑΡΓΟΛΙΔΟΣ
Θωμόπουλος Ιωάννης+
Τσούρνος Γεώργιος+
Παπαδημητρίου Ελισάβετ ('Ελσα)+
ΝΟΜΟΣ ΑΡΚΑΔΙΑΣ
Ρέππας Δημήτριος+
Σπυρόπουλος Ροβέρτος +
Τατούλης Πέτρος+
Κωστόπουλος Δημήτριος+
ΝΟΜΟΣ ΑΡΤΗΣ
Κολιοπάνος Θεόδωρος+
Κοσσυβάκης Δημήτριος+
Καραμπίνας Κων/νος+
ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ
Πάγκαλος Θεόδωρος+
Βρεττός Κων/νος + Γιαννάκης Ιωάννης + Παπαηλίας Ηλίας-
Οικονόμου Βασίλης + 
Βλάχος Γεώργιος+
Κατσίκης Θεόδωρος+
Κατσιγιάννης Αθανάσιος+
Λεβέντης Αθανάσιος -
ΝΟΜΟΣ ΑΧΑΙΑΣ
Φούρας Ανδρέας+
Χρυσανθακόπουλος Αλέξανδρος+
Θωμά Μαρία+
Θωμάς Γεώργιος+
Σπηλιόπουλος Κων/νος+
Σπηλιωτόπουλος Σπήλιος+
Νικολόπουλος Νικόλαος+
Βασιλείου Θεόφιλος+
Κοσιώνης Παναγιώτης +
ΝΟΜΟΣ ΒΟΙΩΤΙΑΣ
Αποστολίδης Λουκάς+
Ακριβάκης Αλέξανδρος+
Μπασιάκος Ευάγγελος+
Τσιπλάκος Αριστείδης -
ΝΟΜΟΣ ΓΡΕΒΕΝΩΝ
Τζιόλας Ελευθέριος+
ΝΟΜΟΣ ΔΡΑΜΑΣ
Κωνσταντίνου Φλώρος+
Παπαδόπουλος Σταύρος+
Δαϊλάκης Σταύρος+
ΝΟΜΟΣ ΔΩΔΕΚΑΝΗΣΟΥ
Κρεμαστινός Δημήτριος+
Καϊσερλής Κων/νος+
Σφυρίου Κοσμάς+
Παυλίδης Αριστοτέλης+
ΝΟΜΟΣ ΕΒΡΟΥ
Φωτιάδης Απόστολος+
Ζαμπουνίδης Νικόλαος+
Δημοσχάκης Θεοφάνης +
Λυμπερακίδης Λεωνίδας+
ΝΟΜΟΣ ΕΥΒΟΙΑΣ
Θεοδώρου Χρήστος+
Παπαγεωργίου Γεώργιος+
Πιπεργιάς Δημήτριος+
Κεδίκογλου Βασίλειος-
Λιάσκος Αναστάσιος+
Παπαγεωργόπουλος Ελευθέριος-
ΝΟΜΟΣ ΕΥΡΥΤΑΝΙΑΣ
Τσίμπρας Βασίλης +
ΝΟΜΟΣ ΖΑΚΥΝΘΟΥ
Γκούσκος Διονύσιος+
ΝΟΜΟΣ ΗΛΕΙΑΣ
Ζαφειρόπουλος Ιωάννης-
Γεωργακόπουλος Δημήτριος+
Αντωνακόπουλος Παναγιώτης+
Σκουλαρίκης Ιωάννης+
Αδραχτάς Παναγιώτης+
Κορκολόπουλος Βασίλης+
ΝΟΜΟΣ ΗΜΑΘΙΑΣ
Χρυσοχοίδης Μιχαήλ-
Γικόνογλου Μόσχος+
Χαλκίδης Μιχαήλ+
Φωτιάδης Ηλίας-
ΝΟΜΟΣ ΗΡΑΚΛΕΙΟΥ
Αποστολάκης Δημήτριος+
Ματζαπετάκης Στυλιανός+
Κουράκης Ιωάννης+
Σχοιναράκη - Ηλιάκη Ευαγγελία+
Στρατάκης Εμμανουήλ+
Βρέντζος Σταύρος+
Κεφαλογιάννης Εμμανουήλ +
Δεικτάκης Γέωργιος+
ΝΟΜΟΣ ΘΕΣΠΡΩΤΙΑΣ
Παπαδόπουλος Αλέξανδρος+
Μπέζας Αντώνιος +
Α' ΘΕΣΣΑΛΟΝΙΚΗΣ
Τσοχατζόπουλος Απόστολος-Αθανάσιος-
Βενιζέλος Ευάγγελος+
Καστανίδης Χαράλαμπος+
Αράπογλου Χρυσή+
Παπαθεμελής Στυλιανός - 'Αγγελος+
Μαγκριώτης Ιωάννης+
Γκεσούλης Νικόλαος+
Καραμανλής Κων/νος+
Ψωμιάδης Παναγιώτης+
Ορφανός Γεώργιος+
Σπηλιόπουλος Αναστάσιος+
Κούβελας Σωτήριος +
Χουρμουζιάδης Γεώργιος-
Ξηροτύρη - Αικατερινάρη Ασημίνα+
Β' ΘΕΣΣΑΛΟΝΙΚΗΣ
Γερανίδης Βασίλειος+
Τσιόκας Θεοχάρης+
Κίρκος Γεώργιος+
Διαμαντής Κων/νος+
Ρεγκούζας Αδάμ+
Σαλαγκούδης Γεώργιος+
Τζέκης 'Αγγελος +
NOMOΣ ΙΩΑΝΝΙΝΩΝ
Αργύρης Ευάγγελος+
Μαλέσιος Ευάγγελος+
Παπούλιας Κάρολος+
Tασούλας Κων/νος+
Καλογιάννης Σταύρος+
ΝΟΜΟΣ ΚΑΒΑΛΑΣ
Τσακλίδης Ιωάννης-
Τσίμας Κων/νος+
Καλαντζής Γεώργιος -
Παναγιωτόπουλος Γεώργιος+
ΝΟΜΟΣ ΚΑΡΔΙΤΣΗΣ
Σαλαγιάννης Νικόλαος+
Τσιλίκας Βασίλειος+
Αναγνωστόπουλος Θεόδωρος+
Σιούφας Δημήτριος+
Ταλιαδούρος Σπυρίδων+
ΝΟΜΟΣ ΚΑΣΤΟΡΙΑΣ
Πετσάλνικος Φίλιππας+
Αγγελής Ανέστης+
ΝΟΜΟΣ ΚΕΡΚΥΡΑΣ
Δρυς Γεώργιος+
Κοντομάρης Ευτύχιος+
Σπύρου Σπυρίδων+
ΝΟΜΟΣ ΚΕΦΑΛΛΗΝΙΑΣ
Καλαφάτης Αλέξανδρος-
ΝΟΜΟΣ ΚΙΛΚΙΣ
Φλωρίδης Γεώργιος+
Τσιτουρίδης Σάββας+
Κιλτίδης Κων/νος +
ΝΟΜΟΣ ΚΟΖΑΝΗΣ
Αθανασιάδης Αλέξανδρος+
Λωτίδης Λάζαρος+
Τσιαρτσιώτης Νικόλαος+
Παπαδόπουλος Μιχάλης+
Βύζας Βασίλειος-
ΝΟΜΟΣ ΚΟΡΙΝΘΙΑΣ
Κοτσώνης Θεόδωρος+
Χωρέμης Αναστάσιος+
Δήμας Σταύρος+
Παπαληγούρας Αναστάσιος+
ΝΟΜΟΣ ΚΥΚΛΑΔΩΝ
Παπαζώη Ελισάβετ+
Λεβογιάννης Νικόλαος+
Χωματάς Ιωάννης+
ΝΟΜΟΣ ΛΑΚΩΝΙΑΣ
Γρηγοράκος Λεωνίδας+
Σκανδαλάκης Παναγιώτης+
Δαβάκης Αθανάσιος+
ΝΟΜΟΣ ΛΑΡΙΣΗΣ
Νασιώκας 'Εκτορας+
Φλώρος Νικόλαος+
Χατζημιχάλης Νικόλαος - Φώτιος+
Φαρμάκης Νικόλαος+
Γαρουφαλιάς Γεώργιος+
Ζώης Χρήστος+
Κατσαρός Νικόλαος+
Πατάκης Ιωάννης
ΝΟΜΟΣ ΛΑΣΗΘΙΟΥ
Καρχιμάκης Μιχαήλ+
Ιωαννίδης Φοίβος+
ΝΟΜΟΣ ΛΕΣΒΟΥ
Σηφουνάκης Νικόλαος+
Παπαδέλλης Φραγκλίνος+
Σκοπελίτης Σταύρος-
ΝΟΜΟΣ ΛΕΥΚΑΔΑΣ
Βλασσόπουλος Ευάγγελος+
ΝΟΜΟΣ ΜΑΓΝΗΣΙΑΣ
Ζήση Ροδούλα+
Τζανής Λεωνίδας+
Βούλγαρης Αλέξανδρος+
Νάκος Αθανάσιος+
Μακρή Ζωή (Ζέττα)+
Γκατζής Νικόλαος+
ΝΟΜΟΣ ΜΕΣΣΗΝΙΑΣ
Κατσιλιέρης Πέτρος+
Μπένος Ιωάννης - Σταύρος+
Γιαννακόπουλος Ιωάννης+
Καλαντζάκου Σοφία+
Παπανικολάου Ελευθέριος+
Λαμπρόπουλος Ιωάννης-
ΝΟΜΟΣ ΞΑΝΘΗΣ
Σγουρίδης Παναγιώτης+
Στολίδης Σωτήριος+
Κοντός Αλέξανδρος-
Α' ΠΕΙΡΑΙΩΣ
Σημίτης Κων/νος-
Φασούλας Παναγιώτης+
Μπεντενιώτης Εμμανουήλ+
Σουμάκης Σταύρος+
Καλός Γεώργιος+
Μελάς Παναγιώτης+
Μιχαλολιάκος Βασίλειος+
Β' ΠΕΙΡΑΙΩΣ
Λαλιώτης Κων/νος-
Νιώτης Γρηγόρης+
Λιντζέρης Δημήτριος+
Κρητικός Παναγιώτης+
Διαμαντίδης Ιωάννης-
Νεράντζης Αναστάσιος-
Μπαρμπαγιάννης Βασίλειος+
Λαφαζάνης Παναγιώτης+
ΝΟΜΟΣ ΠΕΛΛΗΣ
Πασχαλίδης Γεώργιος+
Βοσνάκης Χρήστος+
Καρασμάνης Γεώργιος+
Φουντουκίδου - Θεοδωρίδου Παρθένα+
Τζαμτζής Ιορδάνης (Δάνης)+
ΝΟΜΟΣ ΠΙΕΡΙΑΣ
Τσερτικίδης Παντελής+
Αρσένη Μαρία+
Κωνσταντόπουλος Γεώργιος+
Πολύζος Ευάγγελος+
ΝΟΜΟΣ ΠΡΕΒΕΖΗΣ
Τσεκούρας Ιωάννης+
Τρυφωνίδης Γεώργιος+
ΝΟΜΟΣ ΡΕΘΥΜΝΗΣ
Λουκάκης Μανώλης+
Κεφαλογιάννης Ιωάννης+
ΝΟΜΟΣ ΡΟΔΟΠΗΣ
Γκαλήπ Γκαλήπ+
Μεχμέτ Αχμέτ+
Στυλιανίδης Ευριπίδης+
ΝΟΜΟΣ ΣΑΜΟΥ
Βαρδίκος Πυθαγόρας+
ΝΟΜΟΣ ΣΕΡΡΩΝ
Ανθόπουλος Ιωάννης+
Βασιλακάκης Βασίλειος+
Λεονταρίδης Θεόφιλος+
Καραμανλής Αχιλλέας+
Κόλλια - Τσαρουχά Μαρία+
Χαϊτίδης Ευγένιος+
Τσιπλάκης Κων/νος+
ΝΟΜΟΣ ΤΡΙΚΑΛΩΝ
Μαγκούφης Χρήστος+
Μάτης Αθανάσιος+
Σκρέκας Θεόδωρος+
Χατζηγάκης Σωτήριος+
Λέγκας Νικόλαος+
ΝΟΜΟΣ ΦΘΙΩΤΙΔΟΣ
Παπαδήμας Λάμπρος+
Βαθειάς Ιωάννης+
Αλαμπάνος Δημήτριος+
Γιαννόπουλος Αθανάσιος+
Χειμάρας Αθανάσιος-
Καλλιώρας Ηλίας+
ΝΟΜΟΣ ΦΛΩΡΙΝΗΣ
Λιάνης Γεώργιος+
Κορτσάρης Νικόλαος+
ΝΟΜΟΣ ΦΩΚΙΔΟΣ
Θάνος Δημήτριος+
Γκελεστάθης Νικόλαος+
ΝΟΜΟΣ ΧΑΛΚΙΔΙΚΗΣ
Πάχτας Χρήστος+
Πάππας Βασίλειος+
Φλωρίνης Αθηναίος+
ΝΟΜΟΣ ΧΑΝΙΩΝ
Σκουλάκης Εμμανουήλ+
Δαμιανάκης Ευτύχιος+
Βαλυράκης Ιωσήφ+
Μαρκογιαννάκης Χρήστος+
ΝΟΜΟΣ ΧΙΟΥ
Τσουρή Ελπίδα+
Βαρίνος Αθανάσιος+
ΓΕΝΙΚΟ ΣΥΝΟΛΟ 272
"ΝΑΙ" 144
"ΟΧΙ" 128
ΣΥΝΟΛΟ ΨΗΦΙΣΑΝΤΩΝ 272
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ"
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 115 και ειδικό 1 έγινε δεκτή κατά πλειοψηφία.
Εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο
έγινε δεκτό.
Συνεπώς το νομοσχέδιο του Υπουργείου Δικαιοσύνης "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των
τηλεπικοινωνιών σύμφωνα με την οδηγία 92/13/ΕΟΚ" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κυρίες και κύριοι συνάδελφοι, εισερχόμαστε στη συζήτηση του νομοσχεδίου του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
Η Διάσκεψη των Προέδρων έχει αποφασίσει να συζητηθεί το νομοσχέδιο
αυτό σε δύο συνεδριάσεις, μία επί της αρχής και μία επί των άρθρων.
Ο εισηγητής εκ μέρους του ΠΑ.ΣΟ.Κ. κ. Πυθαγόρας Βαρδίκος έχει το λόγο για είκοσι λεπτά.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, παρακαλώ,
το λόγο.
ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Βαρδίκο,
ζήτησε το λόγο ο κύριος Υφυπουργός.
Ο κ. Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, πριν από την έναρξη της συζήτησης του νομοσχεδίου θα ήθελα να ενημερώσω το Σώμα ότι με βάση τη συζήτηση που κάναμε στη Διαρκή Επιτροπή και τις επιφυλάξεις που εξέφρασαν οι συνάδελφοι, τα κόμματα, σχετικά με τη συνταγματικότητα ή όχι των διατάξεων του άρθρου 1 του νομοσχεδίου και μετά την έκφραση της γνώμης από την Επιστημονική Επιτροπή, σας γνωρίζω από τώρα -για να διευκολυνθεί η συζήτηση επί της ουσίας και να μην ταλαιπωρηθούμε πολύ σε νομικά ζητήματα- ότι κατά τη συζήτηση του άρθρου 1 όταν θα μπούμε στη διαδικασία, πρόκειται να επέλθουν οι τροποποιήσεις.
'Οσον αφορά την άποψη της Επιστημονικής Επιτροπής για την έκδοση βουλεύματος σε δεύτερο βαθμό, αντί για πρώτο, όπως αναφέρεται εδώ, αυτό θα γίνει δεκτό.
'Οσον αφορά το κλητήριο θέσπισμα, θα πρέπει να πω ότι πρόκειται να
γίνει μία περαιτέρω διευκρίνιση της διάταξης, τι ακριβώς εννοούμε, με την παραπομπή στο σχετικό νόμο του 1977, ο οποίος προσδιορίζει επακριβώς σε ποιες περιπτώσεις ο εισαγγελέας εφετών και ο πρόεδρος των εφετών μπορούν να συμφωνήσουν και να παραπέμψουν απευθείας κάποιον στο ακροατήριο, όπως ο νόμος ορίζει, έτσι ώστε να περιοριστούμε επακριβώς στη διατύπωση του συγκεκριμένου νόμου.
Είναι πέντε βαριά κακουργήματα, ο εμπρησμός των δασών, η εμπορία ναρκωτικών, η ληστεία, η διακεκριμένη κλοπή και η αεροπειρατία. Είναι ένας νόμος, επαναλαμβάνω, του 1977, ο οποίος παρέχει το δικαίωμα στον εισαγγελέα εφετών σε αυτές τις βαριές περιπτώσεις των κακουργημάτων, μετά από σύμφωνη γνώμη του προέδρου πρωτοδικών, να παραπέμψει απευθείας κάποιον που κατηγορείται μετά το πέρας της κυρίας ανακρίσεως στο ακροατήριο και δεν υπάρχει διαδικασία βουλεύματος.
Σε αυτές τις περιπτώσεις, επειδή ακριβώς δεν υπάρχει διαδικασία βουλεύματος και για να μην έχουμε ευνοϊκότερη μεταχείριση των εμπόρων ναρκωτικών από τις λοιπές περιπτώσεις -διότι αυτοί για να απομακρυνθούν εν συνεχεία θα πρέπει να χρειάζονται τελεσίδικη καταδίκη, αφού δεν υπάρχει βούλευμα- γι' αυτό θέτω υπόψη του Σώματος ότι προτίθεμαι να κάνουμε αυτήν τη διευκρίνιση και παρακαλώ να έχουμε τις απόψεις σας. 
Βεβαίως είναι ανοιχτό και το ζήτημα αυτό, γιατί υποθέτω ότι η
Επιστημονική Επιτροπή της Βουλής, όπως είδε τη διατύπωση με απευθείας κλήση, προφανώς θεώρησε ότι εδώ υπάρχει ένα πρόβλημα, γιατί δεν γινόταν ειδική αναφορά στον ειδικό νόμο που περιορίζει τις περιπτώσεις όπου μπορεί να έχουμε απευθείας κλήση και χωρίς να έχουμε βούλευμα.
Υποθέτω λοιπόν ότι εάν η διάταξη είχε διατυπωθεί εξαρχής με παραπομπή στον ειδικό νόμο του 1977, τότε και η Επιστημονική Επιτροπή, επειδή ακριβώς είναι περιορισμένος ο αριθμός και εφαρμόζεται αυτή η διάταξη είκοσι τρία χρόνια στην Ελλάδα -και κατά την προσωπική μου άποψη επιτυχώς εφαρμόζεται σ' αυτά τα βαριά κακουργήματα- νομίζω ότι δεν θα είχε εκφράσει αυτή την αντίρρησή της.
Με τις διευκρινίσεις αυτές, όσον αφορά στο δευτεροβάθμιο βούλευμα και την απευθείας κλήση, παρακαλώ να γίνει η συζήτηση, για να μην ταλαιπωρηθούμε άδικα σε ζητήματα συνταγματικής υφής.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να σας ανακοινώσω ότι εκ μέρους της Νέας Δημοκρατίας ορίζεται ως Κοινοβουλευτικός Εκπρόσωπος για το νομοσχέδιο αυτό ο Βουλευτής Ηρακλείου κ. Εμμανουήλ Κεφαλογιάννης.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, παρακαλώ, το λόγο. ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο επί της
διαδικασίας πιστεύω.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Διευκρινιστικά, κύριε Πρόεδρε, για ένα
λεπτό.
Κύριε Πρόεδρε, νομίζω ότι ξεκινάμε καλά. Είναι ευχάριστο πως ο παριστάμενος Υπουργός επιτέλους κατάλαβε ότι η διάταξη την οποία είχε καταθέσει σαν τροπολογία σε άσχετο νομοσχέδιο αλλά και τώρα υπό μορφή Νομοσχεδίου είναι αντισυνταγματική. Του το είπαν πέντε διακεκριμένοι συνταγματολόγοι και το λέγει σε όλους τους τόνους και η έκθεση της Επιστημονικής Υπηρεσίας της Βουλής.
Κύριε Πρόεδρε, θέση μας είναι ότι αν οι διορθώσεις στις διατάξεις τις οποίες αναφέρθηκε ο κύριος Υπουργός για το επίμαχο άρθρο -και θα μας τις διευκρινίσει βέβαια με σαφήνεια και στη συζήτηση επί των άρθρων- είναι σύμφωνες με την Επιστημονική Υπηρεσία της Βουλής, εμείς θα τις ψηφίσουμε. Αλλά για να μπορέσει να τοποθετηθεί και ο εισηγητής μας και να μπορέσουμε και εμείς να τοποθετηθούμε στη συνέχεια, καλό θα είναι να μας κατατεθεί
το κείμενο της συγκεκριμένης διάταξης.
Κύριε Υπουργέ, τελειώνοντας θέλω να σας πω ότι σας διευκολύνουμε αλλά κάνετε μεγάλο λάθος εάν νομίζετε ότι λύνονται τα θέματα για τα οποία φέρατε αυτήν τη διάταξη. Την ευθύνη για το τι θα συμβεί από εδώ και πέρα γενικότερα στον αθλητισμό αλλά και στο ποδόσφαιρο, τη φέρετε εσείς. 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και
της Προόδου): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Νομίζω ότι και για την πληρότητα της συζήτησης πρέπει να έχουμε το ακριβές κείμενο, δεδομένου ότι στην επιτροπή αναπτύχθηκε ο προβληματισμός και διατυπώθηκαν οι επιφυλάξεις. Και από την πλευρά του Συνασπισμού της Αριστεράς και της Προόδου είπα ότι το κράτος μπορεί να ρυθμίζει αυτόν το δημόσιο τομέα, αλλά με κανονικό τρόπο, όχι με αντισυνταγματικές ρυθμίσεις, ακριβώς για να είναι αξιόπιστες και αποτελεσματικές.
Επειδή υπήρχε πλήρης αντίθεση απόψεων και από πλευράς πνεύματος και
από πλευράς γράμματος με τον κύριο Υφυπουργό, θα ήθελα να υπάρχει το πλήρες κείμενο, έτσι ώστε να αποσαφηνισθούν τρία πράγματα; ότι, ναι, προέχει η αντιμετώπιση νοσηρών καταστάσεων οι οποίες υπάρχουν στον τομέα του ποδοσφαίρου, κατά δεύτερο λόγο γίνεται με τρόπο ο οποίος δεν ανοίγει παραπέρα περιπέτειες και κατά τρίτο λόγο αντιμετωπίζονται τα φαινόμενα αυτά, τα οποία μπορεί να υποτροπιάσουν με τον οποιονδήποτε άλλον τρόπο. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, πιστεύω ότι κατά το
χρόνο που θα ομιλεί ο εισηγητής της Πλειοψηφίας θα μπορέσετε να ετοιμάσετε τη διάταξη και να τη δώσετε στους εισηγητές.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα φροντίσουμε να υπάρξει ένα κείμενο. Αλλά πάνω στη διάταξη είναι πολύ απλό να γίνει η τροποποίηση. Η αναδιατύπωση του άρθρου 1 παράγραφος 1β' έχει ως εξής: "'Οποιος έχει παραπεμφθεί στο δικαστήριο για κακούργημα με κλητήριο θέσπισμα σύμφωνα με το ν. 663/77, όπως ισχύει κάθε φορά ή με τελεσίδικο βούλευμα ή..."
(Στο σημείο αυτό ο Υφυπουργός Πολιτισμού κ. Γεώργιος Φλωρίδης
καταθέτει για τα Πρακτικά την προαναφερθείσα αναδιατύπωση, η οποία έχει ως εξής:
"ΑΝΑΔΙΑΤΥΠΩΣΗ ΑΡΘΡΟΥ 1 παρ. 1 β
'Οποιος έχει παραπεμφθεί στο Δικαστήριο για κακούργημα με κλητήριο
θέσπισμα σύμφωνα με το ν. 663/77 όπως ισχύει κάθε φορά ή με τελεσίδικο βούλευμα ή ....").
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Kύριε Υπουργέ, βάλτε "αμετάκλητο".
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Το "αμετάκλητο" είναι το
ισχύον.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Πυθαγόρας
Βαρδίκος, εισηγητής της Πλειοψηφίας.
ΠΥΘΑΓΟΡΑΣ ΒΑΡΔΙΚΟΣ: Κυρίες και κύριοι συνάδελφοι, έχω τη χαρά και
την τιμή να εισηγούμαι στην Ολομέλεια της Βουλής ένα νομοσχέδιο που έυστοχα χαρακτηρίστηκε ως "μίνι" με "μάξι" σημασία.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Το διαπιστώσαμε αυτό και μόλις τώρα αφού -τουλάχιστον από την πεντάμηνη θητεία μου στη Βουλή- είναι η πρώτη φορά που, πριν ακόμα ο εισηγητής της Πλειοψηφίας μιλήσει, θέλησε η Αντιπολίτευση να πάρει το λόγο για να πει κάτι και αυτή.
ΓΕΩΡΓΙΟΣ ΟΡΦΑΝΟΣ: Κύριε εισηγητά, τέσσερις ημέρες δεν μιλήσατε. Τώρα μιλάτε;
ΠΥΘΑΓΟΡΑΣ ΒΑΡΔΙΚΟΣ: Eμείς μιλάμε, κύριε συνάδελφε, και τώρα σπεύδετε λες και σας κυνηγάνε...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε. Κύριε Βαρδίκο, μην απαντάτε, γιατί δεν θα πάμε καλά. Θα σας διακόπτουν μονίμως.
ΠΥΘΑΓΟΡΑΣ ΒΑΡΔΙΚΟΣ: Είναι ένα νομοσχέδιο που φέρει τον τίτλο:
"Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις" και έρχεται να τροποποιήσει, να βελτιώσει και να συμπληρώσει το ν. 2725/99 που είχε τον τίτλο: "Ερασιτεχνικός και επαγγελματικός αθλητισμός και άλλες διατάξεις".
Κοινωνικές, οικονομικές και πολιτιστικές οι διαστάσεις του αθλητισμού με τα εκατομμύρια των πολιτών να ασχολούνται με αυτόν είτε ως παράγοντες είτε ως αθλητές είτε ως φίλαθλοι και με τα δισεκατομμύρια των δραχμών να διατίθενται για τους σκοπούς του στις τριάντα πέντε ομοσπονδίες, στα οκτώ με δέκα χιλιάδες σωματεία και στις εκατόν πενήντα περίπου ανώνυμες αθλητικές εταιρείες, με δύο σημαντικότατες και άκρως ευαίσθητες ιδιαιτερότητες: Το μεγάλο αριθμό νέων ανθρώπων είτε ως αθλητές είτε ως φίλαθλοι στα εκατομμύρια των πολιτών και το δημόσιο χρήμα στα δισεκατομμύρια των δραχμών.
Καθοριστικός είναι ο ρόλος του κράτους στον αθλητισμό και συνταγματικά κατοχυρωμένος. Στο Σύνταγμα στην παράγραφο 9 του άρθρου 16 αναφέρεται ότι ο αθλητισμός τελεί υπό την προστασία του κράτους και την ανώτατη εποπτεία του. Το κράτος επιχορηγεί και ελέγχει τις ενώσεις των αθλητικών σωματείων κάθε είδους.
Στις 17 Ιουνίου του 1999 δημοσιεύτηκε στην Εφημερίδα της Κυβερνήσεως ο ν. 2725, που ρυθμίζει τα σχετικά με τον αθλητισμό στη χώρα μας. Στο διάστημα που μεσολάβησε, η εφαρμογή του νόμου και οι εξελίξεις της ζωής δημιούργησαν την ανάγκη να τροποποιηθούν, να συμπληρωθούν, να διορθωθούν κάποια σημεία του.
Στο άρθρο 1 του υπό ψήφιση νόμου αναδιατυπώνονται τα κωλύματα
συμμετοχής στις διοικήσεις και τα όργανα των αθλητικών φορέων, ώστε και η διαπαιδαγώγηση των νέων ανθρώπων είτε είναι αθλητές είτε είναι φίλαθλοι να είναι καλύτερη και η διαχείριση του δημόσιου χρήματος τιμιότερη. Παράλληλα προσδιορίζονται αναλυτικά αυτοί τους οποίους αφορούν τα κωλύματα και είναι όλοι όσοι είναι μέλη σωματείου, ένωσης, ομοσπονδίας, συνδέσμου, αθλητικής ανώνυμης εταιρείας ή ειδικοί συνεργάτες ή εκπρόσωποι διοίκησης ή διαχείρισης φορέα.
Ο κύκλος των παραγόντων που δεν επιτρέπεται να ασχοληθούν με τα διοικητικά και τα οργανωτικά του αθλητισμού αλλού διευρύνεται και αλλού περιορίζεται. Διευρύνεται για τις περιπτώσεις των κακουργημάτων για τα οποία θεσπίζεται κώλυμα σε προγενέστερο χρονικά και διαδικαστικά στάδιο, όπου πάντως έχει ουσιαστικά ελεγχθεί η κατηγορία είτε με τη διαδικασία του δικαστικού συμβουλίου σε δεύτερο βαθμό, όπως πριν από λίγα λεπτά ξεκαθάρισε ο Υπουργός και μας βάζει από εδώ και πέρα να αφήσουμε τα συνταγματικά και να μιλάμε πολιτικά σ' αυτήν την Αίθουσα, είτε με την εισαγωγή στο αρμόδιο δικαστήριο με απευθείας κλήση μετά από σύμφωνη γνώμη του προέδρου εφετών.
Περιορίζεται και έτσι επιτρέπεται η ενασχόληση με τα διοικητικά και οργανωτικά του αθλητισμού για όσους έχουν καταδικαστεί για πλημμέλημα με ποινή μικρότερη των τριών ετών και αφού έχει παρέλθει διάστημα τουλάχιστον δεκαετίας ή για όσους έχουν καταδικαστεί με αναστολή εφόσον το διάστημα της αναστολής έχει παρέλθει.
Πάντα όμως δεν επιτρέπεται η ενασχόληση σε όσους έχουν καταδικαστεί
για πλημμέλημα και πόσο μάλλον για κακούργημα, άσχετα πότε και ανεξαρτήτως ποινής, εάν τα αδικήματα είναι, βία στους αθλητικούς χώρους, χρήση, διάθεση ουσιών, κλοπή, λαθρεμπορία, φοροδιαφυγή, δωροδοκία, δωροληψία, εκβίαση, έγκλημα κατά της γενετήσιας ελευθερίας, ναρκωτικά και άλλα. Στην ίδια κατηγορία είναι και όσοι έχουν στερηθεί με τελεσίδικη απόφαση τα πολιτικά τους δικαιώματα, αλλά και όσοι έχουν τιμωρηθεί για
παράβαση των αρχών του φιλάθλου πνεύματος, όπως αυτές περιγράφονται στο άρθρο 130 του ν. 2725/99.
Προφανώς το ίδιο ισχύει και για όσους έχουν καταδικαστεί τελεσίδικα
για κακούργημα.
Στο άρθρο 2 του υπό ψήφιση νόμου γίνεται αναφορά στο επταμελές
ελεγκτικό συμβούλιο του άρθρου 52 του ν. 2725/99, αρμόδιου για ερασιτεχνικά σωματεία. Από τους πέντε μόνιμους υπαλλήλους της Γενικής Γραμματείας Αθλητισμού και τους δύο του Υπουργείου Οικονομικών απαιτούνται ειδικές γνώσεις όχι μόνο οικονομικής φύσεως και κατεύθυνσης αλλά και νομικής και αθλητικής.
Ο αρμόδιος Υπουργός για θέματα αθλητισμού καταρτίζει τον εσωτερικό κανονισμό και τον τρόπο διενέργειας των ελέγχων. Η θητεία των μελών είναι διετής. Η Γενική Γραμματεία Αθλητισμού αναλαμβάνει να στηρίξει το συμβούλιο με προσωπικό, να του διαθέτει χώρο, να πληρώνει τα λειτουργικά και τις αποζημιώσεις του προέδρου, των μελών και του γραμματέα και να του ορίζει γραμματέα εργασιών. Μέχρι τώρα τη στήριξη του συμβουλίου είχαν οι ελεγχόμενες από αυτό ομοσπονδίες. Η στήριξη από τη Γενική Γραμματεία Αθλητισμού θα ενισχύσει το συμβούλιο για να είναι αποτελεσματικότερο στο δύσκολο ελεγκτικό του έργο, για την τήρηση της αθλητικής νομοθεσίας και των κανόνων διαφάνειας και αξιοπιστίας στο χώρο του αθλητισμού.
Στο άρθρο 3 του υπό ψήφιση νόμου γίνεται αναφορά στο ενδεκαμελές
ελεγκτικό συμβούλιο του άρθρου 77 του ν.2725/99, αρμόδιου για τα επαγγελματικά σωματεία. Η θητεία εδώ γίνεται διετής, ενώ ήταν τριετής. Τα μέλη του συμβουλίου δεν μπορούν να έχουν την όποια σχέση με ανώνυμες αθλητικές εταιρίες ή σωματεία, που ίδρυσαν ανώνυμες αθλητικές εταιρείες ή τμήματα αμειβομένων αθλητών. Και εδώ ο αρμόδιος Υπουργός καταρτίζει τον εσωτερικό κανονισμό και καθορίζει τον τρόπο διενέργειας των ελέγχων και η Γενική Γραμματεία Αθλητισμού αναλαμβάνει τη στήριξη, το χώρο, τα λειτουργικά και τις αποζημιώσεις.
Στο άρθρο 4 λύνονται θέματα της Διαρκούς Επιτροπής Αντιμετώπισης Βίας, που έχει ως έργο να πατάξει τη βία στα γήπεδα. Παρατείνεται μέχρι τις 28.2.2001 η προθεσμία των οκτώ μηνών, που έληγε στις 17.2.2000, για να προσαρμόσουν τα καταστατικά τους τα σωματεία, οι ενώσεις, οι σύνδεσμοι, οι διαιτητές στο ν. 2725 και να λειτουργήσουν όλοι σύμφωνα με το θεσμικό πλαίσιο.
Τέλος, μέχρι την 30η Ιουνίου 2001, την άδεια τελέσεως αγώνων θα χορηγεί ο προϊστάμενος του κατά τόπους γραφείου φυσικής αγωγής.
Κυρίες και κύριοι συνάδελφοι, συζητάμε ένα νομοσχέδιο που αφορά την
προστασία των νέων ανθρώπων που ασχολούνται με τον αθλητισμό, είτε ως αθλητές είτε ως φίλαθλοι και την προστασία δημόσιου χρήματος ύψους πολλών δισεκατομμυρίων, που επενδύεται στον αθλητικό χώρο, ένα χώρο άκρως ευαίσθητο, σχεδόν πάντα στην επικαιρότητα, όπως τώρα λίγες μέρες μετά το Σίδνεϊ, με τις τόσες επιτυχίες των αθλητών μας και τέσσερα χρόνια πριν τους Ολυμπιακούς του 2004. Οφείλουμε να θωρακίσουμε αυτόν το χώρο. Θα χρειαστεί να πάρουμε και άλλα μέτρα στο μέλλον. Στόχος του νομοσχεδίου είναι η προστασία των νέων ανθρώπων και των δισεκατομμυρίων που επενδύονται στον αθλητισμό. Ο όποιος συσχετισμός με συγκεκριμένα πρόσωπα δεν προσφέρει τίποτα απολύτως στην υπόθεση της προστασίας του αθλητισμού και των ανθρώπων του.
Τα Μέσα Μαζικής Ενημέρωσης ακολουθώντας τους δικούς τους κανόνες αξιολόγησης δίνουν άλλη διάσταση στο θέμα και προβάλλουν διαφορετική εικόνα από αυτή στην οποία πρέπει να σταθεί η Βουλή. Εδώ όμως και κυρίως αν τοποθετηθεί το θέμα στο αμέσως ανώτερο επίπεδο, τίθεται το κρίσιμο ερώτημα: ποιος νομοθετεί;
Πιστεύω πως το μεγαλύτερο πρόβλημα το έχουν όσοι δεν θα ψηφίσουν το
νομοσχέδιο. Με χαρά όμως άκουσα ότι θα πρέπει να το ψηφίσουμε όλοι. Εμείς λέμε, θα το ψηφίσουμε. Και είναι ευτύχημα ότι, κυρίες και κύριοι της Αντιπολίτευσης, θα το ψηφίσετε κι εσείς. 'Ολα τα άλλα για φωτογραφικές διατάξεις, για μικροψυχίες, για προσωπικές αντιπαλότητες και για μη σεβασμό στο κριτήριο της αθωότητας θα ήταν -ευτυχώς δεν θα είναι τώρα- προφάσεις.
Ευτυχώς η σημερινή μέρα, που άρχισε με το καθολικό μας χειροκρότημα στα παιδιά μας, που μας έβγαλαν όλους ασπροπρόσωπους και μας έκαναν να νιώσουμε όλοι υπερήφανοι στο Σίδνεϊ, θα τελειώσει μ' ένα νομοσχέδιο για τον αθλητισμό, που το ψηφίζουμε όλοι μαζί.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κυρίες και κύριοι συνάδελφοι, έφθασε στη Βουλή το πολυσυζητημένο νομοσχέδιο, τροπολογία. Πολλά περάσαμε, πολλά είδαμε, πολλά συζητήθηκαν μέσα από τις διατάξεις άλλων νομοσχεδίων, μια προσπάθεια μιας αντιπαλότητας, η οποία είδε το φως της επικαιρότητας εκεί γύρω στον Αύγουστο. Και νομίζω ότι το κρίσιμο χρονικό σημείο ήταν η 4η Αυγούστου, την ημέρα που ο αρμόδιος Υπουργός για τον αθλητισμό φρόντισε να υπογράψει ένα προεδρικό διάταγμα, το οποίο λέει ότι στο προκαθορισμένο στοίχημα δεν μετέχουν οι ελληνικές ομάδες. Ακριβώς εκείνο είναι το σημείο εκκινήσεως. Από εκεί ξεκίνησαν όλες οι συγκρούσεις. Γιατί μέχρι εκείνη την ώρα συζητήσεις γίνονταν, επαφές υπήρχαν, απόψεις ακούγαμε, αντιπαραθέσεις δεν είχαμε.
Είναι φανερό, λοιπόν, ότι από εκείνο το σημείο και μετά τα πάντα πυροδοτήθηκαν. Μπήκε μέσα το συμφέρον κάποιων, οι οποίοι θεωρούν ότι ο αθλητισμός είναι ιδιοκτησία τους.
Βέβαια η τροπολογία, αφού είναι σε άσχετο νομοσχέδιο, απορρίφθηκε. Και φθάσαμε στη συζήτηση ενός σχεδίου νόμου, το οποίο έχει κάνει σημαία την κάθαρση. Και το ερώτημα είναι: πραγματικά εξυπηρετεί την κάθαρση ή εμφανίζεται ως σύγκρουση με τους νονούς του ποδοσφαίρου; Πραγματικά εξυπηρετεί τις αξίες και όλα αυτά τα οποία θέλουμε να εξυπηρετούνται μέσα από το ποδόσφαιρο με αυτήν τη διαδικασία;
Αν πρέπει με μια λέξη να τοποθετηθώ, θα σας πω ότι δεν αλλάζει
ουσιαστικά τίποτε από τις δομές του ποδοσφαίρου. Και δεν τοποθετείται σε αυτά που πραγματικά συμβαίνουν στο ποδόσφαιρο. Είναι μια διάταξη για την οποία θα μιλήσω παρακάτω, η οποία είναι μια παρονυχίδα στο μεγάλο πρόβλημα της αναξιοπιστίας του ελληνικού ποδοσφαίρου.
Τίθεται ένα ερώτημα: είναι πραγματικά αναξιόπιστο το ελληνικό
ποδόσφαιρο;
Χθες δημοσιεύθηκε μια έρευνα σε καθημερινή εφημερίδα, η οποία λέει
ότι το ελληνικό ποδόσφαιρο θεωρείται από τη μεγάλη πλειοψηφία του ελληνικού λαού αναξιόπιστο και βάζει τις βασικές ευθύνες σε ποσοστό 79% στους ποδοσφαιρικούς παράγοντες, 42% στους διαιτητές. Σκεφθείτε ότι οι διαιτητές επηρεάζονται από τους παράγοντες.
Επίσης έχει 25% ευθύνη η πολιτεία, για τον κύριο Υπουργό, 11,2% η
αθλητική δικαιοσύνη και 9% οι φίλαθλοι. Αυτές είναι οι βασικές ευθύνες τις οποίες δίνει το υποσυνείδητο 9% οι φίλαθλοι.
Αυτές είναι οι βασικές ευθύνες τις οποίες αποδίδει ο ελληνικός λαός
με τη δική του χρυσή σκέψη, έτσι όπως αποτυπώνονται. Και βέβαια λέει, ποιο νομίζετε ότι είναι το μεγαλύτερο πρόβλημα του ελληνικού ποδοσφαίρου; Δεν μας λέει τα κωλύματα για τους παράγοντες. Λέει για τη βία στα γήπεδα, την ελεγχόμενη διαιτησία, την αναξιοπιστία του ποδοσφαίρου, όπως την αναφέραμε, τους παράγοντες και τις διοικήσεις των ομάδων, τα οικονομικά συμφέροντα και για την εμπορευματοποίησή του.
Πείτε μου πόσα απ' αυτά τα θέματα, τα οποία έχουν αναδειχθεί στη συνείδηση του ελληνικού λαού, θίγει το συγκεκριμένο νομοσχέδιο. Κανένα. Και αυτό είναι το κακό, ότι ήλθαμε, συζητήσαμε, φωνάξαμε, μαλώσαμε, αλλά η δική μου άποψη είναι ότι δεν συζητάμε ουσιαστικά για το μέλλον του ποδοσφαίρου και ακόμα περισσότερο του επαγγελματικού ποδοσφαίρου.
Να πούμε λοιπόν ότι δεν έχουμε αποδώσει τις ευθύνες, γιατί έχουν
απομακρυνθεί οι φίλαθλοι από τα γήπεδα, γιατί τους έχουμε μεταβάλει σε φιλάθλους του καναπέ, γιατί έχουμε οκτώ, δέκα, δώδεκα, μεταδόσεις ποδοσφαιρικών αγώνων κάθε Σαββατοκύριακο, έτσι ώστε στα γήπεδα να μην πηγαίνουν οι φίλαθλοι αλλά να είναι μακριά. Μήπως τους θέλουν μακριά; Ας σκεφθούμε λιγάκι. Μήπως δεν τους θέλουν στα γήπεδα, γιατί επηρεάζουν κάποιες άλλες καταστάσεις;
Και, βέβαια, έχουμε συζητήσει καθόλου για το θέμα της διαιτησίας, μια διαιτησία η οποία με τη σημερινή μορφή που έχει εξαρτάται καθαρά από τους παράγοντες. 'Ολοι γνωρίζουμε -έχει καταγγελθεί από το συνάδελφο της Συμπολίτευσης για τις εκλογές του '97, τον κ.Σμυρλή, έχει καταγγελθεί για τις εκλογές του 2000- ότι στην ΕΠΟ υπήρξαν διαδικασίες εξαγοράς συνειδήσεων με όποιες μεθόδους μπορείτε να φαντασθείτε. Γιατί το έκαναν αυτό; 'Εχει τόσο μεγάλη εμβέλεια η ΕΠΟ, έχει τόσο πολύ έλεγχο στο ποδόσφαιρο; Αφού ασχολείται με το ερασιτεχνικό ποδόσφαιρο και την Εθνική Ελλάδος. Υπάρχει ένα κρίσιμο σημείο. Η ΕΠΟ ελέγχει τη διαιτησία. Η ΕΠΟ είναι εκείνη που ορίζει την Επιτροπή Διαιτησίας και μέσω της Επιτροπής
Διαιτησίας, ποιοι διαιτητές θα διαιτητεύουν στα παιχνίδια του επαγγελματικού πρωταθλήματος. Εδώ λοιπόν είναι το κρίσιμο σημείο, γιατί κάποιοι ασχολήθηκαν με αυτές τις εκλογές και αυτοί οι κάποιοι ήθελαν να ελέγχουν την ΕΠΟ. Γι' αυτό, λοιπόν, δίνουν μάχη να σταθούν στα δικαστήρια με όλες τις μεθόδους, τις οποίες μπορείτε να φανταστείτε.
'Εχουμε λοιπόν φαινόμενα βίας, φαινόμενα βίας τα οποία προκαλούνται
από δηλώσεις παραγόντων που, όπως είδαμε, θεωρείται μια από τις βασικότερες αιτίες, αν όχι η πρώτη, που το πρωτάθλημα και το ποδόσφαιρο δεν πηγαίνει καλά. Και βέβαια για όλα αυτά το συγκεκριμένο νομοσχέδιο δεν μιλάει, δεν αναφέρει τίποτα.
Και να πω ακόμη για τι άλλο δεν μιλάει; Δεν μιλάει για τα φαινόμενα διαπλοκής στο χώρο του ποδοσφαίρου, γιατί γνωρίζουμε πάρα πολύ καλά ότι πέρα από τον έλεγχο της διαιτησίας υπάρχουν και άλλες καταστάσεις. Θα σας πω μια. Ομάδες οι οποίες διαφημίζουν στις φανέλες τους εταιρείες προέδρων άλλων ομάδων. Αν αυτό δεν είναι σχέσεις συναλλαγής, αν αυτό δεν δημιουργεί αναξιοπιστία, πέστε μου ποιο είναι αναξιοπιστία.
Και θέλετε να προχωρήσω και λίγο παρακάτω; Αγορές επαγγελματικών
ομάδων με προτροπή και πολλές φορές διαμεσολάβηση κυβερνητικών παραγόντων για τον έλεγχο των οπαδών και συνεπώς την άντληση πολιτικής δύναμης, για το ΠΑΣΟΚ και την Κυβέρνηση και επιχειρηματικής για τους ιδιοκτήτες. Φτιάχνουν, κυρίες και κύριοι, στρατούς ιδιωτικούς μέσα απ' αυτές τις διαδικασίες και ομάδες πίεσης οι επιχειρηματίες για τα συμφέροντά τους και η Κυβέρνηση για να έχει πολιτικό έλεγχο. Αυτές είναι διαδικασίες τις οποίες δεν θίγει το συγκεκριμένο νομοσχέδιο.
Και ακόμη θέλετε να πούμε ότι αυτή η τακτική που ακολουθεί η Κυβέρνηση σ' αυτόν το χώρο για τον έλεγχο των φιλάθλων μαζών γίνεται συνειδητά; Το είδαμε και στο πώς διαχειρίστηκε το θέμα των Ολυμπιονικών, με ποιον τρόπο. Εγώ απ' ό,τι θυμάμαι, συνήθως αυτές οι τακτικές ήταν τακτικές καθεστώτων τα οποία ήθελαν να αναδειχθούν μέσα από τις επιτυχίες στον αθλητισμό. Φαίνεται ότι η Κυβέρνηση έφτασε να έχει ανάγκη τέτοιες επιτυχίες για να αναδειχθεί, οι οποίες όμως δεν της ανήκουν, γιατί η κατάσταση στον ελληνικό αθλητισμό είναι πάρα πολύ άσχημη και δεν έχει να κάνει μόνο με τη βιτρίνα που χειροκροτήσαμε και μας έκανε να δακρύσουμε όλοι, αλλά έχει να κάνει με χιλιάδες άλλα παιδιά, τα οποία ούτε χρηματοδοτήσεις παίρνουν, πολλοί απ'αυτούς έχουν να πληρωθούν από το '97, προπονητές που έχουν να πληρωθούν ένα χρόνο και οι οποίοι πηγαίνουν στα γυμναστήρια μόνο γιατί παλεύουν για κάτι που πιστεύουν, κάτι που η Κυβέρνηση δεν πιστεύει, γιατί δεν το χρηματοδοτεί.
'Οταν όμως πρόκειται για διαδικασίες εκλογικές, τότε φροντίζει να χρηματοδοτεί τις ομάδες που θέλει να επηρεάσει. Και είχαμε βέβαια και τις τελευταίες βουλευτικές εκλογές, όπου είχαμε χρηματοδοτήσεις μέσα από τον ΟΠΑΠ. Και θα πούμε λίγα πράγματα παρακάτω για τον περιβόητο ΟΠΑΠ, όπως έχουν καταντήσει το στολίδι της Ελλάδος. 'Εχουν καταντήσει τον ΟΠΑΠ άντρο και αυτό είναι το χειρότερο απ' όλα.
'Εχουμε, λοιπόν, όλες αυτές τις καταστάσεις οι οποίες δεν θίγονται από το συγκεκριμένο νομοσχέδιο. Τι ήρθαμε να επιλύσουμε εδώ; 'Ηρθαμε να επιλύσουμε μια σύγκρουση του κυρίου Υπουργού με τον πρόεδρο της ΕΠΑΕ. Και κυρίως ήρθαμε να συζητήσουμε εάν και κατά πόσον θα δοθούν ποσοστά από το προκαθορισμένο ΣΤΟΙΧΗΜΑ στις ελληνικές ομάδες.
Αυτή η Βουλή όταν συζητήθηκε το προκαθορισμένο ΣΤΟΙΧΗΜΑ έθεσε δύο βασικές προϋποθέσεις. Η μία προϋπόθεση ήταν το ελληνικό πρωτάθλημα να καταστεί αξιόπιστο και η δεύτερη προϋπόθεση ήταν ότι δεν μπορούν να μπουν ελληνικές ομάδες, όσο τη διοργάνωση του προκαθορισμένου ΣΤΟΙΧΗΜΑΤΟΣ την έχει ιδιοκτήτης ΠΑΕ. Και αυτές είναι ξεκάθαρες σκέψεις και δεν μπορούν να μπαίνουν σε κανένα ισοζύγιο και σε κανένα τραπέζι.
Και βέβαια εκείνο το οποίο δόθηκε προς τα έξω σαν εικόνα ήταν ανταλλαγή του Μητρόπουλου με 10, 12, 15 δισεκατομμύρια. Δεν ξέρω με τι ποσά ανταλλάσσεται, αλλά εκείνο που εγώ μπορώ να πω είναι ότι αυτή η διαμάχη καταρράκωσε το κύρος της ελληνικής πολιτείας και του ίδιου του Υφυπουργού -ο οποίος εφέρετο να διαπραγματεύεται τη δική του υπογραφή, που είχε βάλει στις 4 Αυγούστου, όπως προανέφερα- και την τιμή του έναντι ανταλλαγμάτων.
Αυτά τα πράγματα, λοιπόν, τα οποία προηγήθηκαν της συγκεκριμένης
διαδικασίας, δεν αφαιρούν τις ευθύνες της Κυβέρνησης, η οποία έχει φροντίσει σε όλους τους χώρους να δημιουργήσει μικρούς και μεγάλους νονούς. Αν θέλετε, να πάρουμε μία-μία τις ομοσπονδίες, μία-μία τις ομάδες, να δούμε πώς ακριβώς έχουν "φτιάξει" ανθρώπους εδώ και μία εικοσαετία.
Γιατί πρέπει, κυρίες και κύριοι συνάδελφοι, να έχουμε καθαρή σκέψη: Το ΠΑ.ΣΟ.Κ. είναι είκοσι χρόνια κυβέρνηση. Και αν όλα αυτά τα πράγματα που αφορούν τη διαπλοκή είναι υπαρκτά, αυτό είναι βασική ευθύνη του ΠΑ.ΣΟ.Κ. Είναι βασική ευθύνη της Κυβέρνησης το ότι φτάσαμε μέχρι εδώ, γιατί αυτή δημιούργησε με δικές της πράξεις όλα αυτά τα ονόματα τα οποία κυριαρχούν στους επί μέρους χώρους.
'Εφτασε βέβαια στο σημείο να μην τους κάνουν κάποιοι τα χατίρια, να εξαγριώνονται, να τους απομακρύνουν, να τους διώχνουν. Φαίνεται όμως ότι δεν είναι και θηριοδαμαστές. Δεν έχουν προνοήσει σωστά. Υπάρχουν αντιστάσεις, υπάρχουν άλλα συμφέροντα αντιτιθέμενα.
Εμείς περιμέναμε μετά από τις δηλώσεις περί αναξιοπιστίας του κυρίου Υφυπουργού, να ανοίξει ένας διάλογος για όλα τα σοβαρά θέματα του επαγγελματικού ποδοσφαίρου, κυρίως για την εξυγίανσή του.
Επειδή, όμως, δεν θέλω να μένω μόνο στα λόγια, θα κάνω μια μικρή αναφορά στο ποια νομίζουμε ότι είναι αυτά τα θέματα. Κατ' αρχήν σοβαρό θέμα είναι η λειτουργία του ελεγκτικού συμβουλίου. Ο κύριος Υπουργός θεωρεί ότι με κάποιες διατάξεις που τροποποιεί στο συγκεκριμένο νομοσχέδιο, το ελεγκτικό συμβούλιο θα λειτουργήσει καλύτερα. Πρέπει, όμως, να καταγγείλουμε ότι μέχρι σήμερα ελεγκτικό συμβούλιο δεν υπάρχει. 
Η μη ύπαρξη ελεγκτικού συμβουλίου ξέρετε τι σημαίνει; Σημαίνει ότι
ξεκίνησε το πρωτάθλημα και οι ομάδες δεν έχουν ελεγχθεί, αν είναι νόμιμες οικονομικά ή όχι. Υπάρχει περίπτωση να θιγεί το κύρος των αγώνων που γίνονται και το κύρος του πρωταθλήματος απ' αυτήν τη διαδικασία.
Επίσης σοβαρό είναι το θέμα πρόληψης και καταστολής της βίας. 
Αναφέρει μια διάταξη πόσα χρόνια διαρκεί η ΔΕΑΒ. Αλλά τι θα κάνει αυτή η ΔΕΑΒ, τι αρμοδιότητες έχει, πώς θα μπορέσει να εφαρμόσει αυτές τις αρμοδιότητες, δεν αναφέρεται πουθενά. Υπάρχουν, δηλαδή, φαινόμενα βίας, κάνουμε μία Διαρκή Επιτροπή για την αντιμετώπιση της βίας αλλά δεν την εξοπλίζουμε. Δεν ξέρω πώς θα δράσει αυτή η επιτροπή.
Βεβαίως υπάρχουν και ανοικτά θέματα για χρέη προς το δημόσιο από ομάδες, από τις οποίες άλλες λειτουργούν χωρίς χρέη, άλλες με χρέη και το πρωτάθλημα δεν είναι ανταγωνιστικό. Η Κυβέρνηση κωφεύει σε τέτοιες καταστάσεις. 'Οπου θέλει, παρεμβαίνει και χαρίζει, όπου νομίζει ότι δεν τη συμφέρει, δεν ακούει.
'Εχουμε το θέμα της αθλητικής δικαιοσύνης. Υπάρχει μία υπόσχεση του
κυρίου Υφυπουργού ότι σύντομα θα το φέρει να το συζητήσουμε. Είναι ανοικτό θέμα. Δεν μπορεί να υπάρχει αξιόπιστο ποδόσφαιρο χωρίς αξιόπιστη αθλητική δικαιοσύνη.
Βεβαίως εμείς θέτουμε ανοικτά και το θέμα της διαιτησίας. Διαιτησία, η οποία εξαρτάται απ' αυτούς που κρίνονται από τη διαιτησία, δεν μπορεί να είναι αξιόπιστη. Δεν μπορείς να κρίνεις κάποιον από τον οποίο φοβάσαι ότι αύριο θα σε διώξει και θα σε απομακρύνει. Μια ανεξάρτητη διοικητική αρχή είναι εκείνη η οποία μπορεί να ελέγξει τη διαιτησία και να θέσει τις προϋποθέσεις για ένα αξιόπιστο πρωτάθλημα.
Βεβαίως έχουμε το θέμα του ντόπινγκ, το οποίο είναι σε μεγαλύτερη έκταση σε άλλα αθλήματα. 'Ομως, πάρα πολύ ακούγεται και για το χώρο του ποδοσφαίρου και επειδή ξέρουμε τι συμβαίνει, νομίζω ότι τώρα, στο ξεκίνημα αυτής της διαδικασίας, τώρα που οι έξυπνοι νομίζουν ότι μπορούν να το χρησιμοποιήσουν, τώρα πρέπει να παρέμβει η πολιτεία.
Θα ήθελα να πω ακόμη ότι δεν έχουμε ασχοληθεί καθόλου με την ύπαρξη
εμφανών και αφανών θυγατρικών ποδοσφαιρικών ανωνύμων εταιρειών. Τι σημαίνει αυτό; 'Οτι υπάρχουν εταιρείες οι οποίες είναι ουσιαστικά 
ιδιοκτησίες άλλων αθλητικών εταιρειών. Και έτσι νοθεύεται το πρωτάθλημα. Δεν ξέρω εάν οι ποδοσφαιριστές θα καθήσουν να χάσουν. Εκτιμώ ότι δεν θα καθήσουν. Αλλά, ούτως ή άλλως, δημιουργούνται συνθήκες αναξιοπιστίας.
Και βέβαια υπάρχει και ένα σοβαρό στοιχείο, το οποίο δεν θίγεται, το "πόθεν έσχες" αγοράς μετοχών. Υπάρχουν επιχειρηματίες που δεν γνωρίζουμε πού έχουν βρει τα χρήματά τους. Δεν ξέρουμε αν είναι από ναρκωτικά, δεν ξέρουμε αν είναι από λαθρεμπόριο, δεν ξέρουμε από πού τα έχουν βρει, αλλά κανείς δεν τα ελέγχει. Αν αυτό δεν είναι κριτήριο αναξιοπιστίας, πείτε
μου ποιο είναι.
Και βέβαια τον εκσυγχρονισμό των γηπέδων του ποδοσφαίρου, να μπορούμε, εφόσον δεν πάνε οι φίλαθλοι, να τους καλέσουμε στο γήπεδο, να είναι μία ώρα που θα μπορείς να πάρεις και τη γυναίκα σου και τα παιδιά σου, να έχει και τουαλέτα, να έχει και κυλικείο και να μπορείς να προστατεύεσαι από αυτούς, οι οποίοι χαλάνε την ατμόσφαιρα στα γήπεδα. 
Νομίζω ότι πρέπει να δούμε τις οικονομικές σχέσεις των Π.Α.Ε. με τον
Ο.Π.Α.Π. -ιδιαίτερα τώρα που βαδίζει προς ιδιωτικοποίηση και πολλά θρυλούνται για το πού βαδίζει αυτή η ιδιωτικοποίηση- όπως και τη διαφήμιση στις φανέλες.
Και βέβαια θα πρέπει, κύριε Υπουργέ, να συζητήσουμε και λίγο ένα θέμα που έχει προκύψει. Είναι έντονο, θα το βρούμε μπροστά μας. Είναι αυτό το θέμα των διαιτητών με την ΕΣΑΚΕ, αναφέρομαι στην καλαθοσφαίριση. Υπάρχουν κάποιοι διεθνείς διαιτητές. 'Εχουν μπει σε μία άλλη διαδικασία.
Η πολιτεία δεν μπορεί να παίρνει το μέρος κανενός. Η πολιτεία θέλει
τα καλύτερα άτομα να μετέχουν στο αθλητισμό, να μετέχουν στις διαδικασίες. Νομίζω ότι αυτό είναι ένα κρίσιμο σημείο, το οποίο θα πρέπει να το δείτε, επειδή όταν είχατε εκφρασθεί, δεν είχε εμφανιστεί ακριβώς η συνολική εικόνα του θέματος.
Βέβαια το συγκεκριμένο νομοσχέδιο, κυρίες και κύριοι, είναι ένα δειλό βήμα, αποσπασματικό. 'Εχει και κάποιες άλλες νομοτεχνικές ελλείψεις. Λείπει και η υπογραφή του Υπουργού Δικαιοσύνης. Εδώ αλλάζουμε τον Ποινικό Κώδικα, αλλάζουμε διατάξεις, δεν έπρεπε να υπογράφει ο Υπουργός Δικαιοσύνης;
Τέλος πάντων, αυτό το βάζουμε στη διαδικασία. Αν κάποιοι το θελήσουν, μπορεί να το χρησιμοποιήσουν κάποια στιγμή. Εγώ εκτιμώ ότι έπρεπε να υπάρχει η υπογραφή του. Και, βέβαια, η πολιτεία δεν μπορεί να πολεμάει παρανομίες παρανομώντας η ίδια.
Γι' αυτό η Νέα Δημοκρατία, σε όλη τη διαδικασία στην επιτροπή, ζήτησε οι συγκεκριμένες διατάξεις να είναι μέσα στα συνταγματικά πλαίσια, τα οποία ορίζουν, όπως φαίνεται και στην έκθεση της επιτροπής της Βουλής, ότι δεν πρέπει να θίγει τον πυρήνα των ατομικών δικαιωμάτων. Και αν από αυτή την ελάττωση των δικαιωμάτων κάποιου προκύπτει ένα όφελος, αυτά τα οφέλη να είναι ισοβαρή.
Και τελικά καταλήγει ότι είναι ισοβαρή, όταν το βούλευμα, το οποίο ανέφερε ως πρωτοβάθμιο ο κύριος Υπουργός στην επιτροπή και στην αρχική διάταξη, γίνει τελεσίδικο, όπως τελεσίδικη είναι και η καταδίκη, όπως τελεσίδικο πρέπει να γίνει και το κλητήριο θέσπισμα.
Αυτά αναφέρονται στην επιτροπή. Εμείς το λιγότερο που έχουμε να κάνουμε είναι να προστατεύσουμε με τη δική μας ψήφο τη συνταγματική ισότητα των πολιτών, τη δυνατότητα το τεκμήριο της αθωότητας να λειτουργεί, κύριε συνάδελφε.
Δεν μπορεί κανείς το τεκμήριο της αθωότητας, στο ελληνικό τουλάχιστον δικαστικό σύστημα, να το αφαιρέσει με καμία διάταξη. Κανένας δεν είναι ένοχος πριν αποδειχθεί. 'Ομως κάποια στιγμή υπάρχει ένα όριο, όπου το συμφέρον της ελληνικής κοινωνίας συναντάται με το δικαστικό σύστημα. Και αυτό το συμφέρον συναντάται ακριβώς σε εκείνο το κρίσιμο σημείο της τελεσίδικης απόφασης και του τελεσίδικου βουλεύματος.
Βέβαια, κυρίες και κύριοι, σας είπα ότι η Κυβέρνηση είναι υπεύθυνη για όλους αυτούς τους μικρούς, τους μεγάλους, τους μεγαλύτερους νονούς που έχει δημιουργήσει σε επί μέρους χώρους.
Βιώνουμε τις δύο τελευταίες ημέρες και τη συμπεριφορά ενός άλλου τέτοιου νονού, του κ. Σαλαλέ. 'Ολοι τον ξέρετε, είναι περιβόητος. Στο προκαθορισμένο ΣΤΟΙΧΗΜΑ προκαθόρισε την πορεία του ΣΤΟΙΧΗΜΑΤΟΣ. Φρόντισε με τις διατάξεις, τις οποίες τηλεφωνικά συζήτησε με την εταιρεία η οποία το πήρε, να κατευθυνθεί στη συγκεκριμένη επιχείρηση, σε συγκεκριμένο επιχειρηματία.
Κι όταν εμείς φωνάζαμε σ' αυτήν την Αίθουσα, όταν ο κ. Σαλαλές ήταν στη δεύτερη σειρά και του ζητήσαμε να εξηγήσει γιατί υπάρχουν αυτές οι συγκεκριμένες προδιαγραφές, τότε ο κ. Σαλαλές έλεγε "κοιτάξτε αυτά εδώ είναι οι καλύτερες προϋποθέσεις". Αποδείχθηκε όμως ότι σωστά είχε προετοιμασθεί όχι για την ελληνική πολιτεία, όχι για το δικό μας συμφέρον, αλλά για τα συμφέροντα του συγκεκριμένου επιχειρηματία. Και βέβαια είχε προηγηθεί η ιστορία με το ΒΙΝΤΕΟΛΟΤΤΟ, όπου μας έλεγε ότι είναι ένα παιχνίδι γνώσεων και ικανοτήτων με συγκεκριμένες μηχανές. 
Κυρίες και κύριοι, αυτή η υπόθεση, η υπόθεση Σαλαλέ, έδωσε
πιστοποιητικό διαπλοκής με τη σφραγίδα του στην Κυβέρνηση. Ο ομφάλιος λώρος της Κυβέρνησης με το συγκεκριμένο επιχειρηματία και τον ΟΠΑΠ αποδείχθηκε περίτρανα. Και βέβαια εμείς το έχουμε καταγγείλει πάρα πολλές φορές, ότι είναι ανοιχτό το θέμα του ΟΔΙΕ, όπου εκεί έχετε και άλλα "λουλούδια", κύριε Υπουργέ, και τους ξέρετε καλά, οι οποίοι προετοιμάζουν την ίδια διαδικασία, για να δοθεί ο Οργανισμός Διεξαγωγής Ιπποδρομιών Ελλάδος στο συγκεκριμένο επιχειρηματία.
Να ξέρετε ότι θα αντιδράσουμε πάρα πολύ έντονα. Υπάρχουν τα στοιχεία, υπάρχουν παρεμβάσεις από την Ευρωπαϊκή Επιτροπή. Εγώ εκτιμώ ότι τα γνωρίζετε και στο δικό σας χέρι είναι για μια ακόμη φορά να μη διασυρθείτε. Διότι το ΠΑΣΟΚ και η Κυβέρνηση έχει γίνει "εκτροφείο Σαλαλέδων".
Ο κ. Ροκόφυλλος πριν απο αυτόν ανέδειξε τη σχέση του με την παρέα Σφηνιά, στην οποία μετέχουν -και αυτό είναι ένα κρίσιμο σημείο- και άλλες μεγάλες εταιρείες και άλλα μεγάλα συμφέροντα, κυρίες και κύριοι, τα οποία δεν τα ονοματίζουν κάποιοι. Συμφέροντα τα οποία στηρίζονται πίσω από την Κυβέρνηση.
(Στο σημείο αυτό κτυπάει το κουδούνι λήξεως του χρόνου του κυρίου
Βουλευτή)
ΓΕΩΡΓΙΟΣ ΟΡΦΑΝΟΣ: Θα χρειασθώ ένα λεπτό, κύριε Πρόεδρε. Είναι τόσο
τραγικό;
ΠΡΟΕΔΡΕΥΩΝ (Κωνσταντίνος Βρεττός): Δεν έχουμε πολύ χρόνο. Τραγικό δεν είναι, αλλά αν σας διαβάσω τους ομιλητές, θα καταλάβετε πόσο δύσκολο είναι το θέμα. 'Εχετε και δευτερολογία.
ΓΕΩΡΓΙΟΣ ΟΡΦΑΝΟΣ: Το θέμα αυτό είναι δύσκολο. 'Ενα λεπτό χρειάζομαι, για να ολοκληρώσω.
ΠΡΟΕΔΡΕΥΩΝ (Κωνσταντίνος Βρεττός): Πάνω από ένα λεπτό, δεν έχετε ούτε δευτερόλεπτο.
ΓΕΩΡΓΙΟΣ ΟΡΦΑΝΟΣ: Εντάξει. 'Ενα λεπτό.
Σε κάθε επίπεδο διακυβέρνησης τα μικροσυμφέροντα, τα στενά κομματικά συμφέροντα έχουν επιπλεύσει, όχι τα συμφέροντα του ελληνικού λαού. Και αυτό, κυρίες και κύριοι, ιδιαίτερα εσείς, κύριοι Βουλευτές του ΠΑΣΟΚ, έχετε μεγάλες υποχρεώσεις. Δεν ντροπιάζετε εσείς, υπάρχουν κάποιοι άλλοι που σας ντροπιάζουν και αυτοί οι άλλοι είναι που έχουν βάλει μια εικόνα της Κυβέρνησης, την οποία έχει αυτήν τη στιγμή η κοινωνία -δεν την έχει η Νέα Δημοκρατία- και αυτή για να την αλλάξετε πρέπει να αποφασίσετε ότι πρέπει να ξηλώσετε όλους αυτούς, οι οποίοι σας εκπροσωπούν, αλλά ουσιαστικά εκπροσωπούν άλλα συμφέροντα.
'Εχετε σαπίσει, όχι εσείς, αυτοί που βάλανε εκεί. Και δυστυχώς δεν βλέπω καμία ουσιαστικά αντίδραση από υγιείς δυνάμεις, που δεν μετέχουν στο πλιάτσικο της δημόσιας περιουσίας και του ιδρώτα του ελληνικού λαού. 
Ξεκινήσατε ως κίνημα, που θεωρητικά θα εξέφραζε το λαό. Φαίνεται ότι
καταντήσατε θεσμικοί και οικονομικοί εκπρόσωποι συμφερόντων. Δυστυχώς γίνατε μια σάρκα με τη διαπλοκή. 'Ηρθατε εις γάμου κοινωνία, αλλά τις επιπτώσεις τις πληρώνει ο λαός. Το απόστημα έσπασε.
(Στο σημείο αυτό κτυπάει επανειλημμένως το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Ευχαριστώ, κύριε συνάδελφε.
Από το Κομμουνιστικό Κόμμα Ελλάδος ανακοινώνεται ότι κατά τη σημερινή συζήτηση ...
ΓΕΩΡΓΙΟΣ ΟΡΦΑΝΟΣ: Μια φράση για να τελειώσω, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Δεν γίνεται, τελειώσατε. 'Οταν σας
λέω, "ένα λεπτό", το εννοώ. Καθίστε, παρακαλώ, κάτω.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, τόσο πολύ φοβάστε; Εσείς πρέπει να
είστε ουδέτερος. Εσάς δεν σας πιάνει η διαδικασία.
ΠΡΟΕΔΡΕΥΩΝ (Κωνσταντίνος Βρεττός): Ουδέτερος είμαι. Δεν ανήκω σε
κανένα κόμμα εδώ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με μια φράση θα τελείωνε, κύριε Πρόεδρε.
ΓΕΩΡΓΙΟΣ ΟΡΦΑΝΟΣ: Είναι απαράδεκτο αυτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Τελειώσαμε.
ΓΕΩΡΓΙΟΣ ΟΡΦΑΝΟΣ: Φοβούνται. Η Κυβέρνηση έχει τρομοκρατηθεί. (Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, σας παρακαλώ πάρα πολύ. Καθίστε κάτω και αφήστε τα αυτά.
"Φοβούνται". Τι είναι αυτά τα πράγματα; Σας παρακαλώ, καθίστε στη θέση σας και αφήστε τα σχόλια. Εδώ τηρούμε τον Κανονισμό. Σας είπα ότι
έχετε ένα λεπτό και το εννοούσα αυτό. 'Ο,τι λέμε εδώ, το εννοούμε. Επαναλαμβάνω ότι το Κομμουνιστικό Κόμμα Ελλάδος ορίζει για τη
σημερινή συζήτηση στο σχέδιο νόμου: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις" ως ειδικό αγορητή τον κ. Νικόλαο Γκατζή, ο οποίος έχει και το λόγο.
Κύριοι συνάδελφοι, πριν δώσω το λόγο στον κ. Γκατζή, να σας ανακοινώσω τα ονόματα των ομιλητών -δεν σας βάζω ακόμα χρόνο, κύριε Γκατζή. Είναι δεκαεννέα συνάδελφοι, τρεις συνάδελφοι γράφτηκαν από εδώ από το Προεδρείο, γιατί οι κάρτες τους δεν ανταποκρίθηκαν στο χτύπημα. 
Συνεπώς ομιλητές είναι οι: κ. Γεώργιος Λιάνης, κ. Σπυρίδων Βούγιας, η
κα Ζέττα Μακρή, ο κ. Βαγγέλης Μεϊμαράκης, ο κ. 'Εκτωρας Νασιώκας, η κα Φάνη Πετραλιά-Πάλλη, ο κ. Μάριος Σαλμάς, ο κ. Σταύρος Δαϊλάκης, ο κ. Γεώργιος Τρυφωνίδης, ο κ. Γεώργιος Δεικτάκης, ο κ. Γεράσιμος Γιακουμάτος, ο κ. Ιωάννης Ανθόπουλος, ο κ. Χρήστος Σμυρλής-Λιακατάς, ο κ. Νικόλαος Γκεσούλης, ο κ. Ελευθέριος Τζιόλας, ο κ. Σταύρος Σουμάκης, ο κ. Βασίλης Κεδίκογλου και ο κ. Κεφαλογιάννης. Αυτοί είναι οι ομιλητές.
Ορίστε, κύριε Γκατζή, έχετε το λόγο.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, και κατά τη συζήτηση του σχεδίου στην επιτροπή και σήμερα συνεχίζεται μία συζήτηση -τουλάχιστον από τον δεύτερο ομιλητή- γύρω από τα διαπλεκόμενα, γύρω από τα σκάνδαλα. Στην επιτροπή ειπώθηκε ότι είναι σαπίλα τελικά το σύστημα.
Εμείς δεν διαφωνούμε ότι υπάρχει και σαπίλα, ότι υπάρχουν σκάνδαλα και ότι υπάρχουν αυτές οι συγκρούσεις. 'Ομως αναρωτηθήκαμε πώς δημιουργούνται αυτά τα σκάνδαλα; Τίνος παιδιά είναι αυτοί οι οποίοι τα δημιουργούν;
Είναι του συστήματος. Είναι παιδιά της ελεύθερης αγοράς. Είναι τελικά εκείνοι στους οποίους έχει παραδοθεί το ποδόσφαιρο και παραδόθηκε στους "ΠΑΕάρχες", παραδόθηκε στους μεγαλοεπιχειρηματίες, οι οποίοι δεν διστάζουν μπροστά σε τίποτα να δημιουργήσουν και προβλήματα και να ελέγχουν το ποδόσφαιρο στη βάση της ελεύθερης αγοράς και πολύ περισσότερο της εμπορευματοποίησης.
Κύριοι Βουλευτές, άκουσα και τον προηγούμενο ομιλητή να μιλάει για την ανεξάρτητη αρχή. Θα λύσει άραγε, κύριοι συνάδελφοι, το πρόβλημα μια ανεξάρτητη αρχή είτε για τους διαιτητές είτε για τους προπονητές είτε για το άλφα είτε για το βήτα; Τα πάντα τα αναγάγουμε σε μία ανεξάρτητη αρχή. Ξέρετε τι θα είναι αυτή η ανεξάρτητη αρχή σε οποιονδήποτε τομέα; Δεν θα μπορείτε να κάνετε έλεγχο ...
ΓΕΩΡΓΙΟΣ ΟΡΦΑΝΟΣ: Είναι προτιμότερο η εξαρτημένη;
ΝΙΚΟΛΑΟΣ ΓΚΑΤΖΗΣ: Δεν θα μπορείτε να κάνετε έλεγχο, κύριε συνάδελφε. Θα είναι ένα όργανο, όπως είναι και οι άλλες ανεξάρτητες αρχές υλοποίησης της κυβερνητικής πολιτικής, με κώλυμα μάλιστα να παρέμβεις σε οποιαδήποτε στιγμή. Από την άποψη αυτή, εμείς έχουμε πει φυσικά και την άποψή μας. 
'Ομως όλα αυτά τα προβλήματα, για τη σαπίλα, για το ένα, για το άλλο,
τα σκάνδαλα, τα διαπλεκόμενα που είπαμε, δεν έχει κανένας ευθύνη; Δεν έχει και η Νέα Δημοκρατία, που στηρίζει ακριβώς την ίδια πολιτική της ελεύθερης αγοράς και στο ποδόσφαιρο και παντού; 'Οταν εναποθέτει και ψηφίζει τα πάντα γύρω από τις ΠΑΕ, όταν στηρίζει τον επαγγελματισμό στο ποδόσφαιρο και στο μπάσκετ, όταν τελικά έρχονται να κριτικάρουν οποιονδήποτε άλλον πως το ποδόσφαιρο έχει καταντήσει ένα απόστιμα και όλο το οικοδόμημα είναι σάπιο, δεν έχετε ευθύνες που ευθυγραμμίζεται ακριβώς με την πολιτική της ελεύθερης αγοράς και του επαγγελματισμού στο ποδόσφαιρο και στο μπάσκετ;
'Οταν, κύριοι Βουλευτές, γίνεται γενναία χρηματοδότηση 8% από τα
χρήματα του ΟΠΑΠ στο επαγγελματικό ποδόσφαιρο και μόλις 2% στο ερασιτεχνικό ποδόσφαιρο, δεν υπάρχουν ευθύνες; Και ακούσαμε τον
εισηγητή της Πλειοψηφίας να μιλάει για εκατοντάδες χιλιάδες ερασιτεχνικά σωματεία και δεν είναι μόνο αυτά που πηγαίνουν στον ερασιτεχνικό αθλητισμό, είναι και οι δήμοι, είναι και η συνοικία, είναι ο στρατός, είναι το σχολείο, που και εκεί θα πρέπει να χρηματοδοτηθούν μέσω αυτού του ποσού. Και ερχόμαστε και δίνουμε τετραπλάσια χρήματα στις ΠΑΕ. Μπορεί κανείς να αμφισβητήσει ότι έχει βγει μια μεγάλη κόκκινη κάρτα στον ερασιτεχνικό αθλητισμό από την πολιτεία;
Πέρα από εκεί όμως, κύριοι Βουλευτές, εμείς για μία ακόμα φορά θα
θέλαμε δύο λόγια επιπλέον για τον αθλητισμό, γιατί πραγματικά για το ΚΚΕ ο αθλητισμός αποτελεί αναπόσπαστο τμήμα της πολιτικής και πολιτιστικής
ανάπτυξης του λαού μας. Αποτελεί μέσο για τη διατήρηση της υγείας και της ανάπτυξης της προσωπικότητας των νέων. Είναι σημαντικός παράγοντας παιδείας και είναι μέσα στη συνταγματική υποχρέωση του κράτους να την παρέχει σε όλους τους πολίτες.
Γι' αυτό, κύριοι Βουλευτές, ο αθλητισμός μας απασχόλησε και θα μας απασχολεί και στο μέλλον, γενικά και ειδικά σε κάθε άθλημα μαζί και με
τη φυσική αγωγή και θα στηρίξουμε όλες εκείνες τις πρωτοβουλίες που στοχεύουν στην απεμπλοκή του αθλητισμού από την εμπορευματοποίηση της ελεύθερης αγοράς και τη χρησιμοποίησή του από τους μεγαλοεπιχειρηματίες ως μέσο για την απόκτηση κύρους για πολιτικές και οικονομικές δραστηριότητες.
Για να προσεγγίσει ο αθλητισμός την κοινωνική αποστολή του, πρέπει μέσα και στο σημερινό σύστημα να υπάρξει, όπως άλλωστε έχουμε ξαναπεί κατά τη συζήτηση επί της αρχής του ν. 2725/99, νομικό πλαίσιο με άλλη φιλοσοφία από την υπάρχουσα, που να κατοχυρώνει το συνταγματικό δικαίωμα στον αθλητισμό από όλους μέσα από την ουσιαστική στήριξη του μαζικού αθλητισμού σε χρήματα, σε υποδομή, σε προσωπικό.
Σήμερα, όπως όλοι έχουμε ομολογήσει και παραδεχθεί, ο αθλητισμός
είναι εργαλείο εμπορευματοποίησης, μέσα από τους κανόνες της αγοράς και τους στόχους της ΟΝΕ και προσαρμόζει η Κυβέρνηση και στον αθλητισμό αυτήν την πολιτική, παραμερίζοντας ουσιαστικά το μαζικό αθλητισμό. Το δικαίωμα κάθε πολίτη στον αθλητισμό, παρ' όλο που είναι κατοχυρωμένο από το Σύνταγμα, στην πράξη δεν το απολαμβάνουν τα μεγαλύτερα στρώματα του λαού μας και αυτά είναι τα φτωχότερα λαϊκά στρώματα, τα φτωχότερα τμήματα του ελληνικού λαού.
Αυτό που παρουσιάζεται σήμερα ως αθλητικό οικοδόμημα σε ένα μεγάλο
του μέρος δεν έχει σχέση ούτε με τη φύση ούτε με την ουσία του αθλητισμού, αλλά με την εξυπηρέτηση πολιτικών και οικονομικών συμφερόντων των ιδιωτών. Ο αθλητισμός έχει παραδοθεί ως εμπόρευμα στους μεγαλοεπιχειρηματίες, κύριε Υπουργέ, και το ζητούμενο είναι, πώς ο λαός μας θα μπορέσει να απεμπλακεί από αυτήν τη δαγκάνα, με την οποία έχει μαγκώσει σήμερα ο καπιταλισμός, ιδιαίτερα η άρχουσα τάξη, η πλουτοκρατία, τον αθλητισμό.
Πολλή συζήτηση έγινε και στην επιτροπή, κύριοι Βουλευτές και σήμερα, κατά την έναρξη της συνεδρίασης, για το επίμαχο άρθρο 1 που αναφέρεται στην τροποποίηση της παραγράφου 1, του άρθρου 3 του ν. 2725/99. Ο κύριος Υπουργός μας είπε ότι τροποποιεί εκείνη την παράγραφο και προσθέτει αυτά ακριβώς που εισηγείται η Επιστημονική Επιτροπή της Βουλής.
Κατά την άποψή μας και αυτή ακριβώς η διάταξη, όπως διατυπώνεται, δεν θα λύσει κανένα από τα πολύπλοκα ενδογενή προβλήματα και την παθογένεια που έχει σήμερα ο επαγγελματικός αθλητισμός, κύριε Υπουργέ, και ακόμα, κατά την άποψή μας, κάνει μια σαφή παρέμβαση στο δικαίωμα του τεκμηρίου αθωότητας του κατηγορουμένου. Το πιο σοβαρό όμως για μας είναι ότι δημιουργεί ένα κακό προηγούμενο η ευρύτερη χρήση μιας τέτοιας διάταξης από την Κυβέρνηση.
Να σας πω τι έγινε, κύριοι Βουλευτές, με το Δήμο Νίκαιας;
Κύριε Υπουργέ, τη Βέρα τη Νικολαϊδου θα την ξέρετε. 'Ηταν χρόνια Δήμαρχος στη Νίκαια. Με μία ψευδή κατηγορία και με βούλευμα η Βέρα Νικολαϊδου στερήθηκε το δικαίωμα να βρίσκεται στο Δημοτικό Συμβούλιο επί χρόνια. 'Εγινε τελικά η δίκη και αθωώθηκε.
Κύριοι Βουλευτές, με την αλλαγή που γίνεται στο άρθρο 1, να υπάρχει κώλυμα -αν είναι έτσι τελικά, όπως είναι διατυπωμένο ύστερα από την εισήγηση της Επιστημονικής Επιτροπής, κύριε Υπουργέ- αν έχει παραπεμφθεί με τελεσίδικο βούλευμα, δηλαδή βούλευμα που έχει δει την κατηγορία σε δεύτερο βαθμό και τον παραπέμπει στο ακροατήριο με σοβαρές ενδείξεις ενοχής, δεν μπορούμε να συμφωνήσουμε. Θεωρούμε πως σε κάθε περίπτωση θα πρέπει να υπάρχει τελεσίδικη καταδικαστική απόφαση, με την οποία θα έχει αναδειχθεί πλήρως η ανοχή. Διαφορετικά στερείται ο πολίτης, κατά τη γνώμη μας, αδικαιολόγητα των δικαιωμάτων του.
Σε καμία περίπτωση βέβαια δεν θα συμφωνήσουμε με την επέκταση του ίδιου κωλύματος με τη μορφή που εισάγεται σε άλλες περιπτώσεις, γιατί έχει εφαρμοστεί, κύριοι Βουλευτές. Θεωρούμε ότι κάμπτεται το τεκμήριο αθωότητας και εδώ ίσως λέω υπάρχουν προβλήματα και συνταγματικότητας. 
Τέλος, στην επίμαχη αυτή διάταξη, για να μην θεωρηθεί ότι
υποστηρίζουμε την παραμονή, στον ευαίσθητο χώρο του αθλητισμού, ανθρώπων
που έχουν παραπεμφθεί -με όλα αυτά τα οποία είχε πει ο Υπουργός για τους ανθρώπους αυτούς, από τι δηλαδή θέλει να προστατεύσει τον αθλητισμό και τα παιδιά- με τελεσίδικο βούλευμα στο ακροατήριο να δικαστούν για κακούργημα, άρα έχει βάσιμα ως ένα βαθμό αμφισβητηθεί το κύρος και το ήθος τους, θα ψηφίσουμε "ΠΑΡΩΝ".
Για τα Ελεγκτικά Συμβούλια ήθελα να πω το εξής: Κύριοι Βουλευτές,
κανείς δεν μπορεί να αμφισβητήσει την καλή πρόθεση, που έχουν οι διατάξεις αυτές να κάνουν ένα νοικοκύρεμα και να λαδώσουν τη μηχανή λειτουργίας αυτών των Ελεγκτικών Συμβουλίων.
Είναι δυνατόν όμως, κύριε Υφυπουργέ, να περίμενε κανείς η υποδομή της λειτουργίας αυτών των Ελεγκτικών Συμβουλίων και ιδιαίτερα του συμβουλίου, που ελέγχει τις επαγγελματικές ομάδες, να γίνει έτσι όπως λέει ο 2725; Είναι δυνατόν οι επαγγελματικοί σύνδεσμοι, οι ΕΣΑΠΕ και οι ΕΣΑΚΕ, να διαθέσουν στο ελεγκτικό συμβούλιο χρήματα για την υποδομή, δηλαδή χώρους, να πληρώνουν το προσωπικό, τα λειτουργικά έξοδα κλπ.;
Αυτό, κύριοι Βουλευτές, στη φάση της εμπορευματοποίησης του αθλητισμού και του μέγιστου κέρδους, που οι επιχειρηματίες προσδοκούν από τις ομάδες δεν είναι δυνατόν να βάλουν ούτε μία δεκάρα. Γιατί θα έβαζαν λεφτά για να λειτουργήσει ένα ελεγκτικό όργανο εις βάρος τους είναι δηλαδή διπλός ο λόγος απ' τον οποίο δεν θα έπρεπε να περιμένει η Κυβέρνηση ότι θα έβαζαν λεφτά τελικά οι άνθρωποι αυτοί.
'Οσο για τη βία έχουμε τοποθετηθεί και όταν συζητήθηκε στην αρμόδια
επιτροπή και στη Βουλή το θέμα αυτό. 'Ενα όμως θα πω. Τα προβλήματα της βίας είναι ενδογενή του επαγγελματικού αθλητισμού. Τις περισσότερες φορές τα προβλήματα ή τα γεγονότα της βίας είναι κατευθυνόμενα από τους "ΠΑΕάρχες". Μην ξεχνάμε ότι χρησιμοποιούν τη φανέλα. Χρησιμοποιούν το πάθος των νέων για να επιβάλουν την ισχύ τους για πολιτικά και οικονομικά οφέλη.
Από την άποψη αυτή παρ' όλες τις αλλαγές που γίνονται στη σύνθεση
αυτού του συμβουλίου, μην έχει κανείς αυταπάτες ότι θα χτυπηθούν αυτά τα προβλήματα αν δεν βάλουμε βαθιά το νυστέρι, αν δεν αλλάξει η τακτική, αν δεν αλλάξει πολιτική η Κυβέρνηση και να στραφεί στη στήριξη ουσιαστικά του ερασιτεχνικού αθλητισμού, που είναι η ελπίδα αυτών των νέων που είδαμε σήμερα. 'Ολοι αυτοί που βραβεύσαμε, οι Ολυμπιονίκες μας προέρχονται από ερασιτεχνικά σωματεία. Εκεί θα πρέπει να ρίξουμε το βάρος μας και να αφήσουμε τους "ΠΑΕάρχες". Ας πάρουμε έναν οποιονδήποτε επιχειρηματία. Για να κάνει μια οποιαδήποτε επιχείρηση είναι υποχρεωμένος να έχει την υποδομή, τα κεφάλαια, να έχει όλες τις απαραίτητες οικονομικές και διοικητικές προϋποθέσεις για να λειτουργήσει η επιχείρηση αυτή. 'Ερχονται οι "ΠΑΕάρχες" και τι γίνεται. Το γήπεδο τους το προσφέρει ο ερασιτεχνικός σύλλογος. Στερούμε ιδιαίτερα τα μικρά παιδιά από την άθληση, τα φυτώρια, που θα πρέπει να πληρώσουν το δεκαχίλιαρο για να αθληθούν. Παίρνουν λεφτά από το κράτος, γίνονται συμβιβασμοί για τα χρέη τους που απαλλάσσονται και όλα αυτά για να στηρίξουμε τον επιχειρηματία επαγγελματία "ΠΑΕάρχη". Δεν είναι δυνατό να διαιωνιστεί αυτή η κατάσταση. Κάποτε θα πρέπει ο ελληνικός λαός να καταλάβει ότι η άθληση είναι δικαίωμα, όλα τα παιδιά της χώρας μας πρέπει να αθλούνται και πρέπει ο ελληνικός λαός να μάθει ότι το απόστημα λέγεται επαγγελματικός αθλητισμός, λέγεται πολιτική της Κυβέρνησης και της Νέας Δημοκρατίας φυσικά που στηρίζει αυτή τη πολιτική και πρέπει να σπάσει αποφασιστικά.
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος του Συνασπισμού της
Αριστεράς και της Προόδου κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κύριοι συνάδελφοι, θα μου επιτρέψετε μια αρχική παρατήρηση. Η εξέλιξη της συζήτησης, έτσι όπως διαμορφώνεται σήμερα, δείχνει το πόση αξία έχει ο κοινωνικός και πολιτικός διάλογος, όταν προηγείται, με ειλικρίνεια, κάθε νομοθετικής και πολιτικής πρωτοβουλίας της Κυβέρνησης. Ο κοινωνικός και πολιτικός διάλογος δεν σημαίνει, να αποφασίσει η Κυβέρνηση και να βάζει σε όλους τους άλλους το δίλημμα, ή επικυρώνετε τις κυβερνητικές αποφάσεις ή σας καταγγέλλουμε για αρνητισμό, για έλλειψη συγκεκριμένων θέσεων και για υπεκφυγές. Διάλογος δεν είναι η Κυβέρνηση να θεωρεί ότι έχει το τεκμήριο της αυθεντίας και όλοι οι άλλοι να μην ακούγονται, διότι εξ ορισμού θέλουν να αμφισβητήσουν
αυτό το τεκμήριο της αυθεντίας.
Θα πρέπει να αναγνωρίσει και ο παριστάμενος Υπουργός, ως εκπρόσωπος της Κυβέρνησης, ότι από την έλλειψη αυτού του ειλικρινούς κοινωνικού και πολιτικού διαλόγου επιβαρύνθηκε και το πρόβλημα καθ' εαυτό και το πολιτικό κλίμα και η ουσία της νομοθετικής ρύθμισης. Και θα έλεγα ότι αδικήθηκαν πολλά πράγματα. Αδικήθηκε και η πολιτική ζωή και η Βουλή, αλλά και ο ίδιος ο Υφυπουργός. Γιατί όλα αυτά που ειπώθηκαν και στη επιτροπή που επεξεργάστηκε αυτό το νομοσχέδιο, αλλά και στη συζήτηση που έγινε στη Βουλή, όταν ήρθε η συγκεκριμένη ρύθμιση ως τροπολογία, είχαν βάση ουσιαστική. Γι' αυτό και το Επιστημονικό Συμβούλιο της Βουλής είπε "μην προχωρήσετε έτσι".
Θα έλεγα, λοιπόν, ότι και οι Βουλευτές της κυβερνητικής Πλειοψηφίας, γιατί αυτοί έχουν τη δύναμη και γι' αυτό το λέω, όχι για να καταλογίσω ευθύνες, θα πρέπει κάθε τι που έρχεται, ως νομοθετική πρωτοβουλία της Κυβέρνησης, να μη το θεωρούν με έναν αυτόματο τρόπο και ως θέμα εμπιστοσύνης της Κυβέρνησης, αλλά να αντιστέκονται και να αντιγνωμούν, να καταθέτουν εναλλακτικές προτάσεις και να αξιώνουν διόρθωση. Διότι στο όνομά τους έρχεται η νομοθετική πρωτοβουλία της Κυβέρνησης.
Εγώ εξέφρασα την έκπληξή μου, πώς είναι δυνατόν να έρχεται τέτοιο νομοσχέδιο, όταν και στη κυβερνητική Πλειοψηφία, αλλά και στην Κυβέρνηση, υπάρχουν διαπρεπείς συνταγματολόγοι και νομικοί, όταν υπάρχουν έμπειροι πολιτικοί, οι οποίοι δεν είναι δυνατόν να μην είδαν, από την πρώτη στιγμή, ότι αυτή η συγκεκριμένη πρωτοβουλία δημιουργούσε
αμφισβητήσεις.
Ακούστηκαν απόψεις θετικές, συμπληρωματικές, τροποποιητικές και από
κυβερνητικούς Βουλευτές. Σήμερα, λοιπόν, ο κύριος Υφυπουργός, ως εκπρόσωπος της Κυβέρνησης, αναγκάζεται να διορθώσει όχι τα ημαρτημένα, αλλά τα ηθελημένα. 'Ετσι θέλησε η Κυβέρνηση, αλλά είδε ότι δεν μπορεί να περάσει αυτό που θέλησε. Τις ηθελημένες, λοιπόν, επιλογές, προσπαθεί να διορθώσει. Και αυτό είναι θετικό. Και εμείς από την πλευρά μας το επισημαίνουμε αυτό.
Επιμόνως και κατά τη συζήτηση της Διαρκούς Επιτροπής διατύπωσα, από την πλευρά του Συνασπισμού, τις ενστάσεις και τις επιφυλάξεις και είπα ότι δεν μπορείτε να προχωρήσετε. Μου αντιτάχθηκε ότι δεν ξέρουμε τι λέμε, είναι καθ' όλα εντάξει και συνταγματικό το νομοσχέδιο και θα προχωρήσει η κυβέρνηση.
Σήμερα, λοιπόν, είμαστε υποχρεωμένοι να μιλήσουμε με άλλους όρους. Σαφώς ο αθλητισμός είναι ένα κοινωνικό αγαθό, σαφώς έχει πολιτισμική
αξία και είναι μια διαπλαστική διαδικασία, που διαμορφώνει προσωπικότητες, διαμορφώνει συνειδήσεις, διαμορφώνει πρότυπα και συμπεριφορές ζωής. Και το ποδόσφαιρο είναι το πιο δημοφιλές άθλημα, γιατί είναι μαζικό, είναι ένα λαϊκό θέαμα, ομαδικό θέαμα, ανταγωνιστικό, που προϋποθέτει βεβαίως οργάνωση, σύστημα, προετοιμασία, προπόνηση κλπ. Δεν είναι στην τύχη και πολύ περισσότερο δεν προσφέρεται και δεν πρέπει να προσφέρεται για τζόγο, για στοιχήματα, για τυχερά παιχνίδια.
Είναι επιφανειακή αυτή η κοινωνιολογίζουσα προσέγγιση, που λέει ότι στο γήπεδο εκτονώνεται η κοινωνία, καταργούνται οι ταξικές διαφορές και σε αυτήν τη μικρογραφία της διαμάχης λυτρώνονται όλα τα προβλήματα της καθημερινότητας, που απασχολούν τους πάντες, αδιακρίτως κοινωνικής θέσης ή οικονομικής δύναμης. Δεν είναι διαδικασία εκτόνωσης το ποδόσφαιρο. 
Είναι χώρος στον οποίο παίζονται παιχνίδια εξουσίας, από αυτούς που
εκμεταλλεύονται το ποδόσφαιρο, το άθλημα, τους ποδοσφαιριστές, τους αθλητές, τους φιλάθλους, τους οπαδούς. Και είναι πολύ αφελής η άποψη που λέει ότι, με τη βοήθεια της τύχης, περιμένει ο φίλαθλος και ο οπαδός να χαρεί και αυτός τη νίκη της ομάδας του. Υπάρχουν μηχανισμοί, που επηρρεάζουν την αξιοπιστία αυτών των αγώνων. Και είναι εκτός πραγματικότητας κάποιος, που θα μίλαγε με αθλητικούς όρους, για να περιγράψει ότι τα προβλήματα που υπάρχουν στο ποδόσφαιρο είναι επιμέρους προβλήματα, εσωτερικά προβλήματα αυτού του αθλήματος, αγνοώντας ότι στο ποδόσφαιρο αναπτύσσεται και βρίσκεται σε έξαρση η διαπλοκή, η εμπορευματοποίηση, ο ανταγωνισμός συμφερόντων.
Ως τομέας, λοιπόν, δημοσίου ενδιαφέροντος χρειάζεται ρυθμίσεις, ως
κοινωνικό αγαθό χρειάζεται κανόνες, για το πώς θα λειτουργήσει και θα προστατευθεί. Η πολιτεία, το κράτος, η Κυβέρνηση οφείλουν να παρεμβαίνουν, επιβάλλοντας ρυθμίσεις και κανόνες, ώστε αυτός ο τομέας να
λειτουργεί αξιόπιστα, με υγιή ανταγωνισμό και να επιτελεί τον όποιο ρόλο μπορεί να επιτελέσει. Γι' αυτό, λοιπόν, και είναι λάθος η ευκολία με την οποία το κράτος, η πολιτεία, οι κυβερνήσεις, υιοθέτησαν τα πολλά παιχνίδια στο χώρο του αθλητισμού και ιδίως του ποδοσφαίρου, τα ΒΙΝΤΕΟΛΟΤΤΟ, τα στοιχήματα ποδοσφαιρικά ή ιπποδρομιακά. Αυτή η ευκολία με την οποία δόθηκε πολιτική προτεραιότητα σε τέτοιες επιλογές, διαφθείρει και διαλύει παραπέρα αυτόν τον τομέα. Να το πούμε, έτσι, ήρεμα, ήρεμα και απλά: όταν επιλέγεις τη νοοτροπία του τζόγου, ε, τότε απομακρύνεσαι από την ιδεολογική και πολιτική φιλοσοφία της κοινωνικής διεκπαιρέωσης και της πολιτικής διαχείρισης αυτών των συγκεκριμένων τομέων. Νόμοι υπάρχουν αλλά δεν έχουν καταφέρει να διαμορφώσουν αυτό το υγιές πλαίσιο, είτε γιατί δεν εφαρμόζονται είτε γιατί έχουν κενά. Χαρακτηριστικό παράδειγμα το 1999, προσφάτως, έγινε ο Οργανισμός Μαζικού Αθλητισμό ως ΝΠΙΔ, αλλά δεν έχει λειτουργήσει ακόμη. Και επειδή δεν έχει λειτουργήσει ακόμη, έρχεται η τροπολογία, που μας μοιράστηκε προηγουμένως, ώστε τα κονδύλια που προεβλέπετο να διαχειρισθεί αυτό το ΝΠΙΔ μέχρι τις 31-12-2000, να πάνε απευθείας στη Γενική Γραμματεία Αθλητισμού. Τη διαχείριση αυτών των κονδυλίων να την κάνει πάλι συγκεντρωτικά η εκτελεστική εξουσία. Και όλοι ξέρουμε ότι από τη διαχείριση αυτών των κονδυλίων διαμορφώνεται και κλίμα και εντυπώσεις και πολλές φορές με αυτήν τη διαχείριση γίνονται πελατειακές σχέσεις και ενισχύεται ο παραγοντισμός.
Να μιλήσουμε, λοιπόν, με το όνομά τους για τα προβλήματα που
υπάρχουν. Εμπορευματοποίηση των πάντων προωθείται, από τη στιγμή που παραδόθηκε, κατά προτεραιότητα, το πρωτάθλημα στην ΕΠΑΕ. Εμπορευματοποίηση των πάντων προωθείται, από τη στιγμή που η πολιτεία επένδυσε, κατά προτεραιότητα, στις ποδοσφαιρικές ανώνυμες εταιρείες. Και δεν μιλάμε με τους συνήθεις όρους. Ξέρετε ότι σε αυτές τις ανώνυμες εμπορικές κερδοσκοπικές εταιρείες ήρθε η πολιτεία με νομοθετική πρωτοβουλία και χάρισε χρέη δεκάδων δισεκατομμυρίων, που τα πλήρωσε ο ελληνικός λαός, την ίδια ώρα που υπήρχε απροθυμία να ρυθμισθούν χρέη με κοινωνικό κριτήριο και αναπτυξιακό στόχο. Αυτές οι ιδιωτικές εμπορικές εταιρείες είναι εκείνες, που χρησιμοποιούν και τον αθλητισμό και τους φιλάθλους, ως μηχανές που παράγουν λεφτά και εξασφαλίζουν δύναμη.
Αυτές οι εμπορικές αθλητικές εταιρείες, είναι αυτές που θέλουν και το ραδιόφωνο και την τηλεόραση και τις εφημερίδες και τις στρατιές των παραγόντων, που στηρίζουν την προώθηση των ανταγωνιστικών τους συμφερόντων. Αυτές οι κερδοσκοπικές εμπορικές επιχειρήσεις είναι, που αναζητούν τους σπόνσορες, που εκμεταλλεύονται τα τηλεοπτικά δικαιώματα, που εκμεταλλεύονται τη διαφήμιση, χωρίς η επιτροπή ανταγωνισμού να παρεμβαίνει, τα στοιχήματα και επίσης κάποια ποσοστά από τα ακαθάριστα έσοδα αυτών των στοιχημάτων, για να προωθούνται στις διαφημίσεις. Γιατί ξέρετε ότι το 20% από τα ακαθάριστα του ΞΥΣΤΟ πηγαίνει για τη διαφήμιση και εξασφαλίζει επιρροές. Αυτές οι κερδοσκοπικές εμπορικές επιχειρήσεις είναι που θέλουν και portal στο internet και τηλεοπτικούς σταθμούς, για μετάδοση συγκεκριμένων προγραμμάτων. Αυτές οι κερδοσκοπικές εμπορικές ανταγωνιστικές επιχειρήσεις είναι, που στο βάθος του ορίζοντα έχουν βάλει το Χρηματιστήριο.
Να τα πούμε, λοιπόν, αυτά τα πράγματα, για να καταστήσουμε σαφές ότι χρειάζεται αποφασιστικές ρυθμίσεις αυτός ο τομέας, προκειμένου αυτά τα νοσηρά φαινόμενα να μην κακοφορμίζουν.
'Οπως είπα και προηγουμένως, νόμοι υπάρχουν. Και ο νόμος του 1999,
που είναι ένας νόμος-πλαίσιο και άλλες διατάξεις για τη βία στα γήπεδα, για τον υγιή ανταγωνισμό υπάρχουν, αλλά δυστυχώς οι νόμοι δεν εφαρμόζονται.
Αποτέλεσμα. Δεν έχει ελεγχθεί αποφασιστικά η πολυϊδιοκτησία στο ποδόσφαιρο, δεν εφαρμόζονται οι διατάξεις του 2725/99 που απαγορευουν τη συμμετοχή σε περισσότερες της μια ΠΑΕ. Δεν έχει αντιμετωπισθεί αποτελεσματικά η βία στα γήπεδα, ώστε να ανακτηθεί η αξιοπιστία του πρωταθλήματος. Δεν έχει αποδεσμευθεί η αθλητική δικαιοσύνη από το επαγγελματικό ποδόσφαιρο. Δεν έχει εξασφαλισθεί η ανεξαρτητοποίηση και η αναβάθμιση της διαιτησίας. Δεν έχει ισχύ η διυπουργική απόφαση 2403/80 για την αντιμετώπιση της βίας. Δεν υπάρχει εξυγίανση των ΠΑΕ, έτσι ώστε να παραμείνουν οι οικονομικά βιώσιμες, με την κατάργηση του άρθρου 76 του
ν. 2725 "περί αποτίμησης της αξίας των αθλητών". 'Αλλο εφεύρημα αυτό! Η αποτίμηση της αξίας των αθλητών, χρησιμοποιείται ως επινόηση για να καλυφθεί η μη βιωσιμότητα κάποιων συγκεκριμένων δραστηριοτήτων.
Δεν έχει λειτουργήσει το εποπτικό ελεγκτικό συμβούλιο, αυτό που
προβλέπει ο νόμος, για να μας πει τι γίνεται και πώς γίνεται εκεί. Δεν υπάρχει έλεγχος. Βεβαίως υπάρχει εγρήγορση και προβληματισμός, αλλά το ντόπινγκ, ως πρόβλημα, είναι υπαρκτό. Και μια σειρά από δηλώσεις και δημοσιεύματα αναδεικνύουν αυτό το υπαρκτό πρόβλημα και στο χώρο του ποδοσφαίρου.
Δεν έχει εξασφαλισθεί ο εκδημοκρατισμός του αθλητικού οικοδομήματος,
συνεπώς και του ποδοσφαίρου, με την εφαρμογή ενός εκλογικού συστήματος απλής αναλογικής στις εκλογές των ομοσπονδιών, με αποτέλεσμα βεβαίως "οι βαλίτσες" να περιφέρονται και οι παράγοντες να οργιάζουν, για να εξασφαλίζονται οι επιθυμητές κάθε φορά διοικήσεις, οι οποίες είναι οι συνεργάτες του κράτους στη διαχείριση αυτού του τομέα κοινωνικής ευθύνης. Ο αθλητισμός, το ποδόσφαιρο είναι τομέας κοινωνικής ευθύνης. Με ποιους συνεργάτες το κράτος αντιμετωπίζει αυτόν τον τομέα; Με τους παράγοντες,
με τους παρατρεχάμενους, με όλους εκείνους, οι οποίοι είναι αχυράνθρωποι, με όλους εκείνους οι οποίοι χρησιμοποιούνται για την εξυπηρέτηση των συγκεκριμένων ανταγωνιστικών συμφερόντων.
Δεν έχει υιοθετηθεί η κατάργηση των εκτάκτων επιχορηγήσεων στα ερασιτεχνικά ποδοσφαιρικά σωματεία, που γίνεται με άνισο και αδιαφανή τρόπο.
Και ξέρετε πώς εξασφαλίζονται πολλά επιθυμητά αποτελέσματα εκλογών
στις αντίστοιχες ομοσπονδίες ή στα αντίστοιχα αθλητικά σωματεία. Γι' αυτό, λοιπόν, όταν ρωτιέται η ελληνική κοινωνία λέει: "Αναξιόπιστο το ποδόσφαιρο. Αναξιόπιστο το πρωτάθλημα. Αναξιόπιστη η διαιτησία. Αναξιόπιστη η αθλητική δικαιοσύνη". Γι' αυτό όταν ρωτιέται ο κόσμος δεν εκφράζει την ικανοποίηση του για όσα γίνονται στον αθλητικό χώρο.
Δεν μηδενίζω, δεν τα πετάω όλα μ' έναν τέτοιο γενικό αφορισμό. Λέω
ποια είναι η εντύπωση, που έχει διαμορφωθεί από τη συγκεκριμένη πραγματικότητα, από τη βιωματική σχέση που έχει ο μέσος 'Ελληνας με τον τρόπο που λειτουργεί το ποδόσφαιρο.
Γι' αυτό, λοιπόν, αν θέλουμε να συνεννοηθούμε, παρά την ύπαρξη αυτών των νόμων και του νόμου του 1999, θα πρέπει να μας απασχολήσει κάποτε μια συστηματική νομοθεσία, ένα ρυθμιστικό πλαίσιο που θα θίγει τις δομές και τους μηχανισμούς, που παράγουν αυτά τα νοσηρά φαινόμενα. Να αλλάξουν 
αυτές οι δομές και οι μηχανισμοί, που εκτρέφουν τις σημερινές αλλοιώσεις. Για να μην ακούγεται αυτό που ακούστηκε -και το είδα να δημοσιεύεται- ότι
σε ένα συνάδελφο και αγαπητό φίλο του ΠΑΣΟΚ του ειπώθηκε στους
διαδρόμους: "Ε, και; Θα διώξετε τον Πρόεδρο της ΕΠΑΕ; Θα βάλουμε στη θέση
του τη γραμματέα του".
Αυτή είναι η αλαζονεία του παραγοντισμού και αυτή είναι η υπερεξουσία
εκείνων που διαφεντεύουν πια με κυριαρχική δύναμη και μονοπωλιακούς
στόχους τη λειτουργία του πρωταθλήματος. Ας αποφασίσουμε, λοιπόν, να εφαρμοστεί το πόθεν έσχες για όλους αυτούς, οι οποίοι εμφανίζονται ως ιδιοκτήτες αθλητικών σωματείων και ως παράγοντες. Να εφαρμοστεί το πόθεν έσχες για όλους. Αυστηρά και συγκεκριμένα. 'Οχι το τι έχεις. Το από πού τα βρήκες και πώς δικαιολογείται να εμφανίζεσαι, ως μεγιστάνας και ως εξουσιαστής, κάνοντας επίδειξη ισχύος ακόμη και όταν η Βουλή διευρευνά με προβληματισμό αυτά τα συγκεκριμένα θέματα.
(Στο σημείο αυτό κτυπάει το κουδούνι λήξεως του χρόνου ομιλίας του
Προέδρου του Συνασπισμού της Αριστεράς και της Προόδου)
Να γίνει πραγματικός έλεγχος όλων των συμβάσεων του ΟΠΑΠ. Και ακόμη να υπάρχει διαφορετική νομοθετική ρύθμιση, για να προβλέπει άλλον τρόπο διάθεσης των εσόδων του ΟΠΑΠ και του 20% από τα ακαθάριστα του ΞΥΣΤΟ, για τη διαφήμιση ή για τα κονδύλια στη Γενική Γραμματεία Αθλητισμού. Χρειάζεται, λοιπόν, πραγματική εξυγίανση και χρειάζεται νομοθετικό πλαίσιο ακριβές, αξιόπιστο, πλήρες, λειτουργικό και αποτελεσματικό.
Η συγκεκριμένη ρύθμιση εάν σεβαστεί τη διατύπωση του Επιστημονικού Συμβουλίου της Βουλής είναι ρύθμιση που θα ψηφιστεί από μας. Δεν λύνει τα προβλήματα. Θα υπάρξουν και άλλα προβλήματα. Γι' αυτό χρειάζεται ο ευρύτερος σχεδιασμός και η ευρύτερη ρύθμιση.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Και οι περιορισμοί και τα κωλύματα δεν είναι κυρώσεις. Είναι περιορισμοί και κωλύματα σ' ένα χώρο κοινωνικής ευθύνης, όπως υπάρχουν αντίστοιχοι περιορισμοί και κωλύματα για το δημόσιο υπάλληλο. Μ' αυτήν την έννοια δεν παραβιάζεται η αρχή της ίσης μεταχείρισης. Γι' αυτό λοιπόν, αυτή την ώρα να μιλήσουμε και κοινωνικά και πολιτικά και ιδεολογικά, αλλά και συνταγματικά. Με τέτοιες ρυθμίσεις μπορεί πράγματι να αντιμετωπιστεί το πρόβλημα, αλλά επειδή θα υποτροπιάσουν τα αρνητικά φαινόμενα, χρειάζεται και το ευρύτερο νομοθετικό πλαίσιο.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός
Πολιτισμού κ. Φλωρίδης.
ΕΥΑΓΓΕΛΟΣ ΜΕΙΜΑΡΑΚΗΣ: Κύριε Πρόεδρε, δεν θα μιλήσουν πρώτα οι ομιλητές και μετά ο κύριος Υπουργός; 'Οποτε θέλει μπορεί να πάρει το λόγο, αλλά...
ΠΡΟΕΔΡΕΥΩΝ (Κωνσταντίνος Γείτονας): Κύριε Μεϊμαράκη, γνωρίζετε καλά
τον Κανονισμό. Ο Υπουργός λαμβάνει το λόγο όποτε τον ζητήσει.
Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κυρία και κύριοι συνάδελφοι, είναι ιδιαίτερα σημαντικό ότι η συζήτηση σήμερα διεξάγεται σε ένα τελείως διαφορετικό κλίμα. Πρέπει να πω, όμως, ότι για να φτάσουμε εδώ χρειάστηκε σίγουρα να γίνει η συζήτηση στη Διαρκή Επιτροπή της Βουλής, η οποία νομίζω απέβη πολλαπλώς χρήσιμη για όλους μας.
Θέλω ευθύς εξαρχής να τονίσω ότι δεν ήταν στις προθέσεις της
Κυβέρνησης να οδηγήσει την Εθνική Αντιπροσωπεία να αποφασίσει την ψήφιση ενός νομοσχεδίου μέσα από εκβιαστικά διλήμματα. Και βέβαια δεν επρόκειτο για μια ηθελημένη απόπειρα παραβίασης του Συντάγματος.
'Αλλωστε, αν προσέξει κανείς τη βάση της επιχειρηματολογίας της Επιστημονικής Επιτροπής της Βουλής, θα διαπιστώσει ότι η Επιστημονική Επιτροπή δικαιλογεί απολύτως αυτήν τη νομοθετική πρωτοβουλία. Με ποια έννοια; 'Οτι δέχεται πως ο χώρος του αθλητισμού είναι ένας ξεχωριστός χώρος, ένας χώρος δημοσίου συμφέροντος, όπου το κράτος έχει τη συνταγματική υποχρέωση να επιβάλει περιορισμούς στα δικαιώματα των ανθρώπων, που μετέχουν στα διοικητικά πράγματα του αθλητισμού. Απλώς, αφού θέτει αυτήν τη βάση, δηλαδή θεωρεί ότι είναι επιτρεπτός με απλό νόμο ο περιορισμός των δικαιωμάτων των πολιτών που ασχολούνται με τα διοικητικά πράγματα του αθλητισμού, εκφέρει σκέψεις μέχρι του ποιου σημείου μπορεί να φτάσει αυτός ο περιορισμός.
'Ετσι, λοιπόν, στο σύνολο της διάταξης η διατυπωθείσα άποψη από το Επιστημονικό Συμβούλιο αφορά την έκδοση βουλεύματος σε δεύτερο βαθμό, διότι θέλει να υπάρχει και δευτεροβάθμια κρίση επί της ουσίας, όταν γίνεται ο έλεγχος του αποδεικτικού υλικού.
Είναι αλήθεια βέβαια ότι η σκέψη δέκα της επιτροπής, όπως είναι
αποτυπωμένη στο σχετικό έγγραφο, αναφέρεται σε μία...
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μου επιτρέπετε μία διακοπή; ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, γιατί
διακόπτετε τον κύριο Υπουργό;
ΒΑΣΙΛΗΣ ΚΕΔΙΚΟΓΛΟΥ: Εάν μου επιτρέπει ο κύριος Υπουργός.
ΠΡΟΕΔΡΕΥΩΝ (Κωνσταντίνος Γείτονας): Εάν σας επιτρέπει ο κύριος Υπουργός διακοπή, αφού ρωτήσατε και το Προεδρείο θα δούμε. Νομίζω όμως ότι ο Υπουργός είναι στην αρχή ακόμα της ομιλίας του.
ΒΑΣΙΛΗΣ ΚΕΔΙΚΟΓΛΟΥ: Ακριβώς, κύριε Πρόεδρε. Πριν προχωρήσει. ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, επιτρέπετε
διακοπή;
ΒΑΣΙΛΗΣ ΚΕΔΙΚΟΓΛΟΥ: Βούλευμα σε δεύτερο βαθμό δεν υπάρχει όταν έχει εκδοθεί πλημμέλημα. Βούλευμα σε δεύτερο βαθμό είναι όταν πάει κατευθείαν στο εφετείο. Είναι δικηγόροι ή κάτι άλλο. Για να το ξεκαθαρίσουμε. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Κεδίκογλου. Συνεχίστε, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Στη σκέψη δέκα της Επιτροπής αναφέρεται ότι υπάρχει μία λογική αντινομία ανάμεσα στην απαίτηση, που έχει η σχετική διάταξη για την τελεσίδικη καταδίκη, όσον αφορά στην απομάκρυνση ορισμένων ανθρώπων από το χώρο του αθλητισμού και στο βούλευμα που επιθυμεί και αυτό να είναι τελεσίδικο.
Θέλω να πω εδώ, ανεξάρτητα από το γεγονός ότι είπα πριν -και αυτό
είναι ξεκάθαρο, μοιράζεται ήδη η αναδιατύπωση- πως πρόκειται να μιλήσουμε στη διάταξη πλέον για τελεσίδικο βούλευμα, ότι δεν υπάρχει καμία λογική αντινομία ανάμεσα στην απαίτηση για πρωτοβάθμιο βούλευμα, όπως έλεγε η
ρύθμιση και στην απαίτηση για τελεσίδικη καταδίκη, για τον απλούστατο λόγο ότι η τελεσίδικη καταδίκη συνιστά ισόβιο αποκλεισμό, ενώ το βούλευμα συνιστά πρόσκαιρο αποκλεισμό.
Με την έννοια αυτή δεν μπορούν να συγκριθούν οι δύο έννοιες. Δηλαδή εδώ που ο νόμος απαιτεί τελεσίδικη καταδίκη, σε αυτήν την περίπτωση, ως 
αποτέλεσμα έχει τον ισόβιο αποκλεισμό κάποιου από το χώρο του αθλητισμού. Τον ισόβιο. 'Οταν απαιτεί βούλευμα, αντιλαμβάνεσθε ότι είναι πρόσκαιρος ο αποκλεισμός, με την έννοια ότι αν κατά την εξέλιξη της ποινικής
διαδικασίας αυτός αθωωθεί, τότε έχει κάθε δικαίωμα να επανέλθει και να διεκδικήσει εκ νέου αξιώματα στο χώρο του αθλητισμού.
Ανεξάρτητα όμως από αυτά, οφείλουμε να σεβαστούμε την άποψη αυτή, η οποία διατυπώθηκε από την Επιστημονική Επιτροπή της Βουλής. Και νομίζω
ότι αυτό διευκόλυνε ιδιαίτερα σήμερα, ώστε να γίνει μία συζήτηση πάνω στα σημαντικά προβλήματα που έχει ο ελληνικός αθλητισμός και ιδιαίτερα ο χώρος του επαγγελματικού αθλητισμού, με μία περαιτέρω εξειδίκευση που έκαναν οι ομιλητές για το χώρο του ποδοσφαίρου.
Η Κυβέρνηση δεν ισχυρίστηκε και εγώ δεν θα μπορούσα να ισχυριστώ ποτέ, ότι μ' αυτήν την πρωτοβουλία επιχειρούμε να δώσουμε λύσεις σ' όλα τα προβλήματα που υπάρχουν στο μεγάλο πεδίο του αθλητισμού και βεβαίως και στο χώρο του επαγγελματικού αθλητισμού ή του ποδοσφαίρου. 'Ομως, κάποια στιγμή έπρεπε να ξεκινήσει κάτι απέναντι σε μια κατάσταση που έχει διαμορφωθεί, τα τελευταία χρόνια και που δυστυχώς, αυτή η κατάσταση που έχει διαμορφωθεί τείνει να αναδείξει συμπεριφορές, οι οποίες κινούνται, όχι απλώς έξω από τη συνταγματική νομιμότητα, αλλά κινούνται τελείως έξω από την τυπική νομιμότητα, δηλαδή του σεβασμού των νόμων του κράτους.
Εάν θέλετε, αυτή η πρωτοβουλία μας οδηγεί σήμερα να δηλώσουμε σ'
αυτήν την Αίθουσα όλοι μαζί -και νομίζω ότι η Κυβέρνηση το κάνει μ' έναν τρόπο απόλυτα ευκρινή- ότι η δημοκρατία μας και η κοινωνία μας, είναι πολύ ανεπτυγμένες για να ανεχθούν παραμηχανισμούς, που επιδιώκουν τη διόγκωση και την ασυδοσία τους.
Στο πλαίσιο της ελληνικής δημοκρατίας, κανείς δεν μπορεί να είναι ανέλεγκτος, να περιφράζει χώρους συμφερόντων, να σηκώνει μπαϊράκι και να αυτοεξαιρείται από τη νομιμότητα. Θα πρέπει να δηλώσουμε ότι στη δημοκρατία μας δεν υπάρχουν καπετανάτα ισχύος.
Η υπόθεση της εξυγίανσης, είναι υπόθεση και συνευθύνη όλων, κυρίως βέβαια, της πολιτείας, που πρέπει να συνεχίσει να παίρνει πρωτοβουλίες, αλλά θα έλεγα και όλων των κομμάτων, των παραγόντων και των στελεχών του αθλητισμού.
Η Κυβέρνηση επιδιώκει και θα επιδιώξει διάλογο πάνω στα ζητήματα αυτά με όλους τους παράγοντες. Είναι ανοικτή σε κάθε πρόταση από οπουδήποτε και αν προέρχεται, εφόσον υπηρετεί το στόχο αυτό.
Πρέπει να πω ότι αυτήν τη νομοθετική πρωτοβουλία, που συζητούμε
σήμερα, θα την ακολουθήσουν και άλλες πάρα πολύ σύντομα.
Επίσης, πρέπει να πω ότι όλη αυτή η συζήτηση που έγινε στη Διαρκή Επιτροπή και σήμερα και θα συνεχιστεί, βοηθάει πάρα πολύ σ'αυτό που εμείς θέλουμε να διαμορφώσουμε, ως μια συνολική πρόταση για την αντιμετώπιση των προβλημάτων του αθλητισμού, η οποία θα περιβληθεί με τη μορφή του νομοσχεδίου για να έλθει να τη συζητήσουμε εδώ σ' ένα συνολικότερο πλαίσιο.
Σπεύδω όμως να υπενθυμίσω ότι νόμος-πλαίσιο για τον αθλητισμό υπάρχει και είναι ο ν. 2725/99.
ΒΑΣΙΛΗΣ ΚΕΔΙΚΟΓΛΟΥ: Είναι πλαίσιο όμως;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Είναι αλήθεια ότι στην εφαρμογή ενός τόσο εκτεταμένου νομοθετικού πλαισίου, που καθορίζει ο νόμος 2725, υπάρχουν αρκετές αδυναμίες.
Θέλω σύντομα να αναφερθώ στους λόγους, που οδήγησαν σ' αυτήν την πρωτοβουλία. 'Ολοι αναγνωρίσαμε και κατά τη συζήτηση στην επιτροπή αλλά και σήμερα ότι υπάρχει μεγαλύτερη ανάγκη και απαίτηση, το κράτος, η πολιτεία, να διευκολύνει τους δικούς του μηχανισμούς ελέγχου και εν προκειμένω, τη λειτουργία του ελεγκτικού συμβουλίου.
Είχα την ευκαιρία να αναφερθώ στη Διαρκή Επιτροπή ότι το ελεγκτικό συμβούλιο, όπως ήταν θεσμοθετημένο και με τις δυσκολίες που αντιμετώπιζε στη λειτουργία του, στην πραγματικότητα, είχε ακυρωθεί. Είχε ακυρωθεί ο οποιοσδήποτε ρόλος του. Διότι δεν είναι δυνατόν ένα συμβούλιο που καλείται να εκπροσωπήσει το κράτος στον έλεγχο της νομιμότητας σ'έναν συγκεκριμένο χώρο, στην πραγματικότητα να υπόκειται στον έλεγχο αυτών που
πρόκειται να ελέγξει με τον έναν ή τον άλλο τρόπο.
'Ετσι, λοιπόν, εδώ ρυθμίζουμε την οριστική αποδέσμευση του συμβουλίου απ'όλους εκείνους τους μηχανισμούς, αλλά και τους φορείς που το συμβούλιο αυτό καλείται να ελέγξει.
Βεβαίως, υπάρχουν ενστάσεις ότι μέχρι τώρα αυτό το Συμβούλιο δεν έχει κάνει τη δουλειά, που θα έπρεπε να κάνει και ενδεχομένως, υπάρχουν αδυναμίες ή ατέλειες στο πρωτάθλημα ότι δεν έχουν γίνει οι έλεγχοι. Αλλά, κύριοι συνάδελφοι, πρέπει να σκεφθούμε ότι ο τρόπος που όφειλε να λειτουργήσει αυτό το συμβούλιο, στην πραγματικότητα το οδηγούσε στο να μη μπορεί να κάνει τη δουλειά του.
Θέλω να σας πω, δυστυχώς πού φθάνουν μερικά γεγονότα, τα οποία εγώ
προσωπικά δεν είμαι σε θέση καν να μπορέσω να τα κατανοήσω. 'Οταν
διόρισα νέο ελεγκτικό συμβούλιο, αντιμετώπισα το εξής καταπληκτικό ζήτημα, για να δείτε τελικά πώς μπορεί να γίνει ή να μη γίνει κάτι. 
Ο καταργηθείς πρόεδρος του ελεγκτικού συμβουλίου, υπάλληλος της
Γενικής Γραμματείας, μετά την παύση του από πρόεδροςτου ελεγκτικού συμβουλίου -υποτίθεται ότι ήταν εκείνος που ήλεγχε την ΕΠΑΕ και τις 
ΠΑΕ- ζήτησε κατά τον Υπαλληλικό Κώδικα άδεια από το υπηρεσιακό συμβούλιο της Γενικής Γραμματείας να γίνει σύμβουλος της ΕΠΑΕ. Δηλαδή μόλις αντικαταστάθηκε θέλησε να μεταφέρει την ελεγκτική του εμπειρία ως σύμβουλος σ' αυτούς που υποτίθεται ότι ήλεγχε τα προηγούμενα χρόνια. Γι' αυτό ψάχνουμε ακόμη να πάρουμε τα πρακτικά των ελέγχων, που στην πραγματικότητα δεν υπάρχουν και δεν μας έχουν παραδοθεί. 'Οταν, λοιπόν, έχουμε τέτοιες διαδικασίες αντιλαμβάνεσθε ότι τα πράγματα...
ΒΑΣΙΛΗΣ ΚΕΔΙΚΟΓΛΟΥ: Με συγχωρείτε, δεν έγινε αντιληπτό.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, έχετε διακόψει πολλές φορές. Για πολλά σας έχουν κατηγορήσει, αλλά για διακοψία μέχρι στιγμής όχι.
ΒΑΣΙΛΗΣ ΚΕΔΙΚΟΓΛΟΥ: Πρέπει να καταλάβουμε.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Μη με κάνετε να ανακοινώσω ότι δεν θα γράφεται καμία σας διακοπή. Νομίζω ότι είναι αναλυτικός στην ομιλία του ο κύριος Υπουργός.
Παρακαλώ, κύριε Υπουργέ, συνεχίστε.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Σας περιγράφω μια
κατάσταση που δεν είναι κατανοητό πώς συμβαίνει. Γι' αυτό, λοιπόν, αυτή η διάταξη που ρυθμίζει τα του ελεγκτικού συμβουλίου, στοχεύει στο να απαλλάξει το ελεγκτικό συμβούλιο από κάθε υπόνοια ότι μπορεί να
υπόκειται στον έλεγχο των ελεγχομένων για να μπορέσει να κάνει σωστά τη δουλειά του. Και βεβαίως υπάρχει καθυστέρηση για φέτος. Αλλά ο έλεγχος που θα γίνει φέτος πρέπει να είναι έλεγχος από ένα ελεγκτικό συμβούλιο που δεν στεγάζεται στα γραφεία της ΕΠΑΕ, του οποίου ο γραμματέας δεν ορίζεται υποχρεωτικά από την ΕΠΑΕ και που δεν πληρώνεται από την ΕΠΑΕ. 
ΒΑΣΙΛΗΣ ΚΕΔΙΚΟΓΛΟΥ: Ε, βέβαια.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ε, αυτό κάνουμε τώρα.
Επειδή ο κ. Ορφανός έκανε μια αναφορά σε μια έρευνα που δημοσιεύθηκε αυτές τις ημέρες σε εφημερίδα σχετικά με το πώς ο κόσμος αντιλαμβάνεται τις ευθύνες των διαφόρων συντελεστών στον αθλητισμό και κυρίως για την αναξιοπιστία του ποδοσφαίρου και δίνει ένα τεράστιο ποσοστό ευθύνης στους παράγοντες, να πω τα εξής: Ε, λοιπόν, με τις διατάξεις του πρώτου άρθρου ρυθμίζουμε κάποια ζητήματα που αφορούν τους παράγοντες. Θα μου πείτε ότι με αυτήν τη ρύθμιση θα λύσουμε όλα τα προβλήματα; Βεβαίως όχι.
Με το άρθρο 1 επιχειρούμε να θέσουμε κάποιους κανόνες, ώστε το ήθος
των ανθρώπων αυτών που ασχολούνται με το χώρο του αθλητισμού, τουλάχιστον μπορεί να πιστοποιηθεί μέσα από διαδικασίες που δεν επιδέχονται καμία αμφισβήτηση. Γιατί εκεί το κράτος έχει μεγάλο ενδιαφέρον να προστατεύσει την ανηλικότητα επειδή στον αθλητισμό μπαίνουν τα παιδιά από δώδεκα χρονών. Θα πρέπει να γνωρίζουν οι πολίτες ότι άνθρωποι που κατηγορούνται για βαριά αδικήματα με τις διατάξεις αυτές θα απομακρύνονται αμέσως από το χώρο. Και κυρίως επειδή στο χώρο του αθλητισμού κατευθύνονται χρήματα από τον κρατικό προϋπολογισμό, είναι αναγκαίο η διαχείριση των χρημάτων αυτών να γίνεται από άτομα, τα οποία τουλάχιστον δεν κατηγορούνται με σοβαρές κατηγορίες.
Αναφέρθηκε πριν ότι τα χρήματα που διατίθενται για τον ελληνικό αθλητισμό είναι λίγα. Πρέπει να σας πω ότι συγκριτικά με τις άλλες χώρες της Ευρωπαϊκής 'Ενωσης τα χρήματα που διαθέτει το ελληνικό κράτος με τη
μορφή των τακτικών κυρίως επιχορηγήσεων, αλλά και των εκτάκτων, είναι τριπλάσια έως πενταπλάσια του κοινοτικού μέσου όρου. Αυτά τα στοιχεία δεν μπορούν να αμφισβητηθούν. 'Ισως βέβαια χρειάζεται μεγαλύτερος εξορθολογισμός. 'Ισως χρειάζεται μεγαλύτερη φροντίδα, ώστε τα χρήματα αυτά να πάνε πραγματικά στην αθλητική παραγωγή και να μην πάνε στις δημόσιες σχέσεις των παραγόντων ή στα περίφημα λειτουργικά τους έξοδα. 
Βεβαίως αυτό που μπορώ να υποσχεθώ στην Εθνική Αντιπροσωπεία είναι
ότι από φέτος ο έλεγχος των προϋπολογισμών, που εγκρίνει η Γενική Γραμματεία θα λάβει σοβαρά υπόψη τη σχέση ανάμεσα στα χρήματα που πηγαίνουν στην αθλητική παραγωγή και στα χρήματα που πηγαίνουν στα λεγόμενα λειτουργικά έξοδα.
Η σχέση αυτή πρέπει να αντιστραφεί προς όφελος των χρημάτων που
κατευθύνονται προς την αθλητική παραγωγή εν όψει και της ειδικής φροντίδας που πρέπει να καταβάλει το κράτος για την αθλητική μας προετοιμασία για τους Ολυμπιακούς Αγώνες του 2004.
Κυρίες και κύριοι συνάδελφοι, τέθηκαν ζητήματα τα οποία αφορούν στο χώρο του επαγγελματικού ποδοσφαίρου, γενικά στο χώρο του επαγγελματικού αθλητισμού, ζητήματα πολυϊδιοκτησίας, ζητήματα της δομής των Π.Α.Ε. και των ελέγχων, όσον αφορά στη φορολογική και την ασφαλιστική τους ενημερότητα, στην αθλητική δικαιοσύνη, στη διαιτησία.
Πρέπει να σας πω ότι ο ισχύων νόμος πλαίσιο 2725 έχει διατάξεις για τα θέματα αυτά. Παρατηρείται όμως -και πρέπει να το πούμε αυτό ευθέωςότι οι διατάξεις αυτές εμφανίζουν μία ατέλεια. Για παράδειγμα, για την πολυϊδιοκτησία: Δεν είναι απολύτως σαφές εάν το θέμα της πολυϊδιοκτησίας είναι ζήτημα το οποίο ελέγχει το ελεγκτικό συμβούλιο ή τα ελεγκτικά όργανα του Υπουργείου Ανάπτυξης, μέσω του Υπουργείου Εμπορίου. Επίσης στον υπάρχοντα νόμο δεν προβλέπονται ποινές καθώς και τα όργανα που επιβάλλουν τις ποινές αυτές.
Για την αθλητική δικαιοσύνη προβλέπονται ρυθμίσεις, όμως ξέρουμε πάρα πολύ καλά ότι μια μεγάλη αδυναμία στην απονομή της αθλητικής δικαιοσύνης είναι η έλλειψη δικονομικών κανόνων. 'Αρα είναι κάτι παραπάνω από
βέβαιο ότι οι επόμενες ρυθμίσεις, που όπως σας είπα θα έρθουν πολύ γρήγορα, είναι εκείνες που θα κατευθύνονται στο να δημιουργήσουν ένα σύστημα μέσα από το οποίο η αθλητική δικαιοσύνη θα απονέμεται με κανόνες, γιατί οι κανόνες που ρυθμίζουν τα της απονομής της δικαιοσύνης είναι εκείνοι που εξασφαλίζουν τη σωστή απονομή της.
Βεβαίως υπάρχει και το θέμα της διαιτησίας. Είναι αλήθεια ότι την προηγούμενη δεκαετία έγινε ένας μεγάλος αγώνας από την Ε.Π.Ο. για να μπορέσει να υπάγει στον εαυτό της τη διαιτησία και αυτό το κατάφερε. Και το κατάφερε με τη βοήθεια των διεθνών οργανώσεων, της UEFA και της FIFA, οι οποίες απείλησαν την Ελλάδα με αποκλεισμό των ελληνικών ομάδων από τις διεθνείς διοργανώσεις. 'Ετσι η διαιτησία υπήχθη στην Ε.Π.Ο. Αντιλαμβάνεται κανείς ότι εκεί είναι και το μεγάλο πρόβλημα. Είμαστε υποχρεωμένοι, λοιπόν, να δούμε το θέμα της διαιτησίας από την αρχή, γιατί και αυτό πρέπει να αντιμετωπιστεί με έναν τρόπο, που θα εισάγει κανόνες απόλυτης διαφάνειας και κυρίως νομιμότητας.
Με τον έναν ή τον άλλον τρόπο οι πολίτες ενδιαφέρονται για το
ποδόσφαιρο, γιατί εδώ και δεκαετίες αποτελεί το κατ' εξοχήν λαϊκό άθλημα. 'Ετσι είναι! 'Ομως πρέπει να πούμε ότι στην κατάσταση στην οποία έχει περιέλθει το ελληνικό ποδόσφαιρο, το λαϊκό αισθητήριο αποτυπώθηκε στην έρευνα που μας διάβασε πριν ο κ. Ορφανός. 'Οταν ο κόσμος με αυθόρμητη απάντηση στην ερώτηση, ποιους θεωρεί τους κύριους υπαίτιους για την κατάντια του ελληνικού ποδοσφαίρου ονομάζει τους παράγοντες, δεν νομίζω
ότι κανείς χρειάζεται να ψάξει πάρα πολύ γι' αυτό.
Γι' αυτό το λόγο, λοιπόν, από την πλευρά τη δική μας θα πάρουμε όλα εκείνα τα μέτρα, τα οποία μπορούν να οδηγήσουν σε παρεμβάσεις για να βοηθήσουν στην εξυγίανση αυτού του χώρου. Αλλά πρέπει να ξεκαθαρίσουμε
στον κόσμο ότι αυτοί που είναι κυρίως υπεύθυνοι για την κατάντια αυτή, θα πρέπει να πάρουν τις δικές τους πρωτοβουλίες μέσα από μια διαδικασία αυτοκάθαρσης. Ξέρουμε πάρα πολύ καλά ότι όλους αυτούς τους μηχανισμούς που έχουν στηθεί στο χώρο του επαγγελματικού ποδοσφαίρου, εάν αποφασίσουν οι παράγοντες να τους διαλύσουν, δεν χρειάζεται παρά μόνο μία νύχτα. Από εκεί και πέρα τα πράγματα θα είναι πάρα πολύ απλά.
Είναι όμως κάτι παραπάνω από βέβαιο ότι εάν αυτοί δεν θελήσουν να
τους διαλύσουν, τότε η πολιτεία θα αξιοποιήσει όλα τα μέσα προκειμένου να επιβάλει τη νομιμότητα σε ένα χώρο, ο οποίος απασχολεί εκατομμύρια 'Ελληνες και αυτά τα εκατομμύρια των Ελλήνων θέλουν αυτός ο χώρος να είναι καθαρός, αυτό δηλαδή που κατάφεραν να κάνουν σχεδόν όλες οι ευρωπαϊκές χώρες. Είναι ο χώρος που μας ενδιαφέρει ιδιαίτερα.
'Εγινε και μια συζήτηση για τη βία. Αναφέρθηκαν ζητήματα βίας. Είναι αλήθεια ότι το φαινόμενο αυτό ταλαιπωρεί το ελληνικό ποδόσφαιρο και το μπάσκετ τα τελευταία χρόνια ιδιαίτερα έντονα. Ο ν.2725 έχει διατάξεις και υπάρχει νομοθετικό πλαίσιο για τα ζητήματα της βίας. Πρέπει η Εθνική Αντιπροσωπεία να γνωρίζει ότι πρόσφατα σε μία συνάντηση που είχα με τον Υπουργό Δημόσιας Τάξης και με τη συμμετοχή της Διαρκούς Επιτροπής για την αντιμετώπιση της βίας, που δεν τη θεσμοθετούμε τώρα, αλλά υπάρχει από το ν.2725, απλώς κάναμε μία ρύθμιση για να βοηθήσουμε τη λειτουργία της, εξαγγείλαμε συγκεκριμένα μέτρα, τα οποία πιστεύουμε ότι θα βοηθήσουν στο να αντιμετωπιστεί σε ένα μεγάλο βαθμό το φαινόμενο αυτό.
Πρώτον, απαγορεύεται η μετακίνηση φιλάθλων από πόλη σε πόλη. Ακόμη θα γίνει τοποθέτηση συστημάτων παρακολούθησης στα γήπεδα. Η Ελληνική Αστυνομία θα διατάσσεται μέσα στα γήπεδα με νέο τρόπο. 'Ολα αυτά μαζί με τον έλεγχο των εκτροφείων της βίας, που είναι οι περίφημοι σύνδεσμοι ή οι περισσότεροι από αυτούς, μπορούν να οδηγήσουν στην αντιμετώπιση του φαινομένου. Σ' αυτό το θέμα χρειαζόμαστε τη συνεργασία των παραγόντων. Στις περίφημες μετακινήσεις των οπαδών από πόλη σε πόλη σταμάτησαν σε μια πόλη ένα τέτοιο λεωφορείο, το οποίο είχε πενήντα πέντε επιβάτες. Οι σαράντα πέντε από αυτούς έφεραν μαζί τους ναρκωτικές ουσίες. Φίλαθλοι ήταν αυτοί; 'Ετσι, λοιπόν, αποφασίστηκε ότι δεν θα επιτρέπεται η μετακίνηση φιλάθλων ομάδας σε άλλη πόλη.
ΒΑΣΙΛΗΣ ΚΕΔΙΚΟΓΛΟΥ: Μέσω σωματείων;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Οργανωμένα. Βέβαια οι φίλαθλοι της όποιας ομάδας μπορούν να πάνε να παρακολουθήσουν τον αγώνα όπως αυτοί θέλουν. Οι οργανωμένες όμως μετακινήσεις από φέτος απαγορεύονται. Θα λύσουν αυτά τα μέτρα το πρόβλημα της βίας; Ενδεχομένως όχι.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Οποιος παραβεί την απαγόρευση τι κυρώσεις θα έχει; 
ΓΕΩΡΓΙΟΣ ΟΡΦΑΝΟΣ: Κατ' αρχήν είναι αντισυνταγματικό...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ κύριε Ορφανέ. Μιλάει 
ο Υπουργός, υπάρχει Προεδρείο και εσείς κάνετε διάλογο με τον κ. Κωνσταντόπουλο.
ΓΕΩΡΓΙΟΣ ΟΡΦΑΝΟΣ: Θέλουμε να ενώσουμε τις φωνές μας.
ΠΡΟΕΔΡΕΥΩΝ (Κωνσταντίνος Γείτονας): Ναι, να ενώσετε τις φωνές σας
κατά της βίας. 'Ολοι ενδιαφερόμαστε να μην υπάρχει βία στα γήπεδα αλλά δεν πρέπει να παραβιάζουμε τον Κανονισμό.
Συνεχίστε, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν μπορώ να ισχυρισθώ ότι με αυτήν την πρωτοβουλία λύνουμε όλα τα προβλήμτα. Τουλάχιστον ξεκινάμε δίνοντας τη δυνατότητα στους ελεγκτικούς μηχανισμούς του κράτους να κάνουν σωστά τη δουλειά τους. Ταυτόχρονα παίρνουμε μέτρα, τα οποία θα ρυθμίσουν την προσωπική κατάσταση των παραγόντων του αθλητισμού, με βάση τα κωλύματα της διάταξης του άρθρου 1.
Δεν πρόκειται να σταματήσουμε εδώ. Η πολιτεία θα συνεχίσει να παίρνει όλα τα απαραίτητα μέτρα προκειμένου να εξυγιανθεί ο χώρος του αθλητισμού και ιδιαίτερα του επαγγελματικού αθλητισμού. Θα συνεχίσει να ενισχύει
εν όψει του 2004 με περισσότερα χρήματα, αλλά ορθολογικά κατανεμημένα εκείνον τον αθλητισμό, που οδηγεί στις μεγάλες επιτυχίες σαν αυτές που χειροκροτήσαμε πριν από λίγη ώρα σε αυτήν την Αίθουσα.
Η συζήτηση, που έγινε στην επιτροπή και εδώ, ήταν χρήσιμη για όλους
και ιδιαίτερα για την Κυβέρνηση. Τώρα πια γνωρίζουμε με επίσημο τρόπο
ότι τα κόμματα θέλουν να συμβάλουν σε αυτήν την προσπάθεια. 'Εχουν συγκεκριμένες απόψεις. Οι απόψεις αυτές θα ληφθούν υπόψη στην κατάρτιση του νομοσχεδίου, που ετοιμάζουμε. 'Ετσι όταν θα έρθουμε εδώ με αυτό το νομοσχέδιο θα υπάρχει πάλι αυτό το πνεύμα συνεννόησης, ώστε να αντιμετωπισθούν με πιο οργανωμένο τρόπο τα μεγάλα προβλήματα του ελληνικού αθλητισμού.
Σήμερα δίνουμε ένα παράδειγμα για το πώς μπορούμε να προχωρήσουμε σε ζητήματα, που ενδιαφέρουν τον ελληνικό λαό με έναν τρόπο που οδηγεί σε συμφωνίες χωρίς να παραιτείται ο καθένας από τις επιμέρους απόψεις του
γι' αυτά τα ζητήματα.
Αλλά νομίζω ότι σε έναν κατ' εξοχήν χώρο δημοσίου ενδιαφέροντος, όπως ο κ. Κωνσταντόπουλος από τη Διαρκή Επιτροπή προσδιόρισε, δεν έχουμε τις πολυτέλειες των μεγάλων διαφωνιών. Ειδικά μάλιστα όταν οι πρωτοβουλίες της Κυβέρνησης ξέρετε πολύ καλά πού κατατείνουν.
Θα κλείσω με μια αναφορά που έκανε ο κ. Ορφανός σε πρόσωπα, τα οποία ενδεχομένως έχουν συμπεριφορές οι οποίες απάδουν προς τη μέχρι τούδε λειτουργία τους, εν όψει του ότι ήσαν κρατικοί λειτουργοί.
Θέλω να πω ότι ο καθένας σ' αυτόν τον τόπο έχει τη δική του ιστορία, όπως έχουν την ιστορία τους και οι παρατάξεις. Και οι κομματικές παρατάξεις είναι αθροίσματα πολλών ανθρώπων και πολλών συμπεριφορών. Σημασία όμως έχει η γενική κατεύθυνση, το τι επιδιώκουν. Και είναι άδικο νομίζω, μία παράταξη ολόκληρη, η όποια παράταξη, να χαρακτηρίζεται από τη συμπεριφορά κάποιων ατόμων.
Ο κύριος που αναφέρατε πήρε την απάντηση που έπρεπε να πάρει από μένα όταν ανέλαβα το Υπουργείο. Αυτό δεν σημαίνει ότι εγώ ενδεχομένως εκείνη τη στιγμή έκανα μία ενέργεια που ήταν απόλυτα σωστή. Αλλά δεν είναι δυνατόν συμπεριφορές ενός, δύο, τριών, πέντε ανθρώπων να χαρακτηρίζουν παρατάξεις, που υποστηρίζονται από εκατομμύρια 'Ελληνες. Αυτό είναι πολύ άδικο. Μας αδικεί όλους μας. Είναι αδύνατον από μεμονωμένες συμπεριφορές να έχουμε γενικεύσεις, που αφορούν το δημόσιο βίο της χώρας, ανεξάρτητα αν σε αυτά τα πρόσωπα κάποια στιγμή η χώρα εμπιστεύθηκε τη διαχείριση 
σοβαρών κρατικών υποθέσεων. Και αν υπάρχουν ευθύνες, πρέπει να αποδοθούν. Αλλά επιτέλους δεν είμαστε όλοι ίδιοι. Και πιστεύω ότι η συντριπτική πλειοψηφία των παρατάξεων αποτελούνται από ανθρώπους, οι οποίοι θέλουν το καλό της χώρας και δεν υποκύπτουν σε συμφέροντα. Δεν εξαγοράζονται. Δε θεωρούν ότι άλλα εξωθεσμικά κέντρα πρέπει να καθορίσουν την πορεία της χώρας.
Νομίζω ότι σήμερα με έναν τρόπο, έστω, που μπορεί να μην έχει
τεράστια σημασία, απαντούμε σε όλες αυτές τις αιτιάσεις.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, κατέθεσαν σχέδιο νόμου για τη διαχείριση, την παρακολούθηση και τον έλεγχο του κοινοτικού πλαισίου στήριξης.
Παραπέμπεται στην αρμόδια Διαρκή Επιτροπή.
Επίσης έχω την τιμή να ανακοινώσω στο Σώμα ότι ο Βουλευτής Ροδόπης
κ. Γκαλήπ Γκαλήπ ζητά ολιγοήμερη άδεια απουσίας του στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης
έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, θέλω να ξεκινήσω και εγώ από
το θέμα επικαιρότητας στο οποίο αναφέρθηκε κλείνοντας την ομιλία του ο κύριος Υπουργός -και που πραγματικά τάραξε τα νερά του αθλητισμού και δεν μπορεί να μείνει ασχολίαστο- την παραίτηση του υπεύθυνου του ΟΠΑΠ, του Γενικού Διευθυντή κ. Σαλαλέ.
Κύριε Υπουργέ, οι μάσκες έπεσαν. Πολλά από τα στελέχη του ΠΑΣΟΚ απώλεσαν και το τελευταίο φύλλο συκής στη σχέση τους με τη διαπλοκή και με τις κρατικοδίαιτες επιχειρήσεις. Ο Πρωθυπουργός προσωπικά φέρει βαρύτατες πολιτικές ευθύνες. Αλλιώς πώς δικαιολογούνται οι φωτογραφικές διατάξεις για το ΒΙΝΤΕΟΛΟΤΤΟ; Πώς δικαιολογούνται οι φωτογραφικές διατάξεις για το ΠΡΟΚΑΘΟΡΙΣΜΕΝΟ ΣΤΟΙΧΗΜΑ; Πώς δικαιολογούνται όλα αυτά, τα οποία πρότεινε στην Κυβέρνησή σας ο κ. Σαλαλές; Και εσείς τα κάνατε νόμους στη Βουλή.
Φθάσαμε στο σημείο να έλθει διάταξη εδώ στη Βουλή...
ΠΡΟΕΔΡΕΥΩΝ (Κωνσταντίνος Γείτονας): Επί της αρχής του νομοσχεδίου
κύριε Κεφαλογιάννη!
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτή, λοιπόν, είναι η εικόνα της Κυβέρνησής σας.
Κύριε Υπουργέ, μη μιλάτε για διαφάνεια. Ούτε μπορείτε να δίνετε από τη θέση που είσαστε πιστοποιητικά για την ορθή συμπεριφορά στελεχών, ακόμα και αυτών του κόμματός σας.
Δεν πιστεύουμε πια στις καλές σας προθέσεις. Η Κυβέρνησή σας έχει βεβαρημένο παρελθόν, έχει απωλέσει την αξιοπιστία της. Ψηφίζετε νόμους ανάλογα με τα συμφέροντα της στιγμής, ανάλογα με τις δικές σας προσωπικές προτιμήσεις, τις δικές σας συμπάθειες και επιλογές.
Η δική σας Κυβέρνηση δεν είναι αυτά που πριν μία εβδομάδα για
παρόμοιο θέμα, για τα ασυμβίβαστα στο Εθνικό Ραδιοτηλεοπτικό Συμβούλιο θέσπισε τελείως διαφορετική διάταξη; Είναι στην ημερήσια διάταξη το επόμενο νομοσχέδιο, και θα συζητηθεί την επόμενη εβδομάδα.
ΒΑΣΙΛΗΣ ΚΕΔΙΚΓΛΟΥ: Τι εννοείτε, κύριε συνάδελφε;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το άρθρο 3, κύριε συνάδελφε, του συγκεκριμένου νομοσχεδίου καθιερώνει ασυμβίβαστα διαφορετικά από αυτά του συζητούμενου νομοσχεδίου, δηλαδή τα ασυμβίβαστα υπάρχουν σε περίπτωση καταδίκης με τελεσίδικη δικαστική απόφαση. Αυτό είναι που θεσπίζει η Κυβέρνηση του κ. Σημίτη σε άλλο νομοσχέδιο. Νομοθετούν κατά βούληση, κατά περίπτωση, με βάση τα ενδιαφέροντα του εκάστοτε Υπουργού.
Η δική σας Κυβέρνηση δεν είναι αυτή που στην αρχή του Σεπτέμβρη
ψήφισε το νομοσχέδιο για το Χρηματιστήριο Αξιών Αθηνών, που -στο άρθρο 8, παράγραφος 3- αφαιρείτε από την εισαγγελική αρχή τη δυνατότητα διενέργειας ανάκρισης, προανάκρισης, προκαταρκτικής εξέτασης για αδικήματα που σχετίζονται με το Χρηματιστήριο; Δική σας δεν είναι η Κυβέρνηση αυτή; Πριν ένα μήνα τα ψηφίσατε.
Δεν είναι η δική σας η Κυβέρνηση, που σαν πρώτο νόμο μετά τις εκλογές του 1993 τα αδικήματα για απιστία των δημοσίων επιχειρήσεων και οργανισμών τα μετέτρεψε πλημμελήματα; 'Ετσι δώσατε τη δυνατότητα σε ανθρώπους που είχαν προφυλακιστεί για αδικήματα, που είχαν γίνει πριν από το 1989, να αποφυλακιστούν. Εσείς θα μας μιλήσετε για διαφάνεια;
Εσείς δεν είστε που ψηφίσατε τις προγραμματικές συμφωνίες το 1996; Σεις δεν είστε που δώσατε ενάμισι τρισεκατομμύριο στους ολίγους
έχοντες και κατέχοντες προμηθευτές του δημοσίου, που εμπλέκονται και στο δικό σας τομέα ευθύνες; Σας διαβάζω, κύριοι συνάδελφοι, τη διάταξη για να την καταλάβετε τι εννοώ. Είναι το άρθρο 15 του ν. 2446 αναφέρει: "Ο προγραμματισμός και η σύναψη των προγραμματικών συμφωνιών θα πραγματοποιηθεί κατά παρέκκλιση των κείμενων για τη διενέργεια των προμηθειών διατάξεων". Αυτή είναι η Κυβέρνηση του ΠΑΣΟΚ.
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, ελάτε στο
νομοσχέδιο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς ο ίδιος,κύριε Υπουργέ,στο νομοσχέδιο για του Ολυμπιακούς Αγώνες δεν ήρθατε και υπερασπιστήκατε εδώ το άρθρο 8; Εσείς δεν είσαστε αυτός,ο οποίος υπερασπίστηκε το άρθρο για το ιπποδρομιακό ΣΤΟΙΧΗΜΑ; Την ξέρετε τη συνέχεια; Την ξέρετε, αλλά ας τη μάθει και η ελληνική Αντιπροσωπεία. Η 15η Διεύθυνση της Ευρωπαϊκής 'Ενωσης αμφισβητεί τη νομιμότητα της διακήρυξης αυτής. Κύριε Πρόεδρε, θα καταθέσω στα Πρακτικά το γράμμα του κ. Μοgg που έχει στα χέρια του ο κύριος Υπουργός, ο οποίος κατά συνήθη τακτική δεν καταθέτει τα έγγραφα που του ζητούμε. Θα το καταθέσω για χρήση των συναδέλφων. 'Εχει ημερομηνία 17 Αυγούστου 2000 και στο οποίο αναφέρεται ότι η κρίση περί της καταλληλότητος των υποψηφίων στηρίχθηκε και σε κριτήρια, που δεν περιλαμβάνονται σε εκείνα που αναφέρονται στην προκήρυξη. Αυτό σας λέει η Ευρωπαϊκή 'Ενωση και συνεχίζει...
ΠΡΟΕΔΡΕΥΩΝ (Κωνσταντίνος Γείτονας): Πάντως, κύριε Κεφαλογιάννη, δεν έχω ακούσει λέξη για την αρχή του νομοσχεδίου. Σας παρακαλώ να τηρούμε και τον Κανονισμό.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μπορείτε να με διακόπτετε όσο θέλετε. Ξέρω ότι δεν αρέσουν στην Πλειοψηφία αυτά που λέγω αλλά, δυστυχώς, είναι νομοθετήματα που ψηφίστηκαν στην ελληνική Βουλή και προτάθηκαν από την Ελληνική Κυβέρνηση και αφορούν και τον αθλητισμό. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, λειτουργώ ως
προεδρεύων της Βουλής και μην το ξεχνάτε!
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, έχουμε την ευκαιρία, με βάση το συζητούμενο νομοσχέδιο να αναφερθούμε σε ευρύτερα προβλήματα του αθλητισμού. Εσείς θέλετε να μας πείτε ότι το Ιπποδρομιακό ΣΤΟΙΧΗΜΑ που σχετίζεται με τους Ολυμπιακούς Αγώνες του 2004 δεν έχει σχέση με το νομοσχέδιο; Αυτό θέλετε να μας πείτε;
ΠΡΟΕΔΡΕΥΩΝ (Κωνσταντίνος Γείτονας): Εγώ δεν μπαίνω επί της ουσίας των λεγομένων σας, κύριε Κεφαλογιάννη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μη με διακόπτετε συνέχεια, κύριε Πρόεδρε!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ!
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μη με διακόπτετε συνέχεια, κύριε Πρόεδρε. Κύριε Πρόεδρε, όταν ο κύριος Υπουργός σε άσχετο νομοσχέδιο έφερε τη
συγκεκριμένη τότε τροπολογία, είπαμε ότι θα μας δοθεί η ευκαιρία να συζητήσουμε ευρύτερα θέματα του αθλητισμού. Αν κάτι λοιπόν κερδίσαμε από αυτήν τη διαδικασία είναι ότι έγινε μία ολοκληρωμένη συζήτηση για πολλά θέματα που δεν αναφέρονται στο νομοσχέδιο. Τι να κάνουμε, κύριε Πρόεδρε; 
Αν ο Υπουργός φέρνει μία διάταξη για μια προσωπική του αντιδικία και
καταθέτει ολόκληρο νομοσχέδιο, τότε πρέπει να επεκταθούμε και σε άλλα θέματα. Ο ίδιος αναφέρθηκε στην πολυιδιοκτησία, ο ίδιος αναφέρθηκε στη διαιτησία, ο ίδιος αναφέρθηκε στη βία μέσα στα γήπεδα, ο ίδιος αναφέρθηκε σε ορισμένα πρόσωπα, τα οποία μετέχουν σε περισσότερες ΠΑΕ. Αυτά περιλαμβάνονται στο νομοσχέδιο; Διακόψατε τον κύριο Υπουργό, διακόψατε τους άλλους ομιλητές;
Για να κλείσω αυτό το θέμα....
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, νομίζω ότι
είμαι σαφής. Σας διέκοψα, όταν αναφερθήκατε σε χρηματιστήρια, σε προγραμματικές συμβάσεις και όχι όταν αναφερθήκατε σε θέματα αθλητισμού. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συνεχίζω, κύριε Πρόεδρε.
Το έγγραφο αυτό σας λέει ότι οι νομικές συμβουλές του χρηματοοικονομικού συμβούλου του ΟΔΙΕ παρέχονται από δικηγορικό γραφείο, το οποίο έχει επαγγελματικές σχέσεις με εταιρείες, που μετέχουν στο διαγωνισμό. Αυτό σας λέει το έγγραφο.
Σας εγκαλεί μάλιστα και σας λέγει ότι οι υπηρεσίες της Ευρωπαϊκής 'Ενωσης θα ήθελαν να γνωρίζουν εάν η Εισαγγελία Αθηνών ασκεί ποινική δίωξη για θέματα που αφορούν το σχετικό διαγωνισμό και εάν ναι, με τι περιεχόμενο και σε ποιο στάδιο βρίσκεται η σχετική διαδικασία. Το έγγραφο αυτό, θα το καταθέσω για τα Πρακτικά, κύριε Πρόεδρε.
Αυτή είναι η Κυβέρνηση του ΠΑ.ΣΟ.Κ. και στον τομέα του αθλητισμού. Εσείς προσωπικά είχατε έρθει εδώ στη Βουλή και στηρίξατε αυτές τις διατάξεις, τις οποίες βλέπετε με ποιον τρόπο αντιμετωπίζει η Ευρωπαϊκή 'Ενωση.
Ας έλθουμε τώρα και στην επίμαχη διάταξη. 'Επρεπε να βρεθούν πέντε διακεκριμένοι συνταγματολόγοι και η Επιστημονική Υπηρεσία της Βουλής, έκριναν ότι η διάταξή σας είναι αντισυνταγματική. 'Ολα τα άλλα κόμματα σας το έλεγαν στην επιτροπή.
Η Επιστημονική Υπηρεσία της Βουλής, κύριε Υπουργέ, σας δίνει μία μοναδική διέξοδο διαφυγής και σεις βέβαια -σωστά πράττων και λογικά βλέποντας το δικό σας συμφέρον- σπεύσατε να την αρπάξετε.
Εδώ όμως τίθενται και άλλα θέματα. Αναλαμβάνετε την ευθύνη, αναλαμβάνετε το ρίσκο της εφαρμογής της διάταξης αυτής, που μας εισηγείστε; Αναλαμβάνετε, δηλαδή, την ευθύνη αν η ΦΙΦΑ ή η ΟΥΕΦΑ ή άλλοι εμπλεκόμενοι διεθνείς οργανισμοί του αθλητισμού απαγορεύσουν τη συμμετοχή των ομάδων ή της εθνικής ομάδας σε ευρωπαϊκά πρωταθλήματα; Αναλαμβάνετε το ρίσκο να σταματήσει το πρωτάθλημα στην Ελλάδα; Αναλαμβάνετε -αν θέλετε- το ρίσκο ο πρόεδρος της ΕΠΑΕ να αθωωθεί και μάλιστα να αθωωθεί με αμετάκλητο βούλευμα στον 'Αρειο Πάγο;
Πολύ περισσότερο, κύριε Υπουργέ, όταν με τη βοήθεια της δικής σας
Κυβέρνησης, του προκατόχου σας Υπουργού, του κ. Φούρα, υπάρχει απαλλακτικό έγγραφο από το Γενική Γραμματεία Αθλητισμού -και αυτό θα το καταθέσω, κύριε Πρόεδρε για τα Πρακτικά- στο οποίο στις 8 Νοεμβρίου 1999 αναφέρεται για το επίμαχο θέμα: Ελληνική Δημοκρατία, Υπουργείο Πολιτισμού, Γενική Γραμματεία Αθλητισμού: "Σας γνωρίζουμε ότι δεν υφίσταται οποιαδήποτε εκκρεμότητα και αξίωση εκ μέρους της Γενικής 
Γραμματείας Αθλητισμού κατά της πρώην ΠΑΕ Αιγάλεω και του Προέδρου της κ. Βίκτωρα Μητρόπουλου, σχετικά με τη χορηγηθείσα συνολική επιχορήγηση ύψους σαράντα επτά εκατομμύρια πεντακόσιες χιλιάδες δραχμές για την εκτέλεση έργων στο δημοτικό στάδιο του Αιγάλεω".
Αυτό είναι έγγραφο του Υπουργείου σας και πιστεύω ότι η Κυβέρνηση
έχει συνέχεια, είναι η ίδια Κυβέρνηση του κ. Σημίτη. Καμιά φορά σας
αρέσει να ρίχνετε το ανάθεμα στις προηγούμενες κυβερνήσεις, αλλά εδώ νομίζω ότι έχετε μια συνέχεια. Εσείς το δώσατε, το Υπουργείο σας το έδωσε, ο κ. Φούρας ήταν στη θέση σας. Θα το καταθέσω και αυτό για τα Πρακτικά.
Το αμετάκλητο βούλευμα, λοιπόν, είναι πολύ πιθανό να βγει αθωωτικό. Εσείς αναλαμβάνετε την ευθύνη να έρθουν οι ομάδες του επαγγελματικού
πρωταθλήματος και να εκλέξουν τον ίδιο πρόεδρο; Τι θα κάνετε εσείς; Με ποιο κύρος θα μπείτε στο Υπουργείο Πολιτισμού; Θα παραιτηθείτε; Τι θα κάνετε; Δημιουργείτε μία ολόκληρη αναστάτωση. Φέρετε προσωπικά την ευθύνη της εκτέλεσης της διατάξεως, την οποία μας προτείνετε.
Εμείς θα το ψηφίσουμε το νομοσχέδιο, για να σας αφαιρέσουμε οποιοδήποτε επιχείρημα. 'Ομως, η ευθύνη της εφαρμογής και οι συνέπειες από την εφαρμογή αυτής της διάταξης είναι όλες δικές σας.
Κλείνω,κύριε Πρόεδρε, λέγοντας ότι είχαμε την ευκαιρία και στην Επιτροπή να θέσουμε το θέμα του ΠΡΟΚΑΘΟΡΙΣΜΕΝΟΥ ΣΤΟΙΧΗΜΑΤΟΣ. Ο κύριος Υπουργός μας διαβεβαίωσε ότι δεν πρόκειται οι ελληνικές ομάδες να συμμετέχουν στο ΠΡΟΚΑΘΟΡΙΣΜΕΝΟ ΣΤΟΙΧΗΜΑ λόγω ασυμβιβάστου συγκεκριμένων ιδιοκτητών επαγγελματικών ομάδων και ανθρώπων ή εταιρειών, που έχουν υπό την ευθύνη τους τη λειτουργία του ΠΡΟΚΑΘΟΡΙΣΜΕΝΟΥ ΣΤΟΙΧΗΜΤΑΟΣ.
Δε μας είπατε όμως τι θα κάνετε με τη συμμετοχή των ελληνικών ομάδων σε ευρωπαϊκά πρωταθλήματα. 'Ηδη από τις ακροάσεις που κάναμε, διαπιστώσατε και εσείς ο ίδιος ότι τουλάχιστον θεωρητικά μπορεί κάποιος να επηρεάσει τα αποτελέσματα.
Μάλιστα, ο ίδιος ο εμπλεκόμενος στο συγκεκριμένο στοίχημα μας είπε ότι "αν ήταν ελληνικές ομάδες, το 3-3 που έφερε η ομάδα στην οποία έχω την πλειοψηφία ή η οικογένειά μου έχει την πλειοψηφία των μετοχών, μπορούσε να θεωρηθεί μία διαβλητή διαδικασία". Το ίδιο όμως ακριβώς μπορεί να γίνει και με τις ομάδες, που παίζουν στα ευρωπαϊκά πρωταθλήματα. Τι θα κάνετε με αυτό το θέμα; Οφείλετε να μας δώσετε και σε αυτό μια εξήγηση και την περιμένουμε, κύριε Υπουργέ.
Σας ευχαριστώ, κύριε Πρόεδρε.
(Στο σημείο αυτό ο Βουλευτής κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος, έχει το λόγο.
ΑΝΤΩΝΗΣ ΣΚΥΛΛΑΚΟΣ: Το μεγάλο ζήτημα της διαπλοκής στον αθλητισμό
βρίσκεται στο τι πολιτικές εφαρμόζονται.
Για να εξηγηθώ: Από τη στιγμή που αποδέχεται ένα κόμμα, μια κυβέρνηση ότι είναι κανόνας στον οποίο δεν μπορούμε να αντιδράσουμε το να λειτουργεί το σύστημα στο ποδόσφαιρο ή στον αθλητισμό γενικότερα στα πλαίσια της ελεύθερης αγοράς και της εμπορευματοποίησης, θα υπάρχουν και θερμοκήπια, που θα δημιουργούν εκδηλώσεις βίας, εκδηλώσεις διαφθοράς, που προκαλούν την κοινή γνώμη.
Εφόσον ένα κόμμα έχει πολλά χρόνια στην κυβέρνηση και εφαρμόζει τέτοιες πολιτικές, οπωσδήποτε θα υπάρχουν και άτομα, τα οποία έχουν τη συγκεκριμένη προσωπική διαπλοκή με αυτούς τους επιχειρηματίες, που εμπορεύονται τον αθλητισμό. Αυτός είναι κανόνας.
Εμείς κατηγορούμε το ΠΑ.ΣΟ.Κ. και την Κυβέρνηση. Χάνει σε αξία η
κριτική που ασκείται από την πλευρά της Νέας Δημοκρατίας, διότι την ίδια πολιτική της ελεύθερης αγοράς και του επαγγελματισμού την υποστηρίζει και αυτή. Και εσείς αν ήσασταν κυβέρνηση, η ίδια κατάσταση θα υπήρχε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Με κανόνες, κύριε Σκυλλάκο.
ΑΝΤΩΝΗΣ ΣΚΥΛΛΑΚΟΣ: Θα μιλήσουμε για τους κανόνες.
ΑΝΑΣΤΑΣΙΟΣ ΝΕΡΑΝΤΖΗΣ: Κρατικό αθλητισμό θα έχουμε; 
ΑΝΤΩΝΗΣ ΣΚΥΛΛΑΚΟΣ: Βλέπετε; 'Ο,τι είναι κρατικό, είναι άσχημο. Εκ του
ασφαλούς μιλάτε σήμερα.
'Ερχομαι στο συγκεκριμένο θέμα. Εμείς βλέπουμε ότι άλλαξε η πολιτική ηγεσία στο Υπουργείο και έρχεται ένα νομοσχέδιο, που προσπαθεί να λύσει ένα ζήτημα -αυτό θέλετε- το οποίο είναι αποσπασματικό. Υπάρχουν διαβεβαιώσεις ότι θα ακολουθήσουν και άλλες ρυθμίσεις είτε νομοθετικές είτε σε εφαρμογή του ανενεργού εν πολλοίς νόμου πλαίσιου, που ίσχυε. 'Ιδωμεν. Παρακολουθούμε.
Οι διατάξεις που έχουν σχέση με την ενεργοποίηση και τη λειτουργία
αυτού του ελεγκτικού συμβουλίου, μας βρίσκουν σύμφωνους, τις υποστηρίζουμε. Πού υπάρχει το ερώτημα για μας; Το ερώτημα είναι όχι ακριβώς επειδή τυχαίνει σήμερα να έρχεται αυτή η διάταξη και να κάμπτεται η αρχή του τεκμηρίου της αθωότητας. Δηλαδή, χωρίς να έχει τελειώσει η δίκη, χωρίς να έχει τελεσιδικήσει, να έχουμε τελεσίδικη απόφαση, να εκπίπτουν κάποιοι από τα αξιώματά τους στα ενδιάμεσα στάδια.
Αλλά το βλέπουμε και μας ανησυχεί αυτό το ζήτημα από θέση αρχής
γενικότερα στο δίκαιο της χώρας μας. Ανάλογη διάταξη υπάρχει και για τους δημόσιους υπαλλήλους. 'Εχουμε αντιδράσει σαν κόμμα και έχουμε ανησυχήσει. Ανάλογη διάταξη υπάρχει, παραπλήσια διάταξη υπάρχει για την Τοπική Αυτοδιοίκηση. Και σας έφερα το παράδειγμα για το τι συνέβη με δικό μας πρώην δήμαρχο, που έμεινε έξω από το δημοτικό συμβούλιο.
Ακούστηκαν εδώ πέρα -και δεν θέλω να τις αμφισβητήσω- ανάλογες
ρυθμίσεις, οι οποίες είναι σε μεταγενέστερο στάδιο. Αλλιώς
αντιμετωπίζεται το ζήτημα σε άλλες περιπτώσεις. Δεν μπορούμε κατά περίπτωση το τεκμήριο της αμοιβαιότητας να το κάμπτουμε.
Και το δέχεται η Βουλή και η Πλειοψηφία, διότι οι αποφάσεις των δικαστηρίων καθυστερούν. Αλλά επειδή υπάρχουν εγγενείς αδυναμίες καθυστέρησης των δικών, δεν υπάρχουν δικαστές, δεν μπορούν να βγουν εύκολα αποφάσεις θα φθάνουμε στο σημείο να νομοθετούμε έτσι και να αμφισβητούμε ατομικά δικαιώματα; Αυτό είναι το ερώτημα και η γενικότερη επιφύλαξη.
Στη συγκεκριμένη τώρα διάταξη, όπως τη φέρνετε εσείς, επειδή εμείς δεν θέλουμε σε καμιά περίπτωση να ταυτιστούμε με αυτούς, που έχουν και την ευθύνη γι'αυτά που δημιουργούνται στο ποδόσφαιρο -και παρακολουθούμε, δεν είμαστε εκτός Ελλάδος, ξέρουμε τι γίνεται- γι'αυτό, σε αυτό το σημείο, εμείς έχουμε τις επιφυλάξεις μας, ψηφίζουμε "παρών" και αυτό συμπαρασύρει και όλο το νομοσχέδιο στο "παρών", όχι μόνο αυτό.
Το "παρών" πέρα από την επιφύλαξη αυτήν τη γενική της αρχής που σας
είπα, υποδηλοί και το ότι αναμένουμε να δούμε ότι δεν είναι ένα αποσπασματικό μέτρο, αλλά ότι θα προχωρήσετε αποφασιστικά. Αν προχωρήσετε αποφασιστικά θα έχετε την υποστήριξή μας. Στα επόμενα μέτρα εδώ θα είμαστε και θα δούμε τη στάση σας και θα δείτε και τη δική μας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, θα είμαι σύντομος.
Θεωρώ ότι και ως Κοινοβουλευτικός Εκπρόσωπος πρέπει να αντιστοιχηθώ στο πολιτικό κλίμα που οικοδομήθηκε και από τους εισηγητές και από τους Κοινοβουλευτικούς Εκπροσώπους και να τονίσω δύο πράγματα.
Θεωρώ, κύριε Πρόεδρε και κυρίες και κύριοι συνάδελφοι, ότι είναι άδικο να λέγεται για μία κυβέρνηση για έναν Πρωθυπουργό, για ένα κόμμα που επιχειρεί να καταρρίψει τις μάσκες όλων όσων ή όποιων επιχειρούσαν να αξιοποιήσουν τους θεσμούς και ταυτόχρονα επιχειρούσαν να αξιοποιήσουν το ποδόσφαιρο γι'άλλους σκοπούς ότι είναι άδικο, λοιπόν, για όποιους τολμούν μετά από πολιτικές πρωτοβουλίες, που λαμβάνει η Κυβέρνηση, να κατηγορούν την Κυβέρνηση, τον Πρωθυπουργό ότι δεν κάνουν τίποτα, ότι οι μάσκες έπεσαν, ότι η εικόνα της Κυβέρνησης έγινε πια γνωστή κλπ.
Νομίζω ότι όλοι συμφωνούμε ότι ως Κυβέρνηση -και εγώ θα έλεγα ως
πολιτικός κόσμος- βρισκόμαστε σε μία εναγώνια προσπάθεια διαμόρφωσης όρων και προϋποθέσεων, όπου η πολιτική, οι πολιτικοί και βέβαια η οικονομία και η οικονομική ανάπτυξη να είναι δύο πορείες ανεξάρτητες. Σαφώς η μία πορεία επηρεάζει την άλλη, αλλά δεν διαπλέκεται και βέβαια συναντώνται αυτές οι πορείες σε μία συναγωνιστική διεκδίκηση για το καλό της χώρας. 
Πιστεύω ότι αυτές τις ημέρες -και ελπίζω ότι κάποια στιγμή θα
αναταχθεί η επιχειρηματολογία- προσβάλλουμε και την πολιτική και τους πολιτικούς, αλλά μάλλον και την οικονομία. Μπροστά σε μία αναμέτρηση, που έχει στοιχεία μικροπολιτικής, σαφώς όμως έχει και στοιχεία αναζήτησης των ευθυνών μας, αναζήτησης πολιτικών προτεραιοτήτων, μέσα, λοιπόν, από μία αναμέτρηση και με αιτία και αναφορά το ποδόσφαιρο, δεν ξέρω αν προσδιορίζουμε με απόλυτα καθαρή την πρόθεσή μας το προς τα πού πρέπει να πάμε, ωστόσο όμως, αγαπητοί συνάδελφοι, που κρίνετε την Κυβέρνηση, θαρρώ ότι είναι απόλυτα σαφής και διακριτή η πολιτική πρόθεση του νομοθέτη, η βούληση του νομοθέτη.
Δεν νομίζω, λοιπόν, ότι μπορεί κανείς να αμφισβητήσει τη βούληση του νομοθέτη και δεn νομίζω ότι κανείς συνακόλουθα μπορεί να αμφισβητήσει τη βούληση του Πρωθυπουργού, της Kυβέρνησης και του κόμματος που έχει την ευθύνη να ασκεί το έργο της Συμπολίτευσης ότι έχουν την ίδια κοινή στόχευση. Τη στόχευση της διαμόρφωσης όρων και προϋποθέσεων όπου σε μια σύγχρονη δημοκρατία οι ρόλοι είναι διακριτοί, οι κανόνες ξεκάθαροι και βέβαια οι πολιτικοί στόχοι για οικονομική ανάπτυξη δεν μπορούν να
ανατάξουν και δεν μπορούν να προσβάλουν προσπάθειες όλων όσων θέλουν να πετύχουν οικονομικά στη χώρα.
Γιατί τις τελευταίες μέρες άθελά μας επιχειρούμε συλλήβδην να
διαμορφώσουμε μια εικόνα που δεν προσβάλλει μόνο την πολιτική, προσβάλλει και όλους ενδεχομένους όσους με καθαρούς όρους -και πιστεύω ότι είναι αρκετοί αυτοί- επιχειρούν να δοκιμάσουν τις οικονομικές τους δυνατότητες μαζί με τη δυνατότητα της χώρας για οικονομική ανάπτυξη.
Και αν μπροστά στην πολιτική μας αντιπαλότητα και στην κομματική μας αλαζονεία μη σκεπτόμενοι το μακροπρόθεσμο και το μεσοπρόθεσμο κόστος, εμπλακούμε σε μια διαπάλη, που ενδεχόμενα δεν ανατάσσει το πολιτικό σύστημα, δεν διορθώνει τα κακώς κείμενα και ταυτόχρονα τραυματίζει και τις φιλόδοξες προσπάθειες όλων όποιων και όσων χωρίς να στηρίζονται πουθενά αλλού, αλλά στη δική του επιχειρηματικότητα και στη φιλόδοξη αναζήτηση ενός δρόμου οικονομικής ανάπτυξης, τους λέμε με λίγα λόγια ότι όταν αναπτύσσονται ίσως είναι αυτή η διαδικασία μη διάφανη εντελώς, θεωρώ ότι κάνουμε λάθος.
Θεωρώ, κυρίες και κύριοι συνάδελφοι -για να κινηθώ εντός των πλαισίων της διάταξης και του σχεδίου νόμου- ότι μπορεί να ξεκίνησε αυτή η διάταξη με ένταση, μπορεί να συνέπεσε σε μια περίοδο, όπου η διαπλοκολογία κάποια στιγμή την εμφάνιζε ως δύσκολη, ωστόσο η συνέπεια της πολιτικής στόχευσης έγινε απολύτως καθαρή και από τον ίδιο τον Υπουργό, όπου η αντιστοίχιση της διάταξης σ' όσα γνωμάτευσε το Επιστημονικό Συμβούλιο δίνει καθαρή την πολιτική πρόθεση να αντιστοιχηθούμε πλήρως σε αυτό και ταυτόχρονα κάνει απόλυτα σαφές το στόχο που προσδιόρισε ο κύριος Υπουργός, που για το κομμάτι του αθλητισμού είναι ένας και μοναδικός: Το ποδόσφαιρο -μιας και μιλάμε γι' αυτό- ως λαϊκό άθλημα, μπορεί να προχωρήσει με παρόντες όλους και με διακριτούς ρόλους σε όλους.
Και οικονομικοί παράγοντες μπορεί να υπάρχουν στο ποδόσφαιρο με απόλυτα σαφείς και διακριτούς τους ρόλους τους, και η ΕΠΟ έχει ρόλο, και η ΕΠΑΕ έχει ρόλο, και η διαιτησία έχει ρόλο, αλλά βέβαια πρωταρχικό ρόλο έχει η πολιτεία, που με απόλυτη σαφήνεια, διακριτότητα θα καθορίζει τους κανόνες, που όλοι θα επιχειρούν να αναδείξουν τις δυνατότητες και τις φιλοδοξίες τους στον τομέα αυτό.
Πιστεύω, κύριε Υπουργέ, ότι μπαίνουμε σε μια άλλη φάση στο τμήμα του αθλητισμού, που αφορά την πορεία του ποδοσφαίρου. Τα μηνύματα σήμερα ήταν σαφή και από σας, αλλά νομίζω ότι ήταν σαφή και απ' όλες τις πλευρές της Βουλής. Θεωρώ ότι το μήνυμα που εκπέμψαμε σήμερα από δω είναι ότι όλοι όσοι φιλοδοξούν να δοκιμάσουν τις δυνατότητές τους και τις φιλοδοξίες τους στο ποδόσφαιρο μπορούν, μπορούν όμως με τους κανόνες, τις προϋποθέσεις που καθορίζει η πολιτεία.
Και βέβαια γνωρίζουν και πρέπει να γνωρίζουν ότι οι κανόνες αυτοί θα τηρηθούν, η πολιτεία στο σύνολό της είναι αποφασισμένη να ανοίξει μια νέα σελίδα για την πορεία του ελληνικού ποδοσφαίρου.
Σε αυτήν τη στιγμή είμαστε και από αυτήν την άποψη η σημερινή
συνεδρίαση της Βουλής, η ταυτότητα απόψεων ή η σύγκλιση απόψεων από όλες τις πτέρυγες, θεωρώ ότι είναι η καθοριστικά ενισχυτική βάση για πολιτικές πρωτοβουλίες και πολιτική δράση, που μπορεί και πρέπει να αναλάβει η Κυβέρνηση και ιδιαίτερα ο Υφυπουργός. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάνης έχει το λόγο.
ΓΕΩΡΓΙΟΣ ΛΙΑΝΗΣ: Κύριε Πρόεδρε, κυρίες και κύριοι συνάδελφοι, σήμερα που η Βουλή γκρέμισε τα νοερά της τείχη, για να υποδεχθεί τους 'Ελληνες Ολυμπιονίκες, σήμερα που είναι μια μέρα χαράς και αγαλλίασης για τα υψιπετή επιτεύγματα των Ελλήνων αθλητών, θεωρώ χρέος μου και εγώ να μιλήσω γι' αυτό το νομοσχέδιο, που ταλάνισε πολλούς οχλοκόπους και στη Βουλή και στην κοινωνία, με έναν τρόπο, που να μας ενώνει περισσότερο, παρά να μας χωρίζει.
'Εχω στο νου μου τους Ολυμπιακούς Αγώνες του 2004 και την αξόδευτη αγωνία μου γι' αυτό το γεγονός. Το είδαμε μπροστά στα μάτια μας προ ολίγου, το απόγευμα σε αυτήν την Αίθουσα ότι ο ελληνικός αθλητισμός πάει καλά. Και έχουμε συμβάλει όλοι μας σ' αυτό, όλοι σ' αυτήν την Αίθουσα. Και το ΠΑΣΟΚ και η Νέα Δημοκρατία, όταν κυβέρνησε και πιστεύω ότι στο οικοδόμημα που χτίστηκε έχει συμβάλει και το επιτυχημένο έργο της κ. Πετραλιά και του κ. Μεϊμαράκη και του κ. Παπαγεωργόπουλου και του κ. Φούρα, ίσως και το δικό μου και εύχομαι ολόψυχα -και το πιστεύω απόλυτα-
και το σημερινό έργο του κ. Φλωρίδη. 'Αλλωστε δεν του έλειψε η ευστοχία, όπου υπηρέτησε ως σήμερα.
Να ένας χώρος, λοιπόν, εξαιρετικός, όπου μπορούμε επιτέλους να
συγκλίνουμε. Είναι ο αθλητισμός.
ΠΡΟΕΔΡΕΥΩΝ (Κωνσταντίνος Γείτονας): 'Ετσι όπως μνημονεύσατε μερικούς, κινδυνεύετε να παρεξηγηθείτε αν ξεχάσετε κανέναν. Πρέπει να τους πείτε όλους.
ΓΕΩΡΓΙΟΣ ΛΙΑΝΗΣ: Τους είπα όλους.
'Ετσι, λοιπόν, κυρίες και κύριοι συνάδελφοι, πιστεύω ότι υποτιμούν το δικό τους έργο όσοι για λόγους ευκαιριακούς, για μια δημαγωγία δίχως όρια περνούν επάνω τους πνευματικές αλυσίδες και μπαίνουν στον πειρασμό μιας ατέρμονης απόρριψης των πάντων, όπως δυστυχώς επ' ολίγον έγινε στην Επιτροπή των Μορφωτικών Υποθέσεων.
Στην Επιτροπή των Μορφωτικών Υποθέσεων ένα κομμάτι της μείζονος Αντιπολίτευσης ως Τάγμα Ιησουϊτών κλαυθμύριζε, κατά την άποψή μου, για τα μάτια της κάμερας και επεδίδετο σε ένα ρεσιτάλ ρεβανσισμού. Εκεί λοιπόν στην επιτροπή η μείζων Αντιπολίτευση δεν στήριξε ευθέως το νομοσχέδιο, όπως κάνει απόψε. Στάθηκε στις άνευ ουσίας αντιρρήσεις της, αποφεύγοντας αυτό το βήμα της κάθαρσης στην κόπρο του Αυγείου, που όλοι ομολογούμε ότι είναι το επαγγελματικό ποδόσφαιρο.
Θέλω να ξεκαθαρίσω τη θέση μου, κυρίως σαν ένας άνθρωπος που
υπηρέτησε τον αθλητισμό από το χώρο του Υφυπουργείου Αθλητισμού και μπήκε στον πειρασμό, που μπήκε σήμερα ο αξιότιμος κύριος Υφυπουργός με μια διψαλέα λαχτάρα για κάθαρση. Σε ένα χώρο που όζει. Συμπίπτω στην πρόθεση, στηρίζω την προσπάθεια, δεν αμφισβητώ το στόχο, αλλά περιγράφω -και το έκανα και στην επιτροπή και θα το επαναλάβω- τις πιθανές παρενέργειες με αγάπη και παρρησία προς τον κύριο Υφυπουργό, τις μικρές παρενέργειες αυτού του σχεδίου νόμου, για να έχω και τη συνείδησή μου ήσυχη και τη λογική μου άθικτη.
Το σχέδιο νόμου έπρεπε να έρθει στη Βουλή το καλοκαίρι, όταν τέλειωσε το πρωτάθλημα και όχι τώρα που αρχίζει. 'Ολες οι ασχημίες, που θέλει να κολάσει -και καλώς πράττει- αυτό το σχέδιο νόμου, υπήρχαν και τότε. Τα πρόσωπα δεν άλλαξαν και είχαν εκδηλώσει από τότε με χυδαίο τρόπο τα τερτίπια τους γύρω από το πώς βλέπουν και τον αθλητισμό, αλλά και εμάς τους Βουλευτές και τους πολιτικούς.
Τώρα φοβάμαι ότι ξαναμπαίνουμε σε ένα λαβύρινθο, από όπου είχαμε
βγει, όταν είχαμε πει ότι το ποδόσφαιρο θα αυτοδιοικείται. Κάναμε αγώνες πολλών χρόνων, για να το χαρίσουμε αυτό το "προνόμιο" στο χώρο του επαγγελματικού ποδοσφαίρου.
Το ποδόσφαιρο είναι ένας κοινωνικός χώρος ιδιαίτερος, διαταξικός -ίσως ο τελευταίος διαταξικός χώρος στην κοινωνία- δυστυχώς, όμως στις μέρες μας ως εκατόγχειρας έχει αδράξει και το παρασκήνιο, και το ξέρουμε όλοι μας πάρα πολύ καλά αυτό.
Η συγκυρία, λοιπόν, είναι καλή, καθώς και η άλλη κορυφή του ποδοσφαίρου η ΕΠΟ, πάσχει, δοκιμάζεται, οιμώζει, αμφιβητείται και διασύρεται στα δικαστήρια. Διπλή κρίση του ποδοσφαίρου αυτήν την ώρα δεν είναι καλό. Πιστεύω ότι ο κύριος Υπουργός είναι ενήμερος και θα διασφαλίσει και την αυτονομία του επαγγελματικού ποδοσφαίρου και την παρουσία των ελληνικών ομάδων στα πρωταθλήματα Ευρώπης από τις αταβιστικές ορέξεις της ΦΙΦΑ. Εγώ ικανοποιήθηκα από την εξήγηση που μας δώσατε κύριε Υπουργέ, στην επιτροπή και πιστεύω ότι έχετε κατά νου αυτήν την εκδοχή, την οποία άλλωστε, για να μην κινδυνολογήσω, την είπα
για ορισμένες περιπτώσεις, που είχαν γίνει και εγώ ο ίδιος ατυχώς υπήρξα μάρτυρας κάποτε. 'Ομως να πούμε και λίγες "μαύρες αλήθειες".
Ο κύριος Υπουργός έχει μια χρυσή ευκαιρία, που δεν την είχαμε εμείς. Είναι η πρώτη φορά στην ιστορία του επαγγελματικού ποδοσφαίρου, κύριε Υφυπουργέ, που οι πρόεδροι των μεγάλων κυρίως ομάδων νουνεχώς θέλουν έναν διαρκή και εφ' όλης της ύλης διάλογο με την πολιτεία στα μεγάλα
ζητήματα που τους απασχολούν. Εμείς τους παρακαλούσαμε. Εγώ έτρεχα να
τους βρω. Είναι η πρώτη φορά που κάνουν αυτό και πρέπει να αδράξετε την ευκαιρία απο τα μαλλιά. Στα χρόνια τα δικά μου οι ίδιοι πρόεδροι επέλεγαν είτε το μοντέλο του Στάλιν είτε το μοντέλο του Βοναπάρτη. Τώρα συζητούν και αυτό είναι η νέα πολύ καλή πραγματικότητα. Θέλουν διάλογο με την πολιτεία, για την πολυιδιοκτησία, για τη διαιτησία, για το ντόπινγκ για την ασφάλεια στα γήπεδα, για τη βία στα γήπεδα, για την ελευθερία στα γήπεδα που αιμάσσει με τους συνεχείς περιορισμούς και τις μετακινήσεις
των φίλων του ποδοσφαίρου. Ποτέ δεν θα έχουμε αξιόπιστο και καθαρμένο ποδόσφαιρο, αν δεν μπορούν οι φίλαθλοι να πηγαίνουν και εκτός έδρας να βλέπουν τις ομάδες τους. Δεν είναι μέτρο για μένα αυτό στον αθλητισμό. Αν δεν πέσει και αυτό το οχυρό δεν θα έχει νόημα να μιλάμε για ποδόσφαιρο. Δεν θα πηγαίνω να δω την ομάδα μου σε μια ξένη πόλη; Γιατί; Να αρπάξετε, λοιπόν την ευκαιρία από τα μαλλιά και να μιλήσετε για όλα με όλους. 'Εχετε στα χέρια σας ένα πολύ μεγάλο διαπραγματευτικό ατού που δεν το είχε κανείς. Το ΣΤΟΙΧΗΜΑ. Αυτό είναι πιστεύω η λυδία λίθος. Να το εξετάσετε μαζί τους απο όλες τις πλευρές. Εάν θα πρέπει να δοθεί ποσοστό και κατά τη γνώμη μου πρέπει -να δοθεί, εάν είναι ωφέλιμο να υπάρχουν ελληνικοί αγώνες εάν είναι ακίνδυνο να υπάρχουν ελληνικοί αγώνες, να συζητηθεί και αυτό. Και σιγά-σιγά να φθάσουμε στο αυτονόητο ότι πρέπει οι ίδιοι οι πρόεδροι πλέον να διοικούν. Αυτό που είπατε. Συμφωνώ. Στην αυτοκάθαρση δηλαδή. Να διοικούν τα του οίκου τους στην ΕΠΑΕ όπου θα μετέχουν σε μια ολομέλεια κοιτώντας ο ένας τον άλλον στα μάτια και όχι δι' εκπροσώπων ή παρατρεχάμενων, όπως γίνεται μέχρι σήμερα. Δεν είχαν βρεθεί σε ένα τραπέζι ποτέ μεταξύ τους. Είναι η πρώτη φορά που κάθισαν και έβγαλαν αυτήν την πενταμελή για να έρθουν να συζητήσουν με την πολιτεία. Δεν είχαν κοιταχτεί στα μάτια ποτέ μεταξύ τους. Αυτή είναι η πραγματικότητα.
Κανένα λοιπόν πρόβλημα δεν πρόκειται να λυθεί όσο οι ίδιοι οι
πρόεδροι δεν αντιλαμβάνονται το στοιχειώδες ότι το μακροπρόθεσμο συμφέρον το δικό τους είναι το αξιόπιστο πρωτάθλημα. Εκεί θα είναι και τα κέρδη, εκεί θα είναι τα γεμάτα γήπεδα, εκεί θα είναι και το λυτρωμένο αίσθημα του κόσμου, εκεί θα είναι και η έλλειψη της βίας. Δεν υπάρχει κανένα άλλο μέλλον για το ελληνικό ποδόσφαιρο. Τώρα που τα ποσοστά από το ΠΡΟ-ΠΟ εξανεμίστηκαν το κράτος πρέπει να στηρίξει τις ομάδες, γιατί το ποδόσφαιρο είναι αγωγός χαράς, ψυχαγωγός, και η χαρά είναι δυσεύρετο αγαθό στην εποχή μας, που λυτρώνει το κοινωνικό σύνολο από το βάρος της καθημερινής ζοφερής πραγματικότητας.
Κατά συνέπεια λέω με παρρησία, κύριε Υφυπουργέ: Ναι, σε αυτό το νομοσχέδιο υπό την τελική του μορφή και πιστεύω ότι σε λίγο καιρό δεν θα είναι ένα μετέωρο βήμα για την κάθαρση του τόσο αδικημένου ποδοσφαίρου μας. 'Αλλωστε η αποψινή οδυνηρή ήττα της εθνικής μας ομάδας στην Αλβανία βάζει πρόωρα τέρμα στα όνειρά μας για μια πρόκριση στη μεγαλύτερη διοργάνωση στο παγκόσμιο ποδόσφαιρο. Τώρα γίνονται περισσότερο επιτακτικά αυτά που θέλατε, γιατί πραγματικά κάποτε και αυτός ο κόσμος και αυτός λαός θα πρέπει να δει μια τέτοια διάκριση, που μετά οδηγεί σε όλα αυτά τα πολύ μεγάλα αθλητικά γεγονότα, που είναι αντίστοιχα των Ολυμπιακών Αγώνων υποδεέστερα βέβαια, αλλά πάρα πολύ σημαντικά.
'Ηθελα να κλείσω συναινετικά, αλλά ο κ. Κεφαλογιάννης, που μοχθηρώς τον αγαπώ, με βάζει συνέχεια σε πειρασμό. Θα του θυμίσω ένα γνωμικό. "Ο άνθρωπος που δεν λέρωσε ποτέ τα χέρια του είναι λιγότερο καθαρός από αυτόν που τα έπλυνε". Σοφό το γνωμικό!
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Η Νέα Δημοκρατία εμφανίζεται στην οβιδιακή της μεταμόρφωση από το
1993 και μετά ότι δεν έχει λερώσει ποτέ τα χέρια της. Ενώ εμείς μέσα σε μια εξάσκηση πολλών χρόνων εξουσίας αναγνωρίζουμε και τα λίγα λάθη που κάνουμε. Πιστεύω ότι ο κύριος Πρωθυπουργός λυσιτελώς έκλεισε το θέμα που προέκυψε. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Βούγιας.
ΣΠΡΙΔΩΝ ΒΟΥΓΙΑΣ: Κυρία Πρόεδρε, κύριοι συνάδελφοι, χαίρομαι για την
τροπή και την εξέλιξη που πήρε η συζήτηση, τη μετατροπή δηλαδή ενός θέματος από προσωπικό σε πραγματικό θεσμικό, και μάλιστα πολύ σημαντικό,, τη μετατροπή ενός θέματος από νομικό σε βαθιά κα καίρια πολιτικό. Γιατί κατά τη γνώμη μου αν και μικρό, είναι ένα σημαντικό νομοσχέδιο τεσσάρων μόλις άρθρων, που όμως το κάθε ένα απ' αυτά θίγει σημαντικά ζητήματα. 
'Αλλωστε πριν από ένα χρόνο περίπου είχατε εσείς εδώ ψηφίσει το ν. 
2725, ο οποίος έθιγε τα περισσότερα ζητήματα του αθλητισμού. Και όπως
υποσχέθηκε ο Υπουργός σύντομα θα έχουμε συμπλήρωση και των υπολοίπων ανοιχτών ζητημάτων, τα οποία και αυτά πρέπει να αντιμετωπισθούν σοβαρά. 
Στην Επιτροπή Μορφωτικών Υποθέσεων, που συζητήσαμε για πρώτη φορά το
θέμα, είχε μείνει κατάπληκτος από τη διάσταση ανάμεσα στα μεγάλα λόγια περί αντιμετωπίσεως της διαπλοκής ή των μεγάλων απαιτήσεων για τεράστια και σημαντικά βήματα στον αθλητισμό και την τελική δυσπιστία και καταψήφιση αυτού του μερικού, αλλά σημαντικού νομοσχεδίου που πιάνει από την άκρη το νήμα ενός αξεδιάλυτου κουβαριού, όπως είναι η διαπλοκή, και προσπαθεί να δώσει μια απάντηση στον τομέα ενδιαφέροντος του συγκεκριμένου Υπουργείου.
Και είναι σημαντικό γιατί ο αθλητισμός δεν είναι οποιοδήποτε πεδίο
παρέμβασης. Δεν είναι μόνο οικονομία, δεν είναι μόνο κοινωνία. Είναι ένα ιδιαίτερα ευαίσθητο ζήτημα και γι' αυτό το θέμα που συζητούμε δεν είναι προσωπικό. Αφορά εκατοντάδες αθλητικά σωματεία και χιλιάδες νέα παιδιά που ασχολούνται σε μια πολύ ευαίσθητη και τρυφερή ηλικία και αντιμετωπίζουν συχνά απίθανους ανθρώπους σε πολλά αθλήματα. Επίσης γιατί δεν αφορά μόνο συγκεκριμένα πρόσωπα σήμερα καθώς και στο παρελθόν το ποδόσφαιρο υπέφερε από παράγοντες, που θέλησαν για διάφορους λόγους να φθάσουν και έφθασαν στην ηγεσία των ποδοσφαιρικών σωματείων ή των ομοσπονδιών. Την προηγούμενη δεκαετία τα παραδείγματα ήταν πολλά, σήμερα είναι λιγότερα, αλλά εξίσου σημαντικά.
Η εξυγίανση, λοιπόν, του αθλητισμού και συγκεκριμένα του ποδοσφαίρου είναι πολύ σημαντική.
Επιτρέψτε μου να πω δυό λόγια ειδικά για το ποδόσφαιρο, γιατί είναι ένα άθλημα καθαρτήριο για τις ανισότητες και τις ταπεινώσεις ολόκληρης της κοινωνίας. Και γι' αυτό το λόγο άλλωστε και η βία δεν πρόκειται εύκολα να καταπολεμηθεί. Γιατί ακριβώς κάθε Κυριακή, αυτήν τη μιάμιση ώρα, που πηγαίνει ο θεατής και πληρώνει για να παρακολουθήσει ένα αγώνα απαιτεί να ξεπλύνει τις ταπεινώσεις, τις προσβολές και τις ανισότητες μιας ολόκληρης εβδομάδας και μιας κοινωνίας που τον έχει φέρει σε μια θέση πολύ άδικη σε σχέση με κάποιον άλλον. Δεν θέλων να μιλήσω με όρους κλασικής πολιτικής οικονομίας αλλά καταλαβαίνουμε όλοι τι συμβαίνει εκείνη τη μιάμιση ώρα στο γήπεδο.
Γι' αυτό το λόγο αυτός ο φίλαθλος, που πληρώνει το ίδιο ακριβώς
εισιτήριο με τον ισχυρότερο, θέλει για μιάμιση ώρα να έχει την ψευδαίσθηση ότι η δικιά του ομάδα, έστω στην έδρα της, έστω με τη βοήθεια της τύχης, θα μπορέσει να φέρει ένα καλό αποτέλεσμα. Θα μπορέσει να κερδίσει τον ισχυρότερο αντίπαλο, που είναι βέβαια πιο ισχυρός γιατί ο προϋπολογισμός του είναι δεκαπλάσιος. 'Ομως αυτός δικαιούται να ελπίζει στην έκπληξη, στο απρόβλεπτο αποτέλεσμα, στην ανατροπή έστω για μιάμιση ώρα, ώστε να μπορέσει την υπόλοιπη εβδομάδα να μην τα σπάει όλα στο γραφείο του, να μην τα σπάει όλα στο δρόμο και να μην εκτονώνεται βίαια και διαφορετικά. Για την κοινωνία ολόκληρη είναι μια διαφυγή αυτή η μιάμιση ώρα και γι' αυτό πρέπει να την προστατεύσουμε.
Γι' αυτόν το λόγο είμαι βέβαιος πως η βία δεν πρόκειται να
να αντιμετωπιστεί ούτε με τις κάμερες ούτε με περισσότερους αστυνομικούς. Θα αντιμετωπιστεί μόνο αν μπορέσουμε να κάνουμε πιο αξιόπιστο το ποδόσφαιρο, ώστε ο φίλαθλος να δέχεται και να αναγνωρίζει το ανθρώπινο λάθος του διαιτητή, να μην είναι όμως καχύποπτος για το τι ακριβώς συμβαίνει πίσω στα παρασκήνια.
Αυτό το φαινόμενο συμβαίνει ιδιαίτερα στην περιφέρεια.
Το λέω αυτό μεταφέροντας ένα κλίμα από τη Θεσσαλονίκη, που δεν είναι
βέβαια τόσο περιφέρεια όσο η άλλη ακόμη πιο ταπεινωμένη και αδικημένη περιφέρεια, σε σχέση με τη Θεσσαλονίκη. Εκεί, λοιπόν, πολλοί Βουλευτές όλων των κομμάτων δέχονται πολή σκληρή κριτική και ύβρεις πολλές φορές
από τους φιλάθλους ακριβώς για το αναξιόπιστο θέμα το οποίο παρουσιάζεται και το οποίο χρεωνόμαστε όλοι. Είναι καλό λοιπόν που ξεκινάμε την προσπάθεια για να το αντιμετωπίσουμε. 'Ενα άλλο αρνητικό αποτέλεσμα είναι ότι μετά από κάθε παιχνίδι κρίσιμο, όπου μια μεγάλη, ισχυρή και προστατευμένη ομάδα παίζει εκτός έδρας, συνήθως στην περιφέρεια αλλά και στην Αθήνα, να σπάνε διακόσια ή τριακόσια καταστήματα σε μια γειτονιά ή να καίγονται αυτοκίνητα. Ποιος αποζημιώνει τους πολίτες γι' αυτά τα πράγματα και ποιος ευθύνεται γι' αυτήν την εκτόνωση που δεν γίνεται φυσιολογικά μέσα στα γήπεδο, μέσα στο παιχνίδι και στην ψευδαίσθηση της ισότητας μιάμισης ώρας, αλλά έξω από αυτό, από την απόγνωση ενός στοιχήματος, το οποίο δεν τηρείται, ενός παιχνιδιού με κανόνες, οι οποίοι δεν τηρούνται απροκάλυπτα και κυνικά. Γι' αυτό έχει και ιδιαίτερη
σημασία για μένα και επικρότησα από την αρχή την πρωτοβουλία του Υπουργού. Και γι' αυτό το λόγο πιστεύω πως θα λειτουργήσει παραδειγματικά και για άλλους χώρους. Ηδη στις τρεις - τέσσερις πρώτες αγωνιστικές το ποδοσφαιρικό πρωτάθλημα, εν όψει και μόνο αυτής της συζήτησης στη Βουλή και των προοπτικών της, έχει ήδη βελτιωθεί αισθητά και ίσως δούμε πολύ σύντομα περισσότερο κόσμο να πηγαίνει στα γήπεδα, όταν αποκατασταθεί η χαμένη εμπιστοσύνη των θεατών με τους αθλητές και τους παράγοντες. Οπως βέβαια το ίδιο πρέπει να γίνει σ' ένα άλλο επίπεδο αυτό των πολιτών σε σχέση με τους συγκεκριμένους πολιτικούς, εμάς δηλαδή που αποφασίζουμε και την πολιτική γενικότερα.
Είναι, λοιπόν, σημαντικό αυτό το νομοσχέδιο γιατί αφορά το ποδόσφαιρο και βέβαια, γιατί μέσα στη σημερινή συγκυρία, όταν συζητάμε όλοι ειλικρινά ή χωρίς ειλικρίνεια για τη λεγόμενη ή την πραγματική διαπλοκή, αξίζει τον κόπο να δώσουμε μερικά παραδείγματα τέτοιας μορφής. Χωρίς να κρυβόμαστε πίσω από συνταγματικά ή νομικά επιχειρήματα ή προφάσεις ότι το νομοσχέδιο αυτό δεν καλύπτει τα πάντα. Γιατί γίνονται τρία - τέσσερα σημαντικά βήματα και για τη λειτουργία των ελεγκτικών συμβουλίων και για τα καταστατικά των συλλόγων και για την επιτροπή καταπολέμησης της βίας, αλλά κυρίως για τα κωλύματα ανθρώπων που δεν έχουν θέση στον αθλητισμό. 
Χάρηκα που αφαιρέθηκαν αυτές οι δικαιολογίες, και φάνηκε καθαρά ότι η
Αντιπολίτευση που αρχικά δεν ήθελε να το ψηφίσει "σύρθηκε" μετά την κίνηση του Υπουργού να προσαρμοστεί στις προτάσεις της Επιστημονικής Επιτροπής της Βουλής. Η όλη διαδικασία στην Επιτροπή Μορφωτικών Υποθέσεων ήταν υποδειγματική. Εκλήθησαν άνθρωποι που στην πλειοψηφία τους ήταν αντίθετοι με το προτεινόμενο νομοσχέδιο, αλλά έγινε διάλογος και πάρα πολλές ώρες καταναλώθηκαν σε μια γόνιμη συζήτηση.
Χαίρομαι τέλος, γιατί ο Υπουργός δεσμεύθηκε πως και για τα άλλα
μεγάλα θέματα του αθλητισμού, το ντοπάρισμα, τη βία, τη δίκαιη
διαιτησία και την πολυιδιοκτησία θα συνεχίσει την προσπάθεια ώστε να αντιμετωπισθούν σοβαρά. 'Ετσι ώστε ο αθλητισμός να γίνει ξανά ένα πεδίο όπου κανείς θα καθαρίζει την ψυχή του όχι μόνο την Κυριακή στο ποδόσφαιρο, αλλά και κάθε μέρα στα άλλα αθλήματα, για να μπορέσει και η κοινωνία να πηγαίνει μπροστά και να αποκατασταθεί ξανά η χαμένη εμπιστοσύνη ανάμεσα στους πολίτες και την πολιτική.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει η κ.Μακρή-Θεοφίλου.
ΖΩΗ ΜΑΚΡΗ: Εγώ, κυρία Πρόεδρε, αντίθετα με τον κ.Βούγια καθόλου δεν χάρηκα με την αναδιατύπωση και μπορώ να τον διαβεβαιώσω ότι η παράταξή μας δεν έψαχνε καθόλου δικαιολογίες για να έχει αντιρρήσεις.
Κύριε Υπουργέ, όσοι έχουμε σπουδάσει νομικά, γνωρίζουμε πάρα πολύ καλά ότι το Ποινικό Δίκαιο έχει μια έντονη ιδιομορφία. Η ιδιομορφία αυτή έχει πάρα πολλές πλευρές. Κατά τη δικιά μου άποψη, η πιο σημαντική είναι ότι ασχολείται με τον άνθρωπο, έχει να κάνει με τον ίδιο τον άνθρωπο. Γι'αυτό λοιπόν και όποιος νομοθετεί, οφείλει σοβαρά να λαμβάνει υπόψη του ότι δεν πρέπει να κάνει αυθαίρετη και υπερβολική χρήση αυτής της εξουσίας την οποία έχει.
Βεβαίως, είναι ευρύτατα αποδεκτό, είναι κοινωνικά αποδεκτό, ότι
υπάρχουν έννομα αγαθά τα οποία πρέπει να προστατεύουμε. Εξ ίσου αποδεκτό όμως είναι ότι πρέπει να προστατεύεται και το άτομο, όπως είπα, από την καταπιεστική και αυθαίρετη χρήση εκείνου όπου νομοθετεί.
Εάν κάποιος νομοθετεί χωρίς να λαμβάνει υπόψη του τη γενική αρχή, ότι πρέπει οι ρυθμίσεις να έχουν μια ευρύτερη αποδοχή, τότε διατρέχει τον κίνδυνο να έχει στα χέρια του ένα μαχητικό έννομο αγαθό το οποίο μπορεί να χρησιμοποιήσει σε βάρος άλλων. 'Οταν νομοθετούμε χωρίς να λαμβάνουμε υπόψη μας τις θεμελιώδεις αρχές του δικαίου, τότε αυτές θεωρούνται διατάξεις πολιτικού περιεχομένου και ουσιαστικά με την ύπαρξη και την εφαρμογή τους υπονομεύουν τη λειτουργία και την αποστολή του Ποινικού Δικαίου μιας δημοκρατικής πολιτείας.
Κατά τη γνώμη μου μια από τις θεμελιώδεις αρχές που βάναυσα παραβιάζονται από το νομοσχέδιο που έχουμε υπό ψήφιση, είναι το τεκμήριο της αθωότητος. Το τεκμήριο της αθωότητος διατρέχει όλο το ποινικό μας δίκαιο και έχει μια ευρύτερη διάσταση από τις δικονομικές εγγυήσεις που υπάρχουν. Απαγορεύει, δηλαδή, σε οποιοδήποτε φορέα δημόσιας εξουσίας να θεωρεί έναν κατηγορούμενο ως ένοχο πριν υπάρξει νόμιμη οριστική καταδίκη
του. Απαγορεύει σε κάθε φορέα δημόσιας εξουσίας να υπολαμβάνει είτε άμεσα είτε έμμεσα με διάφορα μέτρα τον κατηγορούμενο ως ένοχο, πράγμα το οποίο γίνεται στο συγκεκριμένο νομοσχέδιο.
Πέραν της αρχής αυτής, πιστεύω ότι παραβιάζεται και η αρχή της αναλογικότητας. Λαμβάνεται δηλαδή ένα ιδιαίτερα έντονο μέτρο όπως της απώλειας ενός αξιώματος που βρίσκεται σε πλήρη αναντιστοιχία με τον σκοπό ο οποίος επιδιώκεται. 'Αλλη μεγάλη παρανομία, κατά τη γνώμη μου είναι ότι υπάρχει εδώ παραβίαση της συνταγματικά κατοχυρωμένης αποκλειστικής δικαιοδοσίας των τακτικών δικαστηρίων τα οποία και μόνο αποφαίνονται τηρώντας τους νόμους και τους κανόνες Ποινικής Δικονομίας εάν κάποιος κατηγορούμενος είναι ένοχος για την πράξη που του αποδίδεται ή όχι.
Στους νομικούς κύκλους γίνεται μεγάλη συζήτηση για το αν εμπίπτει στη νομική έννοια του δικαστηρίου το δικαστικό συμβούλιο το οποίο εκδίδει ένα παραπεμπτικό βούλευμα αμετάκλητο για κακούργημα. Είναι όμως απολύτως βέβαιο ότι ούτε ο εισαγγελέας ο οποίος εκδίδει κλητήριο θέσπισμα ούτε και το νομικό συμβούλιο το οποίο δεν εκδίδει αμετάκλητο βούλευμα, εμπίπτει στη νομική έννοια του δικαστηρίου.
Επίσης παράνομο είναι ένας νόμος να ορίζει αναδρομικά και όχι μόνο
για το μέλλον. Είναι παράνομο ένας νόμος να επιβάλει μια παρεπόμενη ποινή, όταν δεν υπάρχει κύρια ποινή της οποίας είναι παρακολούθημα. Και είναι παράνομο και αντισυνταγματικό να περιορίζεται η ελευθερία του συνεταιρίζεσθαι.
Πιστεύω ότι περιληπτικά και συνοπτικά επεσήμανα εκείνο που κατά τη γνώμη μου είναι τα σημαντικότερα νομικά ατοπήματα στο νομοσχέδιο το οποίο καλούμαστε να ψηφίσουμε.
Θεωρώ ότι μετά απ' αυτά που ανέπτυξα, δεν μπορούμε σοβαρά να
υποστηρίξουμε ότι εσείς που νομοθετείτε έχετε την πρόθεση πραγματικά να 
λύσετε τα προβλήματα του επαγγελματικού και του ερασιτεχνικού αθλητισμού. Τα υπόλοιπα άρθρα τα οποία έχει το νομοσχέδιο είναι μάλλον άρθρα τα οποία πλαισιώνουν το επίμαχο πρώτο άρθρο. Γι' αυτό άλλωστε και σεις στην
αρμόδια επιτροπή, πάρα πολλές φορές αισθανθήκατε την ανάγκη να δικαιολογηθείτε για τα ευάριθμα άρθρα του νομοσχεδίου.
'Εχω όμως την αίσθηση ότι θα έπρεπε να δικαιολογηθείτε και γιατί μας καλείται να ψηφίσουμε ένα νομοσχέδιο που στη μεν πρώτη του διατύπωση ήταν αντισυνταγματικό, αναδιατυπωμένο δε είναι στα όρια της συνταγματικότητας. Και θα πρέπει να απολογηθείτε πιστεύω και σε όλους εμάς που ποδοσφαιρικώς όπως προσφυώς ελέχθη είμαστε "άχρωμοι" και έχουμε κάθε διάθεση να σας βοηθήσουμε στο έργο σας να πετύχετε την κάθαρση, την έλλειψη διαπλοκής,
τη διαφάνεια, να μας βοηθήσετε λοιπόν, να συναινέσουμε και να ψηφίσουμε ένα συνταγματικό νομοσχέδιο χωρίς φωτογραφικές διατάξεις.
Θα ήθελα να σας θυμίσω ότι το άρθρο 332 του Κώδικα Ποινικής Δικονομίας λέει στη διατύπωσή του ότι, αν κατά τη διάρκεια της διαδικασίας στο ακροατήριο ο δικαστής δεν μεταχειρίζεται τα πρόσωπα που συμμετέχουν στη δίκη κατά τον απαθή και ψύχραιμο τρόπο που επιβάλλεται, διαπράττει βαθύ πειθαρχικό παράπτωμα. Θεωρώ ότι αναλογικά και όποιος νομοθετεί χωρίς να έχει αυτό το ίδιο απαθή και ψύχραιμο τρόπο, διαπράττει βαρύτατο πολιτικό παράπτωμα. Και πιστεύω ότι στην πολιτεία πρέπει
οι νομοθετούντες να αυτοπεριορίζονται. Είναι και δημοκρατικό και επιβεβλημένο. Ευχαριστώ πολύ.
Ευχαριστώ πολύ.
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Ο κ. Μεϊμαράκης έχει το λόγο. ΕΥΑΓΓΕΛΟΣ ΜΕΙΜΑΡΑΚΗΣ: Θα ήθελα να ξεκινήσω, λέγοντας ότι πράγματι ο
συνάδελφος εισηγητής της Πλειοψηφίας αλλά και οι συνάδελφοι του ΠΑ.ΣΟ.Κ. μιλώντας για τα θέματα του αθλητισμού και το ότι αποδίδει ο αθλητισμός
και ότι όλα πάνε καλά, έχουν μπερδέψει τον επαγγελματικό αθλητισμό με τον ερασιτεχνικό αθλητισμό.
Ακούσαμε πολύ ωραία λόγια και λόγια μάλιστα ενωτικά από τον προηγούμενο Υφυπουργό του οποίου το έργο και εμείς έχουμε αναγνωρίσει, γιατί για τον εαυτό του με τη μετριοφροσύνη που τον διακρίνει είπε ίσως, αλλά πράγματι όλοι έχουμε προσφέρει κάτι στον αθλητισμό.
Και θα ήθελα και εγώ ως και πρώην Υφυπουργός Αθλητισμού να τονίσω ότι τελικά οι συζητήσεις τις οποίες ακούσαμε κυρίως από τους συναδέλφους της Συμπολίτευσης και από τον εισηγητή είναι καλές αλλά αφορούν τον ερασιτεχνικό αθλητισμό.
Και πρέπει να πούμε ταυτόχρονα ότι εδώ δεν μιλάμε για τον
ερασιτεχνικό αθλητισμό ως κοινωνικό αγαθό, όπως κάποιοι θέλησαν να το τοποθετήσουν το θέμα, αλλά μιλάμε για δισεκατομμύρια επενδύσεων. Και 
πρέπει να πούμε ότι το θέμα το οποίο συζητάμε σήμερα είναι σύνθετο. 'Απτεται του ποδοσφαίρου ως θέαμα, άπτεται του ποδοσφαίρου ως επένδυση,
άπτεται και της συνταγματικότητας ή όχι που πρέπει να έχει η διάταξη. 'Αρα είναι ένα θέμα ιδιαίτερα σύνθετο και ευρύ.
Δεν είναι λοιπόν να κουβεντιάζουμε εάν κάποιος πάει στο γήπεδο και
έχει τη βία ή συμπεριφέρεται διαφορετικά και θέλει να ξεφύγει από τα
καθημερινά προβλήματα της εβδομάδας, αλλά συζητάμε για συγκεκριμένο ζήτημα επενδύσεων δεκάδων δισεκατομμυρίων από τα οποία κάποιοι προσδοκούν να βγάλουν. Δεν τα βάζουν έτσι για πλάκα.
Κατά συνέπεια εμείς ως πολιτεία τι έχουμε υποχρέωση να κάνουμε; Για να μην υπάρχει ασυδοσία πρέπει να θέσουμε τους κανόνες και αφού θέσουμε τους κανόνες να επιβλέπουμε αν αυτοί τηρούνται και σε όποιους δεν τους τηρούν να βάλουμε τις κυρώσεις.
Και τι συνέβη τον τελευταίο καιρό; Γιατί άκουσα περί κάθαρσης του ποδοσφαίρου. Μήπως υπάρχει άλλη Κυβέρνηση την τελευταία επταετία στον τόπο και πρέπει τώρα να καθαρίσουμε το ποδόσφαιρο; Το ερώτημα είναι: 'Ολα αυτά δεν τα γνωρίζατε -όπως σωστά αναφέρθηκε και ο προηγούμενος Υφυπουργός, ο κ. Λιάνης- μόλις έληξε το προηγούμενο πρωτάθλημα; 'Επρεπε να το φέρετε και να προκαλέσετε αναστάτωση τώρα που ξεκινάει το νέο πρωτάθλημα;
Επίσης, κύριε Υπουργέ, το μόνο που κάνετε είναι να αλλάξετε διά της διατάξεως αυτής τον πρόεδρο της ΕΠΑΕ. Μπορείτε να μου ονομάσετε έναν ακόμη παράγοντα που πιάνει το συγκεκριμένο νομοσχέδιο με αυτήν τη διάταξη; 'Εναν. Διότι με την προηγούμενη που το είχατε, είχατε χτίσει μία ολόκληρη φιλοσοφία επιχειρημάτων: 'Οτι εξήντα χιλιάδες που ασχολούνται με τον αθλητισμό είναι πρόεδροι σωματείων -μπορεί να είναι παιδεραστές, μπορεί να είναι ό,τι θέλετε- και θα τους εξετάσουμε και θα εκπέσουν του αξιώματός τους.
Σήμερα μου λέτε έναν ακόμα, ο οποίος να έχει τελεσίδικο βούλευμα και να βρίσκεται σε θέση για την οποία συζητούμε στο νομοσχέδιο; Δεν υπάρχει κανείς. 'Ενας είναι και τον ξέρουμε όλοι. 'Αρα γιατί να μην λέμε ότι είναι φωτογραφικό; Αν βάζατε ότι οποιανού τα αρχικά είναι ΒΜ, δεν θα μπορεί να είναι πρόεδρος στην ΕΠΑΕ ή σε κάποιο σωματείο, θα είχατε το ίδιο αποτέλεσμα της διάταξης. Εγώ προκαλώ κι εσάς και τους συναδέλφους να μου πείτε έναν ακόμη. Αν βρούμε έναν ακόμη, θα συμφωνήσω.
Ακούγοντας τους συναδέλφους της Πλειοψηφίας μας είπαν εδώ ότι είναι καλύτερο το κλίμα, η Νέα Δημοκρατία βρήκε θέση, ήρθε στη θέση μας. Μήπως ξεχάσατε, κύριοι συνάδελφοι, ποια ήταν η θέση μας στην επιτροπή; Σας είπαμε ότι εάν είναι συνταγματικό το νομοσχέδιο, δεν έχουμε κανένα λόγο να το ψηφίσουμε για να σας αφαιρέσουμε το οποιοδήποτε άλλοθι και δικαιολογία ότι δεν συμβάλλουμε στην οποιαδήποτε κάθαρση. Γιατί εμείς πιστεύουμε ότι αυτό δεν θα προχωρήσει -και θα σας πω και το γιατί- αλλά ταυτόχρονα όμως θέλουμε να σας αφαιρέσουμε την οποιαδήποτε δικαιολογία. 
Και γεννάται το ερώτημα: Εμείς βρήκαμε θέση ή εσείς κάνατε πίσω; Με
το που ξεκίνησε το νομοσχέδιο έκανε νέα διατύπωση ο Υπουργός; 'Εκανε. Το άλλαξε το νομοσχέδιο; Το άλλαξε. 'Ηρθε στη δικιά μας θέση; 'Ηρθε. Και του είχαμε πει ότι αν έρθει σ' αυτήν τη θέση, θα το ψηφίσουμε. Μα είναι δυνατόν; 'Εχετε μία τρομακτική ικανότητα να παρουσιάζετε το άσπρο μαύρο. Αυτό σας είπαμε από την επιτροπή. Και αν έμπαινε κανένας εδώ στη Βουλή και άκουγε μόνο εσάς και δεν είχε ακούσει τον εισηγητή της Νέας Δημοκρατίας, θα νόμιζε ότι η Νέα Δημοκρατία τώρα βρήκε θέση, τώρα ήρθε. 
Με το που ξεκινήσαμε, δεν μας μοίρασε νέα διατύπωση ο Υπουργός, η
οποία ουσιαστικά είναι ακριβώς αυτό το οποίο του είχαμε θέσει; Αυτό του θέσαμε, κυρίες και κύριοι συνάδελφοι, εκτός αν δεν ξέρετε τι ψηφίζετε στην Επιτροπή. Αυτό που ψηφίσατε στην επιτροπή κατόπιν κομματικής πειθαρχίας, η οποία ετέθη, ήταν αντισυνταγματικό, γι' αυτό και ο κύριος Υπουργός ήρθε και το άλλαξε.
'Ετσι λοιπόν για να τελειώνουμε με αυτά, επειδή μιλάτε για κάθαρση,
για τη θέση μας στην επιτροπή, για τους παράγοντες κλπ., πρέπει να καταλάβετε ότι η Νέα Δημοκρατία θέλει να συμβάλει σ' αυτήν την κάθαρση κάτι που σας το λέει εδώ και χρόνια. Και σας το λέμε γιατί δεν εφαρμόσατε τον ν. 1958 τον οποίον έπρεπε να εφαρμόσετε. Δεν κάνατε τίποτε για τη
διαιτησία. Δεν κάνατε τίποτε για την αθλητική δικαιοσύνη παρά μόνο πρόσφατα.
Και πρέπει να σας πω, κύριε Υπουργέ, ότι πολύ σωστά σας είπε ο κ. Λιάνης: 'Εχετε πολύ καλό κλίμα και περιβάλλον για να συνταντηθείτε με τους προέδρους των ΠΑΕ και να κουβεντιάσετε. Εγώ ήμουν σε πλήρη, οξύτατη αντιδικία μαζί τους. Δεν μπορούσα να τους βρω και να συζητήσω. Είχαμε τρομακτικά προβλήματα. Τα ίδια αντιμετώπιζαν και οι επόμενοι Υπουργοί. Εσείς σήμερα έχετε μία διαφορετική αντιμετώπιση γιατί ακριβώς και αυτοί πλέον έχουν μπει στο πρόβλημα, έχουν σφίξει τα οικονομικά τους και βεβαίως σήμερα είναι έτοιμοι να κουβεντιάσουν με την πολιτεία χωρίς ιδιαίτερο τσαμπουκά.
Πρέπει, λοιπόν, εσείς αυτό να το εκμεταλλευτείτε και να βρείτε λύσεις οι οποίες θα είναι πραγματικά προς την πορεία της κάθαρσης και όχι διαφορετικές.
Εγώ λοιπόν, κύριε Υπουργέ, θέλω να σας τονίσω ότι το επαγγελματικό ποδόσφαιρο, όπως όλοι είπαμε εδώ, έχει τόσα πολλά προβλήματα που κανείς δεν θα ξεκίναγε από αυτό που ξεκινήσατε. Κανείς δεν θα ξεκίναγε. Και εγώ διαισθάνομαι ότι τελικά ίσως να είναι προσωπική η κόντρα, διότι δεν μπορώ να καταλάβω γιατί ξεκινάτε από αυτό. Δεν μπορώ όμως να δω και γιατί να είναι προσωπική η κόντρα. Ειλικρινά σας το λέω, ότι δεν μπορώ να σας καταλάβω σε αυτό το σημείο, γιατί προχωράτε μόνο στην αλλαγή του προέδρου της ΕΠΑΕ και αφήνετε τους μηχανισμούς που κάνουν την εκλογή του προέδρου της ΕΠΑΕ ανέγγιχτους. Πώς εσείς δεν διακατέχεσθε από ένα αίσθημα του ότι μπορεί να ξαναβγάλουν τον ίδιο αυτοί οι μηχανισμοί τους οποίους αφήνετε ανέγγιχτους; Και γιατί τους αφήνετε ανέγγιχτους;
ΒΑΣΙΛΗΣ ΚΕΔΙΚΟΓΛΟΥ: Αυτό είναι άλλο θέμα.
ΕΥΑΓΓΕΛΟΣ ΜΕΙΜΑΡΑΚΗΣ: 'Ενα λεπτό.
Γιατί τους αφήνετε ανέγγιχτους; Διότι ακριβώς δεν μπαίνετε στο θέμα της ιδιοκτησίας, δεν μπαίνετε στα θέματα του "πόθεν έσχες", δεν μπαίνετε στο θέμα της διαιτησίας και έτσι μπορεί αύριο το πρωί να έχετε έναν άλλον Μητρόπουλο στη θέση του Μητρόπουλου. Και τότε πάλι θα έλθετε εδώ
τι να κάνετε; Να μας φέρετε άλλο νομοσχέδιο το οποίο θα λέει αν έχει άλλα αρχικά θα τον αλλάζουμε από πρόεδρο της ΕΠΑΕ;
Εγώ, κύριε Υπουργέ, πιστεύω τελικά ότι το να μην πειράζουμε τους μηχανισμούς που εκτρέφουν αυτές τις καταστάσεις και να αλλάξουμε μόνο τα πρόσωπα, δεν συνάδει, δεν ταιριάζει με το ήθος που πρέπει να έχουμε σαν κοινοβουλευτικοί άνδρες. 'Επρεπε να αλλάξουμε τους μηχανισμούς, να ορίσουμε το θεσμικό πλαίσιο και έτσι να κοπούν όλοι αυτοί οι οποίοι σήμερα περιέρχονται αυτό το χώρο και τον κυριαρχούν. Δεν τολμάτε. Αν τολμήσετε θα μας βρείτε μαζί σας.
Πρέπει να σας πω ότι έχω πολλές ενστάσεις και γι' αυτό το ψηφίζω,
αλλά σας δίνω και την ευθύνη. Ενστάσεις -τις οποίες πρέπει να τις ξεκαθαρίσετε στη δευτερολογία σας- ως προς τι;
Πρώτον, ο εισαγγελέας -και όλοι γνωρίζουμε, όσοι ξέρουμε νομικά- δεν έχει χρόνο και δεν υποχρεούται να καταθέτει το βούλευμα όποτε
υποχρεούται αλλά όποτε νομίζει ή όποτε περαιώσει την οποιαδήποτε ανάκριση.
Σας ερωτώ λοιπόν: Είσαστε τέσσερις-πέντε αγωνιστικές πριν τη λήξη του πρωταθλήματος και ισοβαθμούν τέσσερις-πέντε ομάδες και ο εισαγγελέας βγάζει βούλευμα κατά ενός προέδρου ΠΑΕ από τις τέσσερις ή πέντε ομάδες που διεκδικούν το πρωτάθλημα. Πώς θα το εφαρμόσετε, κύριε Υπουργέ, και πώς θα πείσετε και τον καλοπροαίρετο άνθρωπο, ότι το βούλευμα δεν βγήκε σκοπίμως, ακριβώς γιατί κάποιος θα έπαιρνε το πρωτάθλημα; Και ποιος θα πάρει την ευθύνη εφαρμογής αυτής της εισαγγελικής απόφασης; Εσείς; Η πολιτεία και θα ξεφτιλιστούμε συνολικά;
'Αρα, λοιπόν, το βούλευμα μπορεί να το στείλει όποτε θέλει και ο εισαγγελέας δεν έχει χρονικούς περιορισμούς ανάλογα του πρωταθλήματος.
Το δεύτερο στο οποίο θέλω να τοποθετηθείτε, γιατί θα ξεφτιλιστούμε
όλοι μαζί, είναι το εξής: Εάν ο πρόεδρος της ΕΠΑΕ υποτεθείσθω ότι δεν προσαρμόζεται σε αυτές τις διατάξεις -ψηφίζεται το νομοσχέδιο, γίνεται νόμος και αύριο το πρωί τον καλείτε να φύγει και δεν φεύγει- τι μέλλει γενέσθαι;
Κατά τη γνώμη μου, πάει κάποιος πρόεδρος μιας ΠΑΕ, ζητάει δικαστικώς να φύγει ο πρόεδρος της ΕΠΑΕ και υπάρχει κάποιο χρονικό διάστημα στο οποίο ο πρόεδρος της ΕΠΑΕ θα παραμείνει.
'Ολοι γνωρίζουμε όμως ότι ο πρόεδρος της ΕΠΑΕ και το διοικητικό
συμβούλιο παίρνει αποφάσεις κατά τη διάρκεια την οποία βρίσκεται εκεί. Επικυρώνει τα φύλλα αγώνων, επικυρώνει τα αποτελέσματα, δίνει τους αγώνες στο δελτίο ΠΡΟΠΟ για να μπουν στο ΠΡΟΠΟ. Και μπαίνει το εξής ερώτημα τώρα: Θα είναι νόμιμες αυτές οι πράξεις έστω δύο ή τριών αγωνιστικών; Εάν ο πρόεδρος της ΕΠΑΕ μετά την ψήφιση δεν φύγει και παραμείνει και οποιοσδήποτε τον προσβάλλει και αυτός παραμένει, οι πράξεις του είναι νόμιμες ή παράνομες ή βάζετε σε κίνδυνο ολόκληρο το πρωτάθλημα;
Είναι ερωτήματα τα οποία θα βρούμε μπροστά μας και καλύτερα είναι να τα έχουμε προλάβει και να έχουμε απαντήσει.
Τρίτον, εάν βγει δικαστική απόφαση που να λέει να εφαρμοσθεί ο νόμος και να φύγει ο πρόεδρος της ΕΠΑΕ, θεωρείται ή όχι από τη FIFA και την UEFA ως παρέμβαση στο αυτοδιοίκητο του επαγγελματικού ποδοσφαίρου;
Σε πέντε μήνες εμείς θα σας εγκαλέσουμε γι' αυτά και θα σας πούμε ότι σας τα είπαμε. Γι' αυτό τα καταθέτω σήμερα γιατί δεν μπορεί να συζητούμε τέτοιες διατάξεις μέσα από ένα κλίμα το οποίο εσείς δημιουργήσατε και κάνει κάθαρση, που κατά τη γνώμη μου δεν κάνει.
Εν πάση περιπτώσει για να κλείνω, πρέπει να σας πω πρώτον ότι εμείς
το ψηφίζουμε για να σας αφαιρέσουμε το άλλοθι και τη δικαιολογία ότι δεν συμβάλλουμε στην κάθαρση.
ΒΑΣΙΛΗΣ ΚΕΔΙΚΟΓΛΟΥ: Για να μην πάτε ποτέ στην εξουσία.
ΕΥΑΓΓΕΛΟΣ ΜΕΙΜΑΡΑΚΗΣ: Δεύτερον ότι εσείς κάνατε το βήμα και ήρθατε
στη θέση μας.
Και τρίτον, εμείς πιστεύουμε ότι αυτό τελικά είναι υποκριτικό, δεν θα φέρει κανένα αποτέλεσμα για το οποίο θα είσθε υπεύθυνος και πρέπει να το εγγυηθείτε.
'Οσον αφορά αυτό που είπατε από του Βήματος για τα θέματα συμπεριφοράς των στελεχών σας τα οποία εσείς τοποθετήσατε σε καίριες θέσεις, δεν σας ξεπλένει ότι εσείς αλλάξατε τον κ. Σαλαλέ μετά τις εκλογές. Αυτό που φαίνεται τον τελευταίο καιρό και ιδιαίτερα το τελευταίο πεντάμηνο είναι σαν να υπάρχουν ιδιωτικές επιχειρήσεις που δανείζουν τα στελέχη τους στην κρατική μηχανή και μόλις λήξει η θητεία τους ή τους διώξετε εσείς, ξαναγυρίζουν στην αφετηρία τους.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Κύριε Μεϊμαράκη, αυτά δεν
λέγονται στην παράταση αλλά λίγο πιο μπροστά.
Ο κ. Νασιώκας έχει το λόγο. Απών. Διαγράφεται.
Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κυρία Πρόεδρε, κυρίες και κύριοι συνάδελφοι, ερχόμαστε να συζητήσουμε μία τροπολογία η οποία υπέστη στη διαδρομή μία μετάλλαξη και μας προέκυψε ένα νομοσχέδιο.
Θα ήθελα εξ αρχής να επισημάνω τη διαφωνία μου με την ιεράρχηση του Υπουργού για τα προβλήματα που αντιμετωπίζει ο αθλητισμός στην Ελλάδα, όπως επίσης και τη δυσπιστία μου για τη γνήσια πρόθεση αλλά και την αγωνία του Υπουργού για την εξυγίανση στον αθλητισμό.
Δύο εκδοχές θαρρώ πως υπάρχουν, για να μπορέσω να εξηγήσω την απόφαση του Υπουργού, να φέρει στη Βουλή σαν πρώτο νομοθέτημα της θητείας του ένα σχέδιο νόμου, που ανήκει κατά τις αγωγές του ρωμαϊκού δικαίου στα νομοθετήματα που αποπνέουν εκδίκηση.
Η πρώτη είναι ότι όντως ο κύριος Υπουργός θεώρησε ότι οι διοικήσεις των αθλητικών ενώσεων, σωματείων και ομοσπονδιών αποτελούν το μείζον πρόβλημα της αξιοπιστίας των αγώνων. Στην περίπτωση αυτή παραμένει ένα ερωτηματικό. Γιατί επέδειξε τόση σπουδή ώστε να φέρει στην αρχή τροπολογία όπως προανέφερα και μάλιστα σε Θερινό Τμήμα και στη συνέχεια γιατί αυτή η εμμονή του να θεσπιστούν κωλύματα που αγγίζουν και ξεπερνούν στην αντισυνταγματικότητα; Γιατί επιμένατε, κύριε Υπουργέ, να ισχύει το κώλυμα του βουλεύματος πρώτου βαθμού δικαιοδοσίας ενώ σας λέγαμε σχεδόν η Πλειοψηφία των μελών της Επιτροπής Μορφωτικών Υποθέσεων ότι είναι παρακινδυνευμένο όσον αφορά τη συνταγματικότητα;
Τη στιγμή που στην Ευρωπαϊκή 'Ενωση και στο Ευρωπαϊκό Κοινοβούλιο συζητούσαν όλο τον Αύγουστο και το Σεπτέμβριο τα πορίσματα της εκθέσεως των Ολυμπιονικών του Μενέα και της κας Ζαμπέλ για τη μάστιγα του ντόπιγκ -που ήταν και επίκαιρο θέμα εξάλλου λόγω των μεγάλων κρουσμάτων που ευρέθησαν στο Σίδνεϊ- εσείς δεν ενδιαφέρεστε να νομοθετήσετε για την πρόσληψη του ντόπιγκ.
Μου είπατε προχθές στην Επιτροπή Μορφωτικών Υποθέσεων για την πρωτοβουλία σας στο Σίδνεϊ. Μιλάτε επίσης για τη στήριξη της παγκόσμιας οργάνωσης για το αντιντόπιγκ. Θα σας πω ότι και σ' αυτήν Πρόεδρος είναι ο
Αντιπρόεδρος της ΣΔΟΕ, στην οποία τόσα χρόνια είχε αφεθεί το πρόβλημα του ντόπιγκ και τίποτα δεν είχε γίνει.
Η δεύτερη εκδοχή για να εξηγήσω την απόφαση του κυρίου Υπουργού είναι ότι όντως γνωρίζει ο κύριος Υπουργός ότι δεν είναι θέμα πρώτης προτεραιότητας, αλλά το φέρνει επειδή έχει κάποιους ειδικούς λόγους και θέλει να ξεκαθαρίσει κάποιους λογαριασμούς του με κάποια πρόσωπα που δεν του κάνουν. Πραγματικά δεν μας παραξενεύει αυτό. Μην προσποιείστε τους αγνούς ότι δεν έχετε πρόθεση να εκδιώξετε ορισμένα πρόσωπα, διότι θα σας καταθέσω την πρόσφατη εκδίωξη του γιατρού της εθνικής ομάδας και της ομοσπονδίας άρσης βαρών και Βουλευτή εν ενεργεία της Νέας Δημοκρατίας από τη θέση του γιατρού από το Γενικό Γραμματέα τον κ. Σγουρό με το πρόσχημα, ότι κάποιοι Βουλευτές του ΠΑΣΟΚ στην εκλογική του περιφέρεια διαμαρτύρονται για την προβολή που παίρνει από τη θέση αυτή.
Επομένως, δεν μας παραξενεύει καθόλου γιατί έρχεσθε με κάποιον άλλο
τρόπο να ξεκαθαρίσετε κάποια άλλα πρόσωπα που δεν σας κάνουν στο επαγγελματικό ποδόσφαιρο.
Ακόμη, όμως, δεν μας παραξενεύουν οι προθέσεις σας -γιατί εκεί είναι η ουσία στη στάση του κόμματος μας απέναντί σας για την πρόθεσή σας- δεν μας παραξενεύει ούτε η άτεγκτη στήριξη και η δημοσιότητα που προσπαθείτε να πάρετε δίπλα από τους Ολυμπιονίκες. Διότι αν μιλήσετε με τους αθλητές της αποστολής που πήγαν στο Σίδνεϊ και δεν πήραν μετάλλια, θα σας εκφράσουν τα μεγάλα παράπονα που έχουν. Θα σας πουν ότι δεν ενδιαφερθήκατε ούτε για την υγεία τους, να τους πάρετε ένα τηλέφωνο, αυτούς που έμειναν από τραυματισμούς απέξω, αλλά και ότι δεν υπάρχει πρόληψη της πολιτείας για να έχουν και αυτοί μια ανταμοιβή, έστω ηθική για την προσπάθεια που έκαναν τόσα χρόνια.
Επομένως, κύριε Υπουργέ, σας τα είπα αυτά -δεν θα συνεχίσω γιατί έχω καλυφθεί από τους προηγούμενους συναδέλφους- για να σας αποδείξω ότι η πρόθεσή σας δεν είναι να εξυγιάνετε τον ελληνικό αθλητισμό.
ΠΡΟΕΔΡΕΥΩΝ ('Αννα Μπενάκη - Ψαρούδα): Ο κ. Δαϊλάκης έχει το λόγο. ΣΤΑΥΡΟΣ ΔΑΙΛΑΚΗΣ: Κυρία Πρόεδρε, και εγώ θα είμαι σύντομος, γιατί
σίγουρα έχουμε καλυφθεί όλοι μας μετά από τόσους ομιλητές.
'Ενα βασικό ερώτημα όλων μας, κύριε Υπουργέ, είναι, εάν δεν υπήρχε η κόντρα Φλωρίδη-Μητρόπουλου, θα ερχόταν αυτό το νομοσχέδιο στη Βουλή σήμερα; Πιστεύουμε πως όχι. Και μετά από πολλά φάουλ που κάνατε, φέρατε τελικά το νομοσχέδιο στη Βουλή.
Αλλά δεν έρχεται μόνο το νομοσχέδιο, ακολουθούν από πίσω οι παράγοντες του ποδοσφαίρου που θα μπουν στη Βουλή σαν Βουλευτές. Ενώ δεν έχουν κωλύματα για να γίνουν Βουλευτές, έχουν κωλύματα για να είναι πρόεδροι ερασιτεχνικών και επαγγελματικών σωματείων. Αυτό είναι πρωτάκουστο!
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Ετσι, λέει, το Σύνταγμα. ΣΤΑΥΡΟΣ ΔΑΙΛΑΚΗΣ: Φταίει το Σύνταγμα;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δε λέω τι φταίει.
ΣΤΑΥΡΟΣ ΔΑΙΛΑΚΗΣ: Με την ευκαιρία της αναθεώρησης του Συντάγματος
θα μπορούσατε να το βάλετε εκεί πέρα.
Θέλω, λοιπόν, να πω ότι είναι πολύ πρόχειρο αυτό το νομοσχέδιο που έρχεται και πιστεύω ότι είναι ένα νομοσχέδιο, "πάση θυσία να φάμε το Μητρόπουλο". Κατορθώσατε, δηλαδή, να πολιτικοποιήσετε το ποδόσφαιρο. Να έρθουν αυτοί οι παράγοντες του ποδοσφαίρου που είπα σαν Βουλευτές. Αλλά και παράλληλα να βάλετε όλους εμάς τους εκπροσώπους του Κοινοβουλίου σε μια ποδοσφαιροποίηση της πολιτικής. Είναι δυο σημεία που πρέπει να τα προσέξετε πολύ.
Τέλος πάντων, κάθαρση δεν γίνεται για έναν μόνο. 'Οταν παίρνουμε μια γενναία απόφαση πρέπει να είμαστε ολοκληρωμένοι, να φέρουμε ένα νομοσχέδιο που να είναι κοινά αποδεκτό από τη φίλαθλη Ελλάδα, όχι μόνο 
από εμάς. Τι ζητάει αυτήν τη στιγμή η φίλαθλη Ελλάδα, αυτό έχει σημασία. Πιστεύω ότι το ζητάει, αλλά εσείς με την τελευταία τροποποίηση που κάνετε
θέλετε να ρίξετε πάση θυσία από τη θέση του προέδρου της ΕΠΑΕ τον κ. 
Μητρόπουλο. Κάντε το πιο γενναία, όλοι θα είμαστε μαζί σας.
'Ενα άλλο σημείο που πρέπει να προσέξουμε είναι μήπως θα έχουμε
κόκκινες κάρτες για τις ομάδες μας. Σας μιλώ με αθλητικές ορολογίες γιατί
είναι αθλητικό το περιεχόμενο του νομοσχεδίου.
'Ενα σημείο το οποίο δεν αρμόζει για το επίπεδό σας είναι ότι η
Επιστημονική Υπηρεσία της Βουλής σας εξέθεσε, που φέρατε ένα τέτοιο νομοσχέδιο στη Διαρκή Επιτροπή. Και μάλιστα σας είχα πει τότε, είμαστε
προφυλαγμένοι, δηλαδή είναι συνταγματικό; Απεδείχθη εκ των υστέρων ότι δεν ήμασταν έτοιμοι, εσείς δηλαδή.
Γι'αυτό θέλω να τονίσω ότι ο δικός μας νόμος ο 7575 της Νέας
Δημοκρατίας κράτησε είκοσι πέντε χρόνια. Εσείς είσθε ο ίδιος που ψηφίσατε πριν από δεκαπέντε μήνες το δικό σας νόμο, τον 2725/99. Τι άλλαξε σε ενάμιση χρόνο περίπου; Τότε ήταν καλός ο Μητρόπουλος; 'Ηταν φίλος. Τώρα ήρθε η κόντρα και αλλάζουμε το νόμο.
Πιστεύω ότι πρέπει να είμαστε πιο τεκμηριωμένοι και να φέρνουμε στη Βουλή νομοθετήματα τέτοια που να είναι αυτά που θέλει η φίλαθλη Ελλάδα. 
Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Δεικτάκης έχει το λόγο. ΓΕΩΡΓΙΟΣ ΔΕΙΚΤΑΚΗΣ: Κυρία Πρόεδρε, κυρίες και κύριοι συνάδελφοι,
εμείς που ήμασταν παρόντες στη συζήτηση της Επιτροπής Μορφωτικών Υποθέσεων, γίναμε μάρτυρες μαραθώνιων συζητήσεων με ένα και μόνο θέμα: Τον τρομονόμο που έφερε ο κύριος Υπουργός για να "καθαρίσει" τους παράγοντες εκείνους, οι οποίοι δεν του ήταν αρεστοί. Αυτό αποδείχθηκε και νομίζω ότι θα έπρεπε να υπάρξει η προνοϊτικότητα να συζητηθεί και να ζητηθεί η άποψη της Επιστημονικής Επιτροπής της Βουλής ώστε να μην χάσουμε εκείνο το χρόνο με τις οκτάωρες, πραγματικά μαραθώνιες συζητήσεις, που πιστεύω ότι δεν απέφεραν τίποτα το ωφέλιμο και ας γίνεται συζήτηση για γόνιμη συζήτηση.
Κύριε Υπουργέ, πριν από λίγες ημέρες και συγκεκριμένα όταν συζητούσαμε επί της αρχής στην Επιτροπή Μορφωτικών Υποθέσεων, προέκυψε ένα θέμα στο οποίο μπορώ να πω ότι η δική σας τοποθέτηση εμένα με καλύπτει. Αφορά στις θέσεις του αμερικάνικου εκείνου καναλιού, του ΑΒC NEWS, το οποίο ούτε λίγο ούτε πολύ παρουσίασε την Ελλάδα σαν χώρα τρομοκρατίας και μη ικανή να δώσει ασφάλεια για την τέλεση των Ολυμπιακών Αγώνων. Δεν θα έθετα το θέμα εάν δεν ήταν παρών ο πρεσβευτής της Αμερικής, ο Νίκολας Μπερνς, σε αυτήν τη συζήτηση που με την παρουσία του και την άρνησή του να τοποθετηθεί επί του θέματος εξέθεσε πραγματικά την Ελλάδα στην οποία βρίσκεται και για την οποία δήλωνε στο παρελθόν ότι ζούσε σε αυτήν με ασφάλεια.
Ο συγκεκριμένος, λοιπόν, ανταποκριτής του ABC NEWS με φόντο την
Ακρόπολη βιντεοσκοπήθηκε και δήλωσε, ρωτώντας κιόλας τους Αμερικανούς: "Θα έρθουν οι Αμερικανοί αθλητές να αγωνισθούν σε αυτήν την Ελλάδα, στην Αθήνα; Θα έρθουν εδώ που δεν παρέχεται ασφάλεια;"
Εσείς, προς τιμήν σας, κύριε Υπουργέ, είδα ότι πήρατε θέση. Είπατε
ότι οι Ολυμπιακοί Αγώνες θα τελεσθούν με ασφάλεια. 'Ομως, ο κύριος Παπανδρέου -ας μην είναι αρμόδιος για τον αθλητισμό- δεν θα έπρεπε να έχει κάνει ένα διάβημα προς τον πρεσβευτή της Αμερικής και να του πει: "Τι λέτε; Εκθέτετε την Ελλάδα. Εμείς πραγματικά θα διοργανώσουμε τους Ολυμπιακούς Αγώνες με ασφάλεια. 'Εχουμε την ικανότητα."
Εκείνο που θα ήθελα ακόμα να σας πω, διότι το τόνισε ο τηλεσχολιαστής, είναι ότι σας έχουν δώσει μία τρίμηνη προθεσμία από την ΔΟΕ -το επικαλέσθηκε ανώτατο στέλεχος της ΔΟΕ- για να πείσετε μέχρι την 1η Ιανουαρίου ότι μπορούμε με ασφάλεια να διοργανώσουμε τους αγώνες. Διαφορετικά, επικρίνει και τοποθετείται λέγοντας ότι πιθανόν να είναι η Αθήνα η πρώτη πόλη που θα της αφαιρεθούν οι Ολυμπιακοί Αγώνες.
Νομίζω, λοιπόν, ότι σε ένα τέτοιο μείζον ζήτημα θα έπρεπε να έχει τοποθετηθεί ο κ. Παπανδρέου, διότι είναι θέμα που αφορά στην εξωτερική πολιτική και δεν πρέπει μιας και ξέρουμε πόσο υποχωρητικός και αδύναμος διαπραγματευτικά είναι, να συνεχίζει και σε αυτόν τον τομέα.
Θα ήθελα να μπω στα θέματα του ερασιτεχνικού αθλητισμού τα οποία με
πολλή χαρά είδα ότι έθιξε ο εκπρόσωπος του Κομμουνιστικού Κόμματος Ελλάδος, ο κ. Γκατζής. Μίλησε, λοιπόν, για το διαχωρισμό που επιχειρούν ορισμένες Π.Α.Ε προκειμένου να αποφύγουν τον οικονομικό εναγκαλισμό και να αποπέμψουν από την οικονομική τους επικυριαρχία τα κλίματα εκείνα τα οποία τους επιβαρύνουν οικονομικά. Πιθανόν, απ'ό,τι είπε και ο κ. Κωνσταντόπουλος, να το κάνουν διότι στο βάθος του τούνελ δείχνουν την προσαρμογή τους στο ελληνικό χρηματιστήριο.
Θέλω, λοιπόν, με αυτό να πω ότι πριν από λίγο -δεν έφυγε το άρωμα των Ολυμπιονικών από την Αίθουσα αυτή- μιλούσαμε για τη χαρά και την περηφάνεια που μας προσέφεραν οι Ολυμπιονίκες. Οι περισσότεροι αθλητές προέρχονται από ερασιτεχνικά σωματεία -ιδιαίτερα από μεγάλα ερασιτεχνικά σωματεία- και από μεγάλα επαγγελματικά σωματεία που συνυπάρχουν στην ίδια
ιδέα.
Δεν μπόρεσα, λοιπόν, να καταλάβω τις θέσεις του κ. Κόκκαλη όταν ήρθε στην επιτροπή την προηγούμενη εβδομάδα. Δεν πιστεύω κάποιος από μας να θεωρείται διαπλεκόμενος. Πάντως δεν πρέπει να θεωρηθεί υποτασσόμενος στα κελεύσματα. Είπε και δεν πιστεύω να αποτελεί αυτό προσταγή προς εμάς, ότι είναι υπέρ του διαχωρισμού επαγγελματικού και ερασιτεχνικού αθλητισμού. Πιθανόν επειδή ένα ποσοστό 17% παρέχεται από την ΠΑΕ προς το ερασιτεχνικό σωματείο να θέλει να αποποιηθεί αυτής της μεγάλης επιταγής.
Εάν υποχωρήσουμε και δεχθουμε το διαχωρισμό, θα είναι λάθος. Μία ιδέα δεν διαχωρίζεται. Ο οπαδός του Ολυμπιακού στο ποδόσφαιρο ή στον μπάσκετ είναι και στην κολύμβηση και στον στίβο. Μόνο με οικονομική απεξάρτηση μπορεί να χωρισθεί ο ερασιτεχνικός από τον επαγγελματικό αθλητισμό. Μόνο έτσι μπορεί να το επιχειρήσει. Εμείς δεν πρέπει να το δεχθούμε.
Δεν πρέπει ακόμη σε καμιά περίπτωση να επιτρέψουμε μέσω των ερασιτεχνικών σωματείων να περιέρχονται τεράστια ποσά στις ΠΑΕ. Είναι αδιανόητο.
Πρέπει να δώσουμε κίνητρα στην ιδιωτική πρωτοβουλία ωστε σαν χορηγός, να ενισχύει τα ερασιτεχνικά σωματεία. Γνωρίζουμε ότι οι επιχορηγήσεις των ομοσπονδιών είναι ελάχιστες. Επειδή έχω χρηματίσει πρόεδρος ερασιτεχνικού σωματείου, γνωρίζω τη σχέση επιδοτήσεως-επιχορηγήσεως του κράτους σε σχέση με τα πραγματικά έξοδα του σωματείου. Πρέπει να επιτρέψουμε σε χορηγούς να δώσουν δύναμη στα ερασιτεχνικά σωματεία, διότι έτσι μπορούν να αποκτήσουν οικονομική δύναμη.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αυτό δεν απαγορεύεται.
ΓΕΩΡΓΙΟΣ ΔΕΙΚΤΑΚΗΣ: Ναι, αλλά υπάρχει πρόβλημα. Δεν αφαιρούνται από τη φορολογία κάθε χορηγού στο σύνολο. Βάζοντας κάποιο πλαφόν, πρέπει να αφαιρέσουμε το 100% ανά κατηγορία ερασιτεχνικών σωματείων τις φορολογικές επιβαρύνσεις, ώστε να δώσουμε κίνητρα σε αυτούς τους χορηγούς να στηρίξουν τον ερασιτεχνικό αθλητισμό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Γιακουμάτος.
Απών. Διαγράφεται.
Ο κ. Σμυρλής-Λιακατάς έχει το λόγο.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Πρέπει να πω δυο λόγια για τις προσπάθειες που κάνει η Κυβέρνησή μας και ο κύριος Υπουργός για τη βελτίωση της κατάστασης του ελληνικού ποδοσφαίρου. 'Εχω παρακολουθήσει όλη την περιπέτεια εξυγίανσης του ελληνικού αθλητισμού τα τελευταία έξι χρόνια. Ευτυχώς υπάρχουν αρκετοί συνάδελφοι από όλες τις πτέρυγες που ενδιαφέρονται γι' αυτήν την εξυγίανση και ιδιαίτερα για την εξυγίανση του ποδοσφαίρου που τα τελευταία χρόνια περνά μια σοβαρή περιπέτεια. 'Εχουμε υποχρέωση να βοηθήσουμε την πολιτεία και να προτείνουμε κάποιες παραμέτρους που θα βοηθήσουν περαιτέρω για την εξυγίανση του ελληνικού ποδοσφαίρου.
Δεν θεωρώ ότι υπάρχει προσωπική κόντρα του κ. Φλωρίδη με τον κ. Μητρόπουλο. Θα έλεγα ότι υπάρχει μία γενναιότητα και ένα κουράγιο που δεν θα το περιμέναμε ίσως απο έναν άνθρωπο ο οποίος δεν έχει ασχοληθεί ιδιαίτερα με το χώρο του ελληνικού αθλητισμού, για να ξεκινήσει μία κόντρα η οποία έχει σαφώς πολιτικά χαρακτηριστικά και είναι ιδιαίτερα σημαντική σ' αυτήν τη συγκυρία στο χώρο του ελληνικού αθλητισμού και ιδιαίτερα στο χώρο του ποδοσφαίρου.
'Ισως κάποιος άλλος δεν θα το έκανε αυτό το πράγμα. Νομίζω, λοιπόν, ότι αυτό τιμά στο πρόσωπό του, την ελληνική Κυβέρνηση και την ελληνική πολιτεία.
Θεωρώ, επίσης, ότι από τις τοποθετήσεις που άκουσα από συναδέλφους της Αντιπολίτευσης, υπάρχει μια προσπάθεια να διώξουν από πάνω τους το γεγονός ότι τυχαίνει να συμφωνήσουν με την ψήφιση αυτού του νομοσχεδίου, επειδή δέχθηκε η ελληνική Κυβέρνηση, ο Υφυπουργός, να κάνει προσαρμογή του νομοσχεδίου σε αυτά τα οποία επεσήμανε η Επιστημονική Επιτροπή της Βουλής.
Νομίζω ότι αυτό θα έπρεπε να το επικροτήσουμε, να το ενισχύσουμε.
Γιατί άκουσα και την κανούρια συνάδελφο την κ. Μακρή, η οποία μίλησε πολύ καλά, σίγουρα όμως ήθελε να καταλήξει στο ότι χάρη μας έκαναν που ψηφίζουν το νομοσχέδιο.
'Ακουσα επίσης τον κ. Μεϊμαράκη και τον κ. Σαλμά -λυπάμαι που δεν
είναι εδώ- ο οποίος δεν νομίζω ότι κατάλαβε ότι μιλάμε για ένα νομοσχέδιο που έχει συγκεκριμένο περιεχόμενο. 'Ελεγε για την άρση βαρών. Για άρση βαρών μιλάμε εδώ; 'Η γιατί δεν είναι πλέον γιατρός της άρσης βαρών; Δεν
είναι γιατρός της άρσης βαρών! Τι έγινε; Ο πρώτος είναι ή ο τελευταίος; Από εκεί και πέρα νομίζω ότι κάνει προσπάθεια το Υπουργείο Αθλητισμού
ενισχύοντας και συμπληρώνοντας τον ν. 27/25. Κατά την άποψή μου χρειάζεται συμπλήρωση σε πάρα πολλά σημεία, γιατί είναι ένας νόμος-πλαίσιο και σαν νόμος-πλαίσιο χρειάζεται συνεχείς νομοθετικές συμπληρώσεις, έτσι ώστε να ενισχυθεί και να δημιουργήσει ένα νομοθετικό περίβλημα, το οποίο θα ενισχύσει και θα ξεπεράσει τον ν. 7575, του κ. Παπαναστασίου, ο οποίος ήταν πολύ αξιόλογος νόμος, που επί είκοσι πέντε χρόνια λειτούργησε και βοήθησε το ελληνικό κράτος και τον ελληνικό αθλητισμό.
Από εκεί και πέρα, όμως, πάλι για την ιστορία, να πω γιατί δεν είναι κόντρα Φλωρίδη-Μητρόπουλου.
Εκλογές έτους 1997. Χρηματισμός και ξερό ψωμί, λέω εγώ. Το ξέρουν όλοι πολύ καλά. Παρένθεση στο "ξερό ψωμί" εγώ σημειώνω Μητρόπουλος 1, Θωμάς Μητρόπουλος.
Καταγγελία στη Βουλή. Επί δύο μέρες έδωσε και πήρε η Διαρκή Επιτροπή Μορφωτικών Υποθέσεων. 'Ολοι μιλήσαμε, εκατόν δέκα Βουλευτές, αν θυμάμαι καλά, αλλά το αποτέλεσμα ακόμα το περιμένουμε.
Βία στα γήπεδα. Το παρασκήνιο στο πρωτάθλημα οργιάζει. Το ενδιαφέρον των οικονομικών παραγόντων για τις ΠΑΕ μεγαλώνει. Η ΕΠΑΕ αρχίζει να παραπαίει διοικητικά. Είναι η εποχή Αλαμάνου και διαφόρων άλλων, που δεν βρίσκει μια ισορροπία. Καταγγελίες από ομάδες, παράγοντες και άλλους κυριαρχούν στο ελληνικό ποδόσφαιρο.
Επώνυμα στελέχη φτάνουν στο απροχώρητο και αρχίζουν να καταγγέλλουν
χρηματισμούς, στημένο πρωτάθλημα. 'Ακης Τσοχατζόπουλος, Βαγγέλης Βενιζέλος. Για όσους ασχολούμαστε, τα θυμόμαστε πολύ καλά! Αναγκάζεται ο εισαγγελέας -γιατί δεν αρκούσαν οι δικές μου καταγγελίες ή κάποιων άλλων συναδέλφων στην Επιτροπή Μορφωτικών Υποθέσεων- και διατάσσει εισαγγελική έρευνα. Την περιμένουμε κι αυτήν την εισαγγελική έρευνα ακόμα! Εγώ το προκάλεσα και στη Διαρκή Επιτροπή Μορφωτικών Υποθέσεων πριν από μια εβδομάδα και ακόμη δεν έχει απαντήσει η υπεύθυνη εισαγγελική αρχή, για να δούμε τι γίνεται τέλος πάντων σ' αυτήν την εισαγγελική έρευνα που ανέλαβε κάποιος κύριος -δεν θυμάμαι το όνομά του- από το δικαστήριο του Πειραιά. 
Ο ν. 2725/99 ψηφίζεται μετά από μια προσπάθεια ενός περίπου χρόνου.
Η ΕΠΑΕ σταθεροποιείται, εκλέγεται Μητρόπουλος 2, Βίκτωρ Μητρόπουλος. Οι λέξεις που χρησιμοποιώ για όσους γνωρίζουν έχουν ιδιαίτερη σημασία. Σταθεροποιείται λοιπόν.
Εκλογές ΕΠΟ, το 2000. Εκβιασμοί, χρηματισμοί, παρασκήνιο, προσπάθεια γελοιοποίησης των κομμάτων. Ο κ. Ορφανός είναι στέλεχος, συνάδελφος ασχολείται με τον ελληνικό αθλητισμό γνωρίζει πολύ καλά γιατί κάναμε μια προσπάθεια από κοινού τα δύο μεγάλα πολιτικά κόμματα, η Νέα Δημοκρατία
και το ΠΑΣΟΚ για να μπορέσουμε να δημιουργήσουμε ένα υγιές ψηφοδέλτιο πέρα και έξω από κομματικά χαρακτηριστικά για να μπορέσουμε να πάμε κόντρα σε ένα κατεστημένο το οποίο είχε υπό τον έλεγχό της την ΕΠΟ, και το οποίο κατευθυνόταν και κατηύθυνε το ελληνικό ποδόσφαιρο -θα πω λίγο παρακάτω- και τα αποτελέσματά του.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλης κ. ΠΑΝΑΓΙΩΤΗΣ ΣΓΟΥΡΙΔΗΣ)
Προσπάθησαν να μας γελοιοποιήσουν. Νομίζω μέχρι ένα σημείο -και δεν
είναι ντροπή να το λεμε αυτό αγαπητέ συνάδελφε, κύριε Ορφανέ- το κατάφεραν. Τα δύο μεγάλα πολιτικά κόμματα διαθέτουν μια δύναμη η οποία αγγίζει το 90% και όμως στις εκλογές της ΕΠΟ που έγιναν πρόσφατα δεν καταφέραμε να δημιουργήσουμε μια πλειοψηφία, γιατί αυτό που είπα πριν και το καταγγέλλω, όπως το κατήγγειλε και ο κ. Ορφανός πριν από λίγες μέρες πάλι, δεν μπορέσαμε να το ξεπεράσουμε.
ΝΙΚΟΛΑΟΣ ΓΚΑΤΖΗΣ: Δεν ανήκουν στα δύο πολιτικά κόμματα αυτοί;
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αυτή είναι η διαπλοκή του ποδοσφαίρου.
ΓΕΩΡΓΙΟΣ ΟΡΦΑΝΟΣ: Το δικό σας κόμμα ήταν, κύριε Γκατζή.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Η αναξιοπιστία και μετά απ' αυτές τις εκλογές κυριαρχεί. Δεν ξεχνάτε και δεν ξεχνάμε ότι ο κόσμος όλος φώναζε όλοι οι παράγοντες φώναζαν για τα αποτελέσματα στους διάφορους αγώνες του ελληνικού πρωταθλήματος είτε της Α' κατηγορίας είτε της Β' κατηγορίας είτε της Γ' κατηγορίας. Περιττό να σας πω -και ίσως είναι πρώτη φορά και μάλιστα μέσα στη Αίθουσα της Βουλής- ότι εγώ προσωπικά ήξερα ποιοι θα είναι οι πρωταθλητές στη Β' Εθνική Κατηγορία τρεις μήνες πριν από το τελικό αποτέλεσμα.
ΠΡΟΕΔΡΕΥΩΝ (Παναγιώτης Σγουρίδης): Μην ποινικοποιείτε την πολιτική ζωή του τόπου. Αφήστε τα αυτά.
ΧΡΗΣΤΟΣ ΣΜΥΡΛΗΣ- ΛΙΑΚΑΤΑΣ: Δεν την ποινικοποιώ, αλλά αναφέρομαι σ' αυτά για να ενισχύσω κάποιες κουβέντες τις οποίες κατέθεσε ο κύριος Υπουργός πριν από λίγο εδώ στη Βουλή. Εγώ λοιπόν πριν από πέντε μήνες ήξερα ποιοι θα είναι πρωταθλητές στο τέλος του πρωταθλήματος της Β' Εθνικής Κατηγορίας. Αυτό νομίζω ότι τα λέει όλα.
ΠΡΟΕΔΡΕΥΩΝ (Παναγιώτης Σγουρίδης): Ευτυχώς που δεν κέρδισε το Αιγάλεω τα Γιάννενα!
ΧΡΗΣΤΟΣ ΣΜΥΡΛΗΣ- ΛΙΑΚΑΤΑΣ: ΕΠΟ, Μητρόπουλος Θωμάς συν ΕΠΑΕ, Μητρόπουλος Βίκτωρ, ίσον σιγουριά στο (στημένο) αποτέλεσμα!
Αυτό είναι το ζήτημα αγαπητοί συνάδελφοι. Κκανείς μπορέσει να
αξιολογήσει το θράσος που έχει ξεχειλήσει πλέον από την πλευρά των παραγόντων, νομίζω ότι θα ενισχύσει χωρίς ενδοιασμούς και χωρίς ενστάσεις τη νομοθετική πρωτοβουλία την οποία ανέλαβε έστω και μέσα στο κατακαλόκαιρο ο Υφυπουργός. Αφού δεν ψηφίσατε την τροπολογία αγαπητοί συνάδελφοι, αυτή που κατέθεσε ο κύριος Υπουργός αναγκάστηκε να φέρει το νομοσχέδιο τώρα στην Ολομέλεια της Βουλής.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν έγινε έτσι.
ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ: Θα σας πω κάτι. Δεν είναι μομφή, αλλά το λέω και αυτό για πρώτη φορά. Αν θέλετε ζητήστε ονομαστική ψηφοφορία σ' αυτό το νομοσχέδιο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν συμφέρει το ΠΑΣΟΚ αυτό.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Αν θέλετε κάντε αίτηση ονομαστικής
ψηφοφορίας. Εγώ ξέρω ποιοι δεν θα ψηφίσουν από σας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας λέω ότι δε συμφέρει το ΠΑΣΟΚ αυτό. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εγώ ξέρω ποιοι δεν θα ψηφίσουν από σας.
Εσείς, να δούμε ξέρετε ποιοι από μας δεν θα ψηφίσουν; Εγώ επαναλαμβάνω ότι ξέρω ποιοι δεν θα ψηφίσουν από σας και αν θέλετε σας το λέω και
εκτός της Αιθούσης...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ στη Βουλή συζητούμε
ανοικτά.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Συγγνώμη, κύριε Πρόεδρε.
Λοιπόν, γι' αυτό νομίζω ότι αυτό ήταν μια καθυστέρηση την οποία δεν χρειάζεται να την επικαλούμαστε εδώ και να λέμε, γιατί ψηφίζεται τώρα το νομοσχέδιο και όχι πριν από δύο μήνες και καθυστερούμε τώρα το πρωτάθλημα. Ας καθυστερήσει το πρωτάθλημα. Και τις δύο τελευταίες Κυριακές από στόματος κορυφαίου παράγοντα της πενταμελούς επιτροπής που όρισε η ΠΑΕ ακούστηκε, "επιτέλους αναγκαστήκαμε να αφήσουμε τη διαιτησία ελεύθερη -γιατί έτσι ελέγχονται αυτά τα συστήματα και γι' αυτό θέλανε την ΕΠΑΕ, γι' αυτό θέλουνε την ΕΠΟ- για να μπορέσουμε να έχουμε αποτελέσματα της δύο τελευταίες Κυριακές υγιή". Αυτή είναι η πραγματικότητα. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι ο κ. Σμυρλής-Λιακατάς
εν τη ρύμη του λόγου είπε, ότι θα συζητήσουμε εδώ off the record. Στη Βουλή δεν συζητάμε ποτέ off the record. Για τις συζητήσεις μας εδώ μπορεί ο ελληνικός λαός να ενημερώνεται από τα Πρακτικά.
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Εκτός Βουλής εννοούσα, κύριε Πρόεδρε. Να
πούμε και άλλα εκτός Βουλής.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
Ειλικρινώς χαίρομαι και θλίβομαι, διότι παίρνω το λόγο μετά από όσα είπε ο κ. Σμυρλής-Λιακατάς. Είπε πράγματα, τα οποία από τη μία πλευρά προκαλούν ανατριχίλα και από την άλλη πλευρά μεγάλα ερωτηματικά. Και βεβαίως απέναντι προς τον Υπουργό, τον οποίο προσωπικά τιμώ -άσχετα με τη 
θέση μου απέναντι στον Πρωθυπουργό και την Κυβέρνηση- τα λόγια του κ. Σμυρλή-Λιακατά είναι τιμητικά.
Κύριε Πρόεδρε, από το νομοσχέδιο αυτό ανεδείχθησαν ορισμένα θεσμικά
ζητήματα, στα οποία δεν δόθηκε σημασία. Το πρώτο θεσμικό θέμα που
αναδείχθηκε είναι, ότι ο κύριος Υφυπουργός είπε πως πρέπει να σεβαστούμε
την Επιστημονική Επιτροπή της Βουλής...
Κύριε Πρόεδρε, διακόπτω. 'Οταν ομιλώ από εδώ, απευθύνομαι στον
Πρόεδρο, άρα διακόπτω μέχρι να τελειώσετε.
ΠΡΟΕΔΡΕΥΩΝ (Παναγιώτης Σγουρίδης): Θα πρέπει όμως να ξέρετε, κύριε
Κεδίκογλου, ότι υπάρχουν και πρακτικά ζητήματα, τα οποία πρέπει να επιλυθούν. 'Οπως καταλαβαίνετε, υπάρχει μία συνεργασία για το θέμα των
Πρακτικών.
Συνεχίστε.
ΒΑΣΙΛΗΣ ΚΕΔΙΚΟΓΛΟΥ: Το σέβομαι, κύριε Πρόεδρε, προς Θεού.
... ο κύριος Υφυπουργός, λοιπόν είπε -είναι νέος συνάδελφος, έστω
και αν πέρασε μία περίοδο- ότι οφείλουμε να σεβαστούμε αυτά που λέει η Επιστημονική Επιτροπή της Βουλής. Αυτό είναι πρωτάκουστο. Εγώ προσωπικώς διερωτώμαι τι χρειάζεται.
Εσείς, κύριε Πρόεδρε της Βουλής, δεχθήκατε από την Επιστημονική Επιτροπή να μας στείλει ένα χαρτί και να πει σε μας, τους εκπροσώπους της λαϊκής κυριαρχίας και της δημοκρατίας, ότι ο νόμος δεν πρέπει να θεσπίζει περιορισμούς, οι οποίοι να θίγουν τον πυρήνα των ατομικών δικαιωμάτων; 
Δεν ντρέπονται λίγο; Πού τα λένε αυτά; Υπήρχε ποτέ περίπτωση αυτή η
Βουλή να ψηφίσει νόμο, που θα θίγει αυτόν τον πυρήνα; Και τι θα πει Επιστημονική Επιτροπή; Πώς επιτρέπεται στην Επιστημονική Επιτροπή της Βουλής να εκφράζει άποψη υπό μορφήν απόφασης; Η Επιστημονική Επιτροπή υπάρχει για να μας δώσει διάφορες πληροφορίες, για να μας πει, ότι σε αυτό το σημείο συμβαίνει αυτό, σ' εκείνο το άλλο κλπ. και όχι για να αποφασίσει.
Να μη δέχεσθε εσείς -και παρακαλώ να το πείτε και στον Πρόεδρο- να
μας στέλνει χαρτί η Επιστημονική Επιτροπή. Σε ποιους; Σε μας; Στους εκπροσώπους του λαού; Να μας πει ότι ο νόμος δεν πρέπει να θεσπίζει περιορισμούς που να θίγουν τα ατομικά δικαιώματα; Δηλαδή εμείς εδώ δεν ξέρουμε τη δουλειά μας; Εμείς δηλαδή ψηφίζουμε νόμους, που δεν σέβονται θεμελιώδη ατομικά δικαιώματα; Αυτό πώς το δεχθήκατε;
Είναι... Ας μην προχωρήσω, γιατί σέβομαι τον κ. Κακλαμάνη και θέλω να πιστεύω ότι διέφυγε της προσοχής του. Δεν είναι κείμενο αυτό για τη Βουλή. Και πολλές φορές το έχει κάνει αυτό η Επιστημονική Επιτροπή της Βουλής.
Η Επιστημονική Επιτροπή οφείλει να πει την επιστημονική της άποψη και ποιο δίκαιο υφίσταται. 'Ολα τα άλλα είναι δική μας υπόθεση. Δεν υπάρχουν συγγραφείς νομοθετημάτων, ούτε συγγραφείς συνταγμάτων. Αυτά γίνονται από τους εκπροσώπους του λαού. 'Ενα θεσμικό θέμα που προέκυψε είναι αυτό. 
'Ενα δεύτερο θεσμικό θέμα που προέκυψε είναι το κοινοβουλευτικό,
κύριε Πρόεδρε, και αυτό με θλίβει ιδιαίτερα. Πονάω βεβαίως το κόμμα, για το οποίο πολύ πάλεψα, αλλά δεν μπορώ να αρνηθώ το Σύνταγμα και το πολίτευμα, το οποίο προβλέπει εναλλαγή των εξουσιών.
Δεν υπάρχει περίπτωση, κύριε Πρόεδρε και αγαπητέ κύριε Υφυπουργέ,
-για εσάς είναι ωφέλιμο, αλλά εγώ απευθύνομαι στην Αντιπολίτευση, στον κ. Κεφαλογιάννη...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σας ακούω, κύριε Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Δεν υπάρχει περίπτωση ποτέ κόμμα αντιπολίτευσης
να πάρει Κυβέρνηση, αν ψηφίζει νόμους που φέρνει η κυβέρνηση. 'Ενα κόμμα της αντιπολίτευσης, που αμφισβητεί την κυβέρνηση -και αυτό περιλαμβάνει κι εσάς- λέει ότι είναι πολύ καλός ο νόμος, πάρα πολύ καλός ο νόμος, αλλά ότι δεν τον ψηφίζει, γιατί δεν έχει εμπιστοσύνη στην Κυβέρνηση. Είναι δυνατόν να μην έχετε δώσει εμπιστοσύνη στην Κυβέρνηση και να ψηφίζετε τους νόμους της; Στο κοινοβουλευτικό πολίτευμα δεν φέρνεις ποτέ δυσκολία στο νομοθετικό έργο της κυβέρνησης. Αλλά δεν ξέρω καμία αντιπολίτευση στον κόσμο, η οποία διεκδικεί εξουσία και να ψηφίζει νόμους της κυβέρνησης. Αυτό είναι πρωτάκουστο.
Και περιμένουν να πάρουν εξουσία. 'Οταν την πάρουν, να μου γράψετε,
κύριε Υπουργέ.
Πάμε τώρα σε άλλα θεσμικά θέματα, κύριε Πρόεδρε. Με συγχωρείτε, αλλά αυτή η Κυβέρνηση πώς κυβερνάει; Γιατί τον είπα φαύλο τον Πρωθυπουργό
και μερικοί διερωτήθησαν. 'Εχετε νόμο που κυβερνάτε; 'Εχετε ένα νόμο περί Υπουργικού Συμβουλίου, τον οποίο έχετε κάνει σαλάτα. Ούτε καν τον σέβεστε.
Ο Ανδρέας Παπανδρέου έκανε ένα νόμο, τον 1158, περί Υπουργικού
Συμβουλίου. Καθόρισε τι είναι Υπουργικό Συμβούλιο, πώς λαμβάνονται οι αποφάσεις, με πλειοψηφία. 'Ημουν νέος Υπουργός -θυμάμαι- και τον ρώτησα πώς προτείνουμε τον κ. Μποτόπουλο για Πρόεδρο τότε του Συμβουλίου Επικρατείας.
Και ο ίδιος βγήκε να υποστηρίξει την άποψη και την απόφαση και είπε και στον κ. Μαγκάκη τότε "συνέστησε σε παρακαλώ, κύριε Υπουργέ της Δικαιοσύνης, τον κ. Κεδίκογλου, για να πειστεί", γιατί εγώ του είπα ότι εγώ δεν ψηφίζω σαν Πρόεδρο τον κ. Μποτόπουλο αν δεν με πείσετε, είναι
πολύ νέος. Και με έπεισαν.
Λοιπόν, έκανε ένα νόμο, ο οποίος νόμος περί Υπουργικού Συμβουλίου που τον κάνατε σαλάτα, για να μη χρησιμοποιήσω βαρύτερη έκφραση, λέει ότι ο γενικός γραμματέας σε κάθε υπουργείο είναι το πρόσωπο που πρέπει να ασχολείται με την εύρυθμη λειτουργία των υπηρεσιών. Και ασκεί εκείνα τα καθήκοντα, τα οποία του δίνει ο Υπουργός.
Και σεις φέρνετε ένα νομοθέτημα, με το οποίο δίνει ο νόμος εξουσία στο γενικό γραμματέα. Αυτό είναι το πολίτευμα το Κοινοβουλευτικό; Αυτό είναι συνταγματικό; Σας είπε κανείς συνταγματολόγος ότι αυτό επιτρέπεται; Σας είπε κανείς ότι αυτό λέγεται διακυβέρνηση; Λέγεται διακυβέρνηση η οποία δεν ξέρει τι της γίνεται. Φαύλη διακυβέρνηση είναι αυτή, κύριε Υφυπουργέ.
Λυπούμαι πολύ για τους βαρείς χαρακτηρισμούς, αλλά έχω πολύ
υποφέρει, έχω πολλά δώσει και βέβαια μπορεί να έπρεπε να είναι άλλοι και δυστυχώς μ'αυτούς τους τρόπους τις ελπίδες της 3ης του Σεπτέμβρη τις θάψατε προχθές. 'Αντε αύριο να κάνετε κουμάντο εσείς στο γενικό γραμματέα, όταν του δίνει ο νόμος εξουσία. Πού πάμε;
Πάμε τώρα σε άλλα ζητήματα που φέρατε εσείς. 'Οσα ήρθαν από την πλευρά σας, είναι θετικά, κύριε Υπουργέ. Σας τιμώ, αλλά είστε νέος και βέβαια θα αντιμετωπίσατε μια έλλειψη υποστήριξης από τον Πρωθυπουργό, να το πούμε ευθέως το πράγμα και αναγκαστήκατε να κάνετε παραχωρήσεις και να πείτε αυτό που είπατε, σεβασμός σε ποια; Στην Επιστημονική Επιτροπή της Βουλής. Ποιος; Εσείς, ο Υπουργός. Ποιος; Η Βουλή. Σεβασμός σ'αυτούς; Ποιους; Σας παρακαλώ πολύ. Καθηγητές είναι από δω από κει. Ως καθηγητές τους σεβόμαστε. Μην μας βγάλουν και τίποτε άλλο. Τι θα πει επιτροπή; 
Εσείς είπατε μερικά θετικά πράγματα. Κατ'αρχήν, εκείνο που σημείωσα
ιδιαίτερα, είναι ότι ο πρωταθλητισμός γίνεται κυρίως στο κέντρο και όχι στην περιφέρεια. Εγώ είμαι από μια περιφέρεια και πολλοί άλλοι είναι από περιφέρεια και όχι μόνο αυτό, αλλά πιστεύω ότι αν είχατε ξεκινήσει ένα πρόγραμμα να ψάξετε για φιντάνια, για νέους στα σχολεία και κάπου αλλού, θα είχατε βρει πάρα πολλούς και θα είχε διασπαρεί πολύ η κατάσταση αυτή. 
Δεύτερον, είπατε στην ομιλία σας ότι ο αθλητισμός είναι κοινωνικό
αγαθό. Δεν είναι κανένα κοινωνικό αγαθό. Είναι μια κοινωνική δραστηριότητα, η οποία παράγει πολύ καλά κοινωνικά αγαθά και πολύ καλά ατομικά αγαθά, υγείας κλπ. Δεν είναι κοινωνικό αγαθό ο αθλητισμός.
Είπατε ακόμα και κάτι το οποίο με συντάραξε. Οι δαπάνες εδώ κατά
κεφαλήν, είναι μεγαλύτερες, τριπλάσιες. Στη χώρα μας δαπανούνται για τον αθλητισμό τριπλάσια ποσά κατά μέσο όρο από εκείνα των χωρών της Ευρωπαϊκής 'Ενωσης, δηλαδή άνευ προηγουμένου σπατάλη, δηλαδή άνευ προηγουμένου διασπάθιση του δημοσίου χρήματος. Γιατί μη μου πείτε ότι έχουμε τα αποτελέσματα, που έχουν οι Γερμανοί ή οι Γάλλοι ή ο,τιδήποτε άλλο. Δεν μπορούμε να κερδίσουμε ούτε την Αλβανία απόψε, όπως πληροφορήθηκα. Πήρατε πρωτοβουλίες και είναι προς τιμήν σας.
ΠΡΟΕΔΡΕΥΩΝ (Παναγιώτης Σγουρίδης): Φλυαρούσαν στο γήπεδο μέσα.
ΒΑΣΙΛΗΣ ΚΕΔΙΚΟΓΛΟΥ: Δεν ξέρω, δεν παρακολούθησα, το άκουσα τώρα στο
διάδρομο. Σας ευχαριστώ για την πληροφορία.
Φέρατε κάποιες διατάξεις και απορώ πώς συνάδελφοι εδώ έθεσαν
ζητήματα, γιατί προβλέψατε κάτι το οποίο πολύ ωραία το τοποθετήσατε ότι η πρώτη υποχρέωση της πολιτείας είναι να προστατεύσει την ανηλικιότητα, διότι τα παιδιά ασχολούνται με τον αθλητισμό από δώδεκα χρονών.
'Οταν έχουμε να κάνουμε με παιδιά δώδεκα ετών, κύριε Υφυπουργέ, εγώ είμαι από αυτούς που λένε -και δεν είμαι της θεωρίας ότι καλύτερα ένας ένοχος έξω, παρά ένας αθώος μέσα, ανάποδα μάλιστα το λέω, αν θέλετε- ότι τα παιδιά είναι παιδιά και θέλουν προστασία. Και πολύ καλή ήταν η πρωτοβουλία που πήρατε και κακώς δημιουργήθηκε όλη αυτή η ιστορία.
Αλλά ήταν ποτέ δυνατόν, αγαπητοί συνάδελφοι, να μην ισχύσουν
γι'αυτούς τους προϊσταμένους των σωματείων -γιατί δεν ξέρω κανέναν άλλο ούτε ποτέ ασχολήθηκα- να μην ισχύσουν τα όσα ισχύουν για αιρετούς άρχοντες, τους δημάρχους, τους δημοτικούς συμβούλους, τους κοινοτικούς συμβούλους; Εκεί όποιος με αμετάκλητο βούλευμα παραπεμφθεί κάπου, χάνει και την έδρα του και τα πάντα. Εδώ εσείς είπατε ότι δεν μπορείτε να είστε, δηλαδή είπατε ότι ήσασταν υποχρεωμένος από το πνεύμα του νόμου να βγάλετε μια απόφαση και να πείτε ότι αφού έχεις παραπεμφθεί άντε στην πάντα, να μπει ο αντιπρόεδρος και άμα βγει το πόρισμα, έλα να αναλάβεις
πάλι. Και το είπατε και μόνος σας.
Αυτό δείχνει ότι η κοινωνία, κύριε Υφυπουργέ -και είναι ευθύνη της Κυβέρνησης, της φαύλης κυβερνητικής διαχείρισης- έχει υποστεί έναν μιθριδατισμό και το δηλητήριο, τις σταγόνες και την ποσότητα το κανονίζει η διακυβέρνηση στη χώρα. Προσέξτε ιδιαίτερα.
Σας τιμώ προσωπικά, χαίρομαι για τις πρωτοβουλίες που πήρατε και σας συνιστώ να προχωρήσετε στην περιφέρειά σας σε πολλά περισσότερα. Να καταργήσετε διοικήσεις από διάφορα σωματεία στάδια κλπ. στις οποίες στην ουσία υπάρχουν κρατικοδίαιτοι. Προσέξτε και ρωτήστε τι ποσά έχετε και πώς δίνονται, κάντε μια ειδική υπηρεσία μικρή τριμελή για να κάνει οικονομικούς ελέγχους και προχωρήστε. Η πρωτοβουλία σας ήταν πολύ θετική, αλλά τα όσα είδα με λύπησαν θεσμικώς, κύριε Πρόεδρε. Και πιο πολύ με λύπησε το ότι αγνοούν τα κόμματα της Αντιπολίτευσης ότι δεν έχουν την ικανότητα να πάρουν την εξουσία και οφείλουν απλώς να παρατηρούν τα νομοσχέδια της Κυβέρνησης, να τα ψηφίζουν για να συνεχίζεται αυτή η διακυβέρνηση η οποία δυστυχώς είναι φαύλη. Το απέδειξε τελευταία το ναυάγιο. Μια Κυβέρνηση η οποία ...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή).
Τελειώνω, κύριε Πρόεδρε τρεις λέξεις μόνο.
... η οποία προκειμένου να προμηθευτεί πέντε κιλά απορρυπαντικά
γίνεται διακήρυξη προδιαγραφές, κλπ. αλλά προκειμένου να πάρεις άδεια σκοπιμότητος για ένα πλοίο δισεκατομμυρίων και να γίνεις πλούσιος δεν απαιτείται τίποτα, ούτε διακήρυξη ούτε εγγυητική επιστολή για να το πάρεις ούτε προϋπόθεση ούτε μελέτη αν το χρειαζόμαστε ή δεν το χρειαζόμαστε ούτε δίκτυο συγκοινωνιών, τίποτε απ' όλα αυτά. Αρκεί η βούληση του Υπουργού. Αυτό δεν λέγεται δημοκρατία είναι κάτι άλλο. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεδίκογλου, υπερβάλλετε δεν είναι έτσι τα πράγματα.
Κύριοι συνάδελφοι, έχει τελειώσει ο κύκλος των πρωτολογιών. Ποιος εκ των συναδέλφων που παρευρίσκονται στην Αίθουσα θέλει να δευτερολογήσει; 
Θέλετε, κύριε Υπουργέ, να πάρετε το λόγο; Η διαδικασία είναι: Κατ'
αρχάς εσεις, κύριε Ορφανέ και σεις, κύριε Γκατζή, να πείτε δυο κουβέντες να μιλήσει ο Υπουργός και μετά ο Κοινοβουλευτικός Εκπρόσωπος.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, να κάνω μια πρόταση; 'Ετσι και
αλλιώς η συζήτηση των άρθρων που προβλέπεται τη δεύτερη μέρα που έχουμε στη διάθεσή μας, δεν θα διαρκέσει πάνω από μια ώρα. Να αφήσουμε τις δευτερολογίες για τη δεύτερη μέρα όποτε είναι. Μια ώρα και μια, δυο. 
ΠΡΟΕΔΡΕΥΩΝ (Παναγιώτης Σγουρίδης): Η Διάσκεψη των Προέδρων έχει
αποφασίσει μια μέρα επί της αρχής. Αν θέλετε να το ψηφίσουμε και επί της πρώτης ενότητος των άρθρων να δευτερολογήσετε με γειά σας με χαρά σας. 'Ομως τώρα θα το ψηφίσουμε επί της αρχής το νομοσχέδιο.
Θέλετε να πάρετε το λόγο, κύριε Ορφανέ;
ΓΕΩΡΓΙΟΣ ΟΡΦΑΝΟΣ: Βεβαίως.
ΠΡΟΕΔΡΕΥΩΝ (Παναγιώτης Σγουρίδης): Ορίστε έχετε το λόγο.
ΓΕΩΡΓΙΟΣ ΟΡΦΑΝΟΣ: Να ξεκινήσω από τον τελευταίο των ομιλητών τον κ. Κεδίκογλου τον οποίο σέβομαι. Εγώ τον βρήκα εδώ και τον ακούω τόσο καιρό πάντως και με όλες τις διαφωνίες μας, κύριε Κεδίκογλου, κυβέρνηση δεν γίναμε. 'Ισως αυτό σημαίνει μια αλλαγή και να γίνουμε κυβέρνηση, επειδή ψηφίζουμε σήμερα.
ΒΑΣΙΛΗΣ ΚΕΔΙΚΟΓΛΟΥ: 'Ετσι δεν θα γίνετε ποτέ.
ΓΕΩΡΓΙΟΣ ΟΡΦΑΝΟΣ: Θα σας πω όμως το εξής: Δεν ψηφίζουμε κάτι που η Κυβέρνηση έφερε, αλλά ψηφίζουμε αυτό που υποστηρίζαμε από την πρώτη στιγμή. Η Κυβέρνηση είδε ακριβώς εκείνα τα σημεία, τα οποία από την αρχή η Νέα Δημοκρατία διά του εισηγητού της είχε θέσει στην Επιτροπή Μορφωτικών Υποθέσεων. Συνεπώς εμείς είχαμε μια σταθερή θέση και αυτή η θέση επαληθεύθηκε απ' όλα τα επιμέρους στοιχεία. Ο κύριος Υπουργός έκρινε ότι έτσι έπρεπε να κινηθεί και έχουμε αυτό το αποτέλεσμα.
Εκτιμούμε ότι είναι και μια νίκη της Βουλής αυτό, ότι κάποια στιγμή τα κόμματα συμφώνησαν. Δεν είναι κατόρθωμα να μην συμφωνούμε μέχρι τώρα. 
ΒΑΣΙΛΗΣ ΚΕΔΙΚΟΓΛΟΥ: Δεν είναι έτσι ακριβώς.
Μου επιτρέπετε με την άδεια του Προεδρείου, να σας διακόψω;
ΓΕΩΡΓΙΟΣ ΟΡΦΑΝΟΣ: Δεν ξέρω, αν επιτρέπει ο κύριος Πρόεδρος.
Γιατί έχω πέντε λεπτά, κύριε Πρόεδρε; Δέκα δικαιούμαι.
ΠΡΟΕΔΡΕΥΩΝ (Παναγιώτης Σγουρίδης): Μην στεναχωριέστε, δεν πρόκειται
να σας αδικήσω.
ΓΕΩΡΓΙΟΣ ΟΡΦΑΝΟΣ: Λέω τι δικαιούμαι, δεν ξέρω πόσο θα μιλήσω. 'Η πάμε στον πυρήνα των δικαιωμάτων μας να προστατεύσουμε ...
ΠΡΟΕΔΡΕΥΩΝ (Παναγιώτης Σγουρίδης): Δεν πρόκειται να σας αδικήσω.
Συνεχίστε τη δευτερολογία σας.
ΒΑΣΙΛΗΣ ΚΕΔΙΚΟΓΛΟΥ: Η Αντιπολίτευση λέει ότι το νομοσχέδιο είναι περίφημο, αλλά δεν το ψηφίζω γιατί δεν έχω εμπιστοσύνη ότι μπορείτε να το εφαρμόσετε. 'Ενας νόμος μπορεί να λειτουργεί και έτσι και έτσι ... 
ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ. ΓΕΩΡΓΙΟΣ ΟΡΦΑΝΟΣ: Λοιπόν, θα σας πάρουμε στο κόμμα μας, κύριε
Κεδίκογλου, να κάνουμε κάποιες κινήσεις ανάλογες.
ΒΑΣΙΛΗΣ ΚΕΔΙΚΟΓΛΟΥ: 'Ονειρα θερινής νυχτός!
ΠΡΟΕΔΡΕΥΩΝ (Παναγιώτης Σγουρίδης): Να το σκεφθείτε πολύ. ΓΕΩΡΓΙΟΣ ΟΡΦΑΝΟΣ: Να κάνω ένα σχολιασμό για θέματα τα οποία
ακούστηκαν στη συζήτηση.
Είπε ο κύριος Υπουργός ότι εκτιμά ότι τώρα που μπήκε ένα πλαίσιο στο θέμα των μετακινήσεων οπαδών από πόλη σε πόλη, θα έχουμε κάποια καλύτερα αποτελέσματα στο θέμα της βίας.
Κύριε Υπουργέ, εγώ έχω μία συγκεκριμένη άποψη. Την είχα εκφράσει και στην επιτροπή και όταν γίνονταν οι συζητήσεις. Κατ' αρχήν δεν έχει ψηφισθεί κάποιος τέτοιος νόμος που θα περιορίζει κάποια θεμελιώδη δικαιώματα του οποιουδήποτε, και με προεδρικά διατάγματα, με συμφωνίες Υπουργών δεν λύνεται. Αυτό το πράγμα πρέπει να έρθει στη Βουλή. Αυτή είναι η δική μου άποψη. Και επιμένω ότι ακόμη και στη Βουλή ένας τέτοιος νόμος θα είναι αντισυνταγματικός.
Αντιθέτως, υπάρχουν άλλοι τρόποι να τιθασεύσουμε και να τιμωρήσουμε ομάδες των οποίων οι οπαδοί δημιουργούν προβλήματα βίας. Μπορούμε να τους τιμωρήσουμε, να μην παρευρεθούν οι φίλαθλοι, διότι έχουν ένα συγκεκριμένο σκεπτικό. Αλλά εκ των προτέρων να αποφασίζουμε "δεν μετακινείσαι", δεν ξέρω. Η εκτίμησή μου είναι αυτή. Ας το δουν και οι δικοί σας νομικοί σύμβουλοι, αλλά όταν το φέρετε να το συζητήσουμε, να είσαστε προετοιμασμένος και απ' αυτήν την οπτική γωνία.
Το δεύτερο το οποίο θα θέλαμε να πούμε είναι ότι η μορφή την οποία
έχει πλέον η διάταξη, όπως μας την μοιράσατε, είναι πιο πλήρης. Είναι αυτά που είχαμε συζητήσει προηγουμένως.
Βέβαια εμείς αυτό το θέμα του ν. 663 θα το δούμε λιγάκι, γιατί ούτε
εγώ είμαι νομικός ούτε ο κ. Κεφαλογιάννης για να ξέρουμε ακριβώς όλες τις λεπτομέρειες. Κατά τα άλλα, έχετε την άποψή μας ότι μπορούμε να ψηφίσουμε το συγκεκριμένο νομοσχέδιο επί της αρχής.
Να πω ότι έγινε μία αναφορά από τον κύριο Πρωθυπουργό, όταν είχαμε
εδώ τους Ολυμπιονίκες για την πενταετία. Εκτιμώ ότι θίγει και τη Νέα Δημοκρατία, αλλά και την προηγούμενη κυβέρνηση του ΠΑ.ΣΟ.Κ. με τον αείμνηστο Ανδρέα Παπανδρέου γιατί οι επιτυχίες των Ελλήνων έχουν ξεκινήσει σε κάποιο καλύτερο επίπεδο, από τη Βαρκελώνη το 1992 που σημαίνει ότι κάποιοι δούλεψαν λίγο πιο νωρίς από το '88, από το '90 για να φτάσουν το '92 να πάρουν μετάλλια.
Εκτιμώ ότι έγινε μία αναφορά, αυτό που είπε ο κ. Λιάνης. 'Ισως έπρεπε να περιέχει και κάποιους λίγο πριν. Πάντως ο κ. Σημίτης είναι μοναχοφαγάς. Αυτή είναι η άποψή μου. Δεν μπορεί να εκφράζει τέτοια σκέψη ότι την πενταετία που είναι εκείνος Πρωθυπουργός φτιάχτηκαν τα πάντα στον ελληνικό αθλητισμό. Αυτή είναι η δική μου άποψη.
Υπάρχει ένα ακόμη σημείο που θα ήθελα να σχολιάσω. Δικαιολογημένα, κάποιοι συνάδελφοι της Συμπολίτευσης, στεναχωρήθηκαν από αυτά που τους είπα σχετικά με τις συμπεριφορές κάποιων στο δημόσιο βίο, οι οποίες επειδή το ΠΑ.ΣΟ.Κ. είναι πολλά χρόνια στην Κυβέρνηση, εκτιμώ ότι οι αντιστάσεις του έχουν ελαχιστοποιηθεί. Αυτή είναι η δική μου εκτίμηση, αυτή έχω εκφράσει. Από την άλλη πλευρά όμως τον κ. Σαλαλέ κάποιοι τον υιοθέτησαν και τον είχαν τόσα χρόνια εκεί πέρα και ο κ. Σαλαλές έπαιζε πρωταγωνιστικό ρόλο σε όλες τις κατευθύνσεις.
Σας είπα και πριν για τον Ο.Δ.Ι.Ε., όπου εκτρέφονται ανάλογα
φαινόμενα και θα πρέπει να το δείτε, εφόσον αυτή η προσπάθεια την οποία έχετε κατά νου έχει ως στόχο την κάθαρση. Διότι ο Ο.Δ.Ι.Ε., ο οποίος θα κατευθυνθεί με τις συγκεκριμένες διαδικασίες με το δικηγόρο του να μετέχει στα τεύχη, τα οποία φτιάχτηκαν και από την άλλη πλευρά να έρχεται και να υιοθετεί τα τεύχη, το λιγότερο είναι θέμα ακυρότητας και το περισσότερο είναι θέμα διαπλοκής και το καταλαβαίνετε πάρα πολύ καλά.
Και να υπενθυμίσω ότι ο ίδιος ο κ. Σαλαλές στις τελευταίες εκλογές
μοίρασε πενήντα πέντε δισεκατομμύρια (55.000.000.000) δραχμές για να κερδίσει το ΠΑ.ΣΟ.Κ. τις εκλογές. Συγχρόνως με το ότι κατευοδώνετε τον κ. Σαλελέ κατευοδώνετε και τέτοιες πρακτικές, το να χρησιμοποιούμε τα
χρήματα που δίνει ο ελληνικός λαός για να υφαρπάζουμε την ψήφο του. Νομίζω, κύριε Υπουργέ, αν αποφασίσετε ότι πρέπει να κάνουμε
ουσιαστικές προσπάθειες, υπάρχει πεδίο δόξας λαμπρό και από ό,τι διαπιστώσατε εμείς είμαστε αποφασισμένοι να βαδίσουμε σε αυτό το πεδίο με συγκεκριμένες προτάσεις. Θα τις συζητήσουμε και δεν είναι κατ' ανάγκη να υιοθετήσετε τα δικά μας. Μπορούμε να βρούμε κοινές θέσεις.
Από την άλλη πλευρά για το συγκεκριμένο νομοθέτημα, νομίζω ότι θα
πρέπει να προβλεφθούν οι διαδικασίες της διαπίστωσης αυτών των κωλυμάτων. Δεν ξέρω ποιος ακριβώς θα τα διαπιστώνει. Είναι ένα πρόβλημα το ποιος θα παρεμβαίνει. Εκτιμώ ότι ενδεχομένως το ελεγκτικό συμβούλιο θα είχε ένα ουσιαστικό ρόλο σε αυτό το σημείο και βέβαια, για το πως θα εφαρμόσουμε τις συγκεκριμένες διατάξεις, υπάρχει η τοποθέτηση του κ. Μεϊμαράκη που βάζει κάποια θέματα. Απαντήστε κατά πόσον μπορεί ή δεν μπορεί να παρέμβει η ΟΥΕΦΑ και η ΦΙΦΑ, αν κάποιος πάει και πει "εγώ είμαι εκλεγμένος και με έδιωξαν". Διότι κάποια τέτοια πράγματα τίθενται στο τραπέζι και από εκεί και πέρα κινδυνεύουμε να έχουμε ένα πρωτάθλημα, το οποίο θα πάσχει από υπογραφές, θα πάσχει από όλες αυτές τις καταστάσεις.
Θα σας πω, λοιπόν, ότι εμείς θέλουμε να ανοίξουμε το πεδίο αυτό της
κάθαρσης στον ελληνικό αθλητισμό και ειδικότερα στο ποδόσφαιρο. Εκτιμούμε 
ότι η συγκεκριμένη διάταξη προσφέρει πάρα πολύ περιθωριακά αποτελέσματα. Ενδεχομένως μπορεί να μην φέρει και τελικό αποτέλεσμα, καθώς συζητώνται διάφορα πράγματα. Επειδή όμως θέλουμε να δώσουμε μια ένταση σε αυτόν τον αγώνα, τοποθετούμαστε θετικά στην τελική διατύπωση την οποία φέρατε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης):Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Δεν έχω να προσθέσω τίποτα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Την τελευταία αποστροφή σας, κύριε Ορφανέ, δεν την κατάλαβα. Δηλαδή πιστεύετε ότι με τον νόμο αυτό υπάρχει περίπτωση να μην υπάρχει αποτέλεσμα;
ΓΕΩΡΓΙΟΣ ΟΡΦΑΝΟΣ: Οι γνωρίζοντες ξέρουν.
ΠΡΟΕΔΡΕΥΩΝ (Παναγιώτης Σγουρίδης):'Εχω την εντύπωση ότι δεν αφήνονται παραθυράκια με την διάταξη αυτή.
ΓΕΩΡΓΙΟΣ ΟΡΦΑΝΟΣ:Εγώ δεν συμφωνώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμούς): 'Εχουν τεθεί μερικά
ερωτήματα, αλλά φοβάμαι ότι πολλά από αυτά δεν έχουν σχέση με το νομοσχέδιο που συζητάμε, αλλά τέθηκαν επ' ευκαιρία. 'Εχουν γίνει και διάφορες αναλύσεις, όπως της συναδέλφου, η οποία μάλλον δεν κατανόησε ποιό νομοσχέδιο συζητάμε. Είχα την εντύπωση ότι συζητούσε νομοσχέδιο του Υπουργείου Δικαιοσύνης, περί τροποποιήσεων του Κώδικα Ποινικής Δικονομίας. Δεν πρόκειται γι' αυτό. 'Ηταν μια καλή αγόρευση, αλλά δεν είχε καμία σχέση με το νομοσχέδιο. Θα μπορούσε να σταθεί καλά σε ένα νομοσχέδιο που τροποποιούσε διατάξεις του Ποινικού μας Δικαίου.
Εθεσε κάποια ερωτήματα ο κ. Μεϊμαράκης, σχετικά με πιθανούς κινδύνους από την εφαρμογή του νόμου σε σχέση με ΦΙΦΑ, ΟΥΕΦΑ κλπ. Είχα πει νομίζω και στη Διαρκή Επιτροπή, ότι δεν υπάρχει μεγαλύτερο παραμύθι από αυτό, ότι μπορεί ενδεχομένως να επέμβουν οι διεθνείς οργανώσεις του επαγγελματικού ποδοσφαίρου, επειδή ένα κράτος επιχειρεί να θέσει κανόνες που αφορούν την συγκρότηση των διοικητικών συμβουλίων στο χώρο του αθλητισμού και βεβαίως να θεσπίσει περιορισμούς, όταν μάλιστα αυτοί είναι γενικής ισχύος. Δεν υπάρχει κανένα απολύτως πρόβλημα.
Θα ήθελα δε να πω ειδικά σε αυτό ότι αλλάζουν οι καιροί. Είπα
προηγουμένως ότι οι προηγούμενοι Υφυπουργοί Αθλητισμού αντιμετώπισαν ωμές παρεμβάσεις από αυτές τις διεθνείς οργανώσεις, όταν επιχειρούσαν να θέσουν κάποιους κανόνες, οι οποίοι αφορούσαν την διαιτησία ή οτιδήποτε άλλο.
Σήμερα είμαστε σε μια περίοδο, όπου αυτοί οι οργανισμοί ζητούν από
τις εθνικές κυβερνήσεις της Ευρωπαϊκής 'Ενωσης να στηρίξουν την άποψη που έχουν για το επαγγελματικό ποδόσφαιρο, κυρίως όσον αφορά τον τομέα των μεταγραφών που θέλει να απελευθερώσει τελείως και να υπάγει στο κοινό εργασιακό καθεστώς η Ευρωπαϊκή Επιτροπή.
'Αρα, λοιπόν, είναι μια καλή ευκαιρία να ξαναδούμε μαζί τους τα ζητήματα αυτά. 'Οχι βέβαια να πάρει το πάνω χέρι, όπως κατά το παρελθόν γινόταν στα ζητήματα της διαιτησίας το κράτος και να υπάγεται στον Υπουργό η διαιτησία. Αυτό θα ήταν ολέθριο σφάλμα. Απλώς χρειάζονται αυτόνομοι θεσμοί, οι οποίοι θα λειτουργούν με έναν τρόπο που δεν επιτρέπει οποιαδήποτε υποψία για διευθετήσεις, οι οποίες είναι έξω από μια καλή διοργάνωση του πρωταθλήματος.
Είπε ο κ. Βουλγαράκης ότι ο εισαγγελέας δεν έχει προθεσμίες, όταν θα παραδώσει κάποιο βούλευμα κλπ. Θα πρέπει να ξεκαθαρίσουμε κάποια πράγματα. Το βούλευμα δεν το εκδίδει ο εισαγγελεύς. Το βούλευμα εκδίδεται από το συμβούλιο των δικαστών.
Κατά συνέπεια το πότε θα εκδώσουν το βούλευμα οι δικαστές είναι θέμα δικό τους. 'Οπως με την ίδια λογική δεν μπορούμε να πούμε σε ένα δικαστήριο όταν πρόκειται να δικάσει σε δεύτερο βαθμό και να έχουμε τελεσίδικη απόφαση να την εκδώσει σε κάποια ημερομηνία. Τα δικαστήρια κρίνουν και εκδίδουν τις αποφάσεις όποτε αυτά νομίζουν. Δεν συναρτούν την δικαιοδοτική τους λειτουργία με το πώς εξελίσσεται ή δεν εξελίσσεται ένα πρωτάθλημα, αν είναι τέσσερις μέρες πριν από τη λήξη ή οτιδήποτε άλλο. Δεν ισχύουν αυτά.
Υπάρχει και ένα ερώτημα τι θα γίνει με την εφαρμογή του νόμου, αφού το ψηφίσει η Βουλή. Νομίζω κύριοι συνάδελφοι, ότι η εφαρμογή του νόμου κάθε φορά ανατίθεται στα αρμόδια όργανα της πολιτείας ή στα προβλεπόμενα όργανα. Δεν είναι η Βουλή υπεύθυνη για να εφαρμόσει το νόμο στην πράξη και δεν είναι η εκτελεστική εξουσία υπεύθυνη να τον εφαρμόσει στην πράξη καθ' ο μέρος δεν την αφορά. Αν την αφορά θα το εφαρμόσει.
Κατά συνέπεια η εφαρμογή του, εφόσον υπάρχει η διάταξη της παραγράφου 7 του άρθρου 3 στον ισχύοντα νόμο που λέει πώς γίνεται, δεν νομίζω ότι πρέπει να τεθεί εν αμφιβόλλω. Θα εφαρμοστεί ο νόμος. Διότι προβλέπονται όργανα τα οποία επιλαμβάνονται σ' αυτές τις περιπτώσεις και όταν δεν επιλαμβάνονται τα όργανα, επιλαμβάνεται το κράτος διά του γενικού γραμματέα.
Επομένως δεν υπάρχει κανένα πρόβλημα να αμφισβητούμε την πιθανότητα
εφαρμογής. Από την ώρα που η Βουλή με τέτοια μάλιστα πλειοψηφία υποστηρίζει και ψηφίζει αυτές τις διατάξεις, δεν νομίζω ότι πρέπει να αφήσουμε υποψίες ότι αυτός ο νόμος είναι δυνατόν να μην εφαρμοστεί, όταν μάλιστα έχει αυτήν την καθολική αποδοχή.
'Εγιναν και κάποιες αναφορές στα ζητήματα που αφορούν τους Ολυμπιακούς Αγώνες. Πρέπει να συμφιλιωθούμε με την ιδέα ότι επειδή πρόκειται για ένα τεράστιο εγχείρημα με το οποίο συνδέονται και πολύ μεγάλα συμφέροντα, ότι για όλη την τετραετία θα έχουμε τέτοιου είδους "ανησυχίες" από διάφορους παράγοντες του εξωτερικού, θα θέλουν να διεκδικήσουν δι' αυτού του τρόπου μια καλύτερη συμμετοχή στην υπόθεση αυτή, που να εξυπηρετεί τα δικά τους συμφέροντα. Εμείς δεν έχουμε κανένα λόγο να ανησυχούμε για τις ανησυχίες των άλλων. Εμείς πρέπει να κάνουμε τη δουλειά μας με τους δικούς μας όρους και τις δικές μας προϋποθέσεις, με τις δυνατότητες που έχει το ελληνικό κράτος και πιστεύουμε ότι τις έχει, να οργανώσει τους ελληνικούς Ολυμπιακούς Αγώνες, τους αγώνες που μπορεί να κάνει η Ελλάδα, που δεν είναι σώνει και καλά απαραίτητο να συγκριθούν με τα πρότυπα του Σίδνεϊ, της Ατλάντα, της Βαρκελώνης, της Σεούλ. Κάθε πόλη όταν διοργάνωσε τους αγώνες είχε το δικό της πρότυπο, τους δικούς της στόχους. Εμείς έχουμε τους δικούς μας και αυτούς πρέπει να υπηρετήσουμε. 'Ολοι οι υπόλοιποι είτε είναι από τη ΔΟΕ, είτε από άλλα συγκροτήματα, είτε από εταιρείες ή οτιδήποτε άλλο, έχουν τους δικούς τους σκοπούς. Πρέπει να ξεκαθαρίσουμε ότι απέναντι στις συμφωνίες και τις υποχρεώσεις που έχει αναλάβει η χώρα με τη ΔΟΕ, αυτές τις συμφωνίες θα τις τηρήσουμε. Αλλά αυτές τις συμφωνίες και τίποτε άλλο και αυτό οφείλουμε όλοι να το καθιστούμε σαφές όταν μας δίνεται η ευκαιρία με τον πιο κατηγορηματικό τρόπο. Και με ασφάλεια θα γίνουν οι αγώνες και με τον τρόπο και με τον τρόπο που πρέπει θα γίνουν οι αγώνες και με την οργάνωση που πρέπει θα γίνουν, έτσι ώστε να σταματήσει αυτή η εισαγόμενη ανησυχία διότι στην Ελλάδα αν δείτε και τη δημοσκόπηση, ο ελληνικός λαός έχει μια αισιοδοξία ότι οι αγώνες θα γίνουν σωστά. Και ο στόχος μας πρέπει να είναι αυτός. Αλλά βεβαίως πρέπει να απαντάμε συνεχώς σε όλες αυτές τις προκλήσεις που έρχονται απέξω και έρχονται όχι γιατί πραγματικά ανησυχούν
αλλά γιατί θέλουν να υπηρετήσουν τα δικά τους συμφέροντα.
Κύριε Κεφαλογιάννη, θέλω να πω ότι επειδή κάνατε συνεχείς αναφορές στον ΟΔΙΕ έχουμε τα μάτια μας ανοιχτά. 'Οχι ότι οι κυβερνήσεις οι δικές μας δεν έχουν συνέχεια, αλλά επιτέλους όταν προσωποποιείτε τις ευθύνες, η προσωποποίηση να γίνεται σωστά. 'Ολα όσα λέτε για τον ΟΔΙΕ, δηλαδή τη διαχείριση που έχει γίνει μέχρι σήμερα -συνεχίζουμε βέβαια είμαστε ίδια Κυβέρνηση- πρέπει να ξέρετε ότι ούτε μία διαχείριση έγινε από μένα. Αυτό δεν σημαίνει ότι υιοθετώ ότι έχει γίνει. Υιοθετώ ότι και τα μάτια είναι ανοιχτά για να παρακολουθήσουμε την εξέλιξη αυτής της υπόθεσης μέχρι το τέλος και βεβαίως η Βουλή θα έχει το λόγο αν τελικώς προχωρήσει η διαδικασία, διότι δεν είναι σίγουρο ακόμη αν θα υπάρξει ενδιαφέρον. Μακάρι να υπάρξει ενδιαφέρον από τις προεπιλεγείσες εταιρείες, να καταθέσουν τις προσφορές τους, σύμφωνα με τα τεύχη που εγώ είχα την ευθύνη και τα οποία συνετάγησαν τώρα αλλά σ' αυτό το διαγωνισμό όχι στον προηγούμενο, για να προχωρήσουμε και να δούμε αν αυτό το μεγάλο έργο μπορεί να γίνει με αυτοχρηματοδότηση.
Εν πάση όμως περιπτώσει, για ένα πράγμα να είστε σίγουροι. Κανένα στοιχείο δεν πρόκειται να κρύψουμε και βεβαίως καμία συνέργεια δικιά μας δεν πρόκειται να υπάρξει σε διαδικασίες οι οποίες έχουν υποψία αδιαφάνειας. 'Ολα τα στοιχεία θα είναι στη διάθεσή σας διαρκώς για να μπορείτε να παρακολουθείτε. Και αν τελικώς προχωρήσει η διαδικασία της παραχώρησης ενός μέρους του στοιχήματος για να γίνει αυτό το πολύ μεγάλο έργο με αυτοχρηματοδότηση, θα είναι η Βουλή των Ελλήνων που θα συζητήσει για να κυρώσει τη σύμβαση.
Επομένως, τίποτα δεν μπορεί να ξεφύγει και δεν θα ξεφύγει από το δημόσιο έλεγχο. Αλλά άλλο είναι μία νομοθετική ρύθμιση η οποία γίνεται προκειμένου να διευκολύνει τη διαδικασία της αυτοχρηματοδότησης ενός μεγάλου έργου και άλλο είναι η διαδικασία που είναι σε εξέλιξη και βεβαίως έχει επιληφθεί και η 15η Γενική Διεύθυνση της Ευρωπαϊκής 'Ενωσης μετά από σχετικά παράπονα. Και είναι κάτι παραπάνω από βέβαιο ότι σ' αυτά τα παράπονα υπάρχουν επίσημες απαντήσεις της ελληνικής κοινωνίας, όπως είναι κάτι παραπάνω από βέβαιο ότι αν η 15η Γενική Διεύθυνση βρει σφάλμα και επισημάνει ακυρότητες, ό,τι μας επισημάνει αυτό θα υιοθετηθεί.
Η Ελλάδα ευτυχώς έχει ασφαλιστικές δικλείδες. Πέρα από την εθνική νομοθεσία έχει και την ευρωπαϊκή νομοθεσία και πέρα από τα εθνικά όργανα ελέγχου που είναι τα ελληνικά δικαστήρια υπάρχουν και τα ευρωπαϊκά. Αυτό δεν πρέπει να μας στεναχωρεί, το γεγονός δηλαδή ότι 15η Γενική Διεύθυνση έχει επισημάνει κάποια σημεία στα οποία εμείς απαντήσαμε πιστεύω επιτυχώς. Θα περιμένουμε πάντως τη γνωμάτευση. Αυτό δεν σημαίνει όμως ότι υπάρχει δόλος. Και βεβαίως εάν η 15η Γενική Διεύθυνση κρίνει ότι σε κάποια σημεία κατά την εξέλιξη του διαγωνισμού στο παρελθόν τα πράγματα δεν έχουν γίνει σωστά, σαφώς και οι παρατηρήσεις αυτές θα ληφθούν σοβαρά υπόψη από μας και θα υπάρξει πλήρης συμμόρφωση. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, ίσως δεν έγινα σαφής. Το ένα
από τα δύο έγγραφα που σας κατέθεσα δεν αφορά τον ΟΔΙΕ. Αφορά την υπόθεση του κ. Μητρόπουλου. Και όφειλε και ο κ. Φούρας -γιατί είναι ένα νομοσχέδιο που τον ενδιαφέρει- να είναι εδώ. Το άλλο έγγραφο που σας κατέθεσα είναι του κ. Μοgg που αφορά την 15η Διεύθυνση για το Ιπποδρομιακό Στοίχημα.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Μπορώ να σας απαντήσω σ'
αυτό διότι μου διέφυγε.
Αυτό το έγγραφο είναι γνωστό, εφόσον είναι επίσημο έγγραφο του Υπουργείου. Επειδή όμως αναφέρεστε στο συγκεκριμένο πρόσωπο και εγώ απέφυγα να κάνω αναφορά στο πρόσωπο αυτό, και επειδή αναφέρετε ότι αυτό το έγγραφο μπορεί να αποτελέσει στοιχείο κλπ. θέλω να σας πω τα εξής.
Αν έχετε δει το βούλευμα του Συμβουλίου Εφετών, θα δείτε ότι τα
έγγραφα αυτά έχουν αξιολογηθεί. Αναφέρονται εκεί μέσα ρητά. Το Συμβούλιο των Εφετών λέει ότι παρά το γεγονός της ύπαρξης αυτών των στοιχείων δεν έχουμε πειστεί ότι δεν έχει διαπραχθεί το αδίκημα. Δηλαδή, ήταν υπόψη του Συμβουλίου των Εφετών και των Πρωτοδικών και το Συμβούλιο των Εφετών στο βούλευμά του το τελεσίδικο έχει κάνει ειδική μνεία στα έγγραφα αυτά, τα αξιολογεί με το υπόλοιπο ανακριτικό υλικό και λέει ότι δεν ασκούν καμία
επιρροή στην κρίση του σχετικά με το τι ακριβώς έχει συμβεί.
Επομένως, δεν είναι καινούργιο στοιχείο αυτό. 'Εχει αξιολογηθεί μέχρι τώρα δύο φορές.
Επίσης, πρέπει να σας πω ότι ο 'Αρειος Πάγος δεν είναι δικαστήριο ουσίας. Δεν θα κρίνει δηλαδή τα αποδεικτικά στοιχεία. Αλλά θα κρίνει νομικά γεγονότα. Δηλαδή, το αποδεικτικό υλικό έχει υπαχθεί σωστά στους νομικούς κανόνες.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεφαλογιάννη. ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό δεν σημαίνει, κύριε Υπουργέ, ότι ένα
ανώτερο όργανο από το Συμβούλιο των Εφετών δεν μπορεί να κρίνει διαφορετικά. Το δεδομένο είναι ότι σεις δώσατε αυτό το έγγραφο. Απ' ότι αντιλαμβάνομαι εσείς έχετε διαφορετική άποψη από τον προκάτοχό σας. Καταλαβαίνω από τα συμφραζόμενα των λεγομένων σας ότι εσείς δεν θα εκδίδατε ένα τέτοιο έγγραφο και ουσιαστικά βρίσκεστε ακριβώς στον αντίποδα αυτής της απόφασης. Αυτό συμπεραίνω.
Τώρα, όσον αφορά τον ΟΔΙΕ θα σας πω τα εξής.
Στην πρωτολογία μου σας είπα ότι ήρθατε τον Ιούνιο στη Βουλή -δεν ξέρω αν είσασταν σε διατεταγμένη υπηρεσία- και να νομιμοποιήσετε μια διαδικασία παράνομη, η οποία είχε παρθεί σαν απόφαση από το ΟΔΙΕ ένα χρόνο πριν.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν νομιμοποιείται κανένας διαγωνισμός.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι κάνατε με το άρθρο 8; Αυτό ουσιαστικά
κάνατε, κύριε Υπουργέ.
Θέλω να σας πω, επίσης ότι πρέπει να γνωρίζετε ότι αν η Ευρωπαϊκή
'Ενωση ή η 15η Διεύθυνση ή η αρμόδια Επιτρόπος κ.ο.κ. Μπορούν να επιβάλλουν κυρώσεις στην Ελλάδα για το συγκεκριμένο θέμα. 'Εχει προχωρήσει η διαδικασία του ΟΔΙΕ, και το Ελληνικό Δημόσιο θα πληρώσει διπλά, δηλαδή το ελληνικό δημόσιο δύο φορές, το κόστος αυτού του έργου. 'Εχει γίνει και σε άλλα δημόσια έργα.
Αν εμείς, λοιπόν, επιμένουμε και τώρα και στο προηγούμενο νομοσχέδιο, είναι ακριβώς για να προστατεύσουμε τα συμφέροντα του ελληνικού δημοσίου. 
Ερχόμαστε τώρα στα θέματα των Ολυμπιακών Αγώνων, που θίξατε και σεις
προηγουμένως. Θέλω να μου πείτε με ένα ναι ή ένα όχι: Δέχεστε την πρόταση της Νέας Δημοκρατίας, η οποία κατατέθηκε στον Πρόεδρο της Βουλής, να συζητούνται κάθε τέσσερις ή έξι μήνες στην Ολομέλεια της Βουλής τα θέματα των Ολυμπιακών Αγώνων; Μπορείτε να μας δώσετε μια σαφή απάντηση σ'αυτό; Μπορείτε να μας πείτε ένα ναι ή ένα όχι;
'Ισως χρησιμοποιήσετε την τριτολογία σας για να μου απαντήσετε
σ'αυτό. Αν την χρησιμοποιήσετε, κύριε Υπουργέ, θα ήθελα να μου αποσαφηνίσετε επίσης και το άλλο θέμα που σας έθεσα. Στο ΣΤΟΙΧΗΜΑ θα συμπεριλαμβάνονται οι ελληνικές ομάδες στους αγώνες στα ευρωπαϊκά πρωταθλήματα, ναι ή όχι; Οι ίδιοι άνθρωποι που εμπλέκονται, οι άνθρωποι της ΕΠΟ και της ΕΠΑΕ σε ερωτήσεις στην επιτροπή μας είπαν ότι ναι, θεωρητικά υπάρχει αυτό το πρόβλημα. Στην Αγγλία ο Μέρντλοχ προ καιρού, το είπαμε και στην επιτροπή, το λέγω και τώρα για να γραφεί και στα Πρακτικά της Ολομέλειας, δεν μπόρεσε να αγοράσει τη Μάντσεστερ Γιουνάϊτετ διότι υπήρχε ασυμβίβαστο. Υπάρχει, λοιπόν, ασυμβίβαστο μεταξύ ιδιοκτησίας συγκεκριμενων ΠΑΕ και του αναδόχου του ΣΤΟΙΧΗΜΑΤΟΣ. Θα απαιτήσετε να βγουν από το προκαθορισμένο ΣΤΟΙΧΗΜΑ, οι αγώνες των ευρωπαϊκών πρωταθλημάτων που μετέχουν ελληνικές ομάδες και υπάρχουν αυτά τα ασυμβίβαστα; Σ'αυτό οφείλετε να δώσετε μια συγκεκριμένη απάντηση. 
Τέλος, στην πρωτολογία σας είπατε ότι αντικαταστήσατε τον κ. Σαλαλέ,
ουσιαστικά δηλαδή τον καρατομήσατε, τον εκπαραθυρώσατε. Αυτό είναι μια βαριά κατηγορία για έναν πρώην σύντροφό σας, κυρίως οταν διατυπώνεται από του Βήματος της Βουλής. Τι σημαίνει αυτό; 'Οτι ο κ. Σαλαλές δεν έκανε καλά τη δουλειά του; 'Οτι υπάρχουν επιλήψιμα θέματα, τα οποία έχουν υποπέσει στην αντίληψή σας; Τότε, δυο πράγματα έπρεπε να κάνετε. 'Επρεπε εσείς να προσφύγετε στον εισαγγελέα, πέρα από το να το συζητήσατε στα αρμόδια όργανα του κόμματος σας και να ενημερώσετε τη Βουλή σ'αυτό το θέμα. Υπάρχει τέτοιο θέμα; Σ'αυτό έχετε ηθική υποχρέωση να δώσετε συγκεκριμένη απάντηση.
Σ' αυτά, κύριε Πρόεδρε, θα ήθελα να μου απαντήσει ο κύριος Υπουργός. ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο Υφυπουργός
Πολιτισμού ο κ. Φλωρίδης.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Οσον αφορά το πώς
διαμορφώνονται τα δελτία του ΣΤΟΙΧΗΜΑΤΟΣ, είχα πει και στην επιτροπή ότι πρώτον, έκανα χρήση της ευχέρειας που μου παρέχεται από τη σύμβαση και εξαίρεσα τους αγώνες πρωταθλήματος από το ΣΤΟΙΧΗΜΑ και προφανώς τιμώ την υπογραφή μου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μας βρίσκετε σύμφωνους.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Οσον αφορά τη διαμόρφωση των άλλων δελτίων, πρέπει να ξέρετε ότι σύμφωνα με τη σύμβαση τα δελτία καταρτίζονται από την εταιρεία.
'Ετσι λέει η σύμβαση. Αυτή έχει την οργάνωση.
Λοιπόν, θέλω να σας πω και παρακαλώ σημειώστε το αυτό με προσοχή, ότι οποιαδήποτε προσπάθεια δική μας η οποία μπορεί να κινηθεί έξω από τη σύμβαση ενδεχομένως να δώσει αφορμές, δικαιολογίες ή να δημιουργήσει αιτίες για προσφυγές στα αρμόδια δικαστήρια οι οποίες δεν θα δικαιώσουν 
τις δικές μας επιλογές. Και αυτό σημαίνει κόστος για το ελληνικό δημόσιο. 'Ετσι είναι η σύμβαση.
ΠΡΟΕΔΡΕΥΩΝ (Παναγιώτης Σγουρίδης): Πιθανόν, είπατε.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ακριβώς.
Δηλαδή, σ'αυτό πρέπει να είμαστε πάρα πολύ προσεκτικοί. Υπάρχει μία σύμβαση. Γι'αυτό λέω ότι οποιαδήποτε ενέργεια δική μας οφείλει να τηρεί τους όρους αυτής της σύμβασης η οποία έχει υπογραφεί και έχει ισχύ επτά ετών. Επομένως, εδώ χρειάζεται ιδιαίτερη προσοχή. Δεν είναι εύκολο να κάνεις εξωσυμβατικές ή αντισυμβατικές ενέργειες γιατί ακριβώς ξαφνικά μπορεί να κατηγορηθούμε ότι κάναμε μία λάθος κίνηση και την πληρώνουμε πάρα πολύ ακριβά.
Επαναλαμβάνω, όσον αφορά τον ΟΔΙΕ, για να μην υπάρχει καμία απολύτως σύγχυση. Η διαδικασία του διαγωνισμού είναι σε εξέλιξη. Βρισκόμαστε σε μία συγκεκριμένη φάση όπου μέχρι τις 15 Νοεμβρίου θα πρέπει οι κοινοπραξίες που έχουν προεπιλεγεί, εφόσον το επιθυμούν, να καταθέσουν τις προσφορές τους. Η διαδικασία του ελέγχου από τη 15η Γενική Διεύθυνση 
είναι σε εξέλιξη. Τα ερωτήματα έχουν τεθεί και έχουν απαντηθεί από εμάς. Αξιολογούνται τώρα από αυτούς και θα μας απαντήσουν πριν από την ολοκλήρωση του διαγωνισμού εάν υπάρχουν στοιχεία, τα οποία πρέπει να ξαναδούμε.
Κατά συνέπεια, λοιπόν, με τη διάταξη του άρθρου 8 που ψηφίσαμε το
καλοκαίρι, δεν έχει νομιμοποιηθεί απολύτως καμία διαδικασία του παρελθόντος. Απλώς, η διάταξη αυτή επιτρέπει εάν ο διαγωνισμός εξελιχθεί ομαλά, να μπορεί ο ΟΔΙΕ να μεταβιβάσει μέρος του στοιχήματος στον παραχωρησιούχο αυτόν που θα επιλεγεί με τις διαδικασίες νόμιμα για να μπορέσει αυτός στη συνέχεια να αποσβέσει την επένδυση που θα κάνει προκειμένου να γίνουν αυτά τα μεγάλα έργα.
ΓΕΩΡΓΙΟΣ ΟΡΦΑΝΟΣ: Του ιπποδρομιακού στοιχήματος;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ναι. Το άλλο δεν έχει
καμία σχέση.
Επομένως, θα πρέπει και επειδή βλέπω ότι συνεχώς ασχολείσθε δικαιολογημένα με το ζήτημα αυτό, αυτά να αποσαφηνισθούν. Η διάταξη του άρθρου 8 του νόμου που ψηφίσαμε το καλοκαίρι, δεν έχει καμία σχέση. Καμία απολύτως. Και δεν έχει κατοχυρώσει τίποτε από ό,τι έχει συμβεί στο παρελθόν. 'Ολα είναι ανοικτά.
ΠΡΟΕΔΡΕΥΩΝ (Παναγιώτης Σγουρίδης): Κατανοητό αυτό.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Και όλα θα γίνουν σύμφωνα με τις αποφάσεις των ελληνικών δικαστηρίων και με τις αποφάσεις που θα πάρει τελικώς η 15η Γενική Διεύθυνση πάνω στα θέματα αυτά. Δεν υπάρχουν αμφιβολίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Υπουργέ, εάν η σύμβαση για το Προκαθορισμένο ΣΤΟΙΧΗΜΑ δεν απαγορεύει οι ελληνικές ομάδες να
συμμετέχουν στο ΣΤΟΙΧΗΜΑ όταν μετέχουν στα ευρωπαϊκά πρωταθλήματα τότε αυτό είναι βασική παράλειψη της συμβάσεως, είναι δική σας ευθύνη.
'Εχω παρακολουθήσει αυτήν τη σύμβαση πολύ πριν ασχοληθείτε εσείς με
το συγκεκριμένο Υπουργείο, όπως και άλλοι συνάδελφοι ειδικότεροι από εμένα, έτσι εκ πρώτης όψεως θα μπορούσε κανείς να αντιπαρατεθεί σε αυτό σας το επιχείρημα.
Τέλος δεν μου απαντήσατε εάν δέχεσθε την πρόταση της Νέας Δημοκρατίας και του Προέδρου της Νέας Δημοκρατίας να γίνεται συζήτηση κάθε έξι μήνες στην Ολομέλεια της Βουλής.
Θέλουμε να ξέρουμε από τα δικά σας χείλη -εκπροσωπείτε εδώ την
Κυβέρνηση, είσστε αρμόδιος Υπουργός για τους Ολυμπιακούς Αγώνες- εάν η Κυβέρνηση δέχεται αυτήν την πρόταση.
ΠΡΟΕΔΡΕΥΩΝ (Παναγιώτης Σγουρίδης): Μα δεν μπορεί να γίνει αυτό εκτός Κανονισμού, κύριε Κεφαλογιάννη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, γνωρίζετε πολύ καλά ότι
συζητούμε αυτές τις ημέρες πρόταση Κανονισμού της Βουλής.
ΠΡΟΕΔΡΕΥΩΝ (Παναγιώτης Σγουρίδης): Η πρόταση του Κανονισμού της
Βουλής δεν μπορεί να αλλάξει συγκεκριμένα και μόνο για τους Ολυμπιακούς Αγώνες.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Εχετε δίκιο σε αυτό που λέτε, αλλά θέλουμε να ξέρουμε τη δηλωμένη άποψη της Κυβέρνησης. Και είμαι σίγουρος ότι ο Πρόεδρος της Βουλής με τις ευαισθησίες που έχει και σε θέματα διαφάνειας και σωστής λειτουργίας του κοινοβουλευτικού μας πολιτεύματος ... 
ΠΡΟΕΔΡΕΥΩΝ (Παναγιώτης Σγουρίδης): Αφού μπορείτε να το κάνετε και να
συζητάμε όχι κάθε έξι μήνες, αλλά να συζητάμε κάθε δύο μήνες μέσα από τις επερωτήσεις.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το έχουμε κάνει. Κύριε Πρόεδρε, θα ήθελα την άποψη της Κυβέρνησης.
Σ' αυτά, κύριε Υπουργέ, δεν απαντήσατε και σίγουρα θα πρέπει να
γνωρίζετε όσον αφορά στο Ιπποδρομιακό ΣΤΟΙΧΗΜΑ -σας παραπέμπω σε Πρακτικά εκείνης της συζήτησης, δεν θα μακρηγορήσω τώρα- ότι τρεις νομοθετικές ρυθμίσεις κάνατε για να νομιμοποιήσετε προειλημμένες αποφάσεις. Μέχρι το ρυθμιστικό της Αθήνας, κύριοι συνάδελφοι, άλλαξε η Κυβέρνηση για να δοθεί το Ιπποδρομιακό ΣΤΟΙΧΗΜΑ σε συγκεκριμένα συμφέροντα όπως καταγγείλαμε τον Ιούνιο.
Σας παρακαλώ πάρα πολύ να μου απαντήσετε στο συγκεκριμένο θέμα για τους Ολυμπιακούς Αγώνες, εάν έχετε θέση και εάν είσαστε εξουσιοδοτημένος να απαντήσετε σ' αυτό το θέμα.
ΠΡΟΕΔΡΕΥΩΝ (Παναγιώτης Σγουρίδης): Αν θέλετε να απαντήσετε, κύριε Υπουργέ, να σας δώσω το λόγο, αλλά πάμε σε θέμα επερώτησης πια, δεν πάμε στο θέμα του νομοσχεδίου.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είναι επερώτηση, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Μα δεν αναφέρονται στο νομοσχέδιο, κύριε Κεφαλογιάννη, αυτά. Μπορείτε να κάνετε και μία επίκαιρη ερώτηση, μπορείτε να κάνετε επερώτηση και να πάρετε απάντηση.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μπορείτε, αν θέλετε, να διευκολύνετε την Κυβέρνηση, αλλά η Κυβέρνηση έχει ηθική υποχρέωση να απαντήσει. 'Εχει ο Υπουργός δικαίωμα να μιλήσει.
ΠΡΟΕΔΡΕΥΩΝ (Παναγιώτης Σγουρίδης): Κρίνω ότι έχει εξαντληθεί η
συζήτηση επί του νομοσχεδίου.
Κηρύσσεται περαιωμένη η συζήτηση επί της αρχής του νομοσχεδίου του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΟΡΦΑΝΟΣ: 'Οπως διαμορφώθηκε.
ΝΙΚΟΛΑΟΣ ΓΚΑΤΖΗΣ: Παρών.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του
Υπουργείου Πολιτισμού "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις" έγινε δεκτό, κατά πλειοψηφία επί της αρχής.
'Εχουν διανεμηθεί τα Πρακτικά της Δευτέρας 2 Οκτωβρίου 2000.
Ερωτάται το Σώμα, αν τα επικυρώνει.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Δευτέρας 2 Οκτωβρίου επικυρώθηκαν.
Κύριοι συνάδελφοι, δέχεστε στο σημείο αυτό να λήξει η συνεδρίαση;
OΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 00.25' λύεται η συνεδρίαση για
σήμερα ημέρα Πέμπτη, 12 Οκτωβρίου 2000 και ώρα 10.00', με αντικείμενο εργασιών του Σώματος: συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και των Βουλευτών του Κόμματός του, για σύσταση Εξεταστικής Επιτροπής, προκειμένου να ερευνήσει σε βάθος προβλήματα, πράξεις και παραλείψεις που οδήγησαν την Ολυμπιακή Αεροπορία στο σημερινό αδιέξοδο,
σύμφωνα με την ειδική ημερήσια διάταξη που έχει κυκλοφορήσει.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

