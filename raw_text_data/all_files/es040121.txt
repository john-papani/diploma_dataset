      
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΞΕ΄
      Τετάρτη, 21 Ιανουαρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Ε. Στυλιανίδη και Γ. Καρατζαφέρη, σελ.
      3. Ανακοινώνεται ότι τη συνεδρίαση παρακολουθούν μαθητές, από το 1ο Ενιαίο Λύκειο Γλυφάδας Αττικής, το 1ο  Δημοτικό Σχολείο Διονύσου Αν. Αττικής, φοιτητές από το Πάντειο Πανεπιστήμιο, το 1ο Γυμνάσιο Τρίπολης Αρκαδίας το 1ο Τεχνικό Επαγγελματικό Εκπαιδευτήριο Τρίπολης Αρκαδίας, και φοιτητές από το Πάντειο Πανεπιστήμιο, σελ.
      4. Ανακοινώνεται ότι η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά κατά του Υπουργού Εργασίας και Κοινωνικών Ασφαλίσεων, σελ. 
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Ανακοίνωση του δελτίου επικαίρων ερωτήσεων της Πέμπτης, 22 Ιανουαρίου 2004, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση του ν. 2601/1998 (ΦΕΚ 81 Α) «Ενισχύσεις Ιδιωτικών Επενδύσεων για την οικονομική και περιφερειακή ανάπτυξη της χώρας» και άλλες διατάξεις», σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Οικονομίας και Οικονομικών
      ΑΛΟΓΟΣΚΟΥΦΗΣ Γ. , σελ.
      ΑΝΘΟΠΟΥΛΟΣ Ι., σελ.
      ΑΡΣΕΝΗ Μ., σελ.
      ΒΑΡΔΙΚΟΣ Π., σελ.
      ΖΑΦΕΙΡΟΠΟΥΛΟΣ Ι., σελ.
      ΚΕΔΙΚΟΓΛΟΥ Β., σελ.
      ΚΩΝΣΤΑΝΤΙΝΟΥ ΦΛ., σελ.
      ΛΑΦΑΖΑΝΗΣ Π., σελ.
      ΛΕΟΝΤΑΡΙΔΗΣ Θ., σελ.
      ΝΑΚΟΣ ΑΘ., σελ.
      ΝΙΚΟΛΑΙΔΗΣ Ι., σελ.
      ΠΑΠΑΔΕΛΛΗΣ ΦΡ., σελ.
      ΠΑΠΑΝΙΚΟΛΑΣ Β., σελ.
      ΠΑΧΤΑΣ Χ., σελ.
      ΣΑΛΑΓΙΑΝΝΗΣ Ν., σελ.
      ΣΓΟΥΡΙΔΗΣ Π, σελ.
      ΣΠΗΛΙΟΠΟΥΛΟΣ Κ., σελ.
      ΣΠΥΡΙΟΥΝΗΣ Κ., σελ.
      ΤΑΣΟΥΛΑΣ Κ., σελ.
      ΤΖΕΚΗΣ Α., σελ.
      ΤΣΙΠΛΑΚΗΣ Κ., σελ.

      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΞΕ΄
      Τετάρτη 21 Ιανουαρίου 2004
      	Αθήνα, σήμερα στις 21 Ιανουαρίου 2004, ημέρα Τετάρτη και ώρα 11.02’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΚΩΝΣΤΑΝΤΙΝΟΥ ΒΡΕΤΤΟΥ.
      	ΠΡΟΕΔΡΕΥΩΝ (Κωνσταντίνος Βρεττός):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.1.2004 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΞΔ΄ συνεδριάσεώς του, της Τρίτης 20 Ιανουαρίου 2004 σε ό,τι αφορά στην ψήφιση στο σύνολο των σχεδίων νόμων:
      1. «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την αποφυγή της διπλής φορολογίας αναφορικά με τους φόρους εισοδήματος».
      2. «Μέτρα για την αντιμετώπιση της ανεργίας και άλλες διατάξεις».
      3. «Παροχή νομικής βοήθειας σε πολίτες χαμηλού εισοδήματος και άλλες διατάξεις»).
      	Εισερχόμαστε  στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση του ν. 2601/1998 (ΦΕΚ 81Α’) Ενισχύσεις Ιδιωτικών Επενδύσεων για την οικονομική και περιφερειακή ανάπτυξη της χώρας» και άλλες διατάξεις» σύμφωνα με τα άρθρα 72, παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε στην αρμόδια Διαρκή Επιτροπή στη εφαρμογή της διάταξης του άρθρου 70, παράγραφος 2, του Συντάγματος. Θα συζητηθεί σε μία συνεδρίαση ενιαία όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους με τις τροπολογίες Υπουργών, Βουλευτών. Υπάρχουν έντεκα εμπρόθεσμες τροπολογίες και τέσσερις εκπρόθεσμες. 
      Η Διάσκεψη των Προέδρων απεφάσισε να διατεθεί συνολικός χρόνος επτά ωρών, πέντε ωρών για τις αγορεύσεις των εισηγητών των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την ένάρξη της συζήτησης μέχρι το τέλος της ομιλίας των εισηγητών. Κατά τη διάρκεια των αγορεύσεων για τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Ο κ. Αλογοσκούφης ορίζεται ως Κοινοβουλευτικός Εκπρόσωπος της Νέας Δημοκρατίας, ο κ. Τζέκης ως Κοινοβουλευτικός Εκπρόσωπος του Κομμουνιστικού Κόμματος Ελλάδας και ο κ. Λαφαζάνης ορίζεται ως Κοινοβουλευτικός Εκπρόσωπος του Συνασπισμού της Αριστεράς των Κινημάτων και της Οικολογίας. 
      Το λόγο έχει ο εισηγητής της Πλειοψηφίας κ. Ιωάννης Ζαφειρόπουλος. 
      ΓΙΑΝΝΗΣ ΖΑΦΕΙΡΟΠΟΥΛΟΣ: Κυρία και κύριοι συνάδελφοι, σήμερα συζητάμε το σχέδιο νόμου με το οποίο τροποποιείται ο ν. 2601/98, το σχέδιο νόμου για την ενίσχυση των Ιδιωτικών Επενδύσεων για την οικονομική και περιφερειακή ανάπτυξη της χώρας. 
      Είναι ένα σχέδιο νόμου το οποίο ανέμενε ο κόσμος των επιχειρήσεων και νομίζω ότι παρά το γεγονός ότι έρχεται με κάποια καθυστέρηση καλύπτει πολύ συγκεκριμένες ανάγκες, οι οποίες έχουν προκύψει από την εξάχρονη σχεδόν ισχύ και λειτουργία του ν. 2601/1998. 
      Ο ν. 2601/98 απέβλεπε στη διαμόρφωση ενός νομοθετικού πλαισίου για την επίτευξη των στόχων της περιφερειακής ανάπτυξης, την αύξηση των θέσεων απασχόλησης, την αύξηση της ανταγωνιστικότητας των επιχειρήσεων, την αναδιάρθρωση των τομέων και κλάδων της παραγωγής που έπρεπε να αναδιαρθρωθούν μέσα στο νέο οικονομικό περιβάλλον, στην αξιοποίηση των επιχειρηματικών ευκαιριών στον ελληνικό και ευρύτερο διεθνή χώρο και στη συμβολή που μπορούσε να έχει στην προστασία του περιβάλλοντος σε συνδυασμό με την ανάπτυξη και βεβαίως στην εξοικονόμηση ενέργειας. 
      Εάν σήμερα, σχεδόν έξι χρόνια μετά την ισχύ αυτού του νόμου αποτιμήσουμε τη λειτουργία και τα αποτελέσματά του, θα προκύψουν δύο απόψεις οι οποίες μπορεί να είναι και διαμετρικά αντίθετες. 
      Η μία άποψη μπορεί να υποστηρίζει ότι αυτός ο νόμος πέτυχε τα πάντα και η άλλη ότι δεν πέτυχε τίποτα. Κατά την άποψή μου, η πραγματικότητα εκφράζεται με μία τρίτη άποψη η οποία υποστηρίζει ότι αυτός ο νόμος είχε θετική συμβολή στην περιφερειακή ανάπτυξη της χώρας και στην αύξηση της ανταγωνιστικότητας των επιχειρήσεων, δεν έλυσε όμως όλα τα προβλήματα που υπήρχαν κατά την περίοδο της ψήφισής του και, αν θέλετε, κατά το χρόνο της λειτουργίας του. 
      Όπως ξέρετε, αμέσως μετά τη λήξη του Εμφυλίου Πολέμου, υπήρξε μία σύντονη προσπάθεια να συγκροτηθεί μια οργανωμένη πολιτική περιφερειακής ανάπτυξης με έμφαση τότε στη βιομηχανική πολιτική. 
      Η περίοδος την οποία διανύσαμε από τότε, δηλαδή αυτά τα πενήντα πέντε χρόνια, θα μπορούσαν να χωριστούν σε τέσσερις ημιπεριόδους. Αναφέρομαι στην περίοδο 1948-1960 όπου κυρίως σηματοδοτήθηκε αυτή η ανάγκη με την ενίσχυση της βιομηχανικής πολιτικής.
      Αυτή διαμόρφωσε το νέο πλαίσιο ανάπτυξης της χώρας, ενώ δεν πέτυχε τους στόχους της, εννοώ δηλαδή δεν πέτυχε να προστατεύσει τη λεγόμενη επαρχιακή βιομηχανία.
      Κύριοι συνάδελφοι, θα πρέπει να σημειώσουμε ότι αυτή η κατεύθυνση για την προστασία της επαρχιακής βιομηχανίας δεν βρήκε την ολοκλήρωσή της, δεδομένου ότι αμέσως μετά το 1952 δεν ολοκληρώθηκε αυτή η πολιτική, για να φτάσουμε στο 1965 και να μπούμε στο στάδιο μιας δεύτερης περιόδου η οποία φτάνει μέχρι το 1974, όπου ο ν. 4458 για τις βιομηχανικές περιοχές με την ουσιαστική πια ανάπτυξη της ΕΤΒΑ ήλθε να προσδιορίσει την κατεύθυνση της περιφερειακής ανάπτυξης για εκείνη την περίοδο. Η επόμενη περίοδος από το 1974-1980 σηματοδοτήθηκε κατά την άποψή μου κυρίως με το ν. 289/76. Από το 1981 και μετά οι βασικοί νόμοι 1116 και 1262 αποτέλεσαν την απαρχή μιας συστηματικότερης προσπάθειας, η οποία αποτυπώθηκε με συγκεκριμένες νομοθετικές και πολιτικές πρωτοβουλίες οι οποίες αναλήφθηκαν και υλοποιήθηκαν στην περίοδο αυτή για να φτάσουμε στη δημιουργία πλέον ενός ισχυρού πλέγματος αναπτυξιακών κινήτρων, τα οποία όμως δεν απέδωσαν τα αναμενόμενα γιατί περισσότερο δεν δημιούργησαν τις προϋποθέσεις προσέλκυσης επενδύσεων σε συνδυασμό με την άρση γραφειοκρατικών εμποδίων και δυσκολιών, όχι μόνο στην έγκριση, υλοποίηση των επενδύσεων, αλλά και σ’ αυτήν ακόμη την ίδρυση και  λειτουργία των επιχειρήσεων.
      Θα έλεγα ότι ένα σημαντικό έλλειμμα το οποίο προσδιόρισε την αδυναμία παραγωγής αντιστοιχημένων με τους διατιθέμενους πόρους και τις προσπάθειες αποτελεσμάτων υπήρξε η έλλειψη κατά καιρούς του αναγκαίου συντονισμού των παραχωρούμενων επιχορηγήσεων και άλλων διευκολύνσεων και κινήτρων και γενικά των βοηθημάτων προς την επιχειρηματική κοινότητα, γιατί αυτός ο συντονισμός είχε πολύ συγκεκριμένες όψεις και συνδεόταν και με τα ανώτατα όρια των επιχορηγήσεων και με τη συνολική διαφάνεια του συστήματος των κινήτρων και βεβαίως με την ανάγκη προσδιορισμού της τοπικής παρέμβασης, την οποία έπρεπε να αναδείξουν οι νομοθετικές πρωτοβουλίες μας στο πλαίσιο ενός ολοκληρωμένου περιφερειακού προγραμματισμού. Και βεβαίως, δεν μετρήσαμε και ως εκ τούτου νομίζω ότι δεν πετύχαμε το καλύτερο αποτέλεσμα σε σχέση με τις αυτονόητες και σχεδόν αυτοτελείς κάποιες φορές είτε παραγωγές κλαδικών αντανακλαστικών επιδράσεων από την εφαρμογή του συστήματος αναπτυξιακών κινήτρων είτε από την αδυναμία συγκεκριμένων περιοχών της χώρας να διαμορφώσουν ένα ελκυστικό και δημιουργικό περιβάλλον για την προσέλκυση των επενδύσεων.
      Κυρίες και κύριοι συνάδελφοι, με το νέο σχέδιο νόμου που συζητούμε δημιουργείται κατ’ αρχήν ένα ελκυστικότερο καθεστώς για την προσέλκυση νέων μεγάλων επενδύσεων στο μεταποιητικό τομέα με την καταβολή ολόκληρου του ποσού της προβλεπόμενης κατά περιοχή εγκατάστασης επιχορήγησης. Ιδιαίτερη μνεία γίνεται στο σχέδιο νόμου για τις μεγάλες επενδύσεις, πάνω από 40 εκατομμύρια ευρώ και βεβαίως ιδιαίτερη θα είναι η συμβολή αυτής της ρύθμισης στη δημιουργία νέων θέσεων απασχόλησης, δεδομένου ότι προβλέπεται ελάχιστος αριθμός προσλήψεων, διακόσιοι εργαζόμενοι.
      Επίσης βελτιώνονται τα κίνητρα για την παραγωγή νέων και εξαιρετικά προηγμένης τεχνολογίας προϊόντων, οι επενδύσεις των οποίων απαιτούν την απασχόληση πολύ μεγάλου κεφαλαίου.
      Επίσης, νομίζω ότι διευκολύνεται η προσέλκυση μεγάλων μεταποιητικών επενδύσεων από επιχειρήσεις που έχουν αναπτύξει διεθνή δραστηριότητα με θετικές συνέπειες στη βελτίωση της ανταγωνιστικότητας της οικονομίας μας και βεβαίως με παρεπόμενη αντίστοιχη θετική συμβολή στην αύξηση της απασχόλησης. 
      Επίσης πιστεύω ότι ενισχύεται η προσπάθεια για την προσέλκυση επενδύσεων στις περιοχές όπου χρειάζεται να τονωθεί η ανάπτυξη και αναφέρομαι στις Γ΄ και Δ’ περιοχές με δυνατότητα παροχής κεφαλαιακών κινήτρων και προς τους παλαιούς φορείς με την προϋπόθεση της δημιουργίας νέων μονάδων ή γραμμών παραγωγής. 
      Κύριοι συνάδελφοι, επίσης θεωρώ ότι μια σημαντική διάταξη του σχεδίου νόμου που συζητούμε είναι η διάταξη με την οποία παρατείνεται μέχρι τις 31.12.2005 η προσαύξηση των 5 ποσοστιαίων μονάδων στα κίνητρα για τους Νομούς της Θράκης δεδομένου ότι εξακολουθεί να υφίσταται γι’ αυτήν την περιοχή η ανάγκη της πρόσθεσης ενίσχυσης των επιχειρήσεων που δραστηριοποιούνται εκεί. 
      Στον τομέα των τουριστικών επιχειρήσεων γίνεται μια σημαντική τομή δεδομένου ότι υπερδιπλασιάζεται το ενισχυόμενο ύψος των επενδύσεων σε ξενοδοχειακές μονάδες και για τον εκσυγχρονισμό τους προκειμένου να συνεχιστεί η βελτίωση του τουριστικού προϊόντος και βεβαίως η αναβάθμιση της ανταγωνιστικότητας των ξενοδοχειακών επιχειρήσεων. Και θεωρώ σημαντικό γεγονός ότι δημιουργούνται προϋποθέσεις για την άρση γραφειοκρατικών εμποδίων στην πραγματοποίηση των τουριστικών επενδύσεων καθώς απλοποιείται και η διαδικασία που υπάρχει για τις μισθώσεις των ξενοδοχειακών μονάδων. Όμως, υπολείπονται κατά την άποψή μου, στον τομέα ενίσχυσης των τουριστικών επιχειρήσεων να γίνουν πολλά ακόμη και βεβαίως θα έχω τη δυνατότητα να αναφερθώ στη συνέχεια της εισήγησής μου. 
      Επίσης με το σχέδιο νόμου αυξάνεται η κεφαλαιακή επιχορήγηση ανά δημιουργούμενη θέση απασχόλησης στις 60.000 ευρώ και ταυτόχρονα δημιουργούνται οι προϋποθέσεις για την ενίσχυση των επιχειρήσεων εκείνων οι οποίες δημιουργούν θέσεις απασχόλησης και βεβαίως τάσσεται και ένα όριο σε σχέση με το πότε θεωρείται έτοιμη για λειτουργία μια επένδυση που έχει επιχορηγηθεί εάν καλύπτει το 50% των θέσεων απασχόλησης που περιλαμβάνονται στην εγκριτική απόφαση. 
      Με το σχέδιο νόμου γίνεται και μια, θα έλεγα, λειτουργική προσαρμογή του νόμου στους κανόνες της Ευρωπαϊκής Ένωσης ως προς τις περιφερειακές ενισχύσεις και βεβαίως προσαρμόζεται ο νόμος στο πολυτομεακό σχέδιο της Ευρωπαϊκής Ένωσης που καθορίζει τα ανώτατα ποσοστά ενίσχυσης προς μεγάλες επενδύσεις άνω των 50 εκατομμυρίων ευρώ στο πλαίσιο της ανάγκης προστασίας του ανταγωνισμού στην Ευρωπαϊκή Κοινότητα. 
      Μια σημαντική τομή είναι η συντόμευση της διαδικασίας καταβολής των ενισχύσεων και η απογραφειοκρατικοποίηση του συστήματος ελέγχου και πιστοποίησης της προόδου των επενδύσεων. 
      Στο σημείο αυτό και λόγω χρόνου θα ήθελα να παρακαλέσω τον κύριο Υφυπουργό Οικονομίας και Οικονομικών να δει με θετικό τρόπο τη μεγάλη ανάγκη που υπάρχει να διαφοροποιηθεί ενδεχομένως η παλαιά διάταξη του ν. 2601 σε σχέση με τη δυνατότητα των επενδυτών να πραγματοποιούν μέρος των επενδύσεών τους, δηλαδή να πραγματοποιούν επιλέξιμες δαπάνες ευθύς μετά την υποβολή της επενδυτικής τους πρότασης. 
      Μπορεί να υπάρξει μία μέση λύση. Αντί αυτή η δυνατότητα να μην έχει ένα όριο, θα πρότεινα να μπορούν να πραγματοποιούν με την υποβολή της αίτησης επιλέξιμες δαπάνες μέχρι 20% με δική τους ευθύνη -και αν ενταχθούν στο νόμο, έχει καλώς- και, βεβαίως, αντίστοιχα να επεκταθεί το όριο της κατ’ εξαίρεση ανάληψης μέρους της επιχορήγησης, που είναι 30%, με την προσκόμιση από τον επενδυτή εγγυητικής επιστολής. Αυτό να φθάσει έως 50%. Το λέγω αυτό, γιατί έτσι θα περιλάβει το 30% που ο νόμος προβλέπει και έχει την πρόνοια να αντιμετωπίσει και ένα ελάχιστο 20% για δαπάνες επιλέξιμες πριν από την έγκριση της επένδυσης. Γιατί οι τράπεζες δεν πρόκειται να δώσουν εγγυητική επιστολή και μάλιστα προσαυξημένη κατά 10%, εάν δεν είναι βέβαιες ότι η επένδυση αυτή και πραγματοποιήθηκε και θα είναι βιώσιμη. Το λέγω αυτό, κύριε Υπουργέ, γιατί σε διαφορετική περίπτωση δημιουργούνται μεγάλα εμπόδια στη διαμόρφωση ενός ελκυστικού πλαισίου, ιδιαίτερα για τις νέες επενδύσεις. 
      Στο σημείο αυτό θα ήθελα να επανέλθω, κύριε Υπουργέ, σ΄ ένα θέμα που σας έθεσα και κατά τη συζήτηση στην επιτροπή. Αναφέρομαι στις τουριστικές επενδύσεις και στην ανάγκη αντιμετώπισης του νομικού πλαισίου που προδιαγράφει ο ν. 2601. Αναφέρομαι στη σχετική διάταξη του άρθρου 20 της παραγράφου 18, με βάση την οποία η κοινή απόφαση των Υπουργών Οικονομίας, Ανάπτυξης και ΠΕΧΩΔΕ, που εκδίδεται κάθε δύο χρόνια, για να καθορίζει τα τμήματα της επικράτειας που παρουσιάζουν υπερσυγκέντρωση τουριστικής δραστηριότητας, πρέπει να αλλάξει. Δηλαδή τουλάχιστον η Κυβέρνηση πρέπει να προβεί σε μία τροποποίηση προς την κατεύθυνση του να μην αποκλείεται η αναθεώρηση αυτής της απόφασης μέσα στη διετία από την έκδοσή της. Και τούτο το λέγω, γιατί ξέρετε ότι μόλις πριν από λίγους μήνες εκδόθηκε μια απόφαση και βλέπουμε σήμερα ότι δεν περιέλαβε όλες εκείνες τις περιοχές οι οποίες πρέπει να πάψουν να είναι κορεσμένες, τουλάχιστον για την ανέγερση ξενοδοχειακών μονάδων ΑΑ και Α΄ τάξης. Δηλαδή θα σας πρότεινα την τροποποίηση της παραγράφου 18 του άρθρου 20 του νόμου, με βάση την οποία η απόφαση αυτή θα μπορεί να εκδίδεται και στο ενδιάμεσο διάστημα της διετίας που προβλέπει αυτή η διάταξη. 
      Κυρία και κύριοι συνάδελφοι, συνοψίζοντας θέλω να τονίσω ότι ο αναπτυξιακός νόμος που συζητούμε δεν επιλύει όλα τα προβλήματα. Δημιουργεί, όμως, θετικές προϋποθέσεις και δίνει τη δυνατότητα και στις παλιές επιχειρήσεις να ενταχθούν στα κίνητρα του αναπτυξιακού νόμου. Επίσης, δημιουργεί προϋποθέσεις για την ενίσχυση των επενδύσεων, δεδομένου ότι η επιχορήγηση αποσυνδέεται από το είδος της επιχείρησης και συνδέεται με το είδος της επένδυσης. Επίσης σημαντική είναι η ενίσχυση των τουριστικών επιχειρήσεων, εάν η Κυβέρνηση αποδεχθεί και συγκεκριμένες τροπολογίες. Βεβαίως, ένα σημαντικό ζήτημα, κύριε Υπουργέ, είναι να μειωθεί το ποσοστό της ίδιας συμμετοχής του επενδυτή, το οποίο είναι υπερβολικά μεγάλο σήμερα, με δεδομένο το σημερινό κόστος του χρήματος, αλλά και την αναβάθμιση των κριτηρίων του τραπεζικού συστήματος για τη χορήγηση μακροπρόθεσμων δανείων για επενδύσεις. Το σωστό θα ήταν να μειωθεί πάρα πολύ από το 40%. Ακόμη και το 20-25% θα το θεωρούσα μεγάλο. 
      Κύριε Πρόεδρε, αν, λοιπόν, υπάρξουν και κάποιες θετικές ανταποκρίσεις στις προτάσεις της Αίθουσας, αναφορικά με τις τουριστικές επενδύσεις και με την ίδια συμμετοχή, αλλά και με το κόστος και με το ποσοστό αναμόρφωσης της επένδυσης, το οποίο μειώνεται από το 15% στο 10% -γιατί θεωρώ ότι και αυτό πρέπει να το δει η Κυβέρνηση- νομίζω ότι δημιουργούνται προϋποθέσεις για μια θετικότερη και αποτελεσματικότερη λειτουργία του νέου αναπτυξιακού νόμου, δεδομένου ότι αντιμετωπίζεται και το πρόβλημα της απαγόρευσης της επιχορήγησης για μια επιχείρηση η οποία πραγματοποιεί επενδύσεις στο εξωτερικό, στο πλαίσιο λειτουργίας του γνωστού ΕΣΟΑΒ, εφόσον αυτή η επιχείρηση απολύει εργαζομένους στο εσωτερικό. 
      Και χαίρομαι, γιατί η Κυβέρνηση, δύο χρόνια μετά την παραίτησή μου από τη θέση του Υφυπουργού Εξωτερικών, φέρνει αυτήν τη διάταξη, η οποία αποτέλεσε και σημείο διαφορετικής εκτίμησης δικής μου και άλλων μελών της Κυβέρνησης στο παρελθόν.
      ΒΑΣΙΛΗΣ ΚΕΔΙΚΟΓΛΟΥ: Μετά από δύο χρόνια το αναγνώρισαν.
      ΓΙΑΝΝΗΣ ΖΑΦΕΙΡΟΠΟΥΛΟΣ: Επίσης, επισημαίνω ότι η απλοποίηση των διαδικασιών είναι σημαντικό στοιχείο για την ενίσχυση του πλαισίου προσέλκυσης των επενδύσεων και βεβαίως θα ενισχύσει ο νέος νόμος και την απασχόληση, γιατί δημιουργεί προϋποθέσεις ελκυστικές για τους επιχειρηματίες. Θα παρακαλούσα επίσης να ληφθούν υπόψη οι παρατηρήσεις που έχουν διατυπωθεί στην επιτροπή και εκείνες που θα διατυπωθούν στην Αίθουσα.
      Είμαι βέβαιος ότι ένα στοιχείο, το οποίο δεν πρέπει να διαφύγει από την προσοχή της Κυβέρνησης είναι ότι έχουν εκφραστεί πολλές αιτιάσεις, κύριε Υπουργέ, κατά τη διάρκεια της συζήτησης του σχεδίου νόμου στην επιτροπή ότι η Κυβέρνηση επείγεται να τεθεί σε ισχύ ο νόμος άμεσα. Γι’ αυτό θα σας έλεγα ότι μια απάντηση προς αυτούς, οι οποίοι έχουν τέτοιου είδους ενστάσεις, θα ήταν ο νόμος να προβλέψει εξ υπαρχής ότι η ισχύς του θα αρχίσει ένα μήνα μετά την ψήφισή του από τη Βουλή. Θα έλεγα να δοθεί αυτή η δυνατότητα, για να μην υπάρχουν προβλήματα από εκείνους, οι οποίοι διατυπώνουν ενστάσεις άλλου είδους.
      ΠΡΟΕΔΡΕΥΩΝ (Κωνσταντίνος Βρεττός): Καλώς, κύριε συνάδελφε.
      Πριν δώσω το λόγο στον κ. Νάκο, θα ήθελα να ανακοινώσω στο Σώμα το δελτίο επικαίρων ερωτήσεων της Πέμπτης 22 Ιανουαρίου 2004.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130, παρ. 2 και 3 του Κανονισμού της Βουλής).
      1. Η με αριθμό 363/19-1-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τους Υπουργούς Πολιτισμού, Εθνικής Παιδείας και Θρησκευμάτων, σχετικώς με τη συνέχιση του προγράμματος της Ολυμπιακής Παιδείας και μετά το 2004 κλπ.
      2. Η με αριθμό 365/19-1-2004 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον Υπουργό Οικονομίας και Οικονομικών, σχετικώς με τις προσλήψεις προσωπικού στο Γενικό Λογιστήριο του Κράτους κλπ.
      3. Η με αριθμό 361/19-1-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις απολύσεις εργαζομένων από το Δήμο Περιστερίου κλπ.
      4. Η με αριθμό 359-19-1-2004 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικώς με τα προγράμματα Επαγγελματικής Κατάρτισης για τη δημιουργία νέων θέσεων εργασίας κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 του Κανονισμού της Βουλής)
      1. Η με αριθμό 364/19-1-2004 επίκαιρη ερώτηση του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με τις προαγωγές και τις μετατάξεις προσωπικού στον Οργανισμό Σιδηροδρόμων Ελλάδας.
      2. Η με αριθμό 362/19-1-2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Εθνικής Άμυνας, Οικονομίας και Οικονομικών, σχετικώς με την ιδιωτικοποίηση της Γενικής Τράπεζας κλπ.
      3. Η με αριθμό 360/19-1-2004 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με τις καθυστερήσεις στην ανάπτυξη και λειτουργία του Εθνικού Φορέα Ελέγχουν Τροφίμων κλπ.
      Το λόγο έχει ο κ. Αθανάσιος Νάκος.
      ΑΘΑΝΑΣΙΟΣ ΝΑΚΟΣ: Ευχαριστώ, κύριε Πρόεδρε.
      Κύριοι συνάδελφοι, τέσσερα χρόνια χρειάστηκαν, δηλαδή από τις εκλογές του 2000, για να ομολογήσει η Κυβέρνηση την αδυναμία της να θεσμοθετήσει ένα αναπτυξιακό νόμο, που θα έδινε την πολυπόθητη απαραίτητη αναπτυξιακή ώθηση, μια που ο ισχύων ν. 2601/1998 αποδείχθηκε κατώτερος των προσδοκιών της Κυβέρνησης και λιγότερο αποτελεσματικός ακόμη και από τον προηγούμενο ν.1892/1990. Για την ακρίβεια των λόγων μου, θα καταθέσω πίνακα, από τον οποίο προκύπτει ότι τα υποβληθέντα επενδυτικά προγράμματα την τριετία 1990-1992, με τον ν. 1892 στην περίοδο 1995-1997 ήταν οκτώ χιλιάδες διακόσια. Με τον ν.2601 ήταν χίλια οκτακόσια. Τα εγκριθέντα επενδυτικά ήταν ύψους 4 δισεκατομμυρίων 650 χιλιάδων δραχμών με τον ν. 1892 και 1.127 δισεκατομμυρίων δραχμών με τον ν.2601.
      Και το συνολικό ύψος των εγκριθησών επιχορηγήσεων πεντακοσίων εβδομήντα με το ν. 1892 και εκατόν πενήντα έξι με το ν. 2601, πράγμα το οποίο αποδεικνύει την πλήρη αποτυχία του ν. 2501.
      Τρεις, λοιπόν, εβδομάδες από τη λήξη των εργασιών της Βουλής καταθέτει η Κυβέρνηση, όχι, όπως είχε υποσχεθεί κατ’ επανάληψη, νέο αναπτυξιακό νόμο, αλλά την τροποποίηση του ν. 2601.
      (Στο σημείο αυτό ο Βουλευτής κ. Αθανάσιος Νάκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η παρούσα τροποποίηση, χωρίς συγκεκριμένη αναπτυξιακή στόχευση, χωρίς ενδιαφέρον  για την αντιμετώπιση των ολοένα μεγενθυνόμενων περιφερειακών ανισοτήτων, χωρίς καν να αγγίξει το λαβύρινθο της υφιστάμενης γραφειοκρατίας, χωρίς να αντιμετωπίζει αποτελεσματικά τα φαινόμενα διαφθοράς -αντίθετα εισάγει καινούρια σημεία δυνατότητας δημιουργίας αυτών των φαινομένων- χωρίς να βελτιώνει το επικρατούν εξόχως αρνητικό επενδυτικό περιβάλλον, με ελάχιστες βελτιώσεις στενής διαχειριστικής αντίληψης και αρκετές δυσμενείς διατάξεις, είναι βέβαιο ότι θα έχει την ίδια τύχη που είχαν και οι υπόλοιπες είκοσι μία τροποποιήσεις.
      Τα κίνητρα εξακολουθούν να εφαρμόζονται ομοιόμορφα, μονολιθικά και ισοπεδωτικά σε ολόκληρη την επικράτεια. Δεν ενθαρρύνεται η επιχειρηματικότητα, η ανταγωνιστικότητα, η καινοτομία και η διεύρυνση της τοπικής παραγωγικής βάσης. Τα κίνητρα δεν συνδέονται με τις άλλες παρεμβάσεις που διενεργούνται με τη βοήθεια των διατιθέμενων  κοινοτικών κονδυλίων. Και αυτό είναι σημαντικό, κύριε Υπουργέ. Δημιουργούνται δράσεις, χρησιμοποιώντας τα κοινοτικά κονδύλια. Είναι προσαρμοσμένες οι επενδύσεις, ούτως ώστε να λειτουργούν συμπληρωματικά ή και παραπληρωματικά  προς αυτές τις παρεμβάσεις; Η διατήρηση της σύνδεσης των ενισχύσεων, με τη δημιουργία νέων θέσεων απασχόλησης ακόμη και σε περιπτώσεις, είναι φανερό ότι δεν συμβιβάζεται με τον εκσυγχρονισμό και τη βελτίωση της ανταγωνιστικότητας και αποδεικνύει αυτή η τακτική την κοντόφθαλμη πολιτική, η οποία ακολουθείται. 
      Καμία μέριμνα δεν λαμβάνεται για τις μικρομεσαίες επιχειρήσεις. Εξακολουθούν να αποκλείονται σημαντικοί τομείς, όπως η τυποποίηση, η πιστοποίηση, η εμπορία αγροτικών προϊόντων ποιότητας και  ο τομέας της ναυπηγικής,  η ναυπηγοεπισκευαστική ζώνη και οι ταρσανάδες, οι υποστηρικτικές δομές του εμπορίου και γενικά το εμπόριο και οι δράσεις που αποσκοπούν στην αναβάθμιση του φυσικού περιβάλλοντος, είτε στην αναπτυξιακή αξιοποίηση του πολιτιστικού πλούτου και της πολιτιστικής κληρονομιάς. Για παράδειγμα αναφέρω ότι εξαιρούνται οι επεμβάσεις που απαιτούνται για την αναβάθμιση του περιβάλλοντος που είναι υποχρεωμένες να κάνουν οι μεταλλευτικές επιχειρήσεις. 
      Υπάρχει ένα κεφάλαιο που αναφέρεται στον τουρισμό με τρεις παραγράφους, οι οποίες καλές είναι, αλλά σε καμία περίπτωση δεν αποτελούν ή δεν συμπληρώνουν την αναπτυξιακή προοπτική του τομέα του τουρισμού. 
      Εμείς, ως  Νέα  Δημοκρατία προκειμένου να αναδείξουμε τη σημασία του τουρισμού και τη δυνατότητα του τουρισμού να συμβάλει στην οικονομική ανόρθωση  της χώρας, θα έχουμε ξεχωριστό αναπτυξιακό κεφάλαιο στον αναπτυξιακό μας νόμο. Ο αναπτυξιακός μας νόμος, δηλαδή,  θα εξειδικεύεται στον τεράστιο τομέα του τουρισμού, με απλούστευση του συστήματος βαθμολογίας επενδύσεων εκσυγχρονισμού ολοκληρωμένης μορφής, με αύξηση των κινήτρων για την αναβάθμιση των μονάδων που υπάρχουν και επίσης με τη δυνατότητα –το είχατε υποσχεθεί και το αποσύρατε- αλλαγής χρήσης σε ξενοδοχεία που είναι παλαιότερα της εικοσαετίας για την ανανέωση του ξενοδοχειακού δυναμικού.
      Μία ακόμη παρατήρηση. Τι έγινε το πρόγραμμα για τα επιχειρηματικά σχέδια διάρθρωσης και αναδιάρθρωσης των επιχειρήσεων, κύριε Υπουργέ; Προβλέπεται στο άρθρο 10 παράγραφος 2 του ν. 2601.
      Δεν έχει εκδοθεί ακόμα υπουργική απόφαση. Παραμένουν στα αζήτητα 25.000.000.000 δισεκατομμύρια δραχμές που είχαν προβλεφθεί.
      Έχω άλλη μία ερώτηση και παρακαλώ να μου απαντήσετε. Τι γίνεται με τα άρθρα 23α, 23β του ν.1892; Είναι νεκρά στην πραγματικότητα και αφορούν θέματα της υψηλής τεχνολογίας. Αποδεικνύεται σήμερα ότι αυτά τα άρθρα έγιναν μόνο και μόνο προκειμένου να ξεπερασθούν οι δυσκολίες ή οι απαγορεύσεις τις οποίες επέβαλε το π.δ. 84/1984. Μετά την ψήφιση του νόμου, σε αντικατάσταση αυτού του προεδρικού διατάγματος, παραμένουν ανενεργά.
      Η παρούσα τροποποίηση όμως μειώνει δραστικά τα παρεχόμενα κίνητρα και αυξάνει τα σημεία ανάπτυξης της διαφθοράς. Μειώνεται κατ’ αρχάς από 15% σε 10% η δυνατότητα αναμόρφωσης κόστους των επενδύσεων, χωρίς να γίνεται νύξη για την πολιτική που θα ακολουθηθεί, για τον προσδιορισμό του αρχικού κόστους, προκειμένου να αποφευχθεί η παρατηρούμενη σήμερα αυθαίρετη περικοπή των προϋπολογισμών. 
      Καταργείται η επιδότηση των τόκων, δήθεν ως μικρό κίνητρο. Ποσοστιαία είναι το ίδιο. Το 20%, το 30%, το 35% επί των τόκων είναι 35% επί των τόκων. Μπορεί το 35% επί των τόκων να μην είναι πλέον 3,5% και να είναι 1%, αλλά ποσοστιαία έχει την ίδια σημασία.
      Προβλέπεται η καταβολή της επιδότησης μετά την ολοκλήρωση της επένδυσης. Αυτό κατά τη γνώμη μου είναι ιδιαίτερα αντιαναπτυξιακό κίνητρο, για τον απλούστατο λόγο ότι με αυτόν τον τρόπο θα προεξοφλείται η επιδότηση στις τράπεζες και θα είναι αναγκασμένοι οι επενδυτές να πληρώσουν υψηλότερο επιτόκιο από το επιτόκιο που θα είχε συμφωνηθεί στην αρχική επένδυση. Εξακολουθεί να παραμένει η ιδία συμμετοχή σε υψηλά ποσοστά.
      Αυτό το μέτρο σε συνδυασμό με το προηγούμενο, που ανέφερα, δημιουργούν ένα μεγάλο πρόβλημα για την αναπτυξιακή διαδικασία. Αλήθεια, το είπε και ο κ. Ζαφειρόπουλος, ο εισηγητής της Πλειοψηφίας. Γιατί διατηρείται αυτό το 40%; Παλαιότερα όταν ο πληθωρισμός ήταν μεγάλος και τα επιτόκια μεγάλα, τότε ήταν απαραίτητο προκειμένου να γίνει βιώσιμη η επένδυση. Σήμερα γιατί δεν απελευθερωνόμαστε από το ελάχιστο ποσοστό που πρέπει να έχει ο επενδυτής εξ ιδίων κεφαλαίων; 
      Εάν δηλαδή κάποιος έχει μία καλή ιδέα, την ιδέα αυτή την ενστερνισθεί η τράπεζα -με τα αυστηρά κριτήρια που έχει ο τραπεζικός τομέας- και δέχεται να τη χρηματοδοτήσει, εσείς γιατί απαγορεύετε αυτές τις προσπάθειες, τις καινοτομίες; Γιατί μένετε αγκυλωμένοι στο 40%; Ομολογώ πως δεν μπορώ να το καταλάβω αυτό. Πηγάζει προφανώς από κάποια ιδεοληψία παλιότερης εποχής, αλλά λειτουργεί ανασταλτικά ως φρένο για την αναπτυξιακή προσπάθεια, η οποία είναι απαραίτητο να γίνει.
      Επίσης γιατί μειώνετε το ποσοστό επιχορήγησης για τις επενδύσεις σε αιολική ενέργεια από 40% σε 30%; Πήραμε την ανάπτυξη που χρειαζόταν η χώρα; Έχουμε μήπως πλησιάσει τα όρια που επιβάλλουν οι συνθήκες ή οι στόχοι για την ανάπτυξη των ήπιων μορφών ενέργειας, για τις ανανεώσιμες πηγές ενέργειας; Αυτό θα λειτουργήσει ως ταφόπλακα για την ανάπτυξη ενός τομέα στον οποίο πρέπει να επενδύσει η χώρα μας για ευνόητους λόγους. 
      Πέραν αυτών, η έναρξη των δαπανών για την πραγματοποίηση της επένδυσης -προκειμένου αυτές να περιλαμβάνονται στις ενισχύσεις- μετατίθεται από την ημέρα υποβολής της αίτησης στην ημέρα δημοσίευσης της απόφασης υπαγωγής της διάταξης του νόμου στην Εφημερίδα της Κυβερνήσεως. Αυτό είναι τεράστια τροχοπέδη, διότι αφ΄ ενός μεν επιβραδύνει την έναρξη της επένδυσης, τουλάχιστον για οκτώ μήνες, αφ΄ ετέρου δε δημιουργεί ένα ακόμα σημείο όπου μπορεί να ανθίσει η ήδη υπάρχουσα μεγάλη διαφθορά.
      Τέλος, όσον αφορά τους ελέγχους τους οποίους προβλέπει η τροποποίηση του αναπτυξιακού νόμου: Έλεγχοι προβλέπονται. Προβλεπόντουσαν όμως και στον άλλο νόμο, κύριε Υπουργέ. Προβλεπόντουσαν και από τις προηγούμενες καταργούμενες διατάξεις. Σας ρώτησα και στην επιτροπή και σας ρωτώ και σήμερα. Να μας καταθέσετε στοιχεία για το πόσοι έλεγχοι έγιναν με το καθεστώς που προέβλεπε ο νόμος πριν από την τροποποίησή του; Ποια ήταν τα αποτελέσματα; Ποιοι πήγαν φυλακή, διότι δεν χρησιμοποίησαν τις επιδοτήσεις όπως έπρεπε; Έχετε να μας δώσετε κάποια απάντηση;
      Κατά συνέπεια, κύριοι συνάδελφοι, το κύκνειο αναπτυξιακό άσμα της απερχόμενης  Κυβέρνησης  είναι το ίδιο με τα προηγούμενα που οδήγησαν στην καταρράκωση της ανταγωνιστικότητας της ελληνικής οικονομίας, στην έκρηξη του δημόσιου χρέους, στη δραματική αύξηση της ανεργίας. Μετά ιδίως από τα χθεσινά αποκαλυπτικά στοιχεία του προέδρου του ΟΑΕΔ που ανεβάζει σε πεντακόσεις είκοσι χιλιάδες τους ανέργους και οι οποίοι αποτελούν το 13,9% του ενεργού πληθυσμού, χωρίς να περιλαμβάνονται εκείνοι οι οποίοι βρίσκονται σε σεμινάρια ή σε μερική απασχόληση γιατί τους αφαιρείται η κάρτα ανεργίας, αποδεικνύεται ότι  τα ποσοστά ανεργίας είναι ιλιγγιώδη και ότι είμαστε οι πρωταθλητές μακράν των υπολοίπων, όλων των άλλων χωρών της Ευρωπαϊκής Ένωσης. 
      Την πολιτική αυτή επιτέλους, ρίχνοντας τις μάσκες, ο υποσχόμενος νέα πολιτική νέος εκκολαπτόμενος Αρχηγός του ΠΑΣΟΚ χθες την επιβράβευσε, την επικρότησε και είπε ότι αυτή την πολιτική, η οποία αναπτύσσεται με αυτόν το νόμο,  την επιβεβαιώνει και τη στηρίζει.
      Κωδικοποίηση της νομοθεσίας έπρεπε να έχει γίνει από πάρα πολύ καιρό και να περιλαμβάνει και τον κανονισμό 1387 και την παλιά κοινοτική οδηγία, την 866, που αφορούν επενδύσεις στη μεταποίηση του αγροτικού τομέα. Είναι σαστισμένος, κύριε Υπουργέ, ο επενδυτής. Δεν ξέρει πού να πάει, πού να ρωτήσει και σε ποιες διατάξεις υπάγεται το επενδυτικό του σχέδιο. Τα ΚΕΤΑ, τα οποία είχατε υποσχεθεί στις περιφέρειες, ακόμη δεν λειτουργούν.
      Για μας χρειάζεται μια νέα οικονομική αντίληψη, μια νέα οικονομική πολιτική προσανατολισμένη σε μια νέα νοοτροπία, απαλλαγμένη από τα βαρίδια και τις προκαταλήψεις του παρελθόντος, με φαντασία, με όραμα, με τόλμη, που θα στοχεύει στην ανάπτυξη και κυρίως στην περιφερειακή ανάπτυξη.
      Για μας η διεύρυνση των περιφερειακών και άλλων ανισοτήτων που επέφερε η αναποτελεσματική κυβερνητική πολιτική είναι βόμβα στα θεμέλια του κράτους γιατί υπονομεύει την απαραίτητη κοινωνική συνοχή. Είναι φανερό, κυρία και κύριοι συνάδελφοι, ότι απαιτείται άμεσα μια τολμηρή πολιτική στήριξης της περιφέρειας, που θα αξιοποιεί τα ιδιαίτερα χαρακτηριστικά και συγκριτικά πλεονεκτήματα των περιοχών. Αυτά φυσικά δεν μπορούν να γίνουν από εκείνους που ευθύνονται για τη δημιουργηθείσα κατάσταση, γιατί είναι αποτέλεσμα ολέθριου συνδυασμού προσώπων, νοοτροπίας και καθεστωτικής αντίληψης. Το περιεχόμενο είναι που χρειάζεται αλλαγή, όχι το περιτύλιγμα. Περιεχόμενο αξιόπιστο διαθέτει η Νέα Δημοκρατία, γι’ αυτό σε σαράντα πέντε μέρες οι Ελληνίδες και οι Έλληνες θα την εμπιστευθούν. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω προς το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την ένωσή της με την Ελλάδα», εβδομήντα μαθητές και τρεις συνοδοί-καθηγητές από το 1ο Ενιαίο Λύκειο Γλυφάδας Αττικής.
      Η  Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης έχω την τιμή να σας ανακοινώσω ότι ο Βουλευτής κ. Ευρυπίδης Στυλιανίδης ζητεί άδεια ολιγοήμερης απουσίας του στις Ηνωμένες Πολιτείες της Αμερικής.
      H Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε τη ζητηθείσα άδεια.
      Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρία και κύριοι συνάδελφοι, συζητάμε σήμερα την τροπολογία για τον αναπτυξιακό ν. 2601/1998 και βέβαια είναι ένας αλλεπάλληλος νόμος που αναφέρεται στην περιφερειακή ανάπτυξη της χώρας. 
      Το Κομμουνιστικό Κόμμα Ελλάδας, όπως έκανε και στους υπόλοιπους νόμους που συζητήθηκαν στη Βουλή, κρίνει και αυτόν το νόμο ανάλογα με τα αποτελέσματά του, δηλαδή εάν όλοι αυτοί οι αναπτυξιακοί νόμοι που έχουν περάσει μέχρι σήμερα έχουν συμβάλει στην ικανοποίηση των αναγκών των λαϊκών στρωμάτων. 
      Βασικό κριτήριο, λοιπόν, της αξιολόγησής μας είναι πώς επιδρά το αναπτυξιακό αποτέλεσμα στη βελτίωση της συνολικής θέσης των εργαζομένων και συγκεκριμένα από το σύνολο αυτής της αναπτυξιακής πίτας τι κομμάτι παίρνει ο εργαζόμενος λαός, τα λαϊκά στρώματα γενικότερα, πόσο προάγεται η ασφάλεια της εργασίας, γιατί είναι γνωστό πόσα «θανατηφόρα» ατυχήματα υπάρχουν –το θέτω εντός εισαγωγικών γιατί είναι εργοδοτικά εγκλήματα- πώς προβάλλεται η προστασία του περιβάλλοντος μέσα από τον αναπτυξιακό νόμο και πώς οι αναπτυξιακοί νόμοι αντιμετωπίζουν το μεγάλο πρόβλημα της ανεργίας στη χώρα μας και πώς αμβλύνουν την περιφερειακή ανισομετρία με ταυτόχρονη αύξηση βέβαια της κοινωνικής ευημερίας.
      Το βασικό, λοιπόν, ερώτημα που πρέπει να απαντά ένας αναπτυξιακός νόμος είναι κατά πόσο ωφελεί ή όχι τον ελληνικό λαό, τον ελληνικό λαό που ο ίδιος παράγει τον πλούτο σε αυτήν τη χώρα. Έτσι, λοιπόν, από τα αποτελέσματα μέχρι σήμερα των αναπτυξιακών νόμων προκύπτει ότι αυτοί δεν οδήγησαν στην αντιμετώπιση των προβλημάτων της χώρας ούτε αυτά που εισηγητικά τουλάχιστον προέβλεπαν. 
      Βλέπουμε, λοιπόν, ότι οι αναπτυξιακοί νόμοι δεν αντιμετώπισαν το μεγάλο πρόβλημα της περιφερειακής ανισότητας ούτε το μεγάλο πρόβλημα της ανεργίας ούτε παράλληλα βελτιώθηκε το εισόδημα των εργαζομένων. Και βέβαια η συμβολή και η μεταβολή του Ακαθάριστου Εγχώριου Προϊόντος κατά περιφέρεια αντί να μειώνεται, αυξάνει.
      Με αυτό θέλω να πω ότι στα πλαίσια της καπιταλιστικής ανάπτυξης της χώρας δεν μπορεί να υπάρξει ισόμετρη περιφερειακή ανάπτυξη, όπως μεταξύ των καπιταλιστικών χωρών ισχύει η ανισόμετρη ανάπτυξη, έτσι και μέσα στην ίδια τη χώρα που έχει καπιταλιστική ανάπτυξη είναι επόμενο η μία περιφέρεια να μη μπορεί να συμπέσει στην ανάπτυξη με άλλη. Τουλάχιστον αυτά τα αποτελέσματα έχουμε μέχρι σήμερα, εάν πάρουμε και το γεγονός ότι στις πιο φτωχές περιοχές της Ευρωπαϊκής Ένωσης οι επτά ανήκουν στη δική μας χώρα και βέβαια είναι το ζήτημα της Ηπείρου, της Μακεδονίας, της Θράκης, των νησιών και άλλων περιοχών.
      Σε αυτό το ζήτημα είχαμε ζητήσει κατ’ επανάληψη να μας φέρει η Κυβέρνηση έναν απολογισμό όλου του αναπτυξιακού πλαισίου. Ποιο ήταν το αποτέλεσμα; Παρά τις μεγάλες φοροαπαλλαγές, παρά τις μεγάλες επιδοτήσεις και ενισχύσεις προς τους επιχειρηματίες δεν έγινε αυτό το οποίο ανέμενε η ίδια η Κυβέρνηση. Βέβαια ποτέ δεν είδαμε αυτόν τον απολογισμό -και όχι τυχαία.
      Έτσι, λοιπόν, πιστεύουμε ότι πέρα από αυτές τις φοροαπαλλαγές, τις επιδοτήσεις που δίνονται μέσα από τους αναπτυξιακούς νόμους και από τον ειδικό που συζητάμε υπάρχουν και άλλα συστήματα που βοηθούν το κεφάλαιο για τις επενδύσεις του. Είναι το ζήτημα της εισοδηματικής πολιτικής, είναι το ζήτημα της αλλαγής των εργασιακών σχέσεων προς το χειρότερο, γιατί γνωρίζουμε ότι έχουν αλλάξει οι εργασιακές σχέσεις με τη μερική απασχόληση, ότι εδώ επιδοτείται ο εργοδότης και με την εργοδοτική εισφορά, εάν κάνει προσλήψεις. Έχουμε και το μεγάλο ζήτημα της μαύρης εργασίας που και αυτό δήθεν στα πλαίσια της ανταγωνιστικότητας των επιχειρήσεων βοηθά συνολικότερα στην ανάπτυξη της χώρας. 
      Εκεί ακριβώς εστιάζεται και η πολιτική της Κυβέρνησης αλλά και της Νέας Δημοκρατίας ότι δηλαδή πρέπει να δώσουμε τα πάντα προς το κεφάλαιο, προκειμένου να γίνουν ανταγωνιστικές οι επιχειρήσεις, να μπορούν να ανταγωνιστούν τις επιχειρήσεις της Ευρωπαϊκής Ένωσης και παγκόσμια για να δημιουργηθούν νέες θέσεις εργασίας. Το αποτέλεσμα είναι αυτό που ζει στο πετσί του ο ίδιος ο ελληνικός λαός και με τη μεγάλη ανεργία και με τη μείωση των αποδοχών του αλλά και με την υποβάθμιση του περιβάλλοντος κλπ.
      Τι εξυπηρετούν, λοιπόν, όλες αυτές οι προϋποθέσεις και οι προσπάθειες που γίνονται από την εκάστοτε κυβέρνηση που έχει τον ίδιο προσανατολισμό μέσω των αναπτυξιακών νόμων; Είναι ένα ερώτημα που πρέπει να απαντηθεί. Το Κομμουνιστικό Κόμμα Ελλάδας πιστεύει ότι γίνεται προσπάθεια για βελτίωση της ανταγωνιστικότητας, όπως είπα, των ελληνικών επιχειρήσεων. Και το πρώτο μέλημα της Κυβέρνησης είναι να εξασφαλίσει τη μεγάλη κερδοφορία των επιχειρηματιών.
      Πιστεύουμε ότι σ’ αυτό το ζήτημα η Κυβέρνηση πολύ σωστά, όπως ειπώθηκε και στον προϋπολογισμό, επικαλέστηκε τα στοιχεία της Ευρωπαϊκής Ένωσης που αναδεικνύουν ότι η χώρα μας είναι πρώτη στην κερδοφορία των επιχειρήσεων. Άρα, λοιπόν, έχει και αυτός ο αναπτυξιακός νόμος, του οποίου την τροπολογία συζητάμε σήμερα, αλλά και όλοι οι προηγούμενοι, σαν αποτέλεσμα την εξασφάλιση της κερδοφορίας.
      Ο ιδιώτης επενδυτής, λοιπόν, αξιολογεί -και είναι φυσικό από την πλευρά του- και επιλέγει την καταλληλότερη περιοχή, από την οποία θα βγάλει και το μεγαλύτερο κέρδος. Έχει δηλαδή ως μοναδικό κριτήριο πώς θα αυξήσει την κερδοφορία του. Εκεί, λοιπόν, κατευθύνονται οι ιδιωτικές επενδύσεις και εξακολουθεί να υπάρχει το φαινόμενο, παρά την ύπαρξη αν θέλετε του ν. 8484, να επιλέγει τις περιοχές των μεγάλων αστικών κέντρων, όπως είναι η Αθήνα και κατά δεύτερο λόγο η Θεσσαλονίκη, γιατί είναι πιο κοντά στα μεγάλα αστικά κέντρα, δηλαδή στους καταναλωτές, υπάρχουν οι ανάλογες υποδομές, είναι κοντά οι κεντρικές υπηρεσίες. Άρα δεν θέλει να κάνει χρήση και αν κάνει χρήση των φοροαπαλλαγών στις άλλες περιοχές, εκεί τις κάνει για συγκεκριμένη χρονική διάρκεια προκειμένου να τα μαζέψει ύστερα και να τα μεταφέρει σε άλλες περιοχές, αλλά και εκτός της χώρας. Και θα πούμε γι’ αυτό. Είναι δηλαδή συνάρτηση της περιφερειακής πολιτικής που ακολουθήθηκε για πολλά χρόνια, δεκαετίες μπορούμε να πούμε, μέσα στη χώρα μας και μέσω των αναπτυξιακών νόμων από το 1953.
      Κύριοι συνάδελφοι, εμείς στηρίζουμε τις απόψεις μας πάνω στη δική μας προσέγγιση. Με τη μεθοδολογία του Μαρξισμού-Λενινισμού έχουμε αποδείξει ότι πραγματικά οι επενδύσεις του ιδιωτικού κεφαλαίου θα γίνουν εκεί που θέλει αυτό προκειμένου, όπως είπα προηγουμένως, να έχει μεγάλη κερδοφορία. Και εκεί το Κομμουνιστικό Κόμμα Ελλάδας κατ’ επανάληψη έχει πει την άποψή του. Εν περιλήψει θα αναφερθώ, για να μπω ύστερα στα ιδιαίτερα του συγκεκριμένου νομοσχεδίου.
      Είναι βασική για μας η διαφορά ότι στο σχεδιασμό που υπάρχει στην Κυβέρνηση, αλλά και στην Ευρωπαϊκή Ένωση, μέσα στα πλαίσια της ενίσχυσης της ανταγωνιστικότητας τα πάντα δίνονται βορά προς την κερδοφορία του κεφαλαίου. Υπάρχει δηλαδή και άλλος σχεδιασμός, για τον οποίον θα πω παρακάτω, προς όφελος των λαϊκών στρωμάτων γενικότερα. Και είδαμε ότι μέσα στα πλαίσια της Ευρωπαϊκής Ένωσης και του καταμερισμού παραδοσιακοί κλάδοι που πραγματικά αναπτύχθηκαν μέσα στη χώρα μας, όπως η κλωστοϋφαντουργία, η επεξεργασία του δέρματος, κλπ, έχουν φθίνει πλέον και έχουν μεταφερθεί σε άλλες χώρες. Αυτό βέβαια συνδυάζεται και με τον πρωτογενή τομέα, όπου είναι και εκεί γνωστή η πολιτική της Κυβέρνησης, αλλά και της Ευρωπαϊκής Ένωσης και της Νέας Δημοκρατίας, όταν ήταν κυβέρνηση και ποια τακτική ακολούθησαν. Όταν υπάρχει πολιτική που θα μειώσει την αγροτική παραγωγή, θα μειώσει τους μικρομεσαίους αγρότες, είναι επόμενο ότι θα χτυπηθεί και η μεταποίηση αυτών των προϊόντων, αλλά και το εξωτερικό εμπόριο. Γι’ αυτό, επαναλαμβάνω, και το εμπορικό ισοζύγιο της χώρας είναι αρνητικό σε σχέση με την Ευρωπαϊκή Ένωση.
      Έτσι, λοιπόν, και με το παρόν σχέδιο νόμου έχουμε νέες παροχές προς τις μεγάλες ιδίως επιχειρήσεις με το πρόσχημα των ιδιωτικών ενισχύσεων για την οικονομική και περιφερειακή ανάπτυξη.
      Από το νομοσχέδιο αυτό όμως, κύριε Πρόεδρε, αποκλείονται οι μικρές και μεσαίες επιχειρήσεις. Και είναι γνωστό ότι εδώ τα κριτήρια που προβλέπει ο νόμος -και αναφέρεται στα κριτήρια της Ευρωπαϊκής Ένωσης- είναι ακριβώς αυτά που αποκλείουν το 90% των μικρομεσαίων επιχειρήσεων από τα κίνητρα που θεσπίζονται με διάφορους δήθεν αναπτυξιακούς νόμους. Εκ των προτέρων δηλαδή οι μικρομεσαίοι είναι χαμένοι. Απεναντίας κερδισμένοι είναι οι μεγάλες επιχειρήσεις.
      Αποσυνδέεται η επιχορήγηση και η επιδότηση χρηματοδοτικής μίσθωσης από τον αριθμό των νέων θέσεων εργασίας που δημιουργούνται και αίρεται ο περιορισμός του ανώτατου ποσού επιχορήγησης που πραγματοποιούνται από νέους φορείς. Εδώ μάλιστα βάζει 40 εκατομμύρια επενδύσεις με την προϋπόθεση να δημιουργηθούν διακόσιες νέες θέσεις εργασίας. Πουθενά βέβαια λόγος για τις μικρομεσαίες επιχειρήσεις.
      Επίσης, και για νέες επενδυτικές μονάδες από επενδυτικούς φορείς που  έχουν διεθνή δραστηριότητα βάζει ότι θα πρέπει να δημιουργήσουν εβδομήντα πέντε θέσεις. Είναι μια προσπάθεια που κάνει η Κυβέρνηση να ενισχύσει επιχειρήσεις νέας τεχνολογίας, προκειμένου να έχουμε αυτήν την περιβόητη ανάπτυξη. Βέβαια, εμείς τονίζουμε ότι η ανάπτυξη πρέπει να συνοδεύεται και από την παραδοσιακή βιομηχανία αλλά και από τη νέα τεχνολογία. Γιατί είδαμε ακριβώς το αντίθετο να συμβαίνει σε πολλές περιοχές. Εκεί που πραγματικά έδωσαν βαρύτητα στις νέες τεχνολογίες, βλέπουμε σήμερα πού είναι. Απευθυνόμαστε και προς την Κυβέρνηση αλλά και στην Αξιωματική Αντιπολίτευση που αναφέρουν ως κλασικό παράδειγμα την Ιρλανδία, να δουν την Ιρλανδία τώρα και τις συνέπειες που είχε αυτή η ανάπτυξη σε βάρος του εργαζόμενου λαού, αλλά και σε βάρος των εργασιακών σχέσεων, της κοινωνικής ασφάλισης, των αμοιβών κλπ. 
      Το άρθρο 2 αναφέρεται στον τουρισμό. Αυξάνονται και αναπροσαρμόζονται τα 4,5 εκατομμύρια ευρώ σε 10 εκατομμύρια. Είναι μια πολύ μεγάλη αύξηση η ενίσχυση αυτή. Καταργείται και η ειδική γνωμάτευση του ΕΟΤ για την ίδρυση ξενοδοχειακών μονάδων, δηλαδή ο έλεγχος καταργείται ουσιαστικά. Αν γίνει και συνδυασμός εδώ με τα «Ελληνικά Τουριστικά Ακίνητα» που μπαίνουν στο χρηματιστήριο και με υπουργική απόφαση θα μεταβιβαστεί όλη η ακίνητη περιουσία της χώρας μας, καταλαβαίνετε πλέον ότι εδώ μιλάμε για ουσιαστική ιδιωτικοποίηση όλης της λαϊκής περιουσίας. 
      Επίσης με το άρθρο 3 το όριο επιχορήγησης και επιδότησης για κάθε νέα θέση πλήρους απασχόλησης αναπροσαρμόζεται σε 60.000 ευρώ από 40 που ήταν. Βέβαια σε συνδυασμό με το άρθρο 5, η καταβολή της επιχορήγησης θα γίνεται με την έναρξη της παραγωγικής λειτουργίας, χωρίς να χρειάζεται να υπάρχει το 100% των θέσεων. Μόνο με τις μισές θέσεις εργασίας θα δίνεται αυτή η επιδότηση, που σημαίνει ότι εδώ γίνεται μια κοροϊδία. 
      Πιστεύουμε ότι το άρθρο 7 που μιλάει για την ενίσχυση επενδύσεων στην αλλοδαπή και για τις υποχρεώσεις πρέπει να το δούμε σε συνδυασμό με το Εθνικό Σχέδιο Ανασυγκρότησης των Βαλκανίων που είναι γνωστό ότι ψηφίστηκε σ’ αυτήν την Αίθουσα από την Κυβέρνηση του ΠΑΣΟΚ, την Αξιωματική Αντιπολίτευση, αλλά και από τον Συνασπισμό, γιατί δεν μπορούμε να το δούμε αυτό χωριστά. 
      Τι λέμε τώρα; Λέμε ότι το άρθρο 7 είναι υποκριτικό, ότι δηλαδή οι μικρομεσαίες επιχειρήσεις θα επιδοτούνται για την αλλοδαπή μέσω του ν. 2601/98, αφού αυτές θα ορίζονται με τα κριτήρια της Ευρωπαϊκής Ένωσης. Αυτές τις βγάζει απέξω. Άρα μιλάμε και πάλι για τις μεγάλες επιχειρήσεις. Το πρόβλημα είναι για μας ότι δίνεται μια παράταση, για πέντε χρόνια δεν θα μπορεί να βγαίνει εκτός της χώρας. Άρα, μετά από πέντε χρόνια, έχει το δικαίωμα η οποιαδήποτε επιχείρηση να μαζέψει τη βιομηχανία και να την εγκαταστήσει δίπλα στις χώρες.
      Τι γίνεται όμως με το περίφημο Εθνικό Σχέδιο Ανασυγκρότησης των Βαλκανίων που επιδοτεί εκεί αυτές τις επιχειρήσεις, προκειμένου να γίνει η ανασυγκρότηση –δήθεν- των Βαλκανίων; Δεν υπάρχει κανένας περιορισμός. Μπορεί μια επιχείρηση που επιδοτείται μέσα από το ν. 2601/98 να πάρει και μια άλλη επιδότηση, να στήσει μια θυγατρική σε αυτές τις χώρες και να πάρει διπλές επιδοτήσεις. Και βέβαια το φαινόμενο ήδη το ζει η κεντρική, η ανατολική Μακεδονία, η Θράκη, ότι οι επενδύσεις οι οποίες έγιναν στην περιοχή έχουν μεταφερθεί στις διπλανές χώρες. 
      Και δεν είναι εδώ ότι γίνεται προσπάθεια ανασυγκρότησης αυτών των χωρών. Όχι. Θέλει το επιχειρηματικό κεφάλαιο της χώρας μας μέσα από το φθηνό εργατικό δυναμικό που υπάρχει σ’ αυτές τις περιοχές να βγάλει ακόμα μεγαλύτερα κέρδη. Είναι αυτός ο αδυσώπητος νόμος του κεφαλαίου που κοιτάζει μέσα από τη στυγνή εκμετάλλευση και του εργατικού δυναμικού της χώρας μας αλλά και του εργατικού δυναμικού εκείνων των χωρών να ξεζουμίσει τους εργάτες για να βγάλει ακόμα μεγαλύτερα κέρδη. 
      Όταν παίρνεις την απόφαση να μετατρέψεις την κεντρική Μακεδονία και τη Θράκη σε μια περιοχή διείσδυσης προς τις χώρες της Κεντρικής και Ανατολικής Ευρώπης, τότε εξηγείται γιατί γίνεται αυτό το φαινόμενο, να παίρνονται οι επενδύσεις από δω και να πηγαίνουν στις γειτονικές χώρες. Η λέξη διείσδυση σημαίνει «πηγαίνω κάπου για να καταλάβω, πηγαίνω κάπου για να αρπάξω». Εδώ, σ’ αυτό το σημείο είναι αναλυτικά τα στοιχεία και της Εθνικής Τράπεζας.
      Έχω εδώ τις δηλώσεις του κ. Καρατζά, ο οποίος λέει ότι δισεκατομμύρια ευρώ έχουν επενδυθεί σε αυτές τις χώρες. Και μόνο στη Βουλγαρία λειτουργούν χίλιες πεντακόσιες ελληνικές επιχειρήσεις που έχουν δημιουργήσει εκατό χιλιάδες θέσεις εργασίες. Ο καθένας ας βγάλει τα συμπεράσματά του ποιον ωφελεί και ποιον ζημιώνει αυτή η πολιτική. 
      Θέλω να μιλήσω και για την περιφερειακή ανάπτυξη όπως τίθεται από το άρθρο του σχεδίου νόμου. Θα πρέπει να πηγαίνει για έγκριση σε αρμόδιες υπηρεσίες στην Ευρωπαϊκή Ένωση. Γνωρίζουμε πολύ καλά ότι για να πάρει μία τέτοια έγκριση πρέπει να περάσει από πολλά στάδια, δηλαδή σε ποιον τομέα θα γίνει, με ποιες προϋποθέσεις. Να εξετάζει και τη δυναμικότητα των επιχειρήσεων, τις θέσεις εργασίας, τους εργαζομένους που θα έχει. Αυτά είναι κριτήρια που μας κάνουν να λέμε ότι η Ευρωπαϊκή Ένωση και στον κανονισμό εργασίας που έχει γίνει, δεν προβλέπει την ουσιαστική περιφερειακή ανάπτυξη.
      Όσον αφορά την τέταρτη περιοχή που εντάσσετε την Ανατολική Μακεδονία μαζί με τη Θράκη και δίνετε ένα επιπλέον 5% στην επιχορήγηση μέχρι 31.12.205, δώστε μας τα αποτελέσματα μέχρι τώρα τι έχει προκύψει. Εμεις έχουμε αποτελέσματα ότι είναι χιλιάδες οι άνεργοι στην Ανατολική Μακεδονία, στην Καβάλα, στη Δράμα, στις Σέρρες και σε όλη τη Θράκη. Θέλω να τονίσω ότι καλή ήταν η περιοδεία του κ. Παπανδρέου στη Θράκη , αλλά δεν μίλησε γι’ αυτήν την ανάπτυξη. Και τι είπε; Εκτός αν αναλάβει την πρωτοβουλία να φέρει ξένες επενδύσεις. Μα, εδώ και τρία χρόνια έχει μεταφερθεί στην αρμοδιότητα του Υπουργείου Εξωτερικών η ανεύρεση ξένων επενδύσεων για τη χώρα. Ο κ. Παπανδρέου ήταν σε κάποια άλλη χώρα; Δεν ήταν Υπουργός Εξωτερικών; Πρέπει να απολογηθεί γι’ αυτό το έργο του Υπουργείου και να μη λέει ανακρίβειες.  Δεν είδε το κλείσιμο των εργοστασίων στη συγκεκριμένη περιοχή; Δεν είδε την κατάργηση καπνού, ότι θα κλείσουν και τα καπνομάγαζα στην περιοχή; Και η ανεργία πραγματικά εκεί θα πάει στα ύψη. Δεν είδε ο κ. Παπανδρέου τι γίνεται στο Λαύριο; Και μίλησε για την ανεργία; Έκανε ένα ακόμη βήμα προς το χειρότερο. Είπε ότι για τέσσερα χρόνια θα δουλεύουν στους επιχειρηματίες χωρίς να πληρώνει κανεις τα ασφάλιστρα. Και εδώ είναι το ζήτημα. Δεν θα υπάρξουν απολύσεις από  τους επιχειρηματίες για να πάρουν νέους εργαζόμενους που δεν θα πληρώνουν εργοδοτικές εισφορές; 
      Είναι αποκαλυπτικός ο κ. Παπανδρέου για τη νέα πολιτική που θα ακολουθήσει και που δεν θα είναι άλλη από τα βήματα της σημερινής Κυβέρνησης του κ. Σημίτη γιατί εντάσσεται και στα πλαίσια της Ευρωπαϊκής Ένωσης.
      Κύριε Πρόερε, το Κ.Κ.Ε. αναδεικνύει την ανάγκη να υπάρξει ένας διαφορετικός συνολικός σχεδιασμός της οικονομίας με κύριο βάρος τη λαϊκή ευημερία και όχι το κέρδος.  Ο σχεδιασμός αυτός θα υπηρετεί συνδυασμένα τους στόχους που θα ικανοποιούν τις λαϊκές ανάγκες αλλά παράλληλα και την περιφερειακή ανάπτυξη. Θα συνδυάσει αποτελεσματικά τους στόχους σε περιφερειακό, κλαδικό, διακλαδικό επίπεδο, θα παίρνει υπόψη το περιβάλλον, την ασφάλεια της εργασίας, την εξοικονόμηση της ενέργειας, την έρευνα. Και βέβαια βασικός στόχος για μας είναι ότι τα βασικά μέσα  παραγωγής θα πρέπει να έχουν κοινωνικό χαρακτήρα. Είναι δηλαδή αποφασιστικό ότι θα πρέπει να περάσει η διεύθυνση, οργάνωση της παραγωγής στα χέρια του ίδιου του εργαζόμενου λαού, γιατί πιστεύουμε ότι μπορεί να γίνει αναδιανομή του πλούτου αυτής της χώρας προς όφελος  του λαού. Θα είναι ο αφέντης, το αφεντικό, το μέσο μαζικής παραγωγής και δεν θα ανήκουν στα χέρια των ιδιωτών, οι οποίοι τα ελέγχουν μέσα από πολλούς μηχανισμούς που διαθέτει το αστικό κράτος, όπως και  οι εκάστοτε κυβερνήσεις για την εξυπηρέτηση των επιχειρηματικών ομίλων. Γιατί πραγματικά αυτό γίνεται μέσα από τις κυβερνήσεις. Είναι μία φιλόδοξη στόχευση αυτό που λέμε, αλλά υπάρχουν όλα εκείνα που μπορούν να πραγματοποιηθούν.
      Σε αυτό το σημείο, κύριε Πρόεδρε, να κλείσω με το εξής. Είδαμε τον κ. Καραμανλή με τους νέους επιχειρηματίες. Γιατί και η Νέα Δημοκρατία δεν μπορεί να δημαγωγεί. Δεν έχει άλλη πρόταση. Οι προτάσεις της εκφράστηκαν με τους αναπτυξιακούς νόμους μετά το 1974. Ήταν μετά το 1990. Ήταν μεγάλες φοροαπαλλαγές. Και ο κ. Καραμανλής στην πρόσφατη συνάντησή του πρότεινε μείωση παραπέρα της φορολογίας των κερδών των επιχειρηματιών και νέες επιδοτήσεις προς αυτούς.  Εδώ είναι το ζήτημα, ότι στελέχη της εταιρείας «Stanley-Morgan» –μεγάλη επενδυτική εταιρεία- επισκέφθηκαν και τον κ. Καραμανλή και τον κ. Παπανδρέου. 
      Ξέρετε με ποιο στόχο; Ότι για να έλθουν νέες επενδύσεις τονίστηκε από τη συγκεκριμένη εταιρεία, πρέπει να γίνουν ακόμη μεγαλύτερες παροχές προς το κεφάλαιο. 
      Το Κ.Κ.Ε. με τις προτάσεις που έχει καταθέσει βάζει το κύριο ζήτημα ότι ο ελληνικός λαός μπροστά στις εκλογές πρέπει να πάρει τη συγκεκριμένη απόφαση γιατί το όραμα του κ.Παπανδρέου, του ΠΑΣΟΚ ή το όραμα του κ. Καραμανλή, της Νέας Δημοκρατίας, θα είναι μια εφιαλτική πραγματικότητα μετά τις 7 του Μάρτη, γιατί δίνουν πλέον μπροστά στις εκλογές και τα προγράμματά τους. Και τα προγράμματά τους δεν είναι τίποτε άλλο παρά να ενισχυθεί παραπέρα η ανισόμετρη ανάπτυξη της χώρας και της περιφέρειας, είναι να φτωχύνει παραπέρα ο ελληνικός λαός, είναι να χτυπηθούν εργασιακά και ασφαλιστικά δικαιώματα στο όνομα δήθεν της ανταγωνιστικότητας της οικονομίας που δεν σημαίνει τίποτε άλλο παρά η ενίσχυση της κερδοφορίας του κεφαλαίου, η ενίσχυση των μεγάλων επιχειρήσεων που αυτό σημαίνει ότι μ΄ αυτήν τη διαδικασία δεν μπορεί να υπάρξει ούτε περιφερειακή ανάπτυξη προς όφελος του εργαζόμενου λαού. Θα κοιτάμε πάντα να ανεβαίνουν τα κέρδη των επιχειρηματιών προς τα πάνω και τα αιτήματα του λαϊκού κινήματος δεν θα ικανοποιούνται γιατί αυτές οι κυβερνήσεις έχουν ως κύριο στόχο να εξυπηρετήσουν τα συμφέροντα του μεγάλου κεφαλαίου.
      Μ΄αυτά, κύριε Πρόεδρε, καταψηφίζουμε την αρχή και τα άρθρα του νομοσχεδίου. 
      ΠΡΟΕΔΡΕΥΩΝ (Κωνσταντίνος Βρεττός): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία και από τα άνω βόρεια θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΥ ΒΕΝΙΖΕΛΟΥ» με θέμα: «Κρήτη, 90 χρόνια από την Ένωσή τους με την Ελλάδα», πενήντα δύο μαθητές και δύο συνοδοί-καθηγητές από το 2ο Λύκειο Βριλησσίων Αττικής και σαράντα οκτώ μαθητές και τρία συνοδοί-δάσκαλοι από το 1ο Δημοτικό Σχολείο Διονύσου Ανατολικής Αττικής.
      Η Βουλή τους καλωσορίζει.
      (Χειροκροτήματα από όλες της πτέρυγες της Βουλής)
      Το λόγο έχει ο κ. Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι, θα επαναλάβω για άλλη μια φορά ότι συζητάμε ένα νομοσχέδιο το οποίο δεν είναι δυνατόν να τίθεται σε μια προεκλογική περίοδο σε διάλογο και σε ψήφιση σ’ αυτήν τη Βουλή.
      Έχουμε μια Κυβέρνηση που έχει προκηρύξει εκλογές για έκτακτο εθνικό θέμα. Αυτήν τη στιγμή λογοδοτεί και θα κριθεί σε σαράντα πέντε μέρες από τον ελληνικό λαό. Δεν είναι δυνατόν αυτή η Κυβέρνηση, κρίσιμα νομοσχέδια που δεν αφορούν την τρέχουσα διαχείριση, αφορούν την νέα τετραετία, να φέρνει να ψηφίσει στο τέλος του βίου της και να δεσμεύσει, υποτίθεται, επόμενες κυβερνήσεις όποιες και αν είναι αυτές.
      Αυτή η πρακτική είναι απαράδεκτη και καινοφανής. Την αποδοκιμάζουμε για μια ακόμα φορά, γιατί θεωρούμε ότι δεν συνεισφέρει στην ουσιαστική συζήτηση σ’ αυτήν την Αίθουσα, αλλά κυρίως στο να τεθούν επί τάπητος τα πραγματικά και σοβαρά αναπτυξιακά προβλήματα που αντιμετωπίζει η χώρα μας και τα οποία είναι κρίσιμα για το μέλλον της.
      Κυρίες και κύριοι συνάδελφοι, το νομοσχέδιο αυτό έρχεται στη Βουλή τη μέρα που ανακοινώνονται δραματικά μεγέθη και από επίσημα χείλη για το ύψος της ανεργίας στη χώρα μας. Μια ανεργία η οποία πλέον αυταπόδεικτα έχει πάρει δραματικές, θα έλεγα εφιαλτικές διαστάσεις και κυρίως αφορά τους νέους και τις νέες αυτής της χώρας. 
      Αποδεικνύεται από τα στοιχεία που έφεραν στη δημοσιότητα εφημερίδες και υποχρεώθηκε εκ των υστέρων να τα αναγνωρίσει ο ΟΑΕΔ ότι έχουμε στην Ελλάδα πάνω από πεντακόσιες χιλιάδες ανέργους και ένα πρωτοφανές ρεκόρ ύψους ανεργίας που ξεπερνάει το 12% τουλάχιστον του εργατικού δυναμικού. Βεβαίως αυτή η κατάσταση γίνεται τραγικότερη αν λάβουμε υπόψη μας ότι πάνω από διακόσιες χιλιάδες νέοι κυρίως οι οποίοι εγγράφονται στα προγράμματα κατάρτισης του ΟΑΕΔ και σε διάφορες ιδιωτικές σχολές που κάνουν προγράμματα κατάρτισης, δεν καταγράφονται ως άνεργοι όπως έπρεπε να γίνεται με βάση τους κανόνες της Ευρωπαϊκής Ένωσης.
      Και αυτό διότι μόλις μπαίνει κάποιος σε πρόγραμμα κατάρτισης του παίρνουν την κάρτα ανεργίας. Αυτό σημαίνει ότι η ανεργία στη χώρα μας δεν είναι απλώς πάνω από πεντακόσιες χιλιάδες. Πλησιάζει πρωτοφανή ύψη ρεκόρ, ύψη τα οποία υποδηλώνουν βαθύτατη κρίση. Μιλάμε για πάνω από επτακόσιες χιλιάδες ανέργους στη χώρα μας. πρόκειται για ένα δραματικό πρόβλημα το οποίο παίρνει εφιαλτικές διαστάσεις. Το λέω αυτό για να υπογραμμίσω ότι λόγω της πολιτικής της Κυβέρνησης έχουμε μια θλιβερή αποτυχία των κυβερνητικών αναπτυξιακών πολιτικών. Η πιο τραγική αποτυχία τους είναι αυτή η εφιαλτική ανεργία. 
      Έχουμε μια «ανάπτυξη» χωρίς διεύρυνση της απασχόλησης. Έχουμε ανάπτυξη μέσω της οποίας παράγονται όλο και περισσότεροι άνεργοι. Φέρνετε ένα αναπτυξιακό νομοσχέδιο που τροποποιεί το ν. 2601.  Είχατε υπόψη σας τις δηλώσεις του μελλοντικού Προέδρου του ΠΑΣΟΚ όσον αφορά τους απόφοιτους λυκείου και τους αποφοίτους πανεπιστημίου οι οποίοι για τέσσερα χρόνια θα μπορούν να προσλαμβάνονται και να δουλεύουν χωρίς την παραμικρή ασφάλιση; Αν τις γνωρίζατε, τότε θα καταλαβαίνατε ότι αυτός ο νόμος τινάζεται κυριολεκτικά στον αέρα. Αν πάτε σε αυτές τις λογικές, τι χρεία έχουμε πλέον αναπτυξιακών νόμων; Εδώ προσφέρετε ανασφάλιστη εργασία στους επιχειρηματίες οι οποίοι ούτε στα πιο μύχια όνειρά τους δεν πίστευαν ότι θα μπορούσε να υπάρξει ελληνική κυβέρνηση που θα εξάγγελνε ποτέ ένα τέτοιο μέτρο το οποίο εξαρθρώνει πλήρως κάθε θεμελιώδη εγγύηση εργασιακών δικαιωμάτων, εξαρθρώνει και τα ταμεία συνταξιοδοτικής και ασφαλιστικής κάλυψης. Μιλάμε όχι απλώς για νεοφιλελεύθερα μέτρα αλλά για ακραίες νεοφιλελεύθερες επιλογές τις οποίες δεν έχουν τολμήσει να εφαρμόσουν ούτε οι πρώτοι διδάξαντες την άγρια νεοφιλελεύθερη πορεία δηλαδή ο Ρήγκαν και η Θάτσερ. 
      Επικροτείτε τέτοιου είδους μέτρα; Αν προσφέρετε τέτοιου είδους κίνητρα τι νόημα έχετε να μας φέρνετε εδώ αναπτυξιακά κίνητρα και αναπτυξιακούς νόμους. 
      Νομίζω ότι το κυβερνητικό κόμμα  έχει πλέον εκτροχιαστεί. Δεν ξέρω αν έχει συναίσθηση της πορείας που ακολουθεί και ποια θέματα ανακινεί ούτε πιο μέλλον προβλέπει γι’ αυτήν τη χώρα και για τα εκατομμύρια των εργαζομένων ιδιαίτερα των νέων. 
      Ξεκίνησε ο Γιώργος Παπανδρέου με τα ιδιωτικά πανεπιστήμια και έφτασε σήμερα να μας μιλάει υπό τα χειροκροτήματα των πιο ακραίων επιχειρηματικών κύκλων στη χώρα για εργασία που δεν θα έχει ασφάλιση. Αυτό μέχρι τώρα εδιώκετο. Πήγαιναν και κτύπαγαν τη μαύρη εργασία, όπου την έβρισκαν. Ήταν παράνομο. Θεωρείτο ένα από τα μεγαλύτερα αδικήματα το να έχει κάποιος εργαζόμενο χωρίς ασφάλιση. Τώρα νομιμοποιείται αυτό το καθεστώς και ανοίγετε το δρόμο για να επεκταθεί και σε χρόνια και σε έκταση και σε ηλικίες. Φυσικά μέσα από αυτήν την κατάσταση θα νοιώσουν απόλυτα περιφρονημένοι όλοι οι μεγάλης ηλικίας εργαζόμενοι που θα βλέπουν το μέλλον τους να συνθλίβεται γιατί ποιος θα πάρει έναν ηλικιωμένο εργαζόμενο, όταν του προσφέρεται νέος από δεκαοκτώ έως είκοσι τεσσάρων χρονών χωρίς ασφαλιστική κάλυψη, χωρίς εργοδοτικές εισφορές και χωρίς εισφορές των εργαζομένων; 
      Είναι μέτρα αυτά; Πού εφαρμόζονται τέτοια μέτρα; Ποιος εγκέφαλος τα ανακάλυψε και τα έδωσε στο Γιώργο Παπανδρέου ο οποίος τα υιοθέτησε και τα εξάγγειλε μάλιστα στο Λαύριο για την αντιμετώπιση της ανεργίας με θεαματικές κινήσεις; Φυσικά έτσι δεν αντιμετωπίζεται η ανεργία, απλώς προσφεύγουμε σε φτηνό εργατικό δυναμικό και έτσι θα έχουμε αθρόες απολύσεις εργαζομένων μεγάλης ηλικίας, προκειμένου να καταφεύγουμε σε νέους που μετά από τέσσερα χρόνια που θα τελειώνουν από αυτό το πρόγραμμα θα εκδιώκονται και θα προσλαμβάνονται άλλοι νέοι ανασφάλιστοι για να καλύπτουν τις θέσεις εργασίας. 
      Θα διαμορφώσετε μία διχοτόμηση πελώρια στο εργατικό δυναμικό και πιθανόν να φθάσουν οι ηλικιωμένοι να μισούν τους νέους γιατί θα τους βλέπουν ανταγωνιστικά που τους παίρνουν τις θέσεις εργασίας. Αυτά τα πράγματα είναι απαράδεκτά, εφιαλτικά. 
      Δεν μπορώ να καταλάβω ποιοι σκοτεινοί εγκέφαλοι τα έχουν ανακαλύψει και τα πλασάρουν εδώ ως δήθεν υπερμοντέρνες αντιλήψεις, ως εκσυγχρονισμό του εκσυγχρονισμού, ενώ είναι το πιο ακραίο μοντέλο νεοφιλελεύθερου τύπου του πιο άγριου καπιταλισμού που μπορεί κανείς να ανακαλύψει για να το πλασάρει για την αντιμετώπιση της ανεργίας. 
      Μια και έρχονται αυτά τα μέτρα, κύριοι συνάδελφοι, τι ανάγκη έχουμε του αναπτυξιακού νόμου; Εδώ προσφέρεται το πιο φθηνό εργατικό δυναμικό στην Ευρώπη και ανασφάλιστο και από εκεί και πέρα δεν χρειάζονται αυτοί οι αναπτυξιακοί νόμοι. Δεν φτάνουν αυτά, έρχεστε να βάλετε και κίνητρα για επενδύσεις που τα ενισχύετε και τα γενικεύετε. 
      Ρωτάω, λοιπόν, τι θα γίνει εδώ στη χώρα μας, θα έχουμε επενδύσεις χωρίς χρήματα των επενδυτών, έτσι όπως πάμε και εργασία χωρίς κόστος και χωρίς ασφάλιση. Αυτό είναι το μέλλον μας; Πού βαδίζουμε;  
      Τον αναπτυξιακό ν. 2601 έπρεπε να τον τροποποιήσετε ριζικά και σε βάθος. Έχει αποτύχει πλήρως το σκοπό του. Έπρεπε να γίνει μία ριζική επανεξέταση, να τον πετάξετε στο καλάθι των αχρήστων, ως αποτυχημένο και να ξεκινήσετε από την αρχή μία συζήτηση για αναπτυξιακό νόμο και κίνητρα, προκειμένου να συμβάλετε στην ανάπτυξη. Αντίθετα, ενώ πνέει τα λοίσθια η Κυβέρνησή σας, είναι στην εκπνοή του βίου της, έρχεστε και ζητάτε να τροποποιήσετε ένα νόμο που δεν μπορεί να τροποποιηθεί, παρά μόνο να βελτιωθεί ριζικά. Όταν φέρνατε τον ν. 2601 που τον έχετε αλλάξει στην πορεία, λέγατε ότι με αυτόν το νόμο θα εξασφαλίσετε ανάπτυξη και θα φέρετε επενδύσεις.
      Θα εξασφαλίσετε ισόρροπη περιφερειακή ανάπτυξη, περιφερειακή ισορροπία στη χώρα μας. Επίσης, λέτε ότι με αυτό το νόμο θα έχουμε απασχόληση. 
      Τι από όλα αυτά επιτεύχθηκε με αυτόν τον αναπτυξιακό νόμο και τις τροποποιήσεις –είκοσι μία, σωστά είπε ο συνάδελφος- που έχετε κάνει μέχρι τώρα και άλλη μία που μας φέρνετε αυτήν τη στιγμή; Τι από όλα αυτά έχει επιτευχθεί; Έχουμε παραγωγικές επενδύσεις στην Ελλάδα; Έχουμε περιφερειακή σύγκλιση ή περαιτέρω ανάπτυξη των περιφερειακών ανισοτήτων; Έχουμε απασχόληση; Καμία! 
      Όπως σας είπα εξ’ αρχής, η ανεργία καλπάζει και έχει πάρει εφιαλτικές πλέον διαστάσεις και έχει φτάσει σε ύψη ρεκόρ. Έχουμε προσέλκυση ξένων επενδύσεων; Η Ελλάδα είναι νεκρό τοπίο από την άποψη της προσέλκυσης ξένων επενδύσεων. Δεν έρχονται ξένες επενδύσεις. Εάν έρχονται κάποια ξένα κεφάλαια, έρχονται μόνο αν τους τα προσφέρετε δωρεάν. Για παράδειγμα, έρχονται εάν υπάρξει κάποια δημόσια επιχείρηση για να την εξαγοράσουν, όπως κάνατε πρόσφατα με τη Γενική Τράπεζα, για να εξαγοράσουν δηλαδή επιχειρήσεις που λειτουργούν ή για να πάνε στο χρηματιστήριο να παίξουν κερδοσκοπικά χρηματιστηριακά παιχνίδια μέσα στο πλαίσιο που προσφέρετε εσείς, το οποίο είναι εντελώς ανεπαρκές, της χρηματιστηριακής νομοθεσίας. Αλλά ξένες νέες, μεγάλες μάλιστα, παραγωγικές επενδύσεις στην Ελλάδα δεν υπάρχουν. Αλλά και οι ελληνικές επενδύσεις που γίνονται είναι πενιχρές. Δεν είναι τέτοιες, ώστε να βελτιώσουν την παραγωγική δομή της χώρας μας και τέτοιες ώστε να προσφέρουν μία αναδιάρθρωση έτσι ώστε να μπορέσουμε να αντιμετωπίσουμε τις προκλήσεις της εποχής, διότι έχουμε μία οικονομία με διευρυνόμενα ελλείμματα στο Ισοζύγιο Πληρωμών και στο Εμπορικό Ισοζύγιο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, θα ήθελα να μου δώσετε και το χρόνο της δευτερολογίας μου. 
      ΠΡΟΕΔΡΕΥΩΝ (Κωνσταντίνος Βρεττός): Δεν έχετε δικαίωμα δευτερολογίας. Αν θέλετε, μπορώ να σας δώσω ακόμα δύο λεπτά. 
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε. 
      	Επίσης έχουμε μία οικονομία η οποία χάνει σταθερά σε ανταγωνιστικότητα. 
      Στο σημείο αυτό θα ήθελα να τονίσω ότι η Κυβέρνηση ισχυρίζεται ότι με τα μέτρα αυτά που φέρνει με αυτό το νομοσχέδιό της, ίσως να βελτιωθεί η κατάσταση. 
      Τί κάνουν όμως αυτά τα μέτρα επί της ουσίας; Μέχρι σήμερα, είχαμε μεγάλα προνόμια και μεγάλες επιδοτήσεις για τις μεγάλες επενδύσεις. Αυτήν τη στιγμή, και με το άρθρο 1 που είναι από τα πιο βασικά άρθρα του νομοσχεδίου, και πριμοδοτείτε τη συνολική επιχορήγηση μεταποιητικών επιχειρήσεων νέων φορέων των οποίων το ενισχυόμενο κόστος επένδυσης υπερβαίνει τα 40 εκατομμύρια ευρώ με πλήρη αποδέσμευση τώρα τόσο από τις δημιουργούμενες θέσεις εργασίας και το καθεστώς τους εφόσον αυτές υπερβαίνουν τις διακόσιες θέσεις εργασίας όσο και από το παλαιό όριο των 5 δισεκατομμυρίων δραχμών για τις παρεχόμενες ενισχύσεις που δίνονται μέσα σε μια πενταετία για παραγωγικές επενδύσεις που αφορούν την ίδια παραγωγική διαδικασία.   
      Στην ουσία, δηλαδή, λέτε ότι δίνουμε τη δυνατότητα το δημόσιο να χρηματοδοτεί μία μεγάλη επένδυση, πάνω από 40 εκατομμύρια ευρώ, που θέλουμε να προσελκύσουμε. Και αυτό το κίνητρο δεν είναι το μοναδικό και ανεξαρτήτως βεβαίως θέσεων απασχόλησης. Είναι πολύ λίγες οι διακόσιες θέσεις απασχόλησης για μία επένδυση 40 εκατομμυρίων ευρώ. 
      Στην ουσία, δηλαδή, έχετε υπερπριμοδότηση των επενδυτών, προκειμένου να τους προσελκύσετε και η υπερπριμοδότηση αυτή δεν αφορά μόνο την επένδυση. Προχθές, μας φέρατε νομοσχέδιο με το οποίο ρίχνετε το συντελεστή φορολογίας για τις μεγάλες επιχειρήσεις πάνω από 30 εκατομμύρια ευρώ από το 35% στο 25%. Φορολογικός συντελεστής 25% ισχύει για τις μικρομεσαίες επιχειρήσεις. Δηλαδή, μία μεγάλη επένδυση πάνω από 30 εκατομμύρια ευρώ θα έχει τον ίδιο φορολογικό συντελεστή με τον οποίο φορολογείται μία μικρομεσαία επιχείρηση. Επίσης τους δίνετε τη δυνατότητα για τριετή αφορολόγητα αποθεματικά. 
      Αυτός ο δρόμος δεν είναι δρόμος για επενδύσεις. Όπως δεν είναι δρόμος για επενδύσεις να ενισχύετε υπερπρονομιακά τις τουριστικές επιχειρήσεις με νέα κίνητρα και με νέες επιδοτήσεις, ακόμα και αν δεν έχουν δικό τους ακίνητο πάνω στο οποίο θα κάνουν τις εγκαταστάσεις. Φυσικά μ’ αυτόν τον τρόπο διευκολύνεται το αμαρτωλό έργο της «ΕΤΑ Α.Ε.», η οποία έχει πάρει όλες τις φυσικές καλλονές αυτής της χώρας, θα τις δίνει στους επενδυτές, αυτοί θα έχουν μακροχρόνια μίσθωση του ακινήτου και πάνω εκεί θα κάνουν επενδύσεις για τις οποίες θα έχουν υψηλότατα κίνητρα χωρίς να διαθέτουν και το ακίνητο. 
      Με τέτοια μέτρα εμείς δεν πιστεύουμε ότι μπορείτε να φέρετε επενδύσεις. Διότι όλος ο προσανατολισμός σας δεν είναι στραμμένος εκεί που υπάρχει πρόβλημα για να το αντιμετωπίσετε.
      Το πρόβλημα στην Ελλάδα για την προσέλκυση επενδύσεων δεν είναι πρόβλημα κερδών. Δεν είναι ότι οι επιχειρήσεις στην Ελλάδα έχουν μειωμένα ποσοστά κέρδους, μειωμένες δυνατότητες κερδοφορίας και επομένως πρέπει να τις ενισχύσετε για να μπορέσουν να ανταποκριθούν και να παίξουν το ρόλο τους, αντιθέτως η Ελλάδα αυτήν τη στιγμή είναι πρώτη σε όλη την Ευρώπη και με μεγάλη διαφορά όσον αφορά τη κερδοφορία των επιχειρήσεων. Αν δείτε μάλιστα τις ξένες πολυεθνικές που είναι εγκατεστημένες στη χώρα μας, έχουν πρωτοφανή ποσοστά κέρδους που δεν τα έχουν ούτε σε τριτοκοσμικές χώρες. Επομένως το πρόβλημα της προσέλευσης επενδύσεων δεν είναι πρόβλημα κερδών, αντίθετα είναι εντελώς διαφορετικό, είναι στο να μπορέσουμε να έχουμε ποιότητα και καινοτομία στην οικονομία μας. Διότι αυτός είναι ο δρόμος που μία αναπτυγμένη χώρα που θέλει να βλέπει μπροστά μπορεί να σταθεί σήμερα στη διεθνή οικονομία.
      Για να πετύχουμε και την ποιότητα και την καινοτομία στην οικονομία, στις επιχειρήσεις μας, στο δημόσιο τομέα, αυτό που χρειαζόμαστε πρώτα απ’ όλα είναι η βελτίωση των υποδομών. Πρώτα απ’ όλα να γίνονται δημόσιες επενδύσεις σ’ αυτούς τους τομείς. 
      Χρειαζόμαστε ανάπτυξη της παιδείας μας και βελτίωση του ανθρώπινου δυναμικού σε όλα τα επίπεδα, από την τεχνική εκπαίδευση μέχρι την ανώτατη παιδεία. 
      Χρειαζόμαστε την πάταξη της γραφειοκρατίας στο δημόσιο τομέα και ιδιαίτερα στη Δημόσια Διοίκηση, η οποία ταλαιπωρεί αφάνταστα τους όποιους προσπαθούν να στήσουν μία επιχείρηση. 
      Χρειαζόμαστε μία απλή και εύχρηστη νομοθεσία, αντί της δαιδαλώδους νομοθεσίας, την οποία δεν την ξέρει κανείς, ούτε οι κρατικές υπηρεσίες. Κανείς δεν μπορεί να την εφαρμόσει ή μάλλον την εφαρμόζει κατά το δοκούν.
      Επίσης, χρειάζεται η πάταξη της διαφθοράς. Χρειάζεται ένα απλό φορολογικό σύστημα εύχρηστο και αποτελεσματικό, το οποίο να είναι δυνατόν να το αξιοποιεί οποιοσδήποτε πολίτης και φυσικά όποιος θέλει να μπει στην αγορά και να κάνει μία επιχείρηση και να μπορεί να έχει ασφάλεια δικαίου και να ξέρει πού βαδίζει και πού πηγαίνει.  
      Αυτά έπρεπε να βελτιώσετε σημαντικά με στόχο την ποιότητα και την καινοτομία. Αντιθέτως και το ΠΑΣΟΚ και η Νέα Δημοκρατία ακολουθούν λαθεμένους δρόμους. Διότι αυτό που λέτε στην ουσία είναι ότι για να έχουμε επενδύσεις και επομένως ανάπτυξη στη χώρα μας μειώστε μέχρι εκμηδενίσεως τους φορολογικούς συντελεστές, τη φορολογία στο κεφάλαιο. Μειώστε τους μισθούς και κρατήστε τους χαμηλά σε σχέση με την ανάπτυξη της παραγωγικότητας, όλο και χαμηλότερα. Μειώστε τα εργασιακά δικαιώματα. Κάντε πιο ευέλικτη την εργασία. Μειώστε τις ασφαλιστικές εισφορές και τις ασφαλιστικές δυνατότητες και εγγυήσεις για τους εργαζόμενους. Συρρικνώστε το κοινωνικό κράτος. Αυτό, όμως, δεν είναι μοντέλο ανάπτυξης. Μπορεί βεβαίως να προσφέρει περισσότερα κέρδη στους επιχειρηματίες, αλλά δεν πρόκειται να φέρει ανάπτυξη στη χώρα και κυρίως δεν μπορεί να προσφέρει μία καλύτερη ποιότητα ζωής, ένα καλύτερο μέλλον για τον κόσμο της εργασίας, δηλαδή για τη συντριπτική πλειοψηφία των Ελλήνων.
      Διότι αυτή η προοπτική μόνο εφιάλτες ξυπνάει. Μόνο εφιαλτικές καταστάσεις μπορεί να δημιουργήσει. Ο Γιώργος Παπανδρέου, λοιπόν, με όσα είπε υποδεικνύει αυτόν ακριβώς το δρόμο που σας είπα, το δρόμο της εργασίας με υποχρεώσεις, αλλά χωρίς δικαιώματα, με μισό μισθό, χωρίς ασφάλιση και χωρίς σύνταξη. Λυπάμαι πάρα πολύ, αλλά αυτό δεν είναι το μέλλον της Ελλάδας ούτε το μέλλον του ελληνικού λαού. 
      Για όλους αυτούς τους λόγους είναι προφανές ότι θα καταψηφίσουμε το παρόν νομοσχέδιο. 
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ο συνάδελφος κ. Γιώργος Καρατζαφέρης ζητεί άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, να ξεκινήσουμε τον κατάλογο των ομιλητών με τον κ. Βασίλη Παπανικόλα. 
      ΒΑΣΙΛΕΙΟΣ ΠΑΠΑΝΙΚΟΛΑΣ: Κύριε Πρόεδρε, κυρίες και κύριοι συνάδελφοι, ένας αναπτυξιακός νόμος σαφέστατα είναι ένα σοβαρό εργαλείο όσον αφορά την οικονομική και την αναπτυξιακή πολιτική ενός τόπου. Δεν είναι, βεβαίως, και το μαγικό ραβδί το οποίο λύνει αυτομάτως κάθε πρόβλημα το οποίο υπάρχει στην κοινωνία. Με αυτήν την έννοια θα έλεγα ότι το υπό συζήτηση σχέδιο νόμου είναι ένας θετικός νόμος, ένας νόμος ο οποίος κάνει βήματα εμπρός, εναρμονίζεται με όσα τελευταία συμβαίνουν στην Ευρωπαϊκή Ένωση και χρησιμοποιεί εποικοδομητικά τα συμπεράσματα τα οποία έχουν εξαχθεί την πενταετία που είχε εφαρμοστεί ο προηγούμενος ν. 2601/ 1998. 
      Θα έλεγα, όμως, ότι δεν είναι πλήρης ο νόμος αυτός και δεν θα αναφερθώ στα βασικά άρθρα 1 και 2, στα οποία άκουσα ότι επικεντρώνονται οι εισηγητές των κομμάτων, κυρίως της Αντιπολίτευσης. Εγώ θα μιλήσω αποκλειστικά για το νόμο σε σχέση με το άρθρο 10, κύριε Υπουργέ. Το άρθρο 10 το οποίο μιλά για τα κίνητρα, για τις ειδικές διατάξεις για τα νησιά. Δεν θα κομίσω γλαύκα εις Αθήνας, αναφέροντας για άλλη μια φορά ακόμη τις διαρθρωτικές αδυναμίες οι οποίες υπάρχουν στη νησιωτική Ελλάδα, αδυναμίες οι οποίες προέρχονται κυρίως από τη γεωγραφική ασυνέχεια του χώρου και οι οποίες τροφοδοτούν αλυσιδωτά μια σειρά προβλημάτων τα οποία πρέπει η πολιτεία κάποτε να αντιμετωπίσει. 
      Καταφέραμε με πρωτοβουλία αυτής της Κυβέρνησης και ειδικά του Πρωθυπουργού κ. Σημίτη στο Άμστερνταμ να περάσουμε εκείνη τη διακήρυξη όσον αφορά τις ειδικές πολιτικές που θα πρέπει να εφαρμόζονται στα νησιά της Ευρωπαϊκής Ένωσης. Προχωρήσαμε και το εξειδικεύσαμε με τη συνταγματική επιταγή στην τελευταία Αναθεώρηση του Συντάγματος. Και περιμέναμε και περιμένουμε την υλοποίηση αυτής της συνταγματικής επιταγής σε κάθε νόμο ο οποίος έρχεται μέσα στην Εθνική Αντιπροσωπεία, να προσπαθεί δηλαδή και να δίνει τον τόνο εκείνο ο οποίος όχι εξαφανίζει, αλλά μετριάζει αυτά τα προβλήματα και τις ιδιαιτερότητες των νησιών. Δεν θα έλεγα ότι το επιτυγχάνει ο νόμος, όπως έχει και με αυτήν του τη μορφή, κύριε Υπουργέ. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ)
      Εμείς, οι Βουλευτές του Αιγαίου του ΠΑΣΟΚ, ήδη εδώ και τέσσερα χρόνια, σε μια περίοδο και πέραν της σημερινής σύνθεσης της Βουλής, είχαμε ασχοληθεί με το θέμα, ένα θέμα το οποίο εκφράζει κυρίως την αγωνία μας, ως εκπροσώπων αυτών των κατοίκων της απομονωμένης Ελλάδας. 
      Καταλήξαμε σε συμπεράσματα και κάναμε πάρα πολλές προτάσεις οι οποίες ετέθησαν και υπόψη του Υπουργείου Εθνικής Οικονομίας και Οικονομικών. Περιμέναμε, λοιπόν, ότι στο νόμο αυτό θα υπήρχε μια μεγαλύτερη αναφορά όσον αφορά τα κίνητρα για τα νησιά. Δυστυχώς το άρθρο 10 όπως είναι διατυπωμένο επαναλαμβάνει μια προϋπάρχουσα διάταξη στον προηγούμενο νόμο χωρίς να προσθέτει ουσιαστικά κάτι καινούριο. Εμένα μου θυμίζει εκείνον ο οποίος συντάσσει τη διαθήκη του και ο οποίος θέλοντας να περιγράψει το νόμο αφήνει ένα κομμάτι γης, ένα κομμάτι της περιουσίας του τη λεγόμενη νόμιμη μοίρα σ΄ έναν από τους κληρονόμους του ούτως ώστε να ξεμπερδεύει απ’ αυτόν. Τα νησιά όμως, δεν έχουν ανάγκη μόνο από τη νόμιμη μοίρα. Θέλουμε το κανονικό μερίδιο το οποίο μας αντιστοιχεί. 
      Έχουμε, λοιπόν, καταθέσει μια τροπολογία την οποία συνυπογράφουμε όλοι οι Βουλευτές του Αιγαίου του ΠΑΣΟΚ, η οποία είναι το απαύγασμα αυτών των προτάσεων των συζητήσεων των όσων έχουν γίνει στην περιφέρειά μας γιατί έχουν γίνει επανειλημμένες ημερίδες των νομαρχιακών αρχών των δημάρχων και έχουμε καταλήξει σε κάποια συμπεράσματα. Είναι η τροπολογία την οποία υπογράφουν εξ’ όλων ημών δύο συνάδελφοί μας από τα νησιά ο κ. Σφυρίου και ο κ. Λεβογιάννης και η οποία περιέχει πάρα πολλά ζητήματα τα οποία πρέπει να κάνετε δεκτά. Παραδείγματος χάρη προτείνουμε για τις επενδύσεις που πραγματοποιούνται στα νησιά από επιχειρήσεις που εδρεύουν σ’ αυτά το ποσοστό των κερδών για το οποίο εφαρμόζεται το αφορολόγητο αποθεματικό να καθοριστεί στο 40% για τις επενδύσεις που πραγματοποιούνται στη Β΄ ζώνη, στο 50% για τις επενδύσεις που πραγματοποιούνται στη Γ΄ ζώνη, στο 60% για τις επενδύσεις που πραγματοποιούνται στη Δ΄ ζώνη. Το αφορολόγητο όριο το οποίο σύμφωνα με τις διατάξεις του ν. 3091/2002 εφαρμόζεται στα νησιά με πληθυσμό μέχρι τρεις χιλιάδες εκατό κατοίκους να καθοριστεί για το φορολογούμενο μέχρι και δύο παιδιά σε 17.000 ευρώ για το φορολογούμενο μέχρι τρία ή τέσσερα παιδιά στο ύψος που προβλέπει ο ν. 3091. Επίσης οι φορολογικές ελαφρύνσεις να ισχύσουν και για τα νησιά με μεγαλύτερο πληθυσμό εφόσον αυτός κατά τις απογραφές που έχουν γίνει εμφανίζουν μείωση αυτά τα νησιά. Είναι παραδείγματος χάρη η Κάλυμνος στα Δωδεκάνησα είναι κάποια νησιά τα οποία χρειάζονται ειδική φροντίδα.
      Είναι περιορισμένη η ώρα, κύριε Πρόεδρε, γι’ αυτό και θα πω ότι αντιμετωπίζουμε όλοι οι Βουλευτές του Αιγαίου με σκεπτικισμό το νόμο. Θα εξαρτηθεί η τελική στάση μας από το κατά πόσο θα κάνετε δεκτά αυτά τα οποία προτείνουμε ή όχι. Αυτή τη στιγμή δεν είμαστε καθόλου έτοιμοι και καθόλου σίγουροι και εγώ προσωπικά δηλώνω για τον εαυτό μου ότι δε θα ψηφίσω τελικά το νομοσχέδιο. 
      Σας ευχαριστώ.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, υπάρχει παράλειψη του Προεδρείου. Επειδή η συζήτηση είναι ενιαία πρέπει να μας πει ο κύριος Υπουργός ποιες τροπολογίες κάνει δεκτές. 
      ΠΡΟΕΔΡΕΥΩΝ (Παναγιώτης Σγουρίδης): Θα το ζητήσω, κύριε Κεδίκογλου.
      Κύριε Υπουργέ, θα δώσω το λόγο αυτή τη στιγμή στον επόμενο ομιλητή αλλά στο χρόνο αυτό θα παρακαλούσα πολύ εσείς και οι συνεργάτες σας να μας πείτε από τις εμπρόθεσμες τροπολογίες εφόσον δεν υπάρχει οικονομικό κόστος –γιατί υπάρχει και το Σύνταγμα και θα πρέπει να υπάρξει η έκθεση του Γενικού Λογιστηρίου του Κράτους-  ποιες μπορείτε να κάνετε δεκτές για να ξέρουν οι συνάδελφοι ποιες συζητούμε, επειδή είναι ενιαία η συζήτηση επί της αρχής των άρθρων του συνόλου και των τροπολογιών. 
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο επόμενος ομιλητής είναι ο κ. Τσιπλάκης.
      Ορίστε, κύριε συνάδελφε, έχετε το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, αυτό που επισυμβαίνει το τελευταίο δεκαπενθήμερο είναι πανηγυρική, αναμφισβήτητη επιβεβαίωση βασίμων απόψεων που ακούγονται και που έχουν σχέση με τρόπο κοινοβουλευτικής λειτουργίας απαράδεκτο, ανεπίτρεπτο, με καταστρατήγηση των διατάξεων του Κανονισμού της Βουλής.
      Η κυβερνώσα παράταξη, χρόνια τώρα ευρισκομένη στην εξουσία –και παίρνω ως σημείο αναφοράς την προηγούμενη εκλογική αναμέτρηση- μεταξύ των άλλων που λέει και δεν κάνει, είπε ότι θα ψηφίσει νέο αναπτυξιακό νόμο, νέο φορολογικό νόμο και άλλους νόμους θεμελιώδους αξίας για την πορεία του τόπου.
      Προκηρύχθηκαν ουσιαστικά εκλογές, ανηγγέλθη η ημερομηνία και κυοφορήθηκαν αυτά τα θεμελιώδους αξίας νομοθετήματα επί χρόνια και ως κοινοβουλευτική και ουσιαστική συνέπεια έχουμε τώρα τις τελευταίες μέρες λήξεως της θητείας της Βουλής αυτούς τους νόμους θεμελιώδους αξίας που έρχονται στη Βουλή για να ψηφιστούν. Νομοθετήματα έρχονται να ψηφιστούν, που έγιναν όμως στο πόδι. Νομοθετήματα που τόσους μήνες και χρόνια που κυοφορούνταν δεν έχουν καμία αλλαγή. Νομοθετήματα που διακρίνονται για την ελλειμματικότητα και αποσπασματικότητα των ρυθμίσεων σε μείζονος σημασίας ζητήματα. Νομοθετήματα που διαπνέονται, διακατέχονται, χαρακτηρίζονται από πολιτικό καιροσκοπισμό. Και επισημειώνω και τον ακολουθούντα προς ψήφιση εκλογικό νόμο. Και όλα αυτά γίνονται εις βάρος των καλώς εννοούμενων συμφερόντων της χώρας.
      Αναπτυξιακός νόμος: εκείνο το οποίο νομίζω ότι αναμφισβήτητα τυγχάνει είναι ότι οι περιφερειακές ανισότητες εις τη χώρα είναι δεδομένες. Και ο μέσος συνετός πολιτικός εκείνο το οποίο πρέπει να κάνει, έστω και με τους όρους και περιστάσεις απαράδεκτες και ανεπίτρεπτες για λόγους τυπικούς και ουσίας, εκείνο, λοιπόν, το οποίο πρέπει να κάνει όταν προσεγγίζει αυτό το ζήτημα της επιδιωκόμενης ισομερούς ανάπτυξης είναι με συγκεκριμένες ρυθμίσεις να απαντήσει επί των αιτίων που διαμόρφωσαν αυτό το αθηνοκεντρικό κράτος.
      Αντιλαμβάνεσθε ότι μετά σθένους και επιμονής επισημειώνω όλα αυτά και ως Βουλευτής της περιφέρειας. Και θα έλεγα ότι προηγήθηκε ο συνάδελφος της κυβερνώσας παράταξης, με την συγκεκριμένης επιχειρηματολογίας τοποθέτησή του, την αρνητική έναντι του περιεχομένου του νομοσχεδίου. Και ζητώ εγώ αυτήν τη στιγμή διερωτώμενος ποίαν άλλην χρείαν μαρτύρων έχω για τη βασιμότητα των επιχειρημάτων που και από δω και πέρα θα ακολουθήσουν.
      Σχετικά με τις περιφερειακές ανισότητες ρωτώ: είναι απάντηση στα προβλήματα της περιφέρειας ο νέος αναπτυξιακός νόμος, όταν δεν δίνει λύση στο επί χρόνια ζήτημα της σύγχυσης ισχύος διατάξεων ή του Ευρωπαϊκού Κανονισμού 1257 ή των διατάξεων του μέχρι τώρα ισχύοντος ν. 2601/1998, που είναι σχετικές με την υπαγωγή επενδύσεων τυποποίησης και μεταποίησης των αγροτικών προϊόντων; Είναι απάντηση του αναπτυξιακού νόμου στα προβλήματα, το ότι λέμε ότι καταργούμε τις επιδοτήσεις των τόκων; Είναι απάντηση να λέμε ότι αυτός ο οποίος θέλει να κάνει επένδυση, πρέπει να έχει δικαιολογημένες τις δαπάνες του από της υπαγωγής της επένδυσης στον αναπτυξιακό νόμο, που γνωρίζουμε υπό ποίους όρους γίνεται, ακόμη και χρονικούς;
      Είναι απάντηση να λέμε ότι θα προκαταβληθεί η επιδότηση 70% μέσω τραπεζών, διδομένου δηλαδή σχετικού δανείου με ό,τι αυτό από πλευράς προσαυξήσεων τόκων επάγεται και τελικώς με τη λήξη της επένδυσης θα κάνουμε εξόφληση της επιδότησης χωρίς να απαντάμε ουσιαστικά και στα μέχρι τώρα αναμφισβήτητα ζητήματα που τίθενται με την εγρήγορση αυτών των σχετικών θεσμικών διαδικασιών για την εκταμίευση των επιδοτήσεων; Είναι απαντήσεις αυτές ενός αναπτυξιακού νόμου ερχομένου λίγες μέρες προ των εκλογών και δημιουργούντος, όπως προείπα, ψευτοδιλήμματα στον ελληνικό λαό ότι μπορεί να προδιαγραφεί μία άλλη κυβερνητική πορεία της χώρας; Δεν θέλω να προχωρήσω περισσότερο επ’ αυτών.
      Ένα συναφές ζήτημα με την ανάπτυξη της περιφέρειας για το Νομό Σερρών. Επανειλημμένα, κύριε Υπουργέ, γνωρίζετε ότι με σχετικές ερωτήσεις ανέδειξα -και είχα απαντήσεις οι οποίες άφηναν περιθώρια αντιμετωπίσεως αυτών των ειδικών ζητημάτων με το υπό ψήφιση αναπτυξιακό νομοσχέδιο- ότι αυτά τα κίνητρα δυστυχώς ισχύουν στη χώρα κατά τρόπο ισοπεδωτικό, κατά τρόπο ενιαίο, κατά τρόπο ομοιόμορφο και δεν συνδέονται με τα ιδιαίτερα χαρακτηριστικά και συγκριτικά πλεονεκτήματα κάθε περιοχής. Αυτό το ζήτημα το τιθέμενο διά των ερωτήσεων και για το Νομό Σερρών, γιατί αφορά και άλλους νομούς, είπατε ότι θα το αντιμετωπίσετε με το υπό ψήφιση νομοσχέδιο διότι μελετώνται από πλευράς βασιμότητος αυτές οι προτάσεις. Και έρχεσθε σήμερα και δεν κάνετε καμία μνεία –για να μη θεωρηθεί ότι ζητεί προνομιακή μεταχείριση ο Νομός Σερρών- προσέγγισης σχετική ευρύτερα για την περιφέρεια, για να αλλάξετε αυτά τα κατά ενιαίο, ισοπεδωτικό, ομοιόμορφο τρόπο που υφίστανται αυτά τα κίνητρα με τον προηγούμενο ν.2601/1998 που όπως επισημειώθηκε από πλευράς Νέας Δημοκρατίας, υφίσταται την εικοστή δεύτερη τροποποίησή του μέσα σε πέντε χρόνια.
      Ο Νομός Σερρών είναι παραμεθόριος νομός. Ένα μέρος του νομού είναι στη Δ΄ περιοχή, στην παραμεθόρια περιοχή με ό,τι αυτό συνεπάγεται. Το περισσότερο μέρος του νομού δεν είναι. Αντιλαμβάνεσθε ότι σε υποδεέστερη θέση βρίσκονται πολλές επιχειρήσεις. Το ζήτημα, λοιπόν, της υπαγωγής, όχι μόνο του Νομού Σερρών, εγώ θα σας έλεγα ευρύτερα των βόρειων περιοχών της χώρας σε ζώνες ηυξημένων αναπτυξιακών κινήτρων είναι επιβαλλόμενο, για να μπορέσουμε να καλύψουμε τη διαφορά. 
      Και επίσης ανέδειξα –μη έχοντας βέβαια την ψευδαίσθηση ότι όλα αυτά θα επιλυθούν, έχει πολιτική σημασία η παρέμβασή μου, κάποτε πρέπει να αποκαλυφθούν οι ολιγωρίες, οι πλημμέλειες, οι αβουλίες, οι αναποφασιστικότητες, οι αναποτελεσματικότητες των κυβερνώντων χρόνια τώρα, οι οποίοι δεν αναδέχονται καμία ευθύνη και μόνο ευκαιριακά συγγνώμη ζητούν- ότι υπάρχει διακρίνουσα μεταχείριση μεταξύ νομών και ομόρων νομών. Και αυτό αν θέλετε δημιουργεί μία αντιδικούσα σχέση-στάση μεταξύ των νομών, κάτι απαράδεκτο για μια δικαιοκρατούμενη πολιτεία. 
      Ποιο είναι το ζήτημα που θέλω να θέσω; Υπήρξαν ευνοϊκές δανειακές ρυθμίσεις επιχειρήσεων σε ομόρους νομούς, γιατί δόθηκαν δάνεια δεκαετούς διάρκειας, αναχρηματοδότησαν όλα τα οφειλόμενα και επιδοτήθηκε παραπέρα και με κρατική εγγύηση μάλιστα το επιτόκιο αυτών των δοθέντων συγκεκριμένων δανείων. Αυτό έγινε στους Νομούς Δράμας και Καβάλας. Επιζητούμε και από πλευράς Επιμελητηρίου Σερρών και άλλων φορέων του νομού, κάναμε συναντήσεις με τους αρμοδίους Υπουργούς, έμεινε η ψευδαίσθηση ότι κάτι μπορεί να γίνει και μέχρι σήμερα δεν έχει δοθεί καμία απάντηση. Επαναλαμβάνω, δεν έχουμε την ψευδαίσθηση ευνοϊκής από εδώ και πέρα ρύθμισης αλλά το επισημαίνω πολιτικά, θέλοντας να πω ότι για εμάς, τη Νέα Δημοκρατία, αντιλαμβάνεσθε ότι με νομοθετήματα στο πόδι δεν μπορεί να υπάρξει παραπέρα, αναλαμβάνοντας τη διακυβέρνηση της χώρας, πορεία κυβερνητική, όλα αυτά θα αναδιαμορφωθούν επί τη βάσει αρχών, είδει κατευθυντηρίων που η Νέα Δημοκρατία κατά καιρούς αναδεικνύει και στη Βουλή, γιατί μας ενδιαφέρει πάνω απ’ όλα η ισομερής πράγματι ανάπτυξη της χώρας. 
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Πριν δώσω το λόγο στον κ. Κεδίκογλου, θα δοθεί ο λόγος στον κύριο Υπουργό για να μας ανακοινώσει κάποια πράγματα.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Κύριε Πρόεδρε, θα ήθελα να ενημερώσω ότι από τις εμπρόθεσμες τροπολογίες που έχουν κατατεθεί, κάνουμε δεκτή την τροπολογία που υπογράφει ο κ. Κουρουμπλής, με γενικό αριθμό 2075 και ειδικό 244, την τροπολογία με γενικό αριθμό 2094 και ειδικό 247 που υπογράφουν ο κ. Ανθόπουλος, ο κ. Βούγιας και άλλοι, και μέρος της τροπολογίας –θα αναπτύξω μετά το σημείο 5 της τροπολογίας, γιατί κάποια άλλα σημεία ή δεν περιέχονται ή να χρειάζεται μια διευκρίνιση- με γενικό αριθμό 2122 και ειδικό 252, που υπογράφουν ο κ. Σπυριούνης και ο κ. Λεβογιάννης, το σημείο 5.
      ΠΡΟΕΔΡΕΥΩΝ (Παναγιώτης Σγουρίδης): Άρα, λοιπόν η τροπολογία αυτή όπως τροποποιείται, την κάνετε δεκτή. 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Κύριε Πρόεδρε, να προσθέσω ότι κατά τη διάρκεια της συζήτησης στη Διαρκή Επιτροπή είχαμε καταθέσει μια διάταξη, η οποία δυστυχώς δεν περιελήφθη στα Πρακτικά και τελικά στο σχέδιο νόμου, όπως έχει κατατεθεί σήμερα εδώ στην Βουλή. Θα ήθελα να την επαναλάβω: «έγινε δεκτή η μείωση από έξι σε τέσσερις μήνες από τη δημοσίευση της υπουργικής απόφασης της επένδυσης, η ελάχιστη προθεσμία για την καταβολή μέχρι το 30% της επιχορήγησης με εγγυητική επιστολή (άρθρο 5 του νομοσχεδίου)». 
      ΠΡΟΕΔΡΕΥΩΝ (Παναγιώτης Σγουρίδης): Είχε συζητηθεί στη Διαρκή Επιτροπή και για αυτό δεν περιελήφθη μέσα. 
      Καταθέστε το σχετικό έγγραφο στα Πρακτικά. 
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): Μια τελευταία προσθήκη θέλω να κάνω στο τέλος της παραγράφου 1 του άρθρου 2, που αφορά την βελτίωση κινήτρων και επενδύσεων στον τουρισμό. Θα προστεθεί η εξής φράση: «και ισχύει και για υπαχθείσες επενδύσεις συνολικού κόστους άνω των 4.500.000 ευρώ, για τις οποίες δεν έχει εκδοθεί η απόφαση ολοκλήρωσης». Και αυτό για να μην δημιουργείται σημαντική διάκριση μεταξύ των μελλοντικών επενδύσεων και αυτών που έχουν ήδη υπαχθεί και είναι σε εξέλιξη.
      (Στο σημείο αυτό ο Υφυπουργός Οικονομίας και Οικονομικών κ. Χρήστος Πάχτας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      «Στο τέλος της παρ.1 του άρθρου 2 προστίθεται:
      «και ισχύει και για υπαχθείσες επενδύσεις συνολικού κόστους άνω των 4.500.000 ευρώ, για τις οποίες δεν έχει εκδοθεί απόφαση ολοκλήρωσης.
      Για να μη δημιουργείται σημαντική διάκριση  μεταξύ των μελλοντικών επενδύσεων  και αυτών που ήδη έχουν υπαχθεί στο νόμο και είναι σε εξέλιξη……….
      Προκαταβολή με εγγυητική
      Έγινε δεκτή η μείωση από 6 σε 4 μήνες από τη δημοσίευση της απόφασης υπαγωγής της επένδυσης, η ελάχιστη προθεσμία για την καταβολή μέχρι του 30% της επιχορήγησης με εγγυητική επιστολή (άρθρο 5 του Νομοσχεδίου)»)
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι την συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΥ ΒΕΝΙΖΕΛΟΥ» με θέμα: «Κρήτη, 90 χρόνια από την Ένωση με την Ελλάδα», πενήντα πέντε φοιτητές και τρεις συνοδοί από το Πάντειο Πανεπιστήμιο.
      Η Βουλή καλοσωρίζει τους φοιτητές. 
      (Χειροκροτήματα από όλες τις πτέρυγες της Βουλής)
      Κύριε Κεδίκογλου, έχετε οκτώ λεπτά. 
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε και θα σας παρακαλούσα για την ανοχή του χρόνου. 
      Πριν μπω στο θέμα, επειδή το θεωρώ πολύ σοβαρό γιατί είναι θέμα θεσμικό, θέλω να πω ότι η κ. Ανουσάκη και εγώ καταθέσαμε μια τροπολογία με την οποία ζητήσαμε τροποποίηση του άρθρου 12 του ν. 1297/92 και ιδιαίτερα το άρθρο 1 του ν. 3152/2003 που τροποποιεί τον 1297. Δεν πήραμε μια απάντηση γιατί δεν έγινε αυτό δεκτό και λυπάμαι. Ο Γενικός Γραμματέας του Υπουργείου Εθνικής Οικονομίας απάντησε για λογαριασμό των Υπουργών, αυτός που είναι υπεύθυνος για την εύρυθμη λειτουργία των υπηρεσιών, απάντησε ως πολιτικό πρόσωπο ότι δε γίνεται δεκτή. 
      Είναι μια τροπολογία που δεν έχει τίποτα άλλο, αγαπητοί συνάδελφοι, παρά είναι μια παράλειψη. Έγινε μια ρύθμιση για το προσωπικό του Χρηματιστηρίου Αθηνών και έπρεπε να περιλάβουν και το προσωπικό του Αποθετηρίου Αξιών. αλλά το παρέλειψαν. Πρόκειται περί μιας αθλίας συμπεριφοράς και αθλίας Κυβέρνησης, όταν απαντάει ο Υπουργός δια του Γενικού του Γραμματέως. Εύχομαι να μην πληρώσει αυτήν τη συμπεριφορά στις εκλογές που θα γίνουν στα Χανιά ο Υπουργός Εθνικής Οικονομίας. 
      Δικαιολογείστε τον, κύριε Υπουργέ, για να προστατεύσετε τον Υπουργό σας, διότι αυτή η συμπεριφορά δεν δικαιολογείται. Είναι απλά αποκατάσταση λάθους, τίποτα περισσότερο. 
      Αγαπητοί συνάδελφοι, κλείνει μια περίοδος και οσάκις κλείνει μια περίοδος πρέπει να γίνεται και κάποιος απολογισμός και για το θέμα των ιστορικών. Κλείνει μια περίοδος μιας οκταετούς διακυβέρνησης υπό έναν Πρωθυπουργό τον οποίο απέπεμψε, εξωπέταξε η κοινοβουλευτική ομάδα -προς τιμήν της βέβαια- και απέδειξε, όπως έχω ξαναπεί από εδώ, τι σημαίνει Κοινοβουλευτική Ομάδα στα δημοκρατικά πολιτεύματα. Έναν Πρωθυπουργό που ηγήθηκε μιας, υποτίθεται, κεντροαριστεράς Κυβέρνησης με την έννοια της τοποθέτησης των κομμάτων στην Αίθουσα. Διότι δεν μπορεί να λέμε ότι η Νέα Δημοκρατία είναι Δεξιό κόμμα. Διότι Δεξιά είναι και η Κυβέρνηση. Δεξιά πτέρυγα της Βουλής κατέχει η Κυβέρνηση. Δεν κατέχει την αριστερά, αγαπητοί συνάδελφοι, τη δεξιά κατέχει. Θέλετε, λοιπόν, να ονομάσουμε Δεξιά τη Νέα Δημοκρατία; Δεξιά είναι και η Κυβέρνηση. Δεν πήγε από εδώ η Κυβέρνηση, αριστερά, ούτε το τόλμησε ποτέ. 
      Ηγήθηκε, επαναλαμβάνω, μιας κατ’ επίφαση κεντροαριστερής κυβέρνησης, μιας Κυβέρνησης η οποία προσπάθησε να διαβρώσει τους ανθρώπους οι οποίοι είχαν τις αριστερές ιδέες. Και κατ’ εμέ η αριστερή ιδέα ή μάλλον η «αριστερά» ιδέα –γιατί όταν μιλάμε για πολιτική ορολογία δεν υπάρχει « η αριστερή», υπάρχει η «αριστερά»- είναι αυτή η οποία βλέπει την κίνηση της κοινωνίας με το μάτι και από την πλευρά του αδικούμενου. Στην κοινωνία πάντα υπάρχουν αδικούμενοι και αδικούντες. Και δεν είναι θέμα οικονομικού συστήματος. Και μέσα από την οικονομία της αγοράς μπορεί να εφαρμοστεί μια αριστερά πολιτική. Πρόκειται, λοιπόν, για μια κατ’ επίφαση αριστερά. 
      Και με την ευκαιρία -και για να πούμε ο καθένας τη θέση του- οι κεντροαριστερές κυβερνήσεις στην Ελλάδα άρχισαν με την Κυβέρνηση του 1944, της Απελευθέρωσης, του Γεωργίου Παπανδρέου, η οποία απέτυχε παταγωδώς. Δεν εξετάζω ποιος φταίει και τι έγινε και πώς έγινε μια Κυβέρνηση η οποία παρέλαβε την Απελευθέρωση και παρέδωσε Εμφύλιο Πόλεμο. Δεν εξετάζω το αν παρενέβησαν οι Άγγλοι, αν έκαναν οι μεν, αν έκαναν οι δε. Αυτή η ίδια η Κυβέρνηση –αυτό σημαίνει πολιτική και η πολιτική κρίνεται εκ του αποτελέσματος, πολιτική σημαίνει αποτέλεσμα- απέτυχε παταγωδώς ως κεντροαριστερά κυβέρνηση –κατεξοχήν κεντροαριστερά κυβέρνηση- και παρέδωσε τη χώρα στον Εμφύλιο Πόλεμο.
      Δεύτερη κεντροαριστερά Κυβέρνηση, περίπου κοντά στην Αριστερά, ήταν, όπως ξέρουμε, η Κυβέρνηση Πλαστήρα-Βενιζέλου, -στην Κυβέρνηση Πλαστήρα ήταν πολλοί άνθρωποι οι οποίοι ήθελαν να λέγονται αριστεροί και ανήκαν στον χώρο του ΕΑΜ- η οποία πάλι απέτυχε παταγωδώς γιατί υποχώρησε στη δολοφονία –όχι στην εκτέλεση- Μπελογιάννη. Ήταν μια ολόκληρη ιστορία και είχαν γίνει τότε μεγάλες κινητοποιήσεις. Για την ιστορία αναφέρω ότι είχαν ιδιαίτερα κινητοποιηθεί οι φοιτητές με πρόεδρο το σημερινό αρθρογράφο του «Βήματος», τον οικονομολόγο Νίκο Νικολάου. Αυτή η Κυβέρνηση απέτυχε γιατί υποχώρησε στις πιέσεις του ξένου παράγοντα. Να μην το ξεχνάμε αυτό.
      Άλλη Κυβέρνηση κεντροαριστερά είναι αυτή που έχουμε τώρα εδώ, η οποία  βεβαίως υποχώρησε στις πιέσεις του ξένου παράγοντα, όχι για τόσο μεγαλύτερα προβλήματα, Μπελογιάννη κλπ., αλλά γιατί απαίτησε ο ξένος παράγων, που  όπως η κεντρική επιτροπή απεφάνθη, να απομακρύνει το γενικό της γραμματέα. Δεν το λέω εγώ, κύριε Μάνο. Ο ίδιος ο κ. Λαλιώτης είπε ότι «ο ξένος παράγων σάς ζήτησε να με αποπέμψετε. Και με αποπέμψατε».
      Προσέξτε, αγαπητοί συνάδελφοι, αποπέμφθηκε ένας Πρωθυπουργός και δεν τον θυμάται κανένας. Αποπέμφθηκε ένας Πρωθυπουργός οκταετίας, που δεν μπήκε στην ψυχή κανενός Έλληνα. Αποπέμφθηκε ένας Πρωθυπουργός που θα πάει περιοδεία στη Θεσσαλία, υποτίθεται, αλλά παραλείπει το Νομό Τρικάλων, διότι εκεί είναι ενδεχόμενο να έχουμε και τίποτα άλλες εκδηλώσεις, οι οποίες δε θα είναι απλώς η παράλειψη του κόσμου που θα τον συνοδεύσει, δε θα είναι απλώς η παράλειψη προϋπάντησης, αλλά θα υπάρξουν ενδεχομένως και αρνητικές ενέργειες. 
      Τέλος δεν μπήκε στην ψυχή κανενός γιατί ως ανάπτυξη, που είναι το κύριο θέμα του λαού, δεν μπήκε στα επιμέρους προβλήματα. Το θέμα, αγαπητοί συνάδελφοι, δεν είναι να καθορίσουμε εδώ κάποια κίνητρα που ένας κεφαλαιούχος, όπως πολύ ορθά παρατήρησε ο εισηγητής του ΚΚΕ κ. Τζέκης, διαθέτει ένα κεφάλαιο και να διαλέξει αυτός πού μπορεί να κάνει τις επενδύσεις του, να μετακινήσει τη δομή, τον ιστό της κοινωνίας, όπως αυτός θέλει. Αυτή η Κυβέρνηση δεν άνοιξε ποτέ το εμπορικό ισοζύγιο, να δει πόσα πληρώνουμε για να εισάγουμε λουλούδια, για να πω ένα παράδειγμα, και πόσα πληρώνουμε, για να εξάγουμε. Και θα δει ότι πληρώνουμε παραπάνω από 1,5 εκατομμύριο ευρώ για λουλούδια και ζήτημα είναι αν εξάγουμε 100.000. Ούτε αυτό το ελάχιστο δεν μπορούσε να κάνει, να ανοίξει το εμπορικό ισοζύγιο και να δει πόσα πληρώνουμε για να εισαγάγουμε κρέας και πόσα για να εξάγουμε, έτσι ώστε να δει αν μπορεί να αναπτυχθεί η παραγωγή κρέατος;
      Αγαπητέ, κύριε Υφυπουργέ της Εθνικής Οικονομίας, η βόρεια Εύβοια έχει εξαιρετική κτηνοτροφία, η οποία φθίνει. Η νότια Εύβοια επίσης έχει εξαιρετική κτηνοτροφία, η οποία φθίνει. Γιατί; Γιατί δεν υπάρχει ένα σύγχρονο σφαγείο. Πάει ο έμπορος να αγοράσει τα ζώα και τα αγοράζει σε πάμφθηνη τιμή. Και ξέρετε ποιο είναι το αιτιολογικό της φθηνής τιμής; Μα, πρέπει να το πάω στο σφαγείο, μακριά χιλιόμετρα για να το σφάξω. Δεν υπάρχει ένα σύγχρονο σφαγείο. Τόσο ελεεινή Κυβέρνηση είναι!
      Μία περιοχή ολόκληρη, το Μαντούδι, τη βυθίσατε στο πένθος, όχι στην ανεργία, στο πένθος για ό,τι συνέβη με τις μεταλλευτικές επιχειρήσεις! Μα, τέλος πάντων, κάντε μία εναλλακτική πηγή εισοδήματος απασχόλησης. Τι σας είπα; Σας είπα, κάντε το λιμάνι, να δημιουργηθεί μία κίνηση και να διευκολυνθεί η όλη κίνηση, η παραγωγή, ο τουρισμός με τις Βόρειες Σποράδες, να ενοποιηθεί, να μπορούν οι παραγωγοί, οι γεωργοί της περιοχής Μαντουδίου που έχει καταπληκτική γεωργική παραγωγή να την πουλούν απέναντι στα νησιά που εισάγουν γεωργικά προϊόντα το καλοκαίρι. Και δεν είναι δυνατό να διαθέσετε ενδεχόμενα δύο εκατομμύρια ευρώ για να ολοκληρώσετε ένα λιμάνι τόσο ζωτικό για τη χώρα, για την έξοδο προς το Αιγαίο μέσω της Εύβοιας ή για την είσοδο στην ηπειρωτική μας χώρα μέσω του Αιγαίου! 
      Είστε μια ελεεινή, μια άθλια Κυβέρνηση! Επαναλαμβάνω ότι ρίξατε στο πένθος το Μαντούδι. Δεν είδατε ποτέ τι λείπει απ’ τη χώρα και να καθορίσετε κίνητρα γι’ αυτήν την παραγωγή. Παραδείγματος χάρη, ξέρετε ότι ορισμένης κατηγορίας δημητριακά είναι εξαιρετικώς εξαγώγιμα στη χώρα; Δεν το είδατε ποτέ. Να πείτε ότι, ξέρετε, αυτής της μορφής την καλλιέργεια την επιδοτώ. Δε σας εμποδίζει κανείς για όλα αυτά. 
      Δεν είδατε ποτέ τι είναι αυτό που μπορούσε και έπρεπε να αναπτυχθεί και προπαντός δεν είδατε το γεωργικό ισοζύγιο. Προς Θεού, συνάδελφοι! Κάθε χρόνο έχουμε δέκα πέντε εκατομμύρια τουρίστες. Έχουμε την εγχώρια ζήτηση, κύριε Μάνο –και χαίρομαι που με παρακολουθείτε- και έχουμε και ακόμα μια ζήτηση δεκαπέντε εκατομμυρίων ανθρώπων για γεωργικά προϊόντα σε μια χώρα με εξαιρετικό συγκριτικό πλεονέκτημα για την ανάπτυξη της γεωργικής παραγωγής. Δεν το είδε ποτέ αυτή η άθλια Κυβέρνηση, ώστε να καθορίσει όρους και προϋποθέσεις να παράγονται γεωργικά προϊόντα και να μην εισάγονται, να μην είναι αυτή η κατάσταση στο γεωργικό ισοζύγιο.
      Δεν το είδε ποτέ, γιατί ασχολείται με αυτό που είπε ο κ. Τζέκης, πώς θα δώσουμε κίνητρα στο κεφάλαιο. Θα αφήσουμε να κάνει ό,τι θέλει το κεφάλαιο, όποια επιχείρηση θέλει όπου θέλει. Και εάν δεν τη θέλει, τι γίνεται; «Μετακίνησε ιστούς, νέκρωσε το Μαντούδι, βύθισε στο πένθος, εμείς δεν κάνουμε ούτε λιμάνι». Τι σας πείραζε να κάνετε στο Μαντούδι –ήταν δύσκολο;- μια βιοτεχνία, να επιδοτήσετε ειδικώς μια βιοτεχνία ετοίμων τροφών που λειτουργεί από ένα απλό ιδιώτη λίγο πιο πριν στα Πολιτικά; Τι σας εμπόδισε να κάνετε μια τέτοια ελαφρά βιομηχανία εκεί, μια άλλη πηγή; Σας εμπόδισε το ότι είστε μια άθλια Κυβέρνηση και επιτέλους ο λαός απαλλάσσεται!
      Προσέξτε, συνάδελφοι. Αποπέμφθηκε ένας Πρωθυπουργός και κανείς δεν διαμαρτυρήθηκε. Αποπέμφθηκε, ένιωσε όλος ο λαός και όλα τα μέλη του κόμματος ανακούφιση, διότι αποπέμφθηκε. Αποπέμφθηκε ένας Πρωθυπουργός από την Κοινοβουλευτική του Ομάδα και δεν τολμάει να πάει περιοδεία σε ολόκληρη την περιοχή.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κεδίκογλου, σας παρακαλώ επί του νομοσχεδίου. Ολοκληρώθηκε ο χρόνος σας. 
      ΒΑΣΙΛΗΣ ΚΕΔΙΚΟΓΛΟΥ: Θα συνεχίσω με τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Καλώς, συνεχίστε.
      ΒΑΣΙΛΗΣ ΚΕΔΙΚΟΓΛΟΥ: Θα συνεχίσω και θα τα ακούσουν! Πρέπει η περίοδος που κλείνει να πάρει από μας την δική μας άποψη και να την κρίνει αύριο ο ιστορικός. Επρόκειτο περί μίας αθλίας διακυβέρνησης που δεν σεβάστηκε τους θεσμούς και αν μιλήσουμε με όρους τραγωδίας, οι θεσμοί εκδικήθηκαν αυτόν τον Πρωθυπουργό που εξωπέταξε η Κοινοβουλευτική του Ομάδα!
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αρσένη, έχετε το λόγο.
      ΜΑΡΙΑ ΑΡΣΕΝΗ: Επειδή εκφράστηκαν προβληματισμοί για το κατά πόσον έπρεπε η Κυβέρνηση να φέρει αυτό το νομοσχέδιο, εγώ έχω την άποψη ότι πάρα πολύ ορθά η Κυβέρνηση έφερε προς συζήτηση τον αναπτυξιακό νόμο μετά από μία πολυδιάστατη και πολυεπίπεδη επεξεργασία και διάλογο. 
      Η σημασία του αναπτυξιακού νόμου υπό τις διάφορες μορφές που έλαβαν κατά την εικοσαετή εφαρμογή του έγκειται στο γεγονός ότι προωθεί την περιφερειακή ανάπτυξη σε σχέση με τα διάφορα προγράμματα της Ευρωπαϊκής Ένωσης, τα οποία προωθούν κατά βάση την κλαδική ανάπτυξη με ορισμένες εξαιρέσεις -ήσσονος σημασίας, θα έλεγα. 
      Υπό την έννοια αυτή η μία προσπάθεια συμπληρώνει την άλλη δημιουργώντας ένα επαρκές σύστημα ανατροφοδοτούμενης ανάπτυξης υπό την προϋπόθεση ότι ο σχεδιασμός των διατάξεων αντικρίζει υπαρκτές αναπτυξιακές ανάγκες και επιλύει υπαρκτά αναπτυξιακά προβλήματα. 
      Προσωπική μου άποψη είναι ότι το συζητούμενο νομοσχέδιο, όπως και όσα προηγήθηκαν ως νόμοι του κράτους, παρουσιάζουν σημαντική ευελιξία και αντιμετωπίζουν τις εκάστοτε δημιουργούμενες αναπτυξιακές δυναμικές στις χώρες μας. 
      Ωστόσο, κύριε Υπουργέ, θα ήθελα να επιστήσω την προσοχή σας στο γεγονός ότι και αυτό το νομοσχέδιο για ακόμα μια φορά έχει περιφερειακή δομή υπό την έννοια ότι κρίσιμες διατάξεις εφαρμόζονται σύμφωνα με τη διοικητική διαίρεση της χώρας κατά περιφέρειες. Είναι μία αντίληψη που εμπεριέχει, θα μου επιτρέψετε να πω, ελλιπή θεώρηση σχετικά με την πραγματική κατάσταση που έχει δημιουργηθεί στις περιοχές της χώρας στον τομέα του επιπέδου ανάπτυξης. 
      Το επίπεδο ανάπτυξης της χώρας δε χαρακτηρίζεται μόνο από διαπεριφερειακές ανισότητες. Χαρακτηρίζεται περισσότερο, όπως είναι γνωστό πλέον, από ενδοπεριφερειακές ανισότητες. Η δεκαετία του 1990 δημιούργησε μία νέα πραγματικότητα με την αποβιομηχάνιση των νομών από τη μεταφορά μεταποιητικών κυρίως δραστηριοτήτων σε γειτονικές χώρες. Παράλληλα, οι ίδιοι νομοί ή κάποιοι άλλοι της βόρειας περιοχής της χώρας μας κυρίως επλήγησαν οικονομικά στους κλάδους του τουρισμού, του εμπορίου και των μεταφορών από τις πολεμικές αναστατώσεις που σημειώθηκαν στο ίδιο διάστημα σε γειτονικές χώρες της Βαλκανικής και από τη διακοπή λειτουργίας ή την προβληματική λειτουργία, θα έλεγα, των βασικών κυκλοφοριακών αξόνων προς τις χώρες της Κεντρικής Ευρώπης.
      Αποτέλεσμα όλων αυτών των δυσμενών γεγονότων ήταν να υπάρχουν νομοί της χώρας που κατά τη διάρκεια της προηγούμενης δεκαετίας απώλεσαν ακόμα και δέκα θέσεις στον πίνακα κατάταξης των νομών από πλευράς ακαθάριστου κατά κεφαλήν νομαρχιακού προϊόντος. Οι νομοί αυτοί έχουν επείγουσα ανάγκη της μέγιστης δυνατής αναπτυξιακής συνδρομής, ώστε να μπορέσουν να ανακάμψουν, για να σταματήσει η συνεχής αναπτυξιακή και οικονομική απαξίωση.
      Το συζητούμενο νομοσχέδιο με την περιφερειακή διάρθρωση που παρουσιάζει φαίνεται σαν να αγνοεί αυτήν την πραγματικότητα. Βεβαίως είναι γνωστή η άποψη, η αντίληψη της Ευρωπαϊκής Ένωσης, η οποία αποδέχεται μόνο την περιφερειακή διάρθρωση της χώρας.
      Ωστόσο, κύριε Υπουργέ, υπάρχουν προγράμματα της Ευρωπαϊκής Ένωσης με διαφορετικά ποσοστά επιχορήγησης, στα οποία δεν τηρείται η περιφερειακή διάρθρωση της χώρας. Και αν ακόμα ήμασταν υποχρεωμένοι να εφαρμόσουμε αμετάκλητα το περιφερειακό κριτήριο που επιβάλλει η Ευρωπαϊκή Ένωση, νομίζω ότι θα έπρεπε να προσπαθήσουμε να πείσουμε τους αρμόδιους της Ευρωπαϊκής Ένωσης ότι η χώρα μας παρουσιάζει σοβαρές ενδοπεριφερειακές ανισότητες και ότι θα έπρεπε για κάποιο χρονικό διάστημα οι νομοί που αντιμετωπίζουν έντονα προβλήματα ανάπτυξης, να μεταταγούν στη ζώνη Δ΄ των κινήτρων.
      Προς το σκοπό αυτόν, κύριε Υπουργέ, κατέθεσα τροπολογία στην παράγραφο 4 του άρθρου 8 προς τον αρμόδιο φυσικά Υπουργό, με την οποία ζητώ να υπαχθούν στη ζώνη Δ΄των κινήτρων, πέραν των όσων προβλέπει το σχέδιο νόμου και οι δέκα νομοί της χώρας που κατέχουν τις τελευταίες θέσεις στον πίνακα των νομών από πλευράς ακαθάριστου κατά κεφαλήν νομαρχιακού προϊόντος, ώστε να τους προσφέρουμε μια ευκαιρία να ανακάμψουν. Απ’ αυτό το Βήμα σας καλώ, κύριε Υπουργέ, να κάνετε δεκτή αυτήν την τροπολογία.
      Βεβαίως δεν χωρά αμφιβολία ότι το νομοσχέδιο έχει πολλά και σημαντικά θετικά. Στα θετικά του θα μπορούσα να επισημάνω ότι συμπληρώνει με επάρκεια το πλαίσιο προσέλκυσης μεγάλων επενδύσεων, που προσδιορίσαμε ήδη με την ψήφιση του πρόσφατου φορολογικού νόμου, όπως επίσης είναι πολύ θετικό το ότι παρεμβαίνει αποτελεσματικά στο θέμα της επιχορήγησης επενδύσεων σε γειτονικές χώρες της Βαλκανικής. Θα έλεγα ότι ήδη αργήσαμε πολύ προς αυτήν την κατεύθυνση.
      Κύριε Υπουργέ, θα ήθελα να σας επισημάνω ακόμα μια κατά την άποψή μου συγκεντρωτική αντίληψη που παρουσιάζει το νομοσχέδιο. Θα έλεγα ότι εντείνει τη συγκέντρωση αρμοδιοτήτων στις κεντρικές υπηρεσίες του Υπουργείου σε βάρος περιφερειακών υπηρεσιών.
      Σε μια εποχή που αποτελεί κοινό κανόνα η αποκέντρωση αρμοδιοτήτων προς την περιφέρεια για την καλύτερη λειτουργία φυσικά του κράτους, το Υπουργείο θα έλεγα ότι επιμένει στον υπερσυγκεντρωτισμό. Για τη βελτίωση αυτής της κατάστασης κατέθεσα τροπολογία του άρθρου 8 παράγραφος 9 με την οποία ζητώ την αύξηση της αρμοδιότητας των περιφερειακών υπηρεσιών της χώρας, να μπορούν δηλαδή να εξετάζουν αιτήσεις υπαγωγής επενδύσεων μέχρι 4 εκατομμύρια ευρώ από τα 2 εκατομμύρια 500 χιλιάδες που προβλέπει το νομοσχέδιο. Η βελτίωση αυτή θα έλεγα ότι αποκαθιστά σε κάποιο βαθμό τις ισορροπίες μεταξύ κεντρικών και περιφερειακών υπηρεσιών. 
      Είναι πολύ σημαντικό το νομοσχέδιο και σε σχέση με την αυστηρότητα που διατυπώνεται στα άρθρα 5 και 6, οι όροι που διατυπώνονται, οι κανόνες και οι υποχρεώσεις που αναλαμβάνουν οι ενισχυόμενες επιχειρήσεις, όπως και οι συνέπειες στην περίπτωση μη τήρησης των προβλεπομένων. Πρόκειται για αυστηρότατες, δρακόντειες –θα έλεγα- διατάξεις που σίγουρα επιδιώκουν την προστασία του δημοσίου χρήματος.
      Όπως συμβαίνει σε όλες τις παρόμοιες περιπτώσεις, υπάρχει ένας ορατός κίνδυνος και επιτρέψτε μου να τον επισημάνω. Οι αυστηρότατες αυτές διατάξεις, συνδυαζόμενες με τη χορήγηση της επιχορήγησης σε μία μόνο δόση μετά την ολοκλήρωση και τη θέση σε λειτουργία της επένδυσης, όταν δηλαδή ο επενδυτής της έχει εξαντλήσει συνήθως όλες τις οικονομικές του δυνατότητες και περιμένει ως μάννα εξ ουρανού την επιχορήγηση που δικαιούται, τον καθιστούν –φοβάμαι- ανυπεράσπιστο σε τυχόν διαθέσεις της Επιτροπής Πιστοποίησης. Προσέξτε το, κύριε Υπουργέ. 
      Κλείνω λέγοντας ότι το νομοσχέδιο αποτελεί οπωσδήποτε ένα πάρα πολύ σημαντικό βήμα και συμβάλλει σημαντικά στην ανάπτυξη του τόπου. Θα πρέπει να σταθούμε με ιδιαίτερη προσοχή στις εσωτερικές ισορροπίες που ανέφερα προηγούμενα και υπό την έννοια αυτή το νομοσχέδιο θα μπορέσει να αποκτήσει αυτές τις εσωτερικές ισορροπίες και να δώσει τις δυνατότητες για μια συνολική ισόρροπη ανάπτυξη της χώρας μας. 
      Πιστεύω ότι αυτές οι παρατηρήσεις που έκανα, κύριε Υπουργέ, θα ειδωθούν από την πλευρά σας θετικά και βεβαίως υπερψηφίζω το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης):  Το λόγο έχει ο κ. Θεόφιλος Λεονταρίδης.
      ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, θα περίμενε κανείς για ένα τόσο σοβαρό θέμα, το οποίο σχετίζεται άμεσα με την ανάπτυξη της χώρας, να υπήρχε ένας σημαντικός προβληματισμός και δημόσιος διάλογος για την αποτελεσματικότητα των κινήτρων και την αποτελεσματικότητα του αναπτυξιακού νόμου. 
      Πρέπει να σημειωθεί ότι ο βαθμός αποτελεσματικότητας του προηγούμενου αναπτυξιακού νόμου, του 2601/98, κυμάνθηκε σε χαμηλά επίπεδα κυρίως λόγω των δυσχερειών στην αντιμετώπιση θεμάτων ζωτικής σημασίας σχετικά με τη βιωσιμότητα των επενδυτικών σχεδίων, την έλλειψη συντονισμού και τις διαδικασίες αξιολόγησης και επιλογής επενδυτικών προγραμμάτων αλλά και προβλημάτων γραφειοκρατίας. 
      Γενικότερα το υφιστάμενο γενικό πλαίσιο απέτυχε, διότι φαίνεται να αγνοεί δύο βασικά στοιχεία. Το πρώτο σχετίζεται με τις μικροοικονομικές δομές και λειτουργίες του νόμου. Με άλλα λόγια το επίπεδο του ανθρώπινου δυναμικού της Δημόσιας Διοίκησης και η γραφειοκρατία αποτελούν ουσιαστικό παράγοντα για την εύρυθμη λειτουργία του αναπτυξιακού νόμου, αρκεί φυσικά κανείς να απαριθμήσει τις περιπτώσεις κακοδιαχείρισης και ανεπαρκειών οι οποίες έχουν δει το φως της δημοσιότητας. 
      Το δεύτερο έχει να κάνει με το σημαντικό έλλειμμα της επιχειρηματικότητας και της επενδυτικής αντίληψης της Κυβέρνησης αλλά και το γενικότερο μακροοικονομικό περιβάλλον.
      Στον παρόντα αναπτυξιακό νόμο δεν υπάρχει συγκεκριμένη αναπτυξιακή στόχευση, δεν αντιμετωπίζεται το ολοένα μεγεθυνόμενο πρόβλημα των περιφερειακών ανισοτήτων, δεν ακουμπάει καθόλου τα φαινόμενα διαφθοράς μ΄ένα θεσμικό πλαίσιο, δεν αγγίζει το τεράστιο πρόβλημα της γραφειοκρατίας. 
      Κύριε Υπουργέ, ο Νομός Σερρών, ένας από τους μεγαλύτερους της χώρας, τα τελευταία χρόνια κατρακύλησε στις τελευταίες θέσεις οικονομικής ανάπτυξης. Και ένας σημαντικός λόγος είναι ότι δεν έγιναν επενδύσεις λόγω της μη ύπαρξης επενδυτικής πολιτικής και ενθάρρυνσης επιχειρηματιών να επενδύσουν με κίνητρα αναπτυξιακά και φορολογικά. 
      Ένα επίσης από τα κυριότερα αίτια αυτού του φαινομένου είναι η παροχή αυξημένων επενδυτικών κινήτρων και διευκολύνσεων στους επιχειρηματίες όμορων νομών, το υψηλό κόστος παραμονής, με αποτέλεσμα, ούτε νέες επιχειρήσεις να ανοίγουν αλλά και πολλές απ’ αυτές που υπήρχαν, να μετακομίζουν είτε στη γειτονική Βουλγαρία είτε σε άλλες περιοχές. 
      Ο Νομός Σερρών οδηγείται μαθηματικά σε οικονομικό μαρασμό και εκρηκτική αύξηση της ανεργίας. Εμείς, ως Βουλευτές του νομού και σε συνεργασία με το επιμελητήριο και τη νομαρχία, μεταφέραμε στο Υπουργείο Οικονομίας και Οικονομικών την απελπιστική κατάσταση του νομού πριν κατατεθεί το νομοσχέδιο προς ψήφιση για να μπορέσουμε με τη δική σας απόφαση να αλλάξουμε κάτι και να δώσουμε μια αναπτυξιακή ώθηση και ενθάρρυνση, στις νέες υπό ίδρυση επιχειρήσεις. 
      Ζητήσαμε μεταξύ άλλων να ενταχθεί όλος ο Νομός Σερρών στη Δ΄ ζώνη των κινήτρων με τροποποίηση της παραγράφου 10 του άρθρου 9. Δηλαδή, στο εδάφιο 2 της παραγράφου 9 του άρθρου 8 «Λοιπές διατάξεις», μετά τη λέξη «και Θράκης», να προστεθεί και ο Νομός Σερρών. 
      Στον επανακαθορισμό των περιοχών ενισχύσεων, να λαμβάνονται υπόψη εκτός του κριτηρίου της απόστασης από τα σύνορα και τα κριτήρια των εν γένει οικονομικών δεικτών ανάπτυξης, ούτως ώστε περιοχές που δεν είναι παραμεθόριες αλλά παρουσιάζουν έντονα στοιχεία οικονομικού και κοινωνικού μαρασμού, να τύχουν ευνοϊκών κινήτρων που θα συμβάλουν στην προσέλκυση επενδύσεων και τελικά στην ανάπτυξή τους.
      Ζητήσαμε επίσης στον επανακαθορισμό των περιοχών να ληφθεί υπόψη και ο γενικότερος εθνικός και κοινοτικός σχεδιασμός. Οι περιοχές οι οποίες χαρακτηρίζονται έντονα αγροτικές, πρέπει να ενταχθούν στις περιοχές υψηλής ενίσχυσης καθόσον η συρρίκνωση του πρωτογενούς τομέα δημιουργεί ασφυκτικό κλίμα και απελευθερώνει ανθρώπινο δυναμικό που πρέπει να βρει διεξόδους απορρόφησης από το δευτερογενή και τριτογενή τομέα. Με τον τρόπο αυτό θα αντιμετωπιστεί η ανεργία που θα δημιουργηθεί από τη συρρίκνωση του αγροτικού πληθυσμού στις αγροτικές περιοχές.
      Ζητήσαμε επίσης μεταξύ άλλων να τροποποιηθεί το ποσοστό επιδότησης των βιομηχανικών, βιοτεχνικών, μεταλλευτικών, κτηνοτροφικών επιχειρήσεων βιομηχανικού τύπου, καθώς και των ξενοδοχειακών επιχειρήσεων που είναι εγκατεστημένες στο Νομό Σερρών σε ποσοστό 12% επί του συνόλου μισθοδοσίας του προσωπικού τους, όπως έγινε σε όμορο νομό. Επίσης ζητήσαμε τη ρύθμιση των οφειλών από δάνεια βιομηχανικών, βιοτεχνικών, μεταλλευτικών, κτηνοτροφικών επιχειρήσεων βιομηχανικού τύπου, καθώς και ξενοδοχειακών επιχειρήσεων που είναι εγκατεστημένες στο Νομό Σερρών, ανάλογη με απόφαση του Υπουργείου Οικονομίας και Οικονομικών που έγινε στο Νομό Σερρών. 
      Σε όλα αυτά τα οποία ζητήσαμε, η Κυβέρνηση και ο Υπουργός Οικονομίας αρνήθηκαν το διάλογο, ώστε να μπορέσουμε να βοηθήσουμε να γίνουν νέες επενδύσεις ή να σταματήσει αυτό το πρόβλημα που υπάρχει στο Νομό Σερρών, να μετακομίζουν σε γειτονικούς νομούς ή στη Βουλγαρία.
      Κύριε Υπουργέ, αν δε συμπεριληφθούν έστω και τώρα στο παρόν νομοσχέδιο αυτές οι προτάσεις μας, να είστε βέβαιοι ότι νέες επενδύσεις δε θα ανοίξουν, πολλές υφιστάμενες θα κλείσουν, η ανεργία θα αυξάνεται και θα συνεχίζεται η απόκλιση του εισοδήματος και των άλλων οικονομικών δεικτών. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαδέλλης έχει το λόγο.
      ΦΡΑΓΚΛΙΝΟΣ ΠΑΠΑΔΕΛΛΗΣ: Αυτό το αναπτυξιακό σχέδιο νόμου, χωρίς να είμαι ειδικός, από όσα έχω δει, είναι σε θετική κατεύθυνση. Είναι ένα καλό σχέδιο νόμου. Όλοι οι αναπτυξιακοί νόμοι από το 1981 μέχρι και σήμερα, άλλος περισσότερο και άλλος λιγότερο, με μειονεκτήματα ασφαλώς, αλλά και πολλά πλεονεκτήματα, συνέβαλαν ουσιαστικά ώστε να αλλάξουν την εικόνα της Ελλάδος. Νομίζω ότι μόνο εθελοτυφλούντες ή όσοι για λόγοι σκοπιμότητας δε θέλουν να το δουν, υποστηρίζουν ότι συμβαίνει το αντίθετο. Ιδίως η επαρχιακή Ελλάδα έχει αλλάξει όψη, προς το καλύτερο βεβαίως.
      Και τούτος ο αναπτυξιακός νόμος νομίζω ότι είναι προς τη θετική κατεύθυνση και ότι ασφαλώς και αυτός θα συμβάλει σημαντικά στο να εξελιχθεί η χώρα μας τον 21ο αιώνα ακόμη περισσότερο. Οφείλω και εγώ όπως ο συνάδελφος προηγουμένως εκ Δωδεκανήσων, νησιώτης, ο κ. Παπανικόλας να επισημάνω κάποια πράγματα. Παρακαλώ αγαπητέ φίλε, κύριε Υπουργέ, την προσοχή σας στο θέμα αυτό. Έχω πει επανειλημμένα στην Αίθουσα αυτή –δε θα κουραστώ να το λέω όσες φορές μου δίνεται η ευκαιρία και το έχω πει και σε άλλες περιπτώσεις δημοσίων εμφανίσεών μου- ότι τίποτα στο Αιγαίο δεν είναι ίδιο με την υπόλοιπη Ελλάδα. Αυτό πρέπει να γίνει κατανοητό στην κεντρική εξουσία. Οι ρυθμίσεις που κάνετε, που μπορεί να είναι τέλειες για την ηπειρωτική Ελλάδα, για τη στεριανή Ελλάδα, για τη νησιώτικη Ελλάδα, όχι μόνο δεν είναι ενδεχομένως αποτελεσματικές αλλά είναι πολύ πιθανόν να είναι καταστροφικές ή αρνητικές. Πάντως, δεν είναι δυνατόν σε όλους τους τομείς να προσεγγίζετε το ίδιο είτε αυτό αφορά υγεία είτε παιδεία είτε μεταφορές είτε επενδύσεις, όπως είναι η ανάπτυξη. Πρέπει να λάβετε υπόψη σας ότι η νησιώτικη Ελλάδα θέλει άλλου είδους προσεγγίσεις. Αυτός είναι ο λόγος που η Ευρωπαϊκή Ένωση, με παρέμβαση της Ελλάδας, του Έλληνα Πρωθυπουργού, δέχθηκε την αναφορά ιδιαιτέρων νησιωτικών πολιτικών. Αυτός είναι ο λόγος που το Σύνταγμά μας πριν δύο χρόνια αναθεωρούμενο, επέβαλε νησιωτικές πολιτικές. Πλην, όμως, όλα έχουν μείνει στα λόγια, έχουν μείνει λόγια κενού περιεχομένου. Δεν έχει γίνει κάτι πρακτικό και ουσιαστικό.
      Φέρατε αυτό τον αναπτυξιακό νόμο στον οποίο εκτός από  μία δύο επιμέρους αναφορές, ουσιαστικά δεν προβλέπετε διαφορετική πολιτική όπως επιβάλλεται για τη νησιωτική Ελλάδα. Έτσι δεν μπορεί να προχωρήσει ο νησιωτικός τόπος και μην απορεί κανείς σας γιατί τα νησιά μας μεταβάλλονται σταδιακά σε βραχονησίδες, γιατί εγκαταλείπονται, γιατί δεν μπορεί να υπάρξει νέος κόσμος, γιατί δεν υπάρχουν νέες επενδύσεις. Όταν το κόστος μεταφοράς είναι τεράστιο, όταν το κόστος παραγωγής είναι πολλαπλάσιο απ’ ότι στη στεριανή Ελλάδα, δεν θα μείνουν άνθρωποι στα νησιά, δεν θα κάνουν επενδύσεις.
      Για το λόγο αυτό θα πρέπει να σκεφθείτε, έστω και την ύστατη αυτή  ώρα, για να αναθεωρήσετε μερικά πράγματα. Δεν είναι επαρκής η αναθεώρηση που κάνατε στο σημείο της παραγράφου 5 της προτάσεως που και εγώ συνυπογράφω ως τροπολογία μαζί  με όλους τους νησιώτες Βουλευτές. Όλοι συμφωνούμε σε αυτό. Όλοι έχουμε συναντήσει τον κ. Χριστοδουλάκη, του έχουμε θίξει τα θέματα και έχει δείξει  να αποδέχεται την αρχή αλλά δεν την βλέπουμε να γίνεται πράξη.  Δεν είναι δυνατόν να μην επανεξετάσετε κάποια πράγματα τα οποία θα αναφέρω επί τροχάδην.
      Προτείνω να δοθεί βάρος στις επιδοτήσεις προϊόντων παραγωγής και όχι στα φορολογικά κίνητρα. Οι επιχειρήσεις στα νησιά είναι ή βιοτεχνικές ή τουριστικές. Πρέπει να απαλλαγούν από τη φορολόγηση των κερδών σε μεγαλύτερο βαθμό για να είναι βιώσιμες. Πρέπει να προβλέψετε ότι θα υπάρξει αύξηση επιδοτήσεων για τις τουριστικές επιχειρήσεις. Μέχρι σήμερα δεν αντιμετωπίστηκαν σοβαρά τα προβλήματα. Έχω προσωπικό παράδειγμα από οικογενειακή τουριστική επιχείρηση. Εδώ και τρία χρόνια έχει ενταχθεί, έχει εγκριθεί, έχουν γίνει τα έξοδα, αλλά δεν έχουν καταβληθεί τα ποσοστά των επιδοτήσεων. 
      Ο επιμελητηριακός όμιλος των νησιών έχει υποβάλει υπόμνημα με προτάσεις για την ανάπτυξη των νησιών. Η διαφοροποίηση του νησιωτικού χώρου είναι κυρίαρχο στοιχείο στην πρόταση του νησιωτικού επιμελητηρίου. Ζητούν συγκεκριμένα πράγματα, όπως αυξημένες επιχορηγήσεις, μείωση του λειτουργικού κόστους των επιχειρήσεων, μείωση της φορολογίας εισοδήματος κλπ. Πρέπει να τα λάβετε σοβαρά υπόψη σας όλα αυτά τα θέματα, διότι αποτελούν θέματα ζωής ή άλλως εγκατάλειψης των νησιών του Αιγαίου.
      Ο κ. Παπανικόλας αναφέρθηκε σε μία τροπολογία και δε θα επαναλάβω τα όσα είπε. Πρέπει να μειωθεί το ποσοστό του φορολογητέου ποσού από τα κέρδη των επιχειρήσεων. Είναι βασικός όρος επιβίωσης για τις επιχειρήσεις. Βέβαια δεν είναι ούτε η κατάλληλη στιγμή ούτε ο κατάλληλος χώρος, για να  αναφερθώ στις λεπτομέρειες αυτών των θεμάτων. Σας έχουν όμως κατατεθεί ενυπογράφως και πρέπει να τα λάβετε σοβαρά υπόψη. Εάν δε γίνει δεκτή η αρχή ότι ο νησιωτικός χώρος δεν έχει καμία σχέση με το στεριανό χώρο και ότι η πολιτική μας για την ανάπτυξή του πρέπει να είναι διαφορετική, δεν μπορούμε να προσδοκούμε θετικές εξελίξεις. Εμείς όντας Κοινοβουλευτικοί Εκπρόσωποι των νησιών μας στους κατοίκους των οποίων απολογούμεθα καθημερινά, ερχόμεθα σε δυσχερή θέση για τη στάση που θα τηρήσουμε στην ψήφιση αυτού του σχεδίου νόμου.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Η πορεία την οποία ακολουθήσαμε τα τελευταία χρόνια, οδήγησε στην οικονομική και νομισματική ένωση και συνεχίζει και μετά την εισαγωγή του ευρώ την άνοδο του βιοτικού επιπέδου των Ελλήνων με τη σταδιακή σύγκλισή του προς τα επίπεδα των υπολοίπων χωρών την Ένωσης. Η Ελλάδα αναπτύσσεται με ρυθμούς γρηγορότερους από πολλές άλλες αναπτυγμένες χώρες του κόσμου, γιατί γίνονται έργα υποδομών, οι επιχειρήσεις επεκτείνονται και εκσυγχρονίζονται και τα προϊόντα μας γίνονται πιο ανταγωνιστικά. Τα επιτόκια μειώθηκαν και ο ανταγωνισμός λειτουργεί καλύτερα. Κατορθώνουμε να κλείνουμε συνεχώς τις ψαλίδες ανισότητας στην περιφέρεια. Δεν υπάρχει πλέον η εικόνα όπου τα δύο μεγάλα μητροπολιτικά κέντρα Αθήνα και Θεσσαλονίκη συγκέντρωναν τις αναπτυξιακές δυνάμεις της χώρας. Η Ελλάδα αναπτύσσεται με μεγαλύτερη ισορροπία γύρω από περισσότερα αστικά κέντρα. 
      Η ελληνική περιφέρεια πλησιάζει όλο και περισσότερο το επίπεδο ανάπτυξης των περιφερειών της Ευρωπαϊκής Ένωσης, γιατί σήμερα πλέον μ’ αυτές συγκρινόμαστε. Βεβαίως, η συμβολή των αναπτυξιακών νόμων της χώρας μας ήταν σημαντική προς την κατεύθυνση αυτή. 
      Η δημοσιονομική εξυγίανση και η συνεπής οικονομική πολιτική που ακολούθησε η Κυβέρνηση όλα τα τελευταία χρόνια, εξασφαλίζουν την απαιτούμενη επάρκεια πόρων για να χρηματοδοτήσουμε την επιτάχυνση της αναπτυξιακής αλλά και κοινωνικής μας πολιτικής. 
      Το πρόγραμμα δημοσίων επενδύσεων στο οποίο κατεξοχήν αποτυπώνεται η αναπτυξιακή διάσταση του προϋπολογισμού υπερτετραπλασιάστηκε μέσα σε μία δεκαετία και διπλασιάστηκε σε σχέση με το Ακαθάριστο Εθνικό Προϊόν της χώρας. 
      Αυτή η εντυπωσιακή αύξηση των επενδυτικών δαπανών του κράτους δεν οφείλεται κατεξοχήν στους κοινοτικούς πόρους, όπως συχνά λέγεται. Πάνω από τα 2/3 του προγράμματος των δημοσίων επενδύσεων είναι εθνικοί πόροι του Έλληνα φορολογούμενου πολίτη.
       Η Ελλάδα μπορεί και διαθέτει τους πόρους αυτούς για να υλοποιεί πρωτοφανούς μεγέθους αναπτυξιακά προγράμματα. Μεγάλα έργα που συζητιόντουσαν επί δεκαετίες, όπως το μετρό, το αεροδρόμιο «Ελευθέριος Βενιζέλος», η ζεύξη Ρίου-Αντιρρίου, η Εγνατία Οδός, οι μεγάλοι οδικοί άξονες, το φυσικό αέριο είναι σήμερα μέρος της καθημερινής μας ζωής.
       ‘Ολα αυτά τα χιλιάδες μεγάλα και μικρότερα έργα σε όλους τους τομείς, σε όλες τις περιφέρειες της χώρας, σε κάθε γωνιά της πατρίδας μας διαμορφώνουν μία ασφαλέστερη βάση συνεχούς βελτίωσης της ανταγωνιστικότητας της ελληνικής οικονομίας και του επιχειρηματικού περιβάλλοντος. 
      Την τελευταία δεκαετία η χώρα μας σημείωσε τη μεγαλύτερη αύξηση της παραγωγικότητας της εργασίας στην Ευρωπαϊκή Ένωση. Από το 74% το 1994 ο δείκτης παραγωγικότητας έχει φθάσει το 86% του μέσου όρου των χωρών της Ευρωπαϊκής Ένωσης. Κατά το ίδιο διάστημα, χώρες όπως η Γερμανία, η Γαλλία και το Βέλγιο σημείωσαν πτώση. 
      Οι επενδύσεις στην Ελλάδα, οι δημόσιες αλλά και οι ιδιωτικές επενδύσεις αναπτύσσονται με ρυθμούς της τάξης του 10%, δηλαδή υπερδιπλάσιες των αντίστοιχων της Ευρωπαϊκής Ένωσης. Οι υγιείς επιχειρήσεις δε συναντούν πλέον σήμερα την υλοποίηση των επιχειρηματικών σχεδίων μόνο από τις επιχορηγήσεις. 
      Το 1998 τα ποσά που δαπανήθηκαν για επενδύσεις μέσω του αναπτυξιακού νόμου προσέγγιζαν τα 350 εκατομμύρια ευρώ. Το 2002 τα αντίστοιχα ποσά πλησίασαν τα 675 εκατομμύρια ευρώ, δηλαδή είχαμε μία αύξηση της τάξης του 92%. Το κύριο μέρος αυτών των επενδύσεων  ήταν επενδύσεις που κατευθύνθηκαν στην ελληνική περιφέρεια. 
       Μέχρι σήμερα το διεθνές κύρος της χώρας ήταν υψηλότατο, η Ελλάδα είναι χώρα ειρήνης, σταθερότητας και συνεργασίας σε μια από τις πιο ασταθείς περιοχές του κόσμου που είναι τα Βαλκάνια. 
      Πετύχαμε την ένταξη της Κύπρου στην Ευρωπαϊκή Ένωση και επιδιώκουμε την οριστική και δίκαιη επίλυση του Κυπριακού. Διεκδικήσαμε, κερδίσαμε και διοργανώνουμε τους Ολυμπιακούς Αγώνες, ένα μεγάλο εγχείρημα που κάνει περήφανους τους Έλληνες σε όλο τον κόσμο.
       Ποτέ μέχρι σήμερα η Ελλάδα δεν είχε μία τόσο θετική πορεία όπως αυτή των τελευταίων χρόνων, μέσα σε μία συγκυρία υψηλής αβεβαιότητας στο διεθνές περιβάλλον. Όλοι παρακολουθούμε λιγότερο ή περισσότερο τις εξελίξεις στον κόσμο. ‘Ομως η Ελλάδα, βαδίζει σταθερά  στο δρόμο της ανάπτυξης του εκσυγχρονισμού και της πραγματικής σύγκλισης. 
      Ξέρουμε ότι η πολύ θετική πορεία των τελευταίων αλλά και οι προκλήσεις της σύγχρονης εποχής ανέβασαν τον πήχη  των προσδοκιών μας. Όλοι πλέον κινούμαστε από υψηλές απαιτήσεις των πολιτών των φορέων της κοινωνίας και της οικονομίας μας. Γι’ αυτές τις υψηλές απαιτήσεις έχουμε πρόγραμμα και σχέδιο, έχουμε στόχους και πολιτικές μέρος των οποίων υλοποιούνται από τον αναπτυξιακό νόμο.
      Για τα επόμενα χρόνια το περιβάλλον διαφαίνεται ιδιαίτερα ευνοϊκό. Το Γ΄ Κοινοτικό Πλαίσιο Στήριξης και τα έργα του Ταμείου Συνοχής υλοποιούνται και ολοκληρώνονται το 2008. Η Ελλάδα θα διεκδικήσει σημαντικούς πόρους στα πλαίσια του Δ΄ Κοινοτικού Πλαισίου Στήριξης και του επόμενου Ταμείου Συνοχής η υλοποίηση των οποίων θα ξεκινήσει από το 2007. Η χώρα μας είναι σε θέση να διαθέτει πολύ σημαντικούς πόρους για να συνεχίσει τη μεγάλη αναπτυξιακή προσπάθεια, τις ιδιωτικές επενδύσεις μέσω του αναπτυξιακού νόμου. 
      Τα έργα του Β΄ Κοινοτικού Πλαισίου αλλά και του Γ΄ Κοινοτικού Πλαισίου αλλά και των Ολυμπιακών Αγώνων θα δημιουργήσουν πλέον σημαντικές οικονομίες, αυξάνοντας την παραγωγικότητα των επενδύσεων και του σωρευμένου κεφαλαίου. 
      Αυτές οι συνθήκες θα ενισχύουν συνεχώς τη δυναμική προσέλκυσης των ιδιωτικών κεφαλαίων και της ανάπτυξης των επενδύσεων στην πατρίδα μας. 
      Οι ιδιωτικές επενδύσεις στην Ελλάδα, αγαπητοί συνάδελφοι, επενδύσεις εντός της Γενικής Κυβέρνησης και της κατοικίας γνωρίζουν μία σταθερή αύξηση τα τελευταία χρόνια. Η μέση ετήσια αύξηση από το 3,4% την τετραετία 1990-1993 ανήλθε στο 6% περίπου την περίοδο 1994-1997 και κυμαίνεται πλέον σταθερά στο 9% από το 1988 μέχρι σήμερα. 
      Η σημαντική αύξηση σχετίζεται άμεσα με την εξυγίανση και την ανάπτυξη της ελληνικής οικονομίας, αλλά και τη συνολική βελτίωση όλων των βασικών μεγεθών, καθώς και τις προοπτικές της περαιτέρω δυναμικής ανάπτυξης τα επόμενα έτη που είναι ακόμη πιο κρίσιμο και ακόμη πιο σημαντικό. 
      Αυτές οι θετικές εξελίξεις εγγράφονται στο πλαίσιο μιας ολοκληρωμένης πολιτικής περιφερειακής ανάπτυξης με κύριο εργαλείο τη διάθεση εξαιρετικά υψηλών πιστώσεων από τον κρατικό προϋπολογισμό τόσο από το Κοινοτικό Πλαίσιο Στήριξης όσο και από αμιγώς εθνικούς πόρους. Αυτές οι πιστώσεις κατευθύνθηκαν κυρίως σε επενδύσεις που πραγματοποιεί το ίδιο το κράτος, όπως δημόσιες υποδομές και προγράμματα κατάρτισης, αλλά και στη στήριξη των ιδιωτικών επιχειρηματικών πρωτοβουλιών. Βασικός μηχανισμός ενίσχυσης των ιδιωτικών επενδύσεων αποτελεί ο αναπτυξιακός νόμος, ο ν. 2601/98 για την ενίσχυση ιδιωτικών επενδύσεων για την οικονομική και περιφερειακή ανάπτυξη της χώρας. 
      Μέχρι σήμερα, υπήχθησαν στις διατάξεις του αναπτυξιακού νόμου, εκτός των διατάξεων των τέως άρθρων 23 α΄ και 23 β΄, δύο χιλιάδες διακόσια εξήντα επενδυτικά σχέδια προϋπολογιζόμενου κόστους 2,9 δισεκατομμυρίων ευρώ, δηλαδή περίπου 1 τρισεκατομμύριο 976 δισεκατομμύρια δραχμές για την ακρίβεια, με ύψος κεφαλαιακής επιχορήγησης περίπου 1 δισεκατομμύριο ευρώ, δηλαδή περίπου 340 δισεκατομμύρια δραχμές και με είκοσι χιλιάδες οκτακόσιες δημιουργούμενες νέες θέσεις απασχόλησης σε υψηλά επίπεδα, και μάλιστα κυμάνθηκε επίσης το ύψος των επενδύσεων που επιδοτήθηκαν με φορολογικά κίνητρα απευθείας μέσω των υπηρεσιών των ΔΟΥ. 
      Τη μεγαλύτερη συμμετοχή στις επενδύσεις που εγκρίθηκαν στο πλαίσιο του αναπτυξιακού νόμου την περίοδο 1998-2002 παρουσιάζουν οι περιφέρειες Ανατολικής Μακεδονίας και Θράκης, Κεντρικής Μακεδονίας και Στερεάς Ελλάδας. Και οι τρεις αυτές περιφέρειες συγκέντρωσαν το 50% των επενδύσεων ως προς το ύψος τους και το 54% των συνολικών ενισχύσεων. 
      Τη μεγαλύτερη συμμετοχή στις εγκεκριμένες επενδύσεις του αναπτυξιακού νόμου για την περίοδο 1998-2002 έχει ο δευτερογενής τομέας στον οποίο εντάσσεται το 67% των επενδύσεων ως προς το ύψος τους και το 71% των ενισχύσεων. Σημαντική επίσης συμμετοχή έχει ο τομέας του τουρισμού με αντίστοιχα ποσοστά 25% ως προς το ύψος των επενδύσεων και των ενισχύσεων. 
      Οι επενδύσεις του αναπτυξιακού νόμου εμφανίζουν σταθερή αυξητική τάση σε ετήσια βάση τόσο σε αριθμό όσο και σε οικονομικό μέγεθος. Αλλά και η απασχόληση, ιδίως στον τουριστικό τομέα, το μερίδιο του οποίου διευρύνθηκε σημαντικά από το 21% το 1999 στο 35% το 2002 ως προς το συνολικό ύψος των επενδύσεων και από 17% σε 30% αντίστοιχα ως προς το ύψος των ενισχύσεων. Αυτή η τάση σχετίζεται άμεσα με τη στροφή των επενδύσεων στον τουρισμό υψηλής ποιότητας. Αναφέρομαι στον εκσυγχρονισμό και την αναβάθμιση των υποδομών, στο συνεδριακό τουρισμό και στη θαλασσοθεραπεία, αλλά και την προετοιμασία του τουριστικού τομέα ενόψει των Ολυμπιακών Αγώνων του καλοκαιριού. 
      Καταθέτω αναλυτικά στοιχεία και απολογιστικά στοιχεία όλων αυτών των επενδύσεων του αναπτυξιακού νόμου από το 1998 μέχρι σήμερα που αναφέρονται στην περιφερειακή κατανομή των επενδύσεων, στη διαχρονική εξέλιξή τους, στην κατανομή κατά περιφερειακούς τομείς και βεβαίως το μέγεθος των ενισχυόμενων επενδύσεων. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Πάχτας καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αγαπητοί συνάδελφοι, πέντε χρόνια μετά από την εφαρμογή του πλαισίου κινήτρων του ν. 2601/98, είναι σκόπιμη η επικαιροποίηση των διατάξεών του στις σημερινές συνθήκες της οικονομίας. Οι νέες ρυθμίσεις πρέπει να λαμβάνουν υπόψη τις θετικές μεταβολές του επιχειρηματικού περιβάλλοντος που έχουν επέλθει από το 1998 μέχρι σήμερα και ιδιαίτερα την ραγδαία μείωση του κόστους του χρήματος. 
      Είναι χαρακτηριστικό ότι τα επιτόκια μακροπρόθεσμου δανεισμού των επιχειρήσεων μειώθηκαν κατά την περίοδο 1998-2002 από το 17% περίπου στο 6% την τρέχουσα περίοδο.
      Η μείωση του επιχειρηματικού κινδύνου, που σχετίζεται κυρίως με τα πλεονεκτήματα και τη νομισματική ασφάλεια που παρέχει η ένταξη της χώρας μας πλέον στην Οικονομική και Νομισματική Ένωση, η θεαματική αύξηση των δαπανών του κράτους για την υλοποίηση του γιγαντιαίου πρωτοφανούς για τη χώρα μας εθνικού αναπτυξιακού προγράμματος, που κάθε χρόνο αποτελεί το 6% περίπου του Ακαθάριστου Εθνικού Προϊόντος, οι πρόσθετες δυνατότητες ενίσχυσης που παρέχονται στις επιχειρήσεις από το Γ’ Κοινοτικό Πλαίσιο Στήριξης εκτός του αναπτυξιακού νόμου τόσο από τα περιφερειακά προγράμματα των δεκατριών περιφερειών όσο και από τα προγράμματα του Υπουργείου Ανάπτυξης, η σταθεροποίηση σε ιδιαίτερα υψηλά επίπεδα της αύξησης των ιδιωτικών επενδύσεων περίπου 9,5% σε ετήσια βάση την περίοδο 1998-2001 έναντι 5,2% για τις χώρες της Ευρωζώνης -υπάρχει υπερδιπλασιασμός ως τάση στην πατρίδα μας- η σταθερή αύξηση του ρυθμού ανάπτυξης και την προοπτική διατήρησης αυτού του υψηλότερου ρυθμού ανάπτυξης σήμερα στην Ευρωπαϊκή ‘Ένωση σε υψηλά επίπεδα και τα επόμενα χρόνια, τα σημαντικά μέτρα μείωσης της φορολογίας των επιχειρήσεων που έχουν ήδη εφαρμοστεί και συζητηθεί σε αυτήν την Αίθουσα ως περιεχόμενο σε νομοσχέδια του Υπουργείου Οικονομικών που αφορούν τα θέματα της φορολογίας, η εξασφάλιση εξωτερικών πλέον συνθηκών ανταγωνιστικότητας με την ολοκλήρωση όλων των μεγάλων έργων και των υποδομών τόσο από το Β’ όσο και από το Γ’ Κοινοτικό Πλαίσιο Στήριξης, όπως αναφέρθηκα και προηγουμένως, με βάση όλες αυτές τις εξελίξεις δεν δικαιολογείται ως γενική κατεύθυνση η αύξηση των ενισχύσεων. Εξάλλου μια αύξηση των ενισχύσεων δεν θα ήταν συμβατή ούτε με την πολιτική της δημοσιονομικής πειθαρχίας, που εφαρμόζει η Κυβέρνηση στα πλαίσια του προγράμματος σταθερότητας και ανάπτυξης και τις μειώσεις της φορολογίας που έχουν ήδη καθιερωθεί, αλλά ούτε και με τις δεσμεύσεις που έχουν αναλάβει τα κράτη-μέλη της Ένωσης για σταδιακή μείωση των κρατικών ενισχύσεων. 
      Από την άλλη, η διεθνής αβεβαιότητα και αστάθεια που παρατηρούνται και η παρατεταμένη στασιμότητα στη διεθνή οικονομία δεν συνηγορούν στην παρούσα φάση στη λήψη μέτρων γενικευμένης μείωσης των κινήτρων. 
      Έτσι, η Ελλάδα θα μπορέσει να συνεχίσει  να αξιοποιεί τα υψηλά κίνητρα που έχει εγκρίνει η Ευρωπαϊκή Επιτροπή για τη χώρα μας με τον  ισχύοντα σήμερα αναπτυξιακό νόμο μέχρι και το 2006. 
      Θέλω επίσης να επισημάνω ότι η εμπειρία όλων των αναπτυξιακών νόμων είναι ότι η ύπαρξη υψηλών κινήτρων δεν αποτελεί προϋπόθεση δημιουργίας κερδοφόρων επιχειρήσεων σε μία περιοχή και πολλές φορές συνεπάγεται στρεβλώσεις της επιχειρηματικότητας, που μπορεί να οδηγήσει και στην προβληματικότητα διαφόρων κλάδων της οικονομίας.
      Υγιείς επενδύσεις επιλέγουν τον τόπο εγκατάστασης, συνυπολογίζοντας πρωτίστως τις μακροπρόθεσμες οικονομίες κλίμακας, τις δυνατότητες εύρεσης κατάλληλου προσωπικού, την επάρκεια των πρώτων υλών, τη γειτνίαση σε μεγάλα αστικά κέντρα π.χ. και δευτερευόντως τα ποσοστά επιχορήγησης. 
      Στα πλαίσια αυτά η λειτουργία του αναπτυξιακού νόμου θα πρέπει να ειδωθεί  συμπληρωματικά με την τεράστια προσπάθεια που καταβάλλεται για την ανάπτυξη των υποδομών της χώρας, τη βελτίωση των τηλεπικοινωνιών, τη θέσπιση μέτρων οικονομικής πολιτικής, όπως η μείωση της φορολογίας των επιχειρήσεων αλλά και την υλοποίηση των πολύ σημαντικών δράσεων, ενεργειών, μέτρων και έργων των προγραμμάτων του Γ΄ Κοινοτικού Πλαισίου Στήριξης, που βρίσκονται ήδη σε εξέλιξη, όπως τα προγράμματα για τις μικρομεσαίες επιχειρήσεις στις οποίες αναφέρθηκα και προηγουμένως. 
      Με βάση, λοιπόν, όλα αυτά η τροποποίηση και η προσαρμογή του αναπτυξιακού ν. 2601/98 στοχεύει στο να εξακολουθήσει να συμβάλει ουσιαστικά στην προσέλκυση ξένων επενδύσεων και νέων επενδύσεων, στην περαιτέρω άμβλυνση των περιφερειακών ανισοτήτων, στη βελτίωση της ανταγωνιστικότητας των ελληνικών επιχειρήσεων, στην ενίσχυση της απασχόλησης και γενικότερα στην οικονομική ανάπτυξη της χώρας και την περαιτέρω μείωση των περιφερειακών ανισοτήτων της πατρίδας μας. 
      Παράλληλα, επιβάλλεται η εναρμόνιση των διατάξεών του με τους νέους κανόνες κρατικών ενισχύσεων που ισχύουν για τα κράτη-μέλη της Ευρωπαϊκής Ένωσης, ενώ κρίνεται σκόπιμη η περαιτέρω απλούστευση των διαδικασιών παροχής των κινήτρων και η αντικειμενικοποίηση του συστήματος, που νομίζω ότι θα βοηθήσει κατά πολύ τις επιχειρήσεις μας. 
      Στην κατεύθυνση αυτή είναι οι κύριες ρυθμίσεις που προτείνονται και έχουν τεθεί υπόψη των κοινωνικών εταίρων. Γιατί θέλω να τονίσω ότι επί ενάμιση χρόνο υπήρξε ουσιαστικός διάλογος με όλους τους παραγωγικούς, αλλά και κοινωνικούς φορείς της χώρας μας. Ακούσαμε όλες τις φωνές, την κάθε δυνατή συνεισφορά, ώστε να μπορέσουμε να βρούμε τη χρυσή τομή, αυτή τη συναινετική προσέγγιση και πρόταση που εμπεριέχει, βεβαίως, και σημαντικές προτάσεις που προέκυψαν από το διάλογο με τους κοινωνικούς εταίρους.
      Ο εισηγητής της Πλειοψηφίας κ. Ζαφειρόπουλος έκανε μια κοινή αναφορά με τους άλλους συναδέλφους γι’ αυτές τις παρεμβάσεις και τις κατευθύνσεις που εμπεριέχονται σε αυτήν την προσαρμογή και τροποποίηση του αναπτυξιακού μας νόμου. Θα μου επιτρέψετε, όμως, και μένα πέρα από την εισήγηση του κ. Ζαφειρόπουλου να επισημάνω κάποια στοιχεία που νομίζω ότι είναι χρήσιμα να τονίσουμε.
      Κατ’ αρχάς, υπάρχει βελτίωση κινήτρων για μεγάλες επενδύσεις και επενδύσεις εταιρειών με μεγάλη δραστηριότητα. Θέλουμε ένα πρόσθετο κίνητρο για να προσελκύσουμε νέες μεγάλες επενδύσεις και από το εξωτερικό, να δημιουργηθούν νέες πρόσθετες επενδύσεις στη χώρα μας, επενδύσεις που έχουν εξωστρέφεια, που συμβάλλουν στη διεύρυνση και τη βελτίωση του εμπορικού μας ισοζυγίου. 
      Μια δεύτερη παρέμβαση είναι η αύξηση της επιχορήγησης και οι δημιουργούμενες νέες θέσεις εργασίας, δηλαδή αναπροσαρμογή της επιχορήγησης και επιδότησης leasing για δημιουργούμενες νέες θέσεις απασχόλησης από 45 χιλιάδες ευρώ σε 60 χιλιάδες ευρώ. 
      Σε ό,τι αφορά τις επενδύσεις του τουρισμού υπάρχει μια σημαντική αύξηση. Από τα 4,5 εκατομμύρια που είναι σήμερα έφθασε στα 10 εκατομμύρια ευρώ το κόστος επενδύσεων ολοκληρωμένης μορφής εκσυγχρονισμού ξενοδοχειακών μονάδων. 
      Μια επιπρόσθετη παρέμβαση που κάνουμε αφορά τις επενδύσεις για νέα και εξαιρετικά προηγμένης τεχνολογίας προϊόντα. Αποσυνδέουμε την επιχορήγηση και την επιδότηση leasing από τη δημιουργία νέων θέσεων απασχόλησης για τις επενδύσεις ίδρυσης νέων μεταποιητικών μονάδων παραγωγής αποκλειστικά νέων προϊόντων ή και προϊόντων εξαιρετικά προηγμένης τεχνολογίας, όπως και αίρουμε τον περιορισμό του ανωτάτου ποσού επιχορήγησης και επιδότησης leasing που ισχύει σήμερα και που είναι 15 εκατομμύρια ευρώ για τις περιπτώσεις αυτές.
      Σε ό,τι αφορά τις παλαιές επιχειρήσεις υπάρχει ένα πρόσθετο, αλλά εναλλακτικό κίνητρο, που ήταν αποτέλεσμα μιας πράγματι πολύμηνης διαβούλευσης, κοινώς πολύμηνου διαλόγου με τους εταίρους. Καθιερώνουμε την εναλλακτική δυνατότητα δημιουργίας αφορολόγητου αποθεματικού για τις επενδύσεις του αναπτυξιακού νόμου αντί των φορολογικών εκπτώσεων που προβλέπονται σήμερα. Δίνεται η δυνατότητα ενίσχυσης των παλαιών επιχειρήσεων με κεφαλαιακά κίνητρα, δηλαδή με επιχορηγήσεις, στις περιπτώσεις πραγματοποίησης επενδύσεων επέκτασης που δημιουργούν νέες θέσεις απασχόλησης. Αυτή η παρεχόμενη ενίσχυση στις περιπτώσεις αυτές ισούται με αυτή που δικαιούνται οι νέες επιχειρήσεις μειωμένη κατά 10 ποσοστιαίες μονάδες.
       Επιπρόσθετα σε ό,τι αφορά τις υστερούσες περιοχές της πατρίδας μας διαμορφώνουμε μια νέα δυνατότητα να αυξηθούν οι πόροι του αναπτυξιακού νόμου που κατανέμονται στις περιοχές με κριτήριο την αναπτυξιακή τους υστέρηση. Με την υπουργική απόφαση που εκδίδεται κάθε χρόνο θα λαμβάνεται πρόνοια, ώστε οι πόροι που προβλέπεται να διατίθενται για τις επενδύσεις που θα αποφασίζουν να εγκατασταθούν σε περιοχές με αναπτυξιακή υστέρηση να είναι συγκριτικά αυξημένοι. 
      Σημαντική τομή γίνεται στη συντόμευση της καταβολής των επιχορηγήσεων. Προωθούμε την απλούστευση και τη συντόμευση των διαδικασιών καταβολής της επιχορήγησης με την καθιέρωση καταβολής της επιχορήγησης αμέσως μετά την ολοκλήρωση της επένδυσης και την έναρξη λειτουργίας της. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Προωθούμε τον καθορισμό και των άλλων δεσμευτικών προθεσμιών για τον έλεγχο των επενδύσεων, την έκδοση της απόφασης ολοκλήρωσης και την καταβολή της επιχορήγησης, όπως και τη συστηματική καταγραφή των υποχρεώσεων του επενδυτικού φορέα και την ανάληψη δεσμεύσεων εκ μέρους του για την ακρίβεια των υποβαλλομένων στοιχείων, ώστε να βελτιωθεί περαιτέρω το περιεχόμενο και να συντομευτεί ο χρόνος ολοκλήρωσης των ελέγχων. 
      Υπάρχει επίσης η δυνατότητα καταβολής μέρους της επιχορήγησης με την  υποβολή εγγυητικής επιστολής της τράπεζας πριν την ολοκλήρωση της επένδυσης και την έναρξη λειτουργίας της. 
      Υπάρχει μια σημαντική παρέμβαση που αφορά τον εξορθολογισμό και τη βελτίωση των διαδικασιών εφαρμογής των κινήτρων του νόμου. Καταργούμε το κίνητρο της επιδότησης των τόκων μεσομακροπρόθεσμων επενδυτικών δανείων. Τα συνεχώς μειούμενα επιτόκια μείωσαν τη σημασία του κινήτρου αυτού. Παράλληλα καθώς ενισχύσεις καταβάλλονται ως καθαρό ισοδύναμο της επιχορήγησης εντός των ορίων του χάρτη περιφερειακών ενισχύσεων για την Ελλάδα, που έχει εγκριθεί από την Ευρωπαϊκή Επιτροπή και ισχύει μέχρι το 2006, στις περισσότερες περιπτώσεις το καταβαλλόμενο κίνητρο παραμένει ουσιαστικά αμετάβλητο. 
      Περαιτέρω έχουμε: Αντικειμενικοποίηση της διαδικασίας αξιολόγησης με τη βελτίωση του συστήματος βαθμολόγησης και την αύξηση των συντελεστών βαρύτητας της εξαγωγικής επίδοσης και της προστιθέμενης αξίας για τις μεταποιητικές επενδύσεις. Εξορθολογισμό του τρόπου βαθμολόγησης των τουριστικών επενδύσεων στις οποίες παρέχονται οριζόντια κίνητρα πανελλαδικά. Απλούστευση των ενδιάμεσων διαδικασιών μετά την υπαγωγή της επένδυσης στις διατάξεις του αναπτυξιακού νόμου και μέχρι την πιστοποίηση της ολοκλήρωσης και την έναρξη της λειτουργίας συγκεκριμένα μέτρα με την καθιέρωση εξ αρχής ενός συγκεκριμένου ικανού χρονικού διαστήματος για την υλοποίηση της επένδυσης και την έναρξη λειτουργίας της με δυνατότητα παράτασης μόνο για λόγους ανωτέρας βίας. Την εξέταση της αναμόρφωσης του κόστους επένδυσης κατά τη διαδικασία πιστοποίησης της ολοκλήρωσης και έναρξης της λειτουργίας της. Το σαφή καθορισμό των ημερομηνιών έναρξης και λήξης της πραγματοποίησης των επιλέξιμων επενδυτικών δαπανών. Τον περιορισμό των τροποποιήσεων των όρων της απόφασης υπαγωγής. Με τις ρυθμίσεις αυτές επιτυγχάνεται ο δραστικός περιορισμός των ενδιάμεσων τροποποιήσεων και περιορίζονται σημαντικά οι γραφειοκρατικές διαδικασίες με στόχο την επιτάχυνση της υλοποίησης των επενδύσεων και της απορρόφησης.
      Σε ό,τι αφορά τις επενδύσεις στην αλλοδαπή γι’ αυτές τις περιπτώσεις των επενδύσεων που πραγματοποιούνται στις γειτονικές χώρες μέσω του ΕΣΟΑΒ, θεσπίζουμε υποχρέωση μη διακοπής εργασιών και τήρηση των θέσεων απασχόλησης στην Ελλάδα των διασυνδεδεμένων μ’ αυτές τις επιχειρήσεις. Βεβαίως εκτός των παραπάνω ρυθμίσεων, όπως ανέφερα και προηγουμένως, προς την ίδια κατεύθυνση στοχεύουν και επί μέρους δευτερεύουσες παρεμβάσεις καθώς επίσης και μετά την ψήφισή τους η κωδικοποίηση των διατάξεων του νόμου ώστε να αποτελέσει ένα ενιαίο κατανοητό, εύχρηστο και αποτελεσματικό εργαλείο της αναπτυξιακής πολιτικής μας. 
      Θέλω τώρα να έρθω, αγαπητοί συνάδελφοι, σε κάποιο σχολιασμό για τα θέματα των προτάσεων από τους αγαπητούς συναδέλφους που αφορούν τα νησιά της χώρας μας. Θέλω να τονίσω, αγαπητοί συνάδελφοι, ότι ο υπό ψήφιση νόμος δεν αποτελεί νέο νόμο αλλά τροποποίηση υφιστάμενου νόμου ο οποίος είναι από τους λίγους νόμους που ενσωματώνει ήδη ρυθμίσεις για τα νησιά. Συμφωνούμε ότι πρέπει στο πλαίσιο ενός επενδυτικού νόμου να υπάρχουν εξειδικευμένες προσεγγίσεις για τα νησιά μας και έχουμε ήδη προχωρήσει προς την κατεύθυνση αυτή. Υπάρχει ήδη η διαφοροποίηση της πολιτικής μας για τα νησιά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα πάρω λίγο χρόνο από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Δύο με τρία λεπτά, κύριε Υπουργέ, για να μιλήσουν και οι κύριοι συνάδελφοι. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Ειδικότερα τώρα για τον αναπτυξιακό μας νόμο. Ο υπάρχων τι προβλέπει; Ότι τα νησιά του βορείου Αιγαίου του νομού Δωδεκανήσου και τα νησιά με πληθυσμό μικρότερο των 3.100 κατοίκων ανήκουν στην υψηλότερη ζώνη των κινήτρων, στη Δ΄ ζώνη. Το ελάχιστο μέγεθος της επένδυσης για τα νησιά είναι μικρότερο απ’ ό,τι στην υπόλοιπη επικράτεια έναντι 135.000, 75.000 ευρώ. Έχουμε δύο ειδικές κατηγορίες επενδύσεων που αφορούν μόνο τα νησιά, την περίπτωση που αφορά τις επιχειρήσεις υγρών καυσίμων και υγραερίων για εγκαταστάσεις αποθήκευσης και μεταφοράς καυσίμων στα νησιά και την περίπτωση που αφορά επιχειρήσεις εκμετάλλευσης μέσων μεταφοράς για απομακρυσμένες περιοχές.
      Στις προτάσεις που κατατέθηκαν, υπάρχουν τέσσερις προτάσεις που αφορούν φορολογικά μέτρα και δεν είναι αντικείμενο του σημερινού αναπτυξιακού νόμου.
      Για τις άλλες προτάσεις πρέπει να πω ότι πρόκειται για την επέκταση στα νησιά κάτω των τριών χιλιάδων κατοίκων των πέντε πρόσθετων μονάδων επιχορήγησης, που ισχύουν για τους τρεις νομούς της Θράκης. Αυτό ήταν το σημείο 5. Εδώ πρέπει να συνειδητοποιήσουμε ότι πρέπει να υπάρχει ένα συγκριτικό πλεονέκτημα, που έχουμε ήδη αποφασίσει ως πολιτεία, ως Βουλή για τη Θράκη μας και πρέπει να το διατηρήσουμε.
      Πέραν του ότι αυτή η διαφορά του 5% δεν θα έχει κανένα αποτέλεσμα στην πράξη για την προσέλκυση επενδύσεων που προσανατολίζονται στα μικρά νησιά, συνήθως στα μικρά νησιά γίνονται χαμηλού ύψους επενδύσεις και οι πέντε ποσοστιαίες μονάδες λίγα προσφέρουν. Το κρίσιμο, όμως, σημείο εδώ είναι ότι η αύξηση κατά 5% ενδέχεται κατ’ αρχήν να προσκρούσει στο εγκεκριμένο από την Ευρωπαϊκή Ένωση περιφερειακό χάρτη ενισχύσεων της Ελλάδος, στην οποία περίπτωση οι πέντε πρώτες μονάδες δεν θα μπορούν να χορηγηθούν και έτσι να ανοίξει ένα μέτωπο επαναδιαπραγμάτευσης για όλα αυτά που έχουμε δυνατότητα να αξιοποιήσουμε ως προς τις επιχορηγήσεις μέχρι και το 2006. Και βεβαίως καταργείται ουσιαστικά το συγκριτικό πλεονέκτημα που έχουμε δώσει μόνο για τη Θράκη.
      Αυτό ισχύει περίπου και για την παράγραφο 6, όπου θέλετε αυτή η επιχορήγηση των πέντε πρόσθετων μονάδων να δοθεί σ’ όλη τη Δ΄ ζώνη, να πάει δηλαδή και σ’ όλη την παραμεθόριο και σ’ όλη την Ελλάδα πέραν της Θράκης. Η Κυβέρνηση όμως, αγαπητοί συνάδελφοι, θέλω να επισημάνω ότι επιμένει ότι η Θράκη πρέπει να παραμείνει μια περιοχή με επιπλέον κίνητρα.
      Η παράγραφος 7 αφορά τις πρόσθετες καλλιέργειες και την ενίσχυση των βιολογικών καλλιεργειών στα νησιά. Αυτό αφορά θέματα που ρυθμίζονται από την Κοινή Αγροτική Πολιτική, από τους σχετικούς κανονισμούς της Ευρωπαϊκής Ένωσης, ενώ απαιτείται μια πρόσθετη συνεργασία με το Υπουργείο Γεωργίας. Και νομίζω ότι, αν πράγματι δεν υπάρχει ουσιαστικό πρόβλημα, αυτό μπορεί να γίνει αποδεκτό κάποια στιγμή, εφόσον το Υπουργείο Γεωργίας, όμως, διαβεβαιώσει ότι αυτά δεν χρηματοδοτούνται ήδη ή πραγματικά δεν απαγορεύεται από τους ισχύοντες κανονισμούς της Ευρωπαϊκής Ένωσης.
      Προτείνεται μια διάταξη για να επιχορηγηθούν τουλάχιστον εξήντα χιλιάδες θέσεις εργασίας. Δεν μπορούμε να την κάνουμε αποδεκτή, γιατί δεν θα υπάρχει όριο προς τα πάνω της επιχορήγησης ανά θέση εργασίας και θα αποφασίζεται αυθαίρετα από τις δημοτικές επιτροπές, χωρίς να υπάρχει πλαίσιο.
      Προτείνεται να επιδοτείται ο εκσυγχρονισμός των επιχειρήσεων ανά πενταετία στα νησιά. Κατ’ αρχήν, πρέπει να τονίσουμε ότι σε ό,τι αφορά τη μεταποίηση, αυτό γίνεται σήμερα. Δεν υφίσταται χρονικός περιορισμός σε ό,τι αφορά τη μεταποίηση. Σε ό,τι αφορά τον τουρισμό, υπάρχει η επταετία. Βεβαίως εάν κάνουμε κάτι τέτοιο, αυτό δεν μπορεί να αφήσει απέξω όλες τις περιοχές της χώρας μας που είναι παραλιακές, δεδομένου ότι οι αρνητικές συνθήκες μεταφοράς υλικών, κόστους ισχύουν και για απομακρυσμένες και ορεινές περιοχές από τη μία μεριά αλλά και οι φθορές λόγω γειτνίασης με τη θάλασσα ισχύουν για το σύνολο των παραλιακών περιοχών της χώρας μας.
      Σε σχέση με την άρση της διάκρισης παλαιών και νέων φορέων για τα νησιά σε περίπτωση μετατροπής και συγχώνευσης των επιχειρήσεων, εδώ δεν θεμελιώνεται ειδική διάκριση μόνο για τα νησιά και βεβαίως η ρύθμιση θίγει το καθεστώς του νόμου διάκρισης μεταξύ παλαιών και νέων, που έχει εγκριθεί από την Ευρωπαϊκή Ένωση. Εάν αυτό το αποφασίσουμε, τότε πράγματι συγκρούεται αυτό που έχουμε αποφασίσει και έχουμε συμφωνήσει με την Ευρωπαϊκή Ένωση, γιατί η διάκριση παλαιών και νέων ήταν όρος, για να μπορέσει η Ευρωπαϊκή Επιτροπή να κάνει αποδεκτές τις υψηλότερες επενδύσεις που έχουμε σήμερα ως Ελλάδα στην Ευρωπαϊκή Ένωση μέχρι και το 2006. Ανοίγουμε, δηλαδή, ουσιαστικά μια νέα διαπραγμάτευση, που πιθανόν να μας κοστίσει πολύ σε σχέση με αυτά που έχουμε ήδη κεκτημένα μέχρι και το 2006.
      Και βεβαίως η πρόταση για την άρση της διάκρισης νέων, παλαιών στα νησιά με τη μη μείωση των δέκα μονάδων δεν μπορεί να γίνει δεκτή. Γιατί οι δέκα μονάδες ήταν το βασικό μας επιχείρημα, για να γίνει αυτή η ρύθμιση δεκτή από την Ευρωπαϊκή Ένωση.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δεν έχετε άλλο χρόνο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Τότε να κλείσω εδώ, κύριε Πρόεδρε και θα ολοκληρώσω στη δευτερολογία μου.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Κρήτη, ενενήντα χρόνια από την Ένωση με την Ελλάδα», σαράντα πέντε μαθητές και τρεις συνοδοί-καθηγητές από το 2ο ΤΕΕ Αγίων Αναργύρων Αθήνας και εκατόν πέντε μαθητές και έξι συνοδοί-καθηγητές από το 1ο Γυμνάσιο Τρίπολης Αρκαδίας.
      Η Βουλή τους καλωσορίζει. Εγώ έχω και ένα λόγο παραπάνω να καλωσορίζω τους μαθητές από την Αρκαδία λόγω κοινής καταγωγής.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ:Κυρίες και κύριοι συνάδελφοι, θέλω από την αρχή να ξαναπώ ότι η διαδικασία που βιώνουμε αυτές τις μέρες στο Κοινοβούλιο, είναι μια διαδικασία για την οποία κανείς, μα κανείς δεν μπορεί να είναι υπερήφανος. Έχουν προκηρυχθεί εκλογές. Το Σύνταγμα προβλέπει μια προεκλογική περίοδο τεσσάρων εβδομάδων. Παρά τις προβλέψεις του Συντάγματος έχουμε μια διπλάσια προεκλογική περίοδο και στην περίοδο αυτή η Κυβέρνηση έχει φέρει μια σειρά από νομοσχέδια για να λύσει θέματα όχι άμεσα, που δεν μπορούν να περιμένουν μέχρι τις εκλογές αλλά είτε θέματα που έπρεπε να είχαν λυθεί εδώ και πολλά χρόνια είτε θέματα τα οποία θέλει να χρησιμοποιήσει απλώς και μόνο για την προεκλογική της εκστρατεία, δηλαδή να πει ότι έφερε κάποια νομοσχέδια που δήθεν θα λύσουν κάποια προβλήματα για το μέλλον.
      Ένα τέτοιο νομοσχέδιο είναι και το νομοσχέδιο που συζητάμε εδώ, στην ουσία προ κενών εδράνων. Διότι και τα παιδιά που μας παρακολουθούν θα βλέπουν ότι η Βουλή σήμερα είναι άδεια. Και είναι άδεια, αγαπητές φίλες και αγαπητοί φίλοι, διότι όλοι οι Βουλευτές –λογικό είναι- βρίσκονται στις εκλογικές τους περιφέρειες και ασχολούνται με την επανεκλογή τους και στην ουσία η Βουλή έχει υποκατασταθεί από την Κυβέρνηση. Η Κυβέρνηση νομοθετεί στην ουσία ερήμην της Βουλής.
      ΠΡΟΕΔΡΕΥΩΝ (Κωνσταντίνος Γείτονας): Κύριε Αλογοσκούφη, παρακαλώ στο Σώμα να απευθύνεσθε και όχι στα παιδιά που παρακολουθούν από τα θεωρεία.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, στο Σώμα απευθύνομαι, μόνο που στο Σώμα αυτή τη στιγμή υπάρχουν άδεια καθίσματα.
      ΠΡΟΕΔΡΕΥΩΝ (Κωνσταντίνος Γείτονας):  Παρακαλώ, κύριε Αλογοσκούφη, συνεχίστε κατά τον Κανονισμό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ο Κανονισμός λέει να μη διακόπτετε τους ομιλητές, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Αλογοσκούφη, αρκετά. Παρακαλώ, συνεχίστε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, ο λαός μας έχει πολύ μεγάλες δυνατότητες και αυτές τις δυνατότητες η πολιτική της σημερινής Κυβέρνησης τις περιόρισε, δεν τις εκμεταλλεύτηκε και έχει οδηγήσει τη χώρα στα σημερινά αδιέξοδα. Και αυτά δεν είναι τα λόγια της Αντιπολίτευσης, είναι τα λόγια της τελευταίας έκθεσης της Ευρωπαϊκής Επιτροπής, που δημοσιεύεται σήμερα, αλλά έχει γίνει γνωστό το περιεχόμενό της, η οποία χαρακτηρίζει την πολιτική των τελευταίων χρόνων ως μία αλληλουχία χαμένων ευκαιριών. Επισημαίνει ότι ακόμα και η ανάπτυξη που έχουμε αυτήν την εποχή οφείλεται αποκλειστικά και μόνο στους κοινοτικούς πόρους και στους Ολυμπιακούς Αγώνες, είναι συγκυριακή, δεν είναι ισόρροπη και δεν διαχέεται ούτε στην κοινωνία γενικότερα αλλά ούτε και στην ελληνική περιφέρεια. Η ελληνική περιφέρεια υποφέρει παρά τους στατιστικά υψηλούς ρυθμούς ανάπτυξης. Το ποσοστό ανεργίας αποκαλύφθηκε χθες -εδώ και καιρό η Νέα Δημοκρατία μιλάει για κρυφή ανεργία- ότι ξεπέρασε το 13% σύμφωνα με τα στοιχεία του ΟΑΕΔ, όταν η χειραγωγούμενη Στατιστική Υπηρεσία μας είχε παρουσιάσει στοιχεία ότι δήθεν η ανεργία, από τους δειγματοληπτικούς ελέγχους που κάνει, είχε φθάσει στο 9% και ήρθε η καταγραφή των ανέργων να δείξει ότι οι άνεργοι ξεπερνούν τις πεντακόσιες χιλιάδες, όταν η Κυβέρνηση υποστήριζε ότι ήταν μόλις τριακόσιες ενενήντα χιλιάδες. 
      Υπάρχει, λοιπόν, ένα τεράστιο πρόβλημα απασχόλησης. Τα διπλά βιβλία για τα οποία κατηγορούσαμε την Κυβέρνηση στα δημόσια οικονομικά, αποδεικνύεται ότι υπάρχουν και στην ανεργία. Υπάρχει ένα μεγάλο πρόβλημα δημοσίων οικονομικών. Και αυτό το επισημαίνει η έκθεση της Ευρωπαϊκής Επιτροπής.
      Μιλάει για ανεξέλεγκτη έκρηξη των δημοσιονομικών ελλειμμάτων. Η ίδια η έκθεση της Ευρωπαϊκής Επιτροπής -και όχι η Αντιπολίτευση- λέει ότι οι δαπάνες είναι εκτός ελέγχου και σ’ αυτήν την προεκλογική περίοδο. Λέει ότι οι δαπάνες για τους Ολυμπιακούς Αγώνες έχουν ξεπεράσει κατά πολύ τις προβλέψεις και τους προϋπολογισμούς, τα χρήματα που θα πληρώσει από το υστέρημά του ο ελληνικός λαός. Θα πληρώσει αυτήν την κακοδιαχείριση και τη σπατάλη που έχει γίνει στα Ολυμπιακά έργα. Λέει ότι δεν έχει υπάρξει αναπτυξιακή πολιτική για ισόρροπη ανάπτυξη. 
      Δεν είναι τα λόγια της Αντιπολίτευσης, είναι τα λόγια της Ευρωπαϊκής Επιτροπής. Δεν έχει δοθεί έμφαση στη δημιουργία νέων προϊόντων, δεν έχει δοθεί έμφαση στις νέες τεχνολογίες, ούτε σε πολιτικές που θα διασφαλίσουν διαχρονικά την ανάπτυξη της χώρας. 
      Υπάρχει, λοιπόν, το γεγονός ότι η ελληνική οικονομία και η κοινωνία έχουν μεγάλες δυνατότητες. Είναι γεγονός –και το έχω πει και άλλες φορές μέσα σ’ αυτήν την Αίθουσα- ότι υπάρχουν μεγάλα αναπτυξιακά αποθέματα στη χώρα, ότι υπάρχουν σημαντικά περιθώρια για την προώθηση ενός αποτελεσματικού κράτους και μιας δίκαιης κοινωνίας αλλά για να υλοποιηθούν όλες αυτές οι δυνατότητες, απαιτείται μια εντελώς διαφορετική πολιτική από την πολιτική της απερχόμενης Κυβέρνησης, μια πολιτική για την ανάπτυξη, για την απασχόληση, για την κοινωνική συνοχή.
      Αυτή την πολιτική έχει επεξεργαστεί, έχει επανειλημμένως ανακοινώσει σ’ αυτήν την Αίθουσα η Νέα Δημοκρατία και θα την εφαρμόσει μετά τις επόμενες εκλογές, μια πολιτική η οποία θα οδηγήσει σε ισόρροπη ανάπτυξη τη χώρα, διότι η σημερινή ανάπτυξη είναι ανάπτυξη που τροφοδοτείται από έναν ουσιαστικά και μόνο τομέα, τον κατασκευαστικό. 
      Ασφαλώς και η νέα πολιτική θα οδηγήσει στην ενίσχυση του δυναμισμού του κατασκευαστικού τομέα, γιατί είναι ένας τομέας που συντηρεί την ανάπτυξη τα τελευταία χρόνια αλλά με την πολιτική μας δίνεται καινούριος δυναμισμός σε τομείς που η Ελλάδα έχει συγκριτικά πλεονεκτήματα, τομείς όπως ο αγροτικός, ο τουρισμός, μεγάλο μέρος της βιομηχανίας και του εμπορίου, η ναυτιλία, η παραγωγή ενέργειας, οι τηλεπικοινωνίες, οι μεταφορές. Είναι τομείς που μπορούν να δώσουν σημαντική αναπτυξιακή ώθηση σ’ όλη την Ελλάδα και αυτή η αναπτυξιακή ώθηση θα έχει σαν αποτέλεσμα να αυξηθεί σημαντικά και η απασχόληση. 
      Είναι μια πολιτική που θα προσελκύσει άμεσες ξένες επενδύσεις και θα δώσει νέα πνοή στην ελληνική περιφέρεια. Διότι άκουσα το νέο υποψήφιο Πρόεδρο του ΠΑΣΟΚ, με πολύ μεγάλη απογοήτευση, να λέει ότι θα χρησιμοποιήσει δήθεν το προσωπικό του κύρος, όταν ρωτήθηκε πώς θα προσελκύσει νέες επενδύσεις. Τι θέλει να πει ο κ. Παπανδρέου; Ότι ο κ. Σημίτης δεν είχε προσωπικό κύρος; Οι προκάτοχοι του κ. Σημίτη, οι άλλοι πρωθυπουργοί, δεν είχαν προσωπικό κύρος; Ο κ. Μητσοτάκης, ο κ. Καραμανλής παλαιότερα δεν είχαν προσωπικό κύρος; Όλοι οι Πρωθυπουργοί της Ελλάδας έχουν προσωπικό κύρος.    
      Ο λόγος που κατέρρευσαν οι άμεσες ξένες επενδύσεις τα τελευταία χρόνια ήταν η αναξιοπιστία της κυβερνητικής πολιτικής, η αναξιοπιστία του φορολογικού συστήματος, η αναξιοπιστία της γραφειοκρατίας, η διαφθορά, το γεγονός ότι υπήρχε διακριτική μεταχείριση υπέρ ορισμένων επιχειρηματικών ομίλων εις βάρος άλλων. Αυτά είναι που απέτρεψαν τις ξένες επενδύσεις. Δεν είναι θέμα προσωπικού κύρους. Είναι αστειότητα να λέγεται ότι θα αντιμετωπιστούν τα προβλήματα με μαγικές λύσεις που βασίζονται στο προσωπικό κύρος. Πρόκειται για πολιτικές αστειότητες. 
      Αντίστοιχη απογοήτευση μου προκάλεσε και η πρόταση για την αντιμετώπιση της ανεργίας των νέων. Είναι γεγονός ότι ένα από τα σημαντικότερα προβλήματα της χώρας είναι η ανεργία των νέων, ανεργία που πλησιάζει το 30%. Επίσης και η ανεργία των γυναικών που είναι 15%, είναι σημαντικό πρόβλημα, όπως και η μακροχρόνια ανεργία. 
      Πώς θα λύσουμε τα κοινωνικά προβλήματα; Ανακατανέμοντας την ανεργία με απλοϊκές πολιτικές, όπως αυτή που εξήγγειλε ο νέος υποψήφιος Πρόεδρος του ΠΑΣΟΚ; Λέγοντας ότι θα κόψουμε τις ασφαλιστικές εισφορές για τους νέους, κάτι που με σιγουριά θα οδηγήσει σε ανακατανομή της ανεργίας; Διότι αυτό από μόνο του δεν οδηγεί στην ανάπτυξη υπέρ των νέων και εις βάρος, ποιων, των πάνω από εικοσιοκτώ ετών; 
      Θα αρχίσουν, δηλαδή, οι επιχειρήσεις να απολύουν τους τριαντάρηδες για να προσλάβουν τους εικοσάρηδες; Αυτή είναι η νέα πολιτική για την αντιμετώπιση της ανεργίας; Είναι δυνατόν να λέγονται τέτοια πράγματα; Είναι δυνατόν να εμφανίζεται ως νέα πολιτική κάτι το οποίο έχει εξεταστεί επανειλημμένως από πολλές ευρωπαϊκές κυβερνήσεις, ακόμη και από τη σημερινή ελληνική Κυβέρνηση και έχει καταδικαστεί –πολύ σωστά- ως μία αποσπασματική λύση και να παρουσιάζεται αυτό ως η πανάκεια και η μαγική λύση για την ανεργία των νέων; Αυτή είναι η νέα πολιτική που ευαγγελίζεστε; Διότι εγώ καταλαβαίνω γιατί η νέα υποψήφια ηγεσία του ΠΑΣΟΚ θέλει να καταδικάσει την κυβερνητική πολιτική. Εγώ καταλαβαίνω γιατί θέλει να πάρει αποστάσεις από την πολιτική που εφαρμόστηκε όλα αυτά τα χρόνια από την Κυβέρνηση Σημίτη και τους προκατόχους της, από την κυβέρνηση Παπανδρέου. Διότι αυτή η πολιτική οδήγησε πραγματικά σε μια δεκαετία που είχαμε την υψηλότερη ανεργία στη μεταπολεμική περίοδο.
      Όμως δεν είναι λύση αυτή. Η λύση πρέπει να είναι μια ολοκληρωμένη πολιτική. Και μια ολοκληρωμένη, επεξεργασμένη, εναλλακτική πολιτική μόνο η Νέα Δημοκρατία έχει παρουσιάσει στον ελληνικό λαό, μια πολιτική που βασίζεται σε τρεις άξονες: σε μια σταθερή και αξιόπιστη, πρώτα από όλα, μακρο-οικονομική πολιτική. Η σταθερότητα και η αξιοπιστία των κανόνων είναι βασικό στοιχείο για να μπορέσει να αναπτυχθεί ισόρροπα η χώρα. Και κεντρικό στοιχείο αυτής της πολιτικής είναι η διαφάνεια και η ουσιαστική εξυγίανση των δημοσίων οικονομικών, η αποτελεσματική μείωση του πολύ υψηλού δημοσίου χρέους, είναι μια φορολογική μεταρρύθμιση.
      Ένας δεύτερος άξονας είναι μια καινούργια διαρθρωτική πολιτική, για να αντιμετωπίσουμε την αχίλλειο πτέρνα της ελληνικής οικονομίας που είναι η ανταγωνιστικότητα. Χρειαζόμαστε μια καινούργια πολιτική για να βελτιώσουμε την ανταγωνιστικότητα, διότι χειροτέρευσε η ανταγωνιστικότητα όλα αυτά τα χρόνια. Χρειαζόμαστε μια συναινετική βελτίωση της λειτουργίας της αγοράς εργασίας. Χρειάζεται να προωθήσουμε νέα, στοχευμένα προγράμματα εκπαίδευσης και κατάρτισης, να ενισχύσουμε τον ανταγωνισμό, να ενισχύσουμε το ρόλο του ιδιωτικού τομέα. Αυτά όλα θα λυθούν με ένα συγκεκριμένο αποσπασματικό μέτρο, όπως αυτό που ανακοινώθηκε; 
      Χρειαζόμαστε ξεκάθαρους κανόνες του παιχνιδιού σ’ όλες τις αγορές, στα δημόσια έργα και στις κρατικές προμήθειες. Χρειαζόμαστε αποτελεσματικούς κανόνες για την ολοκλήρωση του Γ΄ Κοινοτικού Πλαισίου Στήριξης που καρκινοβατεί.
      Δεν υπάρχει μαγική λύση. Χρειάζεται σωστή, ολοκληρωμένη μεταρρύθμιση πολλών από τα κακώς κείμενα στην ελληνική οικονομία, κάτι που απέτυχε να κάνει η σημερινή Κυβέρνηση. 
      Και βέβαια ο τρίτος άξονας είναι η επανίδρυση της Δημόσιας Διοίκησης. Με τη σημερινή Δημόσια Διοίκηση, έτσι όπως την έχετε οδηγήσει στη σαπίλα, δεν μπορεί να λειτουργήσει ούτε η οικονομία, ούτε η κοινωνία. Χρειαζόμαστε αναμόρφωση του κοινωνικού κράτους. 
      Είναι πολλά αυτά που πρέπει να  γίνουν και θα είναι μεγάλο λάθος να δίνεται η εικόνα ότι η καταδίκη της σημερινής κυβερνητικής πολιτικής, που θέλει να προωθήσει ο νέος υποψήφιος Πρόεδρος του ΠΑΣΟΚ, θα αντικατασταθεί με κάποια επικοινωνιακά πυροτεχνήματα. 
      Χρειάζεται ολοκληρωμένο, διαφορετικό πρόγραμμα. Χρειάζεται μια εντελώς διαφορετική οικονομική πολιτική. Και το σημερινό νομοσχέδιο είναι ακριβώς ο καθρέφτης της πολιτικής που ακολούθησε η Κυβέρνηση, μιας πολιτικής αναβλητικότητας. Ξέραμε εδώ και πολλά χρόνια ότι δεν λειτουργεί ο προηγούμενος αναπτυξιακός νόμος. Ξέρουμε ότι χρειάζεται μια εντελώς διαφορετική προσέγγιση στα θέματα της ανάπτυξης της ελληνικής περιφέρειας. Δεν αρκούν μόνο τα αποσπασματικά κίνητρα. Δεν αρκεί απλώς να αναμορφώσουμε τις περιφέρειες, να αλλάξουμε κάποιους συντελεστές, για να αντιμετωπίσουμε το αναπτυξιακό πρόβλημα της ελληνικής περιφέρειας.
      Εμείς έχουμε μια ολοκληρωμένη, συνολική πολιτική για την ελληνική περιφέρεια, που ξεκινά από το να δώσουμε έμφαση στους αναπτυξιακούς φορείς της κάθε περιφέρειας  της χώρας. Δημιουργούμε –και έχει εξαγγελθεί και από αυτό το Βήμα από τον Πρόεδρο της Νέας Δημοκρατίας- δεκατρείς αναπτυξιακούς οργανισμούς περιφέρειας, οι οποίοι θα επεξεργάζονται και θα υλοποιούν ολοκληρωμένα αναπτυξιακά προγράμματα, για να εκμεταλλευθούμε τα συγκριτικά πλεονεκτήματα που έχει κάθε ελληνική περιφέρεια. Χρειάζεται εντελώς διαφορετική προσέγγιση. Και αναπτυξιακοί νόμοι που κατατίθενται μόνο και μόνο για να πούμε ότι δήθεν η Κυβέρνηση σήμερα, στην εκπνοή της κοινοβουλευτικής της θητείας, νοιάζεται και για την ανάπτυξη, δεν έχουν καμία, μα καμία τύχη να αλλάξουν τη σημερινή κακοδαιμονία της ελληνικής περιφέρειας.
      Κυρίες και κύριοι συνάδελφοι, το πρόβλημα της οικονομίας είναι πολιτικό. Χρειάζεται μια καινούργια πολιτική και μια καινούργια πολιτική μπορεί να την εφαρμόσει μόνο μια ριζικά διαφορετική κυβέρνηση, μόνο μια κυβέρνηση Νέας Δημοκρατίας με Πρωθυπουργό τον Κώστα Καραμανλή!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κύριε Πρόεδρε.
      Στο τέλος της ομιλίας του και αφού πέρασαν δεκαπέντε λεπτά παρέμβασης, ο Κοινοβουλευτικός Εκπρόσωπος της Νέας Δημοκρατίας θυμήθηκε ότι συζητάμε το αναπτυξιακό νομοσχέδιο και είπε μόνο μια φράση. 
      Κατανοώ τη δυσκολία στην οποία βρίσκεται η Νέα Δημοκρατία γι’ αυτό καθεαυτό το κείμενο του νομοσχεδίου που συζητάμε με τίτλο –για να το θυμίσω και στον Κοινοβουλευτικό Εκπρόσωπο της Νέας Δημοκρατίας- «Ενισχύσεις Ιδιωτικών Επενδύσεων για την οικονομική και περιφερειακή ανάπτυξη της χώρας». Αυτό είναι το θέμα που συζητάμε και κατανοώ το ότι δεν θέλησε να αναφερθεί καθόλου στο νομοσχέδιο. 
      Άλλωστε η παρέμβαση, η ανάλυση και η παρουσίαση του νομοσχεδίου από τον εισηγητή μας, τον κ. Ζαφειρόπουλο αλλά και οι διευκρινίσεις που έδωσε ο κύριος Υπουργός ήταν τόσο σαφείς, τόσο ειλικρινείς και πιστεύω ότι πείθουν όλους τους πολίτες, από τον επιχειρηματία μέχρι τον τελευταίο πολίτη που σκέφτεται να επενδύσει, ώστε δεν θα είχε τι να πει ο Κοινοβουλευτικός Εκπρόσωπος της Νέας Δημοκρατίας. 
      Κατέφυγε, λοιπόν, σε διάφορα τεχνάσματα, σε γενικολογίες, σε γενικότητες, σε γενικότερη πολιτική αντιπαράθεση πιστεύοντας ότι το σημείο αυτό, ο χώρος αυτός θα ήταν για τη Νέα Δημοκρατία και για τον ίδιο πιο πρόσφορος να παρουσιάσει δήθεν θέσεις ή να παρουσιάσει τις διαφορές που έχει η Νέα Δημοκρατία με το ΠΑΣΟΚ.
      Θα ήθελα, λοιπόν, να ακολουθήσω αυτά που είπε ο Κοινοβουλευτικός Εκπρόσωπος της Νέας Δημοκρατίας -που στερούνται κάθε βάσης- και να απαντήσω σε όσα από τα σημεία προλάβω στο χρόνο που μένει.
      Το πρώτο θέμα. Είπε, κύριε Πρόεδρε, ο Κοινοβουλευτικός Εκπρόσωπος της Νέας Δημοκρατίας ότι αυτό το νομοσχέδιο δεν έπρεπε να έλθει, διότι έχουν προκηρυχθεί εκλογές. Βεβαίως η ακρίβεια των πραγμάτων και για όσους δεν έχουν μεγάλη γνώση της κοινοβουλευτικής διαδικασίας κάθε άλλο παρά έχει σχέση με αυτό που είπε ο Κοινοβουλευτικός Εκπρόσωπος της Νέας Δημοκρατίας. 
      Κάθε νομοσχέδιο για να έλθει εδώ, υπάρχει ένας προγραμματισμός, υπάρχει μια προεργασία-προετοιμασία που γίνεται στα αρμόδια Υπουργεία και -εάν αφορά περισσότερους τομείς- σε συναρμόδια Υπουργεία. Δουλεύουν άνθρωποι, ετοιμάζονται, περνάνε από αρμόδια επιτροπή της Βουλής για να φθάσουν στην Ολομέλεια. Τέλος υπάρχει και ένας προγραμματισμός και οι δεσμεύσεις της Κυβέρνησης για ποια νομοσχέδια θα έλθουν. 
      Όλα αυτά έχουν ολοκληρωθεί. Τα γνωρίζει η Νέα Δημοκρατία, γιατί και στελέχη της με διάφορες ιδιότητες συμμετείχαν σ’ αυτές τις διαδικασίες. Άρα το ότι ήλθε τώρα το νομοσχέδιο δεν σημαίνει τίποτα παραπάνω από το ότι εκπληρώνεται αυτό που από πέρυσι τέτοιο καιρό είπε η Κυβέρνηση, ότι θα φέρει νέο αναπτυξιακό νομοσχέδιο.
      Τέλος σε ό,τι αφορά το σημείο αυτό, δεν υπάρχει καμία παράβαση είτε του Συντάγματος είτε του Κανονισμού της Βουλής, παρά μόνο η θέληση της Νέας Δημοκρατίας να μηδενίζει, να ακυρώνει, να ισοπεδώνει τα πάντα θεωρώντας ότι έτσι ασκεί πολιτική, βάζει εμπόδιο στην προσπάθεια της Κυβέρνησης, βάζει εμπόδιο στην εμπιστοσύνη και στη σιγουριά που αισθάνονται στην περίπτωσή μας οι επενδυτές με ένα νέο αναπτυξιακό νόμο, με νέα κίνητρα τέτοια, που η εμπειρία μετά το 1998 αλλά και η κατάσταση της οικονομίας που έχει βελτιωθεί, επιβάλλει να ξαναδούμε. 
      Διότι όπως είπαμε και πριν -και ο εισηγητής μας και ο Υπουργός αλλά και οι συνάδελφοί μου από διάφορες περιοχές της Ελλάδας που μίλησαν- πρόκειται για μια εμπειρία που έχει δείξει ότι ο ν. 2601 αλλά και τα θετικά βήματα της οικονομίας που έχουν γίνει στη χώρα επιβάλλουν να αναπροσαρμόσουμε κάποιες μορφές κινήτρων ή κάποια ταχύτητα απόδοσης κινήτρων στους επιχειρηματίες.
      Άρα το πρώτο επιχείρημα, κύριε συνάδελφε της Νέας Δημοκρατίας, κύριε Κοινοβουλευτικέ Εκπρόσωπε, δεν ήταν τίποτα άλλο από ωραία λόγια που ακούγονται, που φανατίζουν ενδεχομένως τους οπαδούς σας αλλά ούτε στην κοινοβουλευτική διαδικασία ούτε στον επιχειρηματικό κόσμο προσφέρουν κάτι. Αντίθετα προσπαθούν να δημιουργήσουν κλίμα αβεβαιότητας. 
      Αυτήν την αβεβαιότητα που καλλιεργείτε, κρατείστε την για το δικό σας χώρο, για τη Νέα Δημοκρατία, για την αβεβαιότητα -για να μην πω τον πανικό- που διακατέχει σήμερα τη Νέα Δημοκρατία.
      Το δεύτερο που επιχείρησε να μας πει ο Κοινοβουλευτικός Εκπρόσωπος της Νέας Δημοκρατίας, ήταν πολλά «ωραία» λόγια. Σας υπενθυμίζω ό,τι πρόλαβα να σημειώσω: «Η ανάπτυξη οφείλεται σε κοινοτικούς πόρους και σε Ολυμπιακούς Αγώνες», «Πρέπει να υπάρξει ισόρροπη ανάπτυξη», «Ανεργία», «Απαιτείται μια εντελώς διαφορετική πολιτική και αυτή είναι η πολιτική της Νέας Δημοκρατίας» κλπ.
      Κύριε Αλογοσκούφη, αυτά μας τα είπατε και κατά τη διάρκεια του προϋπολογισμού, τα έχουμε και γραπτώς διότι υπάρχουν και στην εισήγηση που έχετε καταθέσει. Και εκείνη, όπως και σήμερα, περιέχει γενικόλογες τοποθετήσεις. Εγώ συνοψίζοντας όλα αυτά θα υποβάλω ένα απλό ερώτημα. 
      Όπως είπατε, είμαστε λίγο καιρό προ των εκλογών, τυπικά βεβαίως το διάστημα αυτό θα αρχίσει τον άλλο μήνα μετά τη διάλυση της Βουλής. Όλα αυτά, όμως, που λέτε, περιμένατε να μας τα πείτε λίγο προ των εκλογών;  Λίγο προ των εκλογών θα μας δώσετε πρόγραμμα διακυβέρνησης της χώρας; Αναφέρομαι στον πρώτο, το βασικό τομέα μετά την εξωτερική πολιτική, στον τομέα της οικονομίας. Αυτά που μας λέτε, δεν έπρεπε να τα έχουμε δει γραπτώς σ’ ένα πρόγραμμά σας με συγκεκριμένες δεσμεύσεις τις οποίες αναλαμβάνετε, για να έχετε όπως ισχυρίζεστε μια ριζικώς διαφορετική πολιτική και μάλιστα με επιτυχία; 
      Και μια που το έφερε τώρα η συζήτηση, θέλω να κάνω ένα ερώτημα δήθεν ρητορικό, απευθύνεται, όμως, στη Νέα Δημοκρατία. Είχατε πρόγραμμα και το 1989, το καταθέσατε και με τη θέληση του ελληνικού λαού γίνατε πλειοψηφία. Σας θυμίζω ότι συντάκτης εκείνου του προγράμματος –τουλάχιστον επικεφαλής- ήταν ο νυν συντάκτης του προγράμματός σας, ο κ. Σουφλιάς. Και αφού το εφαρμόσατε, μετά από δυο χρόνια έγινε ανασχηματισμός στην τότε κυβέρνησή σας και Υπουργός Οικονομίας ανέλαβε ο κ. Μάνος. Θέλετε να σας θυμίσω τι είπε ο κ. Μάνος για τον κ. Σουφλιά και για το πρόγραμμα που είχατε τότε; Είπε: «Δύο χαμένα χρόνια της Νέας Δημοκρατίας». 
      Το πρόγραμμά σας ήταν απολύτως ανεπιτυχές, εκτός πραγματικότητας και αναγκάστηκε ο κ. Μάνος, όπως είπε τουλάχιστον, να πάρει νέα σκληρότατα μέτρα με τρομακτικές αυξήσεις, στον αγροτικό τομέα ιδιαίτερα, να κάνει αλλαγές κωδικών για να πάρει πόρους από το Κοινοτικό Πλαίσιο και να τους πάει αλλού. Αποτύχατε πλήρως και τώρα τολμάτε να μας πείτε ότι ετοιμάζετε πάλι πρόγραμμα; Μήπως η πραγματική αιτία που δεν παρουσιάζετε το δήθεν πρόγραμμά σας είναι ο φόβος τι περιλαμβάνει, πού απευθύνεται, σε ποιους θα κλείσει το μάτι όταν βγει, εναντίον ποιων θα στραφεί; Και μένετε σε γενικολογίες, σε διακηρύξεις επειδή δεν τολμάτε πραγματικά να φανερωθείτε; 
      Και εν πάση περιπτώσει, θα φανερωθείτε, θα πείτε το οικονομικό σας πρόγραμμα ένα μήνα προ των εκλογών; Και αυτό είναι υπεύθυνη, σοβαρή, δήθεν ριζικά διαφορετική πολιτική απ’ αυτήν που ασκείτε; Και το ισχυρίζεστε αυτό εδώ; Νομίζετε ότι ο ελληνικός λαός που ακούει δεν καταλαβαίνει; Δεν καταλαβαίνουμε τι παιχνίδι παίζετε; Δεν θέλω να αποδώσω προθέσεις αλλά αυτήν την υποχρέωσή σας, που δεν εφαρμόσατε επί τέσσερα χρόνια, θα την κάνετε τον τελευταίο μήνα και θα πείσετε κάποιους; 
      Προχώρησε, όμως, ο Κοινοβουλευτικός Εκπρόσωπος της Νέας Δημοκρατίας και σε φραστικές απρέπειες: «Αυτά που είπε ο υποψήφιος ηγέτης του ΠΑΣΟΚ ο κ. Παπανδρέου είναι αστειότητες». Δεν θέλω να χρησιμοποιήσω και εγώ παρόμοιες εκφράσεις σε ό,τι αφορά την ανεργία κλπ., διότι και το θέμα είναι σοβαρό –η ανεργία και ιδίως των νέων- αλλά και η στάση του Γιώργου Παπανδρέου είναι τόσο υπεύθυνη που αστειότητες είναι αυτά που λένε ορισμένοι ότι διαθέτουν, όπως αυτά που ανέφερα πριν. Και ενώ δήθεν τα διαθέτουν, δεν μας τα λένε. Δεν μας λέτε τις προτάσεις σας για το ασφαλιστικό για να μην τις μάθουμε και τις εφαρμόσουμε. 
      Τα κρύβετε δηλαδή και λέτε ότι λένε αστειότητες άλλοι που υπεύθυνα, δημόσια αναλαμβάνουν δεσμεύσεις σαν τη χθεσινή δέσμευση που ανέλαβε το ΠΑΣΟΚ δια του Γιώργου Παπανδρέου στο Λαύριο για να αντιμετωπιστεί η ανεργία, ιδιαίτερα των νέων.
      ΒΑΣΙΛΗΣ ΚΕΔΙΚΟΓΛΟΥ:  Μην επιμένετε σ’ αυτό, είναι λάθος.
      ΦΛΩΡΟΣ ΚΩΝΣΤΑΝΤΙΝΟΥ: Καταλήξατε ότι πρέπει να ακολουθήσουμε μια ριζικά διάφορη πολιτική. Μάλιστα. Αυτή η ριζικά διάφορη πολιτική, κύριε Πρόεδρε, θα ήθελα να αποκαλύψω ποια είναι. Όχι ότι δεν είναι γνωστή αλλά να το θυμίσω. Το είπε ο κ. Αλογσκούφης αλλά το είπε προς το τέλος και με ταχύτητα για να μην το πιάσουν οι κάμερες ή για να μην γίνει απολύτως κατανοητό από όσους το ακούσουν. 
      Είπε: «Δεν υπάρχει ριζική λύση στην οικονομία και δεν γίνονται θαύματα». Εγώ αυτό το συνδέω με αυτό που είπε προ ημερών ο κ. Μητσοτάκης: «Θαύματα δεν γίνονται, σκληρά μέτρα περιοριστικά πρέπει να ληφθούν». Αυτά είναι που σκέπτεστε, αυτά είναι που έχετε στο πίσω μέρος του εγκεφάλου σας. Δεν μπορεί κατά την εκτίμησή μου να είναι διαφορετικό το δήθεν πρόγραμμά σας, που δεν μας φανερώνετε και γι’ αυτό δεν το αποκαλύπτετε κιόλας. Τέτοιες είναι οι προθέσεις σας και τέτοιου είδους πολιτική σκοπεύετε να ακολουθήσετε για τον απλό λαό, για τον απλό πολίτη. Δεν θα προφτάσετε, όμως, «δεν θα προκάνετε», όπως είπε κάποιος παλαιότερος εδώ, διότι θα μείνετε και πάλι στην Αντιπολίτευση.
      Τέλος επειδή είπατε ότι σ’ αυτές τις εκλογές –και πάλι του ξέφυγε του κ. Αλογοσκούφη- θα καταδικάσει ο ελληνικός λαός την Κυβέρνηση, αυτός είναι ο στόχος σας; Οι εκλογές της 7ης Μαρτίου να γίνουν εκλογές καταδίκης ή μη της Κυβέρνησης; Μα, εσείς που είστε άνθρωποι που βλέπετε το αύριο, που βλέπετε το μέλλον, που λέτε άλλα τέτοια ηχηρά παρόμοια ωραία λόγια, αυτό που έπρεπε να επιζητείτε δεν είναι η καταδίκη της κυβερνητικής πολιτικής αλλά η επιβράβευση, η επιψήφιση του δικού σας οράματος, του δικού σας προγράμματος. 
      Οφείλουμε να έχουμε την απεριόριστη εμπιστοσύνη στις δυνάμεις του ελληνικού λαού. Έπρεπε να τον καλείτε να υπερψηφίσει τη δική σας πρόταση. Και επειδή δεν την έχετε, ευελπιστείτε και νομίζετε ότι θα παρασύρετε τον ελληνικό λαό να καταδικάσει την πολιτική της Κυβέρνησης του ΠΑΣΟΚ. Αλλά η πολιτική της Κυβέρνησης του ΠΑΣΟΚ στηρίζεται σε πάρα πολύ γερά πόδια και είναι τα γερά πόδια που δημιούργησε κατ’ αρχάς στην κοινωνία ο Ανδρέας Παπανδρέου τη δεκαετία του ’80 και ο Κώστας Σημίτης μετά το 1996 στην αναπτυξιακή πορεία αυτής της χώρας. Και εμείς είμαστε αυτοί που έχουμε τη δύναμη να πούμε για λάθη και παραλείψεις δυνατά, ανοιχτά, μπροστά στο λαό. Γιατί από αυτόν παίρνουμε δυνάμεις, σ’ αυτόν λογοδοτούμε και με τη θέλησή του θα συνεχίσουμε πιο ανανεωμένοι, πιο δυνατοί, πιο σίγουροι για το μέλλον.
      Όσο για το τελευταίο που είπατε, κύριε Αλογοσκούφη, ότι διαθέτετε ολοκληρωμένα προγράμματα παρέμβασης σε κάθε περιφέρεια, δεν ξέρω. Επειδή ακούσατε ότι έχουμε έτοιμες τις Χάρτες Σύγκλισης για κάθε περιφέρεια με στόχο κάθε περιφέρεια να προσεγγίσει το κεντρικό μέσο όρο της χώρας και όλη η χώρα τον κοινοτικό μέσο όρο, δεν ξέρω αν, ακούγοντας αυτό τώρα, πανικόβλητοι τρέχετε να μας πείτε ότι έχετε τέτοιου είδους προγράμματα. Εγώ θα έλεγα ότι θα είναι κέρδος για το πολιτικό σύστημα και για τη χώρα να υπάρχουν αυτά. Μακάρι να υπάρχουν. Αλλά όπως και τα άλλα, δεν μας τα λέτε. Αν έχετε και τέτοια και δεν τα είπατε, πείτε τα για να μπορούμε να κάνουμε κριτική, να μπορέσουμε να βελτιωθούμε όλοι μας και τα κόμματα, ώστε τελικά να υπηρετήσουμε καλύτερα αυτόν για τον οποίο βρισκόμαστε εδώ, τον ελληνικό λαό. 
      Επειδή τίποτα από αυτά, κύριε Πρόεδρε, δεν διαθέτει η Νέα Δημοκρατία, γι’ αυτό προτίμησε ο Κοινοβουλευτικός Εκπρόσωπος να μιλήσει γενικά περί των διαγραμμάτων. Και σ’ αυτά είναι δεύτερη και θα είναι γι’ αυτόν το λόγο Αντιπολίτευση. Αλλά σε ό,τι αφορά το νομοσχέδιο, απεδείχθη ότι επίσης είναι δεύτερη και γι’ αυτό το λόγο πάλι θα είστε Αξιωματική Αντιπολίτευση μετά τις εκλογές της 7ης Μαρτίου του 2004.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σπυριούνης.
      ΚΥΡΙΑΚΟΣ ΣΠΥΡΙΟΥΝΗΣ:  Θα προτιμούσα, κύριε Πρόεδρε, να μην έχω σειρά να μιλήσω, γιατί βρέθηκα σε δύο συμπληγάδες του δικομματισμού.
      Άκουσα τον κ. Αλογοσκούφη και άκουσα και το φίλο μου, τον Κοινοβουλευτικό Εκπρόσωπο του ΠΑΣΟΚ κ. Κωνσταντίνου Φλώρο.
      ΠΡΟΕΔΡΕΥΩΝ (Κωνσταντίνος Γείτονας): Ένας στρατηγός δεν εγκλωβίζεται ποτέ.
      ΚΥΡΙΑΚΟΣ ΣΠΥΡΙΟΥΝΗΣ: Θέλω να πω ότι σ’ αυτή τη χώρα, την αλήθεια θα την πούμε ποτέ; Θα σταματήσουμε τις κορώνες και τις ισοπεδώσεις, τους μηδενισμούς; 
      Το κόμμα μας αλλάζει Αρχηγό. Πρέπει να πάμε με άλλη ποιότητα δημοκρατίας. Γιατί τον εκθέτουμε; Πρέπει να τα αλλάξουμε όλα, κύριε Υπουργέ. Γίνεται διασυρμός του συστήματος. Και θέλει τόλμη και αρετή η επενδυτική πολιτική, που δεν υπήρξε. Υπήρξε διαφθορά, γραφειοκρατία, παθογενής Δημόσια Διοίκηση. Δεν πετύχαμε τους στόχους μας. Αν πετυχαίναμε τους στόχους, το δημόσιο χρέος δεν θα ήταν 180 δισεκατομμύρια ευρώ, δεν θα φορτώναμε τον κάθε Έλληνα με 7 εκατομμύρια ευρώ στην πλάτη του και τους αγέννητους ακόμα. Δεν πέτυχε το πρόγραμμα προσέλκυσης ξένων επενδύσεων.
      Αυτά πρέπει να τα πούμε στο λαό. Πρέπει να ζητήσουμε συγγνώμη. Πρέπει να έλθει ο νέος Αρχηγός με μια ωμή πραγματικότητα και να σχεδιάσει την αλλαγή που υποσχέθηκε από την πρώτη του ομιλία. Πρέπει να υπάρξει αλλαγή σε όλα. Άμα είναι όλα άριστα, γιατί το είπε τότε ο Παπανδρέου με την ειλικρίνεια που τον κατέχει;
      Κύριε Πρόεδρε, δεν είναι όλα άριστα. Δεν είναι καθόλου άριστα τα πράγματα. Έξω η κοινωνία αντιμετωπίζει μια οδυνηρή φτώχεια. Υπάρχουν άνθρωποι που δεν έχουν να πάρουν ψωμί. Η ανεργία είναι πάνω από 30% στους νέους και δη στους επιστήμονες. Για ποια πρόοδο μιλάτε; 
      Είναι μια χελώνια πρόοδος, κύριοι βοηθοί των Υπουργών. Να ακούτε και να προσέχετε, γιατί ευθύνεστε και εσείς με τις συμβουλές σας. Και να μη χρησιμοποιήσω άλλους όρους.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να απευθύνεστε στο Προεδρείο.
      ΚΥΡΙΑΚΟΣ ΣΠΥΡΙΟΥΝΗΣ: Την ανάγκη να ληφθούν μέτρα βαθιάς αλλαγής που την είχε υποσχεθεί το ΠΑΣΟΚ, δεν την έκανε γιατί εκφυλίστηκε από κάποιο σημείο και μετά. Και μιλάει ένας φανατικός υποστηρικτής του Σημίτη. Θα θυμάστε  ότι την πρώτη τετραετία εδώ τις μεταμεσονύκτιες ώρες μόνος μου πάλευα ένθεν και ένθεν. Και όταν άρχισε να ολισθαίνει στον εκφυλισμό, άρχισα να του κάνω την κριτική. Αυτή είναι η αλήθεια. Και όταν του είπα τελικά «Φύγετε, κύριε Σημίτη, φτάνουν δύο τετρατίες» τότε με διέγραψε. Και αυτό γιατί φοβάστε την αλήθεια.
      Κύριε Υπουργέ, τη αλήθεια τη φοβούνται. Ξέρετε την εκτίμηση που σας έχω και δεν σχετίζονται καθόλου με το πρόσωπό σας αυτά που  λέω. Και την αλήθεια την επιβάλλει η ευθύνη μας απέναντι στο λαό. Και είχαμε υποσχεθεί ειδική ευαισθησία στην έννοια «πατριωτισμός» και στην έννοια «δημοκρατία». Αυτό είναι το πλαίσιο, με δυο κουβέντες, της πολιτικής, οικονομικής και κοινωνικής, αυτής της τριαδικής εικόνας, που σήμερα δεν είναι κολακευτική για το κόμμα μας. 
      Γνωρίζετε ότι αν δεν έχουμε την τόλμη την τελευταία στιγμή να αναλάβουμε τις ευθύνες μας για τα λάθη που κάναμε, δεν θα είναι καλό το αποτέλεσμα, κύριοι συνάδελφοι του ΠΑΣΟΚ. Να με θυμάστε. Πρώτο κυρίαρχο στοιχείο στην εικόνα τον λαού είναι να αναλάβουμε τις ευθύνες γι’ αυτά που δεν έγιναν. 
      Επανέρχομαι στο νομοσχέδιο, κύριε Πρόεδρε. Ευχαριστώ για την ανοχή σας. Πάντοτε τη δείχνετε σε μένα, παρά την αυστηρή κριτική που σας κάνω. 
      ΠΡΟΕΔΡΕΥΩΝ (Κωνσταντίνος Γείτονας): Όμως θα μου επιτρέψετε αφού όπως είπατε με εκτιμάτε, να πω κάτι σε συνέχει αυτού που είπατε. Δεν θα σχολιάσω. Είναι σωστό ότι όλοι οι πολιτικοί δεν πρέπει να φοβούνται την αλήθεια. Αλλά από την άλλη, είναι το ίδιο κακό να νομίζουμε ο καθένας μας ότι μονοπωλούμε και «ορθοτομούμε» το λόγο της αλήθειας. Η αλήθεια είναι εκείνη που οι πολλοί βλέπουν. 
      ΚΥΡΙΑΚΟΣ ΣΠΥΡΙΟΥΝΗΣ: Συμφωνώ απολύτως μαζί σας. Εγώ σας είπα την άποψή μου που γνωρίζετε ότι δεν φοβήθηκα ποτέ, ούτε στο στρατόπεδο, να την πω. 
      Η εικόνα που παρουσιάζουμε στο λαό, δικαιολογεί το χαμηλό ποσοστό εμπιστοσύνης που λαμβάνουν οι πολιτικοί. 
      Αν ήμασταν καλύτεροι, καλύτερη θα ήταν η εικόνα. Και ο πρώτος μη καλύτερος είμαι εγώ και, αν θέλετε, είμαι ο χειρότερος. Αναλαμβάνω σ’ αυτόν το βαθμό την προσωπική μου ευθύνη. Καλύτεροι πολιτικοί για να είναι καλύτερη η πολιτική στην πατρίδα μας. Και περισσότερη ευθύνη γιατί «αν τα παρεληλυθότα μνημονεύσεις, άμεινον περί των μελλόντων βουλεύσει». Σε αυτήν την επιταγή βρίσκεται ο καινούργιος Πρόεδρος του ΠΑΣΟΚ, να θυμηθεί τι λάθη κάναμε εμείς  για να μην τα κάνει ο ίδιος. Αυτό το μήνυμα έχει ευρύτερη απήχηση. Απευθύνεται και στη Νέα Δημοκρατία.
      Τα εμπόδια στην ανάπτυξη, στην προσέλκυση κεφαλαίων είναι γνωστά. Όταν έχεις ένα δυσκίνητο κράτος, όταν η βραδυπορία στην ανταπόκριση του κράτους γίνεται συναλλαγή κάτω από το τραπέζι, όταν η διαφθορά πλημμυρίζει την πατρίδα, όταν τα πάντα γίνονται με φακελάκι, όταν χρειάζονται σαράντα δικαιολογητικά για να εγκριθεί μια επένδυση, όταν, όταν, όταν, ποια προσέλκυση κεφαλαίων να γίνει; Αυτό είναι το πρόβλημα. Οι αναπτυξιακοί νόμοι δεν ανταποκρίθηκαν μέχρι τώρα στους επιδιωκόμενους σκοπούς. Και έρχεται το παρόν νομοσχέδιο να συμπληρώσει  την ανάγκη της προσαρμογής κατ’ αρχήν στην Ευρωπαϊκή Ένωση  και κατά δεύτερον στις νέες συνθήκες που έχουν διαμορφωθεί στο χώρο της οικονομίας, από την είσοδό μας στην ΟΝΕ που διαμόρφωσε νέο κλίμα συναλλαγματικής σταθερότητας και οικονομικής ψυχολογίας μέχρι τα μέτρα που έρχονται κατά καιρούς και είναι σωστά αλλά δεν ήταν τολμηρά. Και αυτό το νομοσχέδιο έπρεπε να έρθει τρία χρόνια νωρίτερα, αμέσως μετά το 2601/98, μετά τις εκλογές. Αυτή είναι η άποψή μου. Έπρεπε να έρθει για να σταματήσουν οι ανισότητες που είναι και αντιδημοκρατικό φαινόμενο, είναι ασέβεια στις κρίσιμες περιοχές. Και κρίσιμες είναι οι γνωστές περιοχές, είναι το Αιγαίο μας. Θα συμφωνήσω με τον κ. Παπαδέλλη. Εκεί χρειάζονται τολμηρές εύνοιες. Είναι η Ήπειρος, η Μακεδονία, η Θράκη. Εκεί χρειάζονται ειδικά τολμηρά μέτρα, «εξεζητημένης, παρεξηγημένης» εύνοιας. Γιατί πρώτο στο καθήκον είναι να ενισχύσουμε την ταλαίπωρη και πολύπαθη ύπαιθρο, η οποία εγκαταλείφθηκε. Και πιστεύω ότι τα μέτρα έρχονται και πολύ βραδέως και είναι και ανεπαρκή.
      Το νομοσχέδιο με τα δώδεκα -με το ακροτελεύτιο- άρθρα του, περιλαμβάνει όλα τα στοιχεία που πραγματώνουν την τροποποίηση του ν.2601. Και σαφώς από την πλευρά αυτή είναι θετικά. Τα κίνητρα, η βελτίωση των διαδικασιών, οι προβλέψεις του ελέγχου, αν είναι ειλικρινείς οι επιχειρηματίες κλπ., η στήριξη  παλαιών και νέων φορέων επιχειρηματικών δραστηριοτήτων, είναι θετικά.
      Το ΠΑΣΟΚ, το κόμμα μου ακόμα, λέω ακόμη,  με αμφισβήτησε. Όχι εσείς, κύριε Πρόεδρε, αλλά κάποιοι, αυτοί που αποτελούν τη νομενκλατούρα του κόμματος και αυτοί που ευθύνονται για τον εκφυλισμό του κόμματος, που δεν είχαν την αντοχή να δεχθούν την κριτική μου.
      Γι’ αυτό με διέγραψαν. Κακοτύχησαν, όμως, κύριε Κεδίκογλου, γιατί με διέγραψαν μέσα στο Κοινοβούλιο για ομιλία μου που αναφερόταν στο μεγάλο κεφάλαιο της διαφάνειας. Δεν θέλω να πιστέψω για το κόμμα μου ότι το ενοχλεί η λέξη «διαφάνεια». 
      ΒΑΣΙΛΕΙΟΣ ΚΕΔΙΚΟΓΛΟΥ: Επειδή αναφερθήκατε σε μένα, σας λέω ότι αργήσατε να καταλάβετε…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφονται οι διακοπές. 
      ΒΑΣΙΛΕΙΟΣ ΚΕΔΙΚΟΓΛΟΥ: …
      ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, ψηφίζω το νομοσχέδιο με την επιφύλαξη των παρατηρήσεων που έκανα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρδίκος έχει το λόγο.
      ΠΥΘΑΓΟΡΑΣ ΒΑΡΔΙΚΟΣ: Συζητάμε την τροποποίηση του αναπτυξιακού νόμου κάτω από διαφορετικές συνθήκες από αυτές που επικρατούσαν όταν άρχιζε η συγγραφή αυτού του νομοσχεδίου. Δεν εννοώ μόνο το προεκλογικό της εποχής. Από την άνοιξη με συναδέλφους μου από το ΠΑΣΟΚ των άλλων νησιών είχαμε συνεργασία με τον Υπουργό για τη λήψη πρόσθετων μέτρων υπέρ των νησιών του Αιγαίου. Αυτά τα πρόσθετα μέτρα υπάρχουν εδώ και πενήντα χρόνια στα ευρωπαϊκά κείμενα, στο άρθρο 153 της Συνθήκης των Ευρωπαϊκών Κοινοτήτων που αναφέρεται στις προβληματικές περιοχές και στα νησιά. Επίσης υπάρχουν στο άρθρο 38 της Συνθήκης του Μάαστριχτ, στο σημείο 55 των συμπερασμάτων της Νίκαιας και στην ερμηνευτική δήλωση του άρθρου 101 του Συντάγματός μας, όπως τροποποιήθηκε το 2001. 
      Και δεν είναι μόνο αναπτυξιακοί και οικονομικοί οι λόγοι που επιβάλλουν την αναγκαιότητα για τη λήψη ειδικών μέτρων για τα νησιά. Υπάρχουν και εθνικοί λόγοι που συνδέονται άμεσα με την ευρωπαϊκή προοπτική της Τουρκίας. Είτε πάρουν ημερομηνία ένταξης και αρχίσουν αμέσως οι προενταξιακές διαδικασίες είτε ξεκινήσουν μία ειδικότερη από τη σημερινή τους σχέση, θα διακινηθούν από και προς την Τουρκία προς τα νησιά αγαθά, κεφάλαια και άνθρωποι σε κολοσσιαίες για το μέγεθος των νησιών ποσότητες. Ο μόνος τρόπος για να τις αντιμετωπίσεις ώστε να υπάρξει επιθυμητό πολλαπλό όφελος, είναι σ’ αυτήν την ποσότητα να αντιτάξεις μια σημαντική ποιότητα η οποία μεταφράζεται σε λήψη ειδικών μέτρων. 
      Υπάρχει στο νομοσχέδιο ξεχωριστό άρθρο, το άρθρο 10, «ειδικές διατάξεις για τα νησιά». Το άρθρο αυτό είναι και αποτέλεσμα των συζητήσεων που είχαμε οι Βουλευτές των νησιών με τον κύριο Υπουργό. Όμως το περιεχόμενό του δεν έχει μεγάλη σχέση με τους στόχους μας και τις επιδιώξεις μας. Έχουν γίνει σημαντικά βήματα ανάπτυξης για τα νησιά του Αιγαίου. Το Νότιο Αιγαίο είναι η δεύτερη σε κατά κεφαλή ΑΕΠ περιφέρεια της χώρας. Το Βόρειο Αιγαίο από τη δωδέκατη στις δεκατρείς συνολικά περιφέρειες το 1994, σήμερα είναι στην έβδομη θέση.
      Βελτίωσε κατά πέντε θέσεις στις δεκατρείς τη θέση της. Όμως όλα αυτά δεν είναι αρκετά, χρειάζονται και άλλα. Κάποια από αυτά υπάρχουν στις προτάσεις Σφυρίου-Λεβογιάννη που είναι και δικές μου προτάσεις και απ’ ό,τι γνωρίζω και προτάσεις συναδέλφων του Αιγαίου. 
      Αγαπητέ Υφυπουργέ, σε εκτιμώ απεριόριστα, έχουμε συνεργαστεί πολλές φορές και έχεις δώσει πολλές λύσεις σε σοβαρά προβλήματα που έχει αντιμετωπίσει ο νομός μου. Για όλα αυτά σ’ ευχαριστώ.
      Το νομοσχέδιο που συζητάμε, έχει πολλά θετικά σημεία αλλά ένα βασικό εμένα δεν με ικανοποιεί. Το άρθρο 10 όπως είναι, δεν περιέχει τίποτα το νέο και το σημείο πέντε της τροπολογίας Σφυρίου-Λεβογιάννη, που δεν δέχθηκε ο Υφυπουργός είναι καλό αλλά λίγο. 
      Αγαπητέ Υφυπουργέ, δεχθείτε και άλλα σημεία. Μας το οφείλετε και για ένα πρόσθετο λόγο: Περιορίσατε και σε λίγο καταργείτε  την κατά 3% επιδότηση του επιτοκίου για τα δάνεια κεφαλαίου κίνησης από τις τράπεζες σε κάποιες από τις επιχειρήσεις στα νησιά του Αιγαίου. Πρέπει να πηγαίνουμε μπροστά και όχι πίσω. 
      Η υιοθέτηση του σημείου δύο της τροπολογίας των Σφυρίου-Λεβογιάννη δεν προκαλεί καμία δαπάνη για το δημόσιο. Με το να αυξήσετε κατά 5% στη β΄ ζώνη, κατά 15% στη Γ΄ ζώνη και κατά 25% στη Δ΄ ζώνη το ποσοστό των κερδών για το οποίο εφαρμόζεται το αφορολόγητο αποθεματικό, δίνετε κίνητρο για επενδύσεις και οι επενδύσεις φέρνουν την ανάπτυξη, τις θέσεις εργασίας και ακόμα τα έσοδα στο δημόσιο.
      Περιμένω να δεχθείτε και άλλα σημεία από την τροπολογία που έχει κατατεθεί.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Νικολαϊδης έχει το λόγο.
      ΙΩΑΝΝΗΣ ΝΙΚΟΛΑΙΔΗΣ:  Η Κυβέρνηση καταβάλλει τα τελευταία χρόνια μεγάλες προσπάθειες για να οδηγήσει τη χώρα μας σε μία νέα αναπτυξιακή πορεία. Ιδιαίτερα θετικά πρέπει να χαρακτηρίσουμε τα βήματα που έγιναν και γίνονται σε σχέση με την είσοδό μας στην ευρωζώνη σε σχέση με το γεγονός ότι ο πληθωρισμός έχει σημαντικά μειωθεί και επιτρέπει στις επιχειρήσεις να χρησιμοποιούν αυτά τα δεδομένα και τα επιτόκια δανεισμού κυρίως των μακροπρόθεσμων δανείων να μειωθούν από το 17% που ήταν το 1990-1992, στο 6% που είναι σήμερα.
       Υπάρχει μια αύξηση της παραγωγικότητας της εργασίας, υπάρχει ένας ρυθμός ανάπτυξης ο οποίος είναι σταθερός τα τελευταία χρόνια και δίνει τη δυνατότητα να οδηγηθεί τα τελευταία χρόνια η οικονομία της χώρας μας σε μια νέα προοπτική και σε μια νέα πορεία.
      Όμως παρ’ όλα αυτά υπήρξαν και υπάρχουν περιφερειακές ανισότητες τις οποίες οι διάφορες κυβερνήσεις τα τελευταία τριάντα χρόνια προσπάθησαν να τις αντιμετωπίσουν. Βέβαια ο κύριος μοχλός που χρησιμοποιούν για την αντιμετώπιση των περιφερειακών ανισοτήτων, δεν είναι κανένας άλλος από τους αναπτυξιακούς νόμους 789 και 1262 και το 1892/90. Είναι νομοθετήματα της Νέας Δημοκρατίας που επιχείρησε να δώσει στις περιοχές που παρουσίαζαν περισσότερα προβλήματα, γιατί οι ανισότητες ήταν μεγαλύτερες, αυξημένα κίνητρα οικονομικά. Όμως αυτή η προσπάθεια δεν έφερνε αποτελέσματα γιατί, όπως σωστά είπε ο κύριος Υφυπουργός προηγουμένως, δεν είναι στην προοπτική να δώσουμε αυξημένα κίνητρα στις περιοχές που έχουν περιφερειακές ανισότητες αλλά να δημιουργήσουμε ένα θετικότερο επενδυτικό περιβάλλον. 
      Επομένως έπρεπε και πρέπει προηγουμένως να προηγηθούν όλα αυτά τα οποία έκανε η Κυβέρνηση του ΠΑΣΟΚ, όπως τη μείωση του πληθωρισμού, τη σταθερότητα στην οικονομία, τη σταθερότητα στην ανάπτυξη και βεβαίως τις υποδομές. 
      Δεν θα μπορούσε κανείς να έρθει εύκολα στη Θράκη να επενδύσει αν δεν γίνονταν τα μεγάλα έργα υποδομής, εάν δεν γινόταν η προσπάθεια να συνδεθεί η Θράκη με τα κέντρα και τις αγορές της Αθήνας και της Θεσσαλονίκης, εάν πράγματι δεν γινόταν η Εγνατία Οδός και οι κάθετοι άξονες και εάν δεν βελτιώνονταν τα αεροδρόμια και τα λιμάνια της περιοχής. 
      Βεβαίως δεν θα ήταν αποδοτικός ένας αναπτυξιακός νόμος εάν δεν υπήρχαν και άλλες παράμετροι, όπως για παράδειγμα το θέμα της ενέργειας. Δεν ξέρω πόσο γνωρίζει ο ελληνικός λαός και άλλοι συνάδελφοι, όμως πριν από λίγα χρόνια υπήρχε ενεργειακό πρόβλημα, όταν τροφοδοτούμασταν με ηλεκτρικό ρεύμα από τη Βουλγαρία και αυτό είχε αυξομειώσεις, με αποτέλεσμα να υφίστανται ζημιές τα μηχανήματα των επιχειρήσεων. 
      Επομένως πράγματι το επενδυτικό περιβάλλον διαμορφώθηκε θετικά και πιστεύω ότι η τροποποίηση η οποία είχε γίνει από την κυβέρνηση του ΠΑΣΟΚ το 1994, καθώς επίσης και η ρύθμιση των χρεών των επιχειρήσεων που είχαν δημιουργήσει προβληματικότητα στην περιοχή από τον αείμνηστο Γεννηματά, έδωσαν μία νέα ώθηση στην περιοχή μας. 
      Βεβαίως τα προβλήματα τα οποία είχαν δημιουργηθεί -και τα προβλήματα των περιφερειακών ανισοτήτων είχαν σχέση κυρίως με τον οικονομικό μαρασμό της περιοχής μας- είχαν οδηγήσει σε μία υπανάπτυξη, στην ανεργία και τη συρρίκνωση των εισοδημάτων, στη μετανάστευση, στην εγκατάλειψη της υπαίθρου και βεβαίως οι δραπέτες της φτώχειας δημιουργούσαν ένα νέο φαύλο κύκλο, διότι οι περισσότεροι από αυτούς ήταν νέοι άνθρωποι οι οποίοι έφευγαν από το παραγωγικό δυναμικό της περιοχής μας και οδηγούνταν στην ξενιτιά. 
      Κύριοι συνάδελφοι της Νέας Δημοκρατίας, πρέπει να αντιληφθείτε ότι δεν είναι τυχαίο το γεγονός ότι οι Θρακιώτες αγκάλιασαν το Γιώργο Παπανδρέου που ήρθε πρόσφατα στην περιοχή μας μ’ αυτόν τον παλμό και μ’ αυτό το πάθος. Αυτή η υποδοχή οφειλόταν στο γεγονός ότι αναγνωρίζουν ότι οι πολιτικές που άσκησαν οι κυβερνήσεις του ΠΑΣΟΚ στην περιοχή μας είναι αυτές οι οποίες επιχειρούν να λύσουν τα προβλήματα της περιοχής μας. 
      Έτσι, λοιπόν, όσον αφορά το αναπτυξιακό έλλειμμα το οποίο υπήρχε στη Θράκη –και το οποίο διευρύνονταν συνεχώς επί των δικών σας κυβερνήσεων-  χρειάστηκε να ακολουθηθούν όλες αυτές οι καινούργιες πολιτικές οι οποίες δημιούργησαν μία νέα ελπίδα στην περιοχή μας για το ότι τα πράγματα θα πάνε καλύτερα. 
      Βεβαίως αναφέρατε και άλλα. Για παράδειγμα, είπατε να μην πιστεύουμε σ’ αυτά που κάνει το ΠΑΣΟΚ γιατί είναι της τελευταίας ώρας, όπως ο αναπτυξιακός νόμος και όλα τα νομοσχέδια, ότι το ΠΑΣΟΚ είναι αναξιόπιστο και ψεύτες. 
      Επικαλεστήκατε, ιδιαίτερα ο κ. Αλογοσκούφης, το ποσοστό ανεργίας και ότι η καταγραφή της γίνεται με δικολαβίστικους τρόπους. Όταν καταγράφουμε το μήνα Ιανουάριο την ανεργία και λέμε πεντακόσιες έξι χιλιάδες, άρα κυμαίνεται στο 13,4% και όχι στο 8,9% η ανεργία. Αυτό δεν είναι τίποτε άλλο από μια δικολαβία, γιατί ξέρετε πολύ καλά πώς προκύπτει το ποσοστό ανεργίας της χώρας. Άλλωστε και ο ελληνικός λαός γνωρίζει πολύ καλά και από το Δεκέμβριο πάει και εγγράφεται στα Ταμεία Ανεργίας ακριβώς για να πάρει το επίδομα το οποίο είναι γνωστό, όπως και το δώρο Χριστουγέννων και ξέρετε για ποιους λόγους εγγράφεται. Και όλοι γνωρίζουμε ότι όλες οι τουριστικές επιχειρήσεις της χώρας μας που απασχολούν εποχιακούς εργαζομένους, αυτήν την περίοδο δεν εργάζονται. 
      Επομένως μην προσπαθείτε εσείς με ψέματα να πείτε στον ελληνικό λαό ότι δεν πάει καλά η οικονομία και ότι «ορίστε οι ψεύτες του ΠΑΣΟΚ, ορίστε το ποσοστό ανεργίας». Εμείς αναγνωρίζουμε ότι το μέγα πρόβλημα είναι η ανεργία, ιδιαίτερα των νέων. Προσπαθείτε να απαξιώσετε οποιαδήποτε πρόταση. Επιτέλους, πείτε μας τις δικές σας! 
      Όσον αφορά τον αναπτυξιακό νόμο, πιστεύω πραγματικά ότι ο ισχύων αναπτυξιακός νόμος και οι τροποποιήσεις που είχαν γίνει, είχαν ως αποτέλεσμα τη σοβαρή εξέλιξη στην ανάπτυξη των επενδύσεων στην περιοχή μας, ιδιαίτερα στη Θράκη, παρά το γεγονός ότι μειώθηκαν τα κίνητρα –η επιδότηση μειώθηκε από το 60% στο 40%- και παρά το γεγονός ότι υπήρχε ένα δυσμενές στοιχείο το οποίο δυστυχώς εξακολουθεί να υπάρχει και στο νέο νόμο. Αυτό το στοιχείο συνίσταται στο γεγονός ότι η μία θέση απασχόλησης ανά δεκαπέντε εκατομμύρια δημιουργεί –όπως είχα αναφέρει και στον κύριο Υπουργό- το εξής πρόβλημα: Ένας που κάνει μία επένδυση στα Οινόφυτα ή στο Ορμένιο ή το Διδυμότειχο, είναι υποχρεωμένος ο μεν των Οινοφύτων να χρησιμοποιεί το 1/3 του προσωπικού, ο δε της Θράκης και του Έβρου, της απομακρυσμένης περιοχής, το τριπλάσιο προσωπικό. Δηλαδή δημιουργεί προβληματικές επιχειρήσεις. Το αυξήσατε λίγο. Τα 44.000 ευρώ –για να μιλάμε σε ευρώ- έγιναν 60.000 ευρώ ανά θέση απασχόλησης. Όμως εξακολουθεί να ισχύει αυτό και πιστεύω ότι θα έπρεπε να μην υπάρχει αυτή η αναλογικότητα. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Δεν τονίζεται η ανάγκη στο να αντιμετωπιστεί η ανεργία με αυτή την πρότασή σας, γιατί αυτό έχει λεχθεί. Ίσα-ίσα η προβληματικότητα των επιχειρήσεων δημιουργεί προβλήματα στις επιχειρήσεις μας και πιστεύω πραγματικά ότι θα έπρεπε αυτό να ισχύει, τα 60.000 Ευρώ, ασχέτως αν γίνεται μία επιχείρηση στη Θράκη ή στην Αθήνα και ο διαχωρισμός παλαιών και νέων επενδυτών. Ήταν, πιστεύω, κάποια σημεία του ν. 2601. Εγώ τότε ως υπερνομάρχης τον είχα χαρακτηρίσει ως ταφόπλακα. Τα νούμερα δυστυχώς με δικαίωσαν, διότι από χίλιες διακόσιες εβδομήντα τέσσερις επενδύσεις που έγιναν την περίοδο 1991-1997, το 60% υλοποιήθηκε, από το 1998-2003 έχουν υπαγωγή μόλις διακόσιες είκοσι οκτώ επενδύσεις. Πιστεύω ότι οι λόγοι είναι οι προηγούμενοι που ανέφερα, ο διαχωρισμός σε παλαιές και νέες. 
      Ποιοι ήταν οι πρώτοι επενδυτές, κύριε Υπουργέ, του Έβρου; Οι ίδιοι οι παλιοί επενδυτές. Αυτούς τους αποκλείσατε, δεν μπορούν να εκσυγχρονιστούν. Και έρχεστε τώρα και το βελτιώνετε. Σωστά. Όμως δεν λαμβάνετε υπόψη σας έναν τομέα πολύ σημαντικό για την περιοχή της Θράκης, τον τουριστικό τομέα. Ο παλιός και ο νέος με τη μείωση κατά δέκα ποσοστιαίες μονάδες, όταν είναι 40% το ποσοστό επιδότησης και πάει στο 30% και σε άλλες περιοχές είναι 15% η επιδότηση και πάει στο 5%, δεν έχει καμία σημασία, όμως για τη Θράκη ειδικά για τη Δ΄ ζώνη θα πρέπει να βάλετε μέσα και τις τουριστικές επιχειρήσεις, διότι μένει τελικά ένα ποσοστό επιχορήγησης 25% και βεβαίως ξέρετε πολύ καλά ότι μόλις τα τελευταία πέντε χρόνια έχουν αρχίσει οι τουριστικές επιχειρήσεις να αναπτύσσονται και επομένως στις παλιές επιχειρήσεις που λέτε, θα έπρεπε τουλάχιστον να περιλαμβάνονται και οι τουριστικές επιχειρήσεις. 
      Κλείνοντας να αναφέρω μία άλλη διαφωνία μου. Κατανοώ πράγματι ότι στην ίδια περιφέρεια η Καβάλα και η Δράμα ήταν εκτός και ήταν εύκολο μία επιχείρηση από την Καβάλα να πάει στην Ξάνθη, γι’ αυτό γέμισε η βιομηχανική περιοχή της Ξάνθης αλλά δεν πιστεύω ότι δεν θα μπορούσε με άλλο τρόπο να αντιμετωπιστεί αυτό. 
      Κύριε Υπουργέ, τα προβλήματα της Θράκης δεν λύθηκαν. Πιστεύω ότι το να εντάσσουμε στην ίδια ζώνη περιοχές όπως η Καβάλα ιδίως με την περιοχή του βορείου Έβρου, χωρίς καμία κλιμάκωση στα κίνητρα, που και αυτό έχει συζητηθεί και έχει απορριφθεί, νομίζω ότι αυτό θα οδηγήσει το Νομό Έβρου να μείνει πολύ πιο πίσω από τους άλλους νομούς της περιφέρειας. Δεν πρέπει μόνο να αντιμετωπίσουμε τις περιφερειακές ανισότητες αλλά να αντιμετωπίσουμε και τις ενδοπεριφερειακές ανισότητες. Και δεν προβλέπετε τίποτε σ’ αυτήν την κατεύθυνση. Συμφωνώ απόλυτα και με τους συναδέλφους των νησιών και νομίζω ότι πρέπει να ισχύσουν ειδικές ρυθμίσεις για το Βορειοανατολικό Αιγαίο, όπως ακριβώς προτάθηκαν από τους συναδέλφους. Πιστεύω πως πρέπει να τις λάβετε σοβαρά υπόψη.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι η Εισαγγελία Πρωτοδικών Αθηνών διαβίβασε στη Βουλή μηνυτήρια αναφορά κατά του Υπουργού Εργασίας και Κοινωνικών Ασφαλίσεων σύμφωνα με το άρθρο 86 παράγραφος 1 του Συντάγματος και το ν. 3126/03 περί ποινικής ευθύνης Υπουργών.
      Ο Β΄ Αντιπρόεδρος της Βουλής κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριοι συνάδελφοι, το νομοσχέδιο που διαπραγματευόμαστε σήμερα για την ενίσχυση των ιδιωτικών επενδύσεων είναι η τροποποίηση του ν. 2601/98 και σαφώς δεν είναι νέος αναπτυξιακός νόμος. Γιατί δεν είναι νέος αναπτυξιακός νόμος; Γιατί αν θέλουμε να υποβάλουμε έναν καινούργιο αναπτυξιακό νόμο, θα πρέπει να ζητήσουμε την άδεια της Επιτροπής Ανταγωνισμού της Ευρωπαϊκής Ένωσης. Και είναι βέβαιο ότι αν το επιχειρούσαμε αυτό, τα στοιχεία του νόμου θα ήταν πολύ χειρότερα και δυσμενή από αυτά τα στοιχεία του ν. 2601/98, όπως τον τροποποιούμε σήμερα. 
      Είναι, λοιπόν, ένα τακτοποιητικό νομοσχέδιο σε πολλά ζητήματα που ανέκυψαν μετά την εφαρμογή του ν. 2601/98. Είναι αποτέλεσμα συνεννοήσεων και συμβιβασμών. Μόνο εγώ προσωπικά έχω συμμετάσχει σε πάνω από πέντε συσκέψεις στο γραφείο του Υπουργού κ. Χριστοδουλάκη μαζί με φορείς, επιμελητήρια και συνδέσμους επιχειρηματιών και ουκ ολίγες φορές στο γραφείο του κ. Κωνσταντίνου Θέου, του γενικού γραμματέα επί των επενδύσεων. 
      Είναι γεγονός ότι ο 2601 για το χρονικό διάστημα που εφαρμόστηκε, δεν απέδωσε τα αναμενόμενα αποτελέσματα. Θα σας αναφέρω κάποια στοιχεία. Ο αριθμός των επενδύσεων ως προς το δείκτη ελκυστικότητας στην Ξάνθη μειώθηκε σε σχέση με την εφαρμογή του παλιού νόμου με το νέο κατά 39%, στη Ροδόπη κατά 48%, στον Έβρο κατά 67%. Όλα τα στοιχεία που θα σας αναφέρω, είναι ανοιγμένα σε ετήσια βάση. Συνολικό ύψος επενδύσεων κεφαλαίου: Μειώθηκε στην Ξάνθη κατά 64%, στη Ροδόπη κατά 68% και στον Έβρο κατά 74%. Επιχορηγήσεις ελληνικού δημοσίου. Στην Ξάνθη μειώθηκαν κατά 74%, στη Ροδόπη κατά 72%, στον Έβρο κατά 84%. Καταθέτω τον πρώτο πίνακα. 
      (Στο σημείο αυτό ο Β΄ Αντιπρόεδρος της Βουλής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα ο οποίος έχει ως εξής:
      (Να φωτογραφηθεί)
      
      
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Το ύψος του τραπεζικού δανεισμού πάλι σε στοιχεία ανοιγμένα σε ετήσια βάση στην Ξάνθη μειώθηκε κατά 63% από την εφαρμογή του 2601 σε σχέση με το 1892, στη Ροδόπη κατά 66%, στον Έβρο κατά 74%. Θέσεις εργασίας: Στην Ξάνθη μειώθηκαν κατά 67%, στο νομό Ροδόπης κατά 68%, στο νομό Έβρου κατά 70%. Καταθέτω και το δεύτερο πίνακα. 
      (Στο σημείο αυτό ο Β΄ Αντιπρόεδρος της Βουλής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα ο οποίος έχει ως εξής:
      (Να φωτογραφηθεί)
      
      
      
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Γιατί υπήρξε αυτή η έλλειψη επιχειρηματικότητας με την εφαρμογή του νόμου 2601; Πρώτον, διότι το σωστό μέτρο των αφορολόγητων αποθεματικών που ο προηγούμενος νόμος καθόριζε ειδικά για τις παλιές επενδύσεις δεν μπορούσε να λειτουργήσει, διότι τα κωλύματα και οι διαρθρωτικές αλλαγές που έπρεπε να γίνουν στην υποδομή της περιοχής της ανατολικής Μακεδονίας και Θράκης δεν ήρθησαν. Τα Βαλκάνια τα οποία κανονικά θα πρέπει να είναι στο συγκριτικό ανταγωνιστικό μας πλεονέκτημα, δεν έχουν ακόμη σταθεροποιηθεί. Οι δρόμοι που συνδέουν τη Θράκη και την ανατολική Μακεδονία με τη Βουλγαρία και συνεπώς με τα Βαλκάνια δεν έχουν ολοκληρωθεί. Τα σύνορα με την Τουρκία είναι κλεισμένα, όπως και να το κάνουμε. Επίσης αυτοί που θα μπορούσαν να επενδύσουν ποιοι είναι; Αυτοί που ασχολήθηκαν με τη βιομηχανία και τη βιοτεχνία, οι παλιές επιχειρήσεις. Οι καινούργιοι ψάχνονται, σκέπτονται. 
      Παράλληλα η ανταγωνιστικότητα των ελληνικών επιχειρήσεων σε σχέση με τις ευρωπαϊκές δεν είναι αυτή που θα έπρεπε να είναι και ο λόγος είναι απλός. Έχουμε υψηλό πληθωρισμό. Παρ’ όλο που σε ποσοστό φαίνεται μικρός 1,5% είναι ο μέσος ευρωπαϊκός όρος πληθωρισμού -ο δικός μας είναι 3% αλλά είναι 100% αυξημένος περισσότερο από τον πληθωρισμό που έχουν οι ευρωπαίοι βιομήχανοι και βιοτέχνες. Είναι, λοιπόν, φανερή η ανάγκη για την τροποποίηση του ν. 2601. Αυτές, λοιπόν, οι τροποποιήσεις εν μέρει ικανοποιούν τα αιτήματα που έχουν διατυπωθεί με τον καλύτερο δυνατό τρόπο όπως είναι το πλαφόν ανά θέση εργασίας. Ανέβηκε στα 50.000 ευρώ ανά θέση εργασίας, είχε προταθεί από τους φορείς στα 80.000 ευρώ, ο νόμος το προτείνει στα 60.000 ευρώ. Εγώ το θεωρώ ικανοποιητικό. Θα μπορούσε να ήταν και 65.000 ευρώ για να πάει στο μέσο όρο. 
      Όμως εδώ θέλω να παρατηρήσω ότι υπάρχει μια αδικία. Επειδή το πλαφόν ανά θέση εργασίας πάει στην επιδότηση, οι επιχειρήσεις που επιδοτούνται με 45% στις ακριτικές περιοχές σε σχέση με επιχειρήσεις της Γ΄ ζώνης που επιδοτούνται με 25% ή 30% ή της Β’ ζώνης στο ίδιο ύψος κεφαλαίου, είναι ανταγωνιστικότερες οι επιχειρήσεις που γίνονται στις άλλες περιοχές σε σχέση με τη Θράκη. Άρα θα έπρεπε η επιδότηση ανά θέση εργασίας να πηγαίνει στο σύνολο της επένδυσης και όχι στην επιδότηση. Θα μπορούσαμε να το δούμε και να το διορθώσουμε.
      Είναι θετικό το νομοσχέδιο, διότι εντάσσονται και οι παλιές επιχειρήσεις με κίνητρα επιδοτήσεων μειωμένα κατά 10%. Παρ’ όλο που πιστεύω ότι οι επιδοτήσεις δεν δημιουργούν σταθερές θέσεις εργασίας, ούτε επίσης δημιουργούν σταθερή επιχειρηματική δράση, θα μπορούσα να προσθέσω ότι θα μπορούσε η μείωση αυτή να είναι κατά 5% και όχι κατά 10% εν σχέσει με τις παλαιές-νέες επιχειρήσεις και να λαμβάνεται υπόψη η πενταετία παλαιότητας από την ώρα που η επιχείρηση τίθεται σε λειτουργία και έχει ολοκληρωθεί η επένδυση και όχι από τη στιγμή που εντάσσεται στον αναπτυξιακό νόμο. Έτσι κερδίζεται κάποιος χρόνος. 
      Επίσης είναι θετικό το νομοσχέδιο, διότι δίνεται παράταση μέχρι τις 31.12.2005 για επιπλέον επιδότηση κατά 5% στις επιχειρήσεις της Θράκης. Παρατείνεται η προθεσμία. Είναι θετικό ότι οι επιχειρήσεις που επιδοτήθηκαν και φεύγουν στο εξωτερικό, εφόσον δεν πληρούν συγκεκριμένες προϋποθέσεις, επιστρέφουν την επιδότηση και έχουν και κυρώσεις. 
      Εδώ, όμως, θα ήθελα να σας πω το εξής: Θα πρέπει να λάβετε υπόψη σας έναν παράγοντα, ότι οι επιχειρήσεις που δραστηριοποιούνται και στην Ελλάδα και στο εξωτερικό έχουν ένα συγκριτικό ανταγωνιστικό πλεονέκτημα, διότι έχουν μεγαλύτερες διόδους πρόσβασης, άρα μεγαλύτερες εξαγωγές. Αυτό το θέμα των εξαγωγών θα πρέπει να ληφθεί ως παράγοντας στο θέμα των κυρώσεων των επιχειρήσεων, με έναν αλγόριθμο ίσως. 
      Είναι θετικό το νομοσχέδιο, διότι δια νόμου καθορίζεται η καταβολή της επιδότησης μετά την ολοκλήρωση της επένδυσης και καθορίζονται οι διαδικασίες της ολοκλήρωσης. Όμως θέλω σ’ αυτό το σημείο να σας τονίσω το εξής: Το ποσοστό προκαταβολής που δίδουμε, είναι 30% και δίδεται βάσει εγγυητικής επιστολής. Θα μπορούσε το ποσοστό της προκαταβολής να γίνει 40% ή 50%, κύριε Υπουργέ. Νομίζω ότι δεν κοστίζει τίποτα. Ούτως ή άλλως η προκαταβολή γίνεται βάσει εγγυήσεως Τραπέζης. 
      Θα σας υπενθυμίσω το εξής, κύριε Υπουργέ: Όταν είχε ψηφιστεί ο ν. 1892 από τη Νέα Δημοκρατία, οι περιοχές είχαν μείνει νεκροταφεία από καινούργιες επενδύσεις. Γιατί τι έλεγε αυτός ο νόμος; Έλεγε ότι από τη στιγμή που θα τελειώσεις την επένδυση, παίρνεις όλη την επιδότηση. Όταν ήρθε ο αείμνηστος Γιώργος Γεννηματάς και είδε αυτό ακριβώς το μειονέκτημα, προχώρησε με το ν. 2234 και το ν. 2240 και άρχισε να δίνει τις επιδοτήσεις σταδιακά. Τελείωνες ένα κομμάτι; Έπαιρνες την επιδότηση και μπορούσες να προχωρήσεις. Έτσι αυτόματα φούντωσαν οι επενδύσεις στις περιοχές αυτές. Τώρα τι κάνουμε; Το μέτρο για το 30% είναι μεν σωστό. Όμως αυξήστε το λίγο. Κάντε το 40% ή 50%. Ούτως ή άλλως είναι με εγγυητική επιστολή Τραπέζης. Εφόσον έχω την πίστη να μου δώσουν εγγυητική επιστολή, αυτό σημαίνει ότι εγγυώμαι και το τέλος της επένδυσης. Δείτε το αυτό. 
      Κλείνοντας θέλω να προτείνω τη διατήρηση του υψηλού ορίου έγκρισης χρηματοδότησης στην περιφέρεια Ανατολικής Μακεδονίας και Θράκης. Αδίκως κατηγορήθηκε για ατασθαλίες, όπως αποδεικνύεται από τις έρευνες που έχουν γίνει. Δεν αποδείχθηκε τίποτα. Κακώς η πλειονότητα των επενδυτών κατηγορήθηκε, γιατί αν υπάρχουν τρεις ή πέντε επενδυτές που δεν είναι σωστοί, δεν σημαίνει ότι και οι υπόλοιποι είναι κομπιναδόροι. 
      Επίσης θα πρέπει το ειδικό αφορολόγητο αποθεματικό να μπορεί να σχηματίζεται από τις χρήσεις 2003-2008 μέχρι ποσοστού 40% επί των αδιανέμητων κερδών των επιχειρήσεων γι’ αυτούς που θέλουν να επενδύσουν μέσω των αφορολόγητων αποθεματικών. 
      Περιμένοντας τις δικές σας απαντήσεις επ’ αυτών των προβληματισμών που έθεσα, κύριε Υπουργέ, ψηφίζω το νομοσχέδιο, διότι πραγματικά κινείται προς τη σωστή κατεύθυνση. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Κωνσταντίνος Σπηλιόπουλος. 
      	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, θα συμφωνήσω και εγώ ότι το νομοσχέδιο που συζητούμε σήμερα, ο νέος αναπτυξιακός νόμος, δεν είναι νέος νόμος αλλά τροποποίηση του ν. 2601/1998. Σήμερα οι συνθήκες σε σχέση με το 1998 έχουν αλλάξει. Υπήρξαν σημαντικές διαφορές σε σχέση με το παρελθόν που είχαμε το 1998.
      Βελτιώνονται συνεχώς οι υποδομές σ’ ολόκληρη τη χώρα και δίνουν νέες δυνατότητες για την ανάπτυξη. Μειώθηκαν τα επιτόκια, που είναι ένα πολύ σημαντικό εργαλείο για αναπτυξιακές πρωτοβουλίες. Αυξάνονται οι δαπάνες από τον προϋπολογισμό για επενδύσεις σ’ ολόκληρη τη χώρα και τέλος έχουμε ένα τεράστιο ποσό στα χέρια μας, έχει ένα τεράστιο ποσό στη διάθεσή της η χώρα για αναπτυξιακές πρωτοβουλίες του ιδιωτικού τομέα. Όλα αυτά δημιουργούν ένα καινούργιο περιβάλλον για την αναπτυξιακή προοπτική της χώρας μας.
      Βεβαίως έχουμε πέντε χρόνια μέσα στα οποία λειτούργησε ο αναπτυξιακός νόμος, ο ν. 2601/1998. Σήμερα, λοιπόν, με αυτή τη συζήτηση και με την τροποποίηση αυτού του νόμου, μας δίνεται η δυνατότητα να κάνουμε και έναν απολογισμό και μια αξιολόγηση όλης αυτής της περιόδου, στην οποία λειτούργησε αυτός ο νόμος. Ασφαλώς μπορούμε να πούμε ότι νόμος αυτός, ο ν. 2601/1998, ήταν ένας νόμος που πράγματι προσέφερε πολλά στην αναπτυξιακή διαδικασία της χώρας μας.
      Θα πρέπει όμως –και νομίζω ότι είναι ευκαιρία τώρα, που κλείνει αυτό το κεφάλαιο και ανοίγει ένα καινούργιο- να έχουμε μια πραγματικά λεπτομερή αξιολόγηση του τι κάναμε μέχρι σήμερα. Να δούμε ποιες ήταν οι αδυναμίες, να δούμε ποια ήταν τα προβλήματα, ώστε να μην τα επαναλάβουμε και στη συνέχεια.  Πιστεύω, λοιπόν, ότι με την τροποποίηση αυτή που κάνουμε σήμερα, ανοίγουμε ένα κεφάλαιο και δίνουμε νέες ευκαιρίες στην ανάπτυξη της χώρας μας, στις πρωτοβουλίες που μπορεί να αναλάβουν ιδιωτικοί φορείς, για να προχωρήσουν σε επενδύσεις και να προχωρήσουν παραπέρα και στη δημιουργία θέσεων εργασίας.
      Βέβαια ο πρώτος και μεγαλύτερος στόχος του νέου αναπτυξιακού νόμου είναι να προχωρήσει η αναπτυξιακή διαδικασία και στην περιφέρεια, να αμβλυνθούν οι ανισότητες οι οποίες είναι πραγματικά ακόμα μεγάλες. Υπάρχουν διαφορές στη χώρα μας, οι οποίες δεν είναι όπως ήταν στο παρελθόν, εξακολουθούν όμως να υπάρχουν. Και νομίζω ότι μέσα από αυτό το νομοσχέδιο, μέσα από αυτό τον καινούργιο νόμο δίνεται η δυνατότητα να αμβλυνθούν αυτές οι αντιθέσεις και να μικρύνει η διαφορά της περιφέρειας με το κέντρο.
      Υπάρχει ακόμα ένα σημαντικό στοιχείο, πιστεύω, σ’ αυτό το νέο νομοσχέδιο. Είναι τα κίνητρα που δίνονται και η μεγάλη προσπάθεια που καταβάλλεται για τη δημιουργία νέων θέσεων εργασίας. Γι’ αυτό βλέπουμε ότι τονίζεται ιδιαιτέρως και επιχορηγείται πολύ περισσότερο η δημιουργία θέσεων εργασίας, νομίζω, σε μια εποχή που το πρώτο κοινωνικό πρόβλημα, έτσι όπως καταγράφεται και έτσι όπως το γνωρίζουμε, στη χώρα είναι η ανεργία. Ορθά, λοιπόν, έρχεται μέσα απ’ αυτό το νόμο να τονιστεί και να προβληθεί σαν ένα από τα στοιχεία του νέου αναπτυξιακού νόμου.
      Εγώ δεν θα πω γενικότερα τίποτε άλλο γι’ αυτό το νομοσχέδιο. Θεωρώ ότι είναι σημαντικό. Θεωρώ ότι οι αλλαγές, τις οποίες φέρνει, είναι επίσης σημαντικές και νομίζω ότι θα βοηθήσει παραπέρα στην ανάπτυξη.
      Θέλω, όμως, να αναφερθώ σ’ ένα σημαντικό θέμα που αφορά την περιφέρεια δυτικής Ελλάδος και ιδιαίτερα το Νομό Αχαΐας. Θέλω να αναφερθώ στο αυτοκινητοδρόμιο της Πάτρας. Οι φορείς της Πάτρας, το Επιμελητήριο, η Νομαρχιακή Αυτοδιοίκηση, η ΤΕΔΚ και άλλοι φορείς έχουν ιδρύσει μια εταιρεία για το αυτοκινητοδρόμιο της Πάτρας. Αγόρασαν χίλια διακόσια στρέμματα σε περιοχή κοντά στην Πάτρα για τη δημιουργία του αυτοκινητοδρομίου. Έχουν ξεκινήσει με δικούς τους πόρους την εκπόνηση μελετών και την προετοιμασία κατασκευής αυτού του μεγάλου έργου.
      Πριν από δυο-τρία χρόνια, δέχτηκε το Υπουργείο με τροπολογία την ένταξη στον αναπτυξιακό νόμο με το ν. 2160/1993 των αυτοκινητοδρομίων ως ειδικών μορφών τουρισμού. Δίνεται, λοιπόν, η δυνατότητα και στο αυτοκινητοδρόμιο να ενταχθεί μέσα στον αναπτυξιακό νόμο. Και νομίζω ότι αυτό είναι ένα πάρα πολύ σημαντικό στοιχείο. Μέχρι σήμερα πρέπει να πω ότι στη χώρα μας δεν υπήρχαν τεχνικές προδιαγραφές και τεχνικά χαρακτηριστικά. Γι’ αυτό χρειάστηκε να γίνουν αυτές οι τεχνικές προδιαγραφές, αυτά τα τεχνικά χαρακτηριστικά για το πώς γίνονται αυτά τα αυτοκινητοδρόμια. Και πράγματι το Υπουργείο Τουρισμού και το Υπουργείο Αθλητισμού έθεσαν αυτές τις τεχνικές προδιαγραφές, γιατί στη χώρα μας δεν υπήρχαν, παρ’ ότι –επαναλαμβάνω- υπάρχουν πολλές τέτοιες πρωτοβουλίες και θα έλεγα ότι υπάρχουν και χώρες που έχουν αυτοκινητοδρόμια και είναι μάλιστα χώρες που έχουν λιγότερες δυνατότητες από τις δικές μας.
      Γιατί γνωρίζετε πάρα πολύ καλά, κύριοι συνάδελφοι, ότι οι αγώνες αυτοί δημιουργούν δυνατότητες ανάπτυξης εκεί όπου γίνονται. Είναι γνωστές οι περιοχές που γίνονται αυτοί οι αγώνες, όπως και πόσα οφέλη αποκτούν οι περιοχές στις οποίες γίνονται οι αγώνες. 
      Υπάρχει, όμως, ένα θέμα και γι’ αυτό το καταθέτω σήμερα. Οι επενδύσεις αυτές, το αυτοκινητοδρόμιο, δεν μπορεί να έχουν μόνιμες θέσεις εργασίας που θα λειτουργούν για όλο το χρόνο. Είναι πράγματι μια πολύ μεγάλη επένδυση που έχει παράπλευρα οφέλη και θέσεις εργασίας, οι οποίες θα αναπτυχθούν από άλλες δραστηριότητες παράλληλες προς το αυτοκινητοδρόμιο και τους αγώνες αλλά δεν μπορεί το αυτοκινητοδρόμιο από μόνο του, με την πολύ μεγάλη επένδυση η οποία θα γίνει, να φτιάξει και να συντηρήσει αυτές τις θέσεις εργασίας που προβλέπει ο νόμος. 
      Ζητούμε λοιπόν και το ζητούμε από τον Υπουργό –το έχουμε ζητήσει και οι φορείς ολόκληρης της περιοχής Αχαΐας και της Πάτρας πολλές φορές και από τον Υπουργό και τον Πρωθυπουργό όταν είχε επισκεφθεί την Πάτρα- να υπάρξει μια εξαίρεση στο ν. 2601, όπως υπάρχουν και κάποιες άλλες εξαιρέσεις για ειδικές μορφές. Να υπάρξει και εδώ μια εξαίρεση ούτως ώστε να μην είναι ευθεία η σχέση της επιχορήγησης με τη θέση εργασίας. Διότι, επαναλαμβάνω, είναι πολύ μεγάλη επένδυση, θα δημιουργηθούν πολλές θέσεις εργασίας αλλά είναι παράπλευρες. 
      Θα αναπτυχθούν βεβαίως κάποιες θέσεις και μόνιμες στην εταιρεία αυτή, στο «ΑΥΤΟΚΙΝΗΤΟΔΡΟΜΙΟ Α.Ε.» αλλά δεν μπορούν να αναπτυχθούν όλες αυτές οι θέσεις που προβλέπονται ή θα προβλέπονται από το ύψος της επένδυσης. Ζητούμε, λοιπόν, από τον Υπουργό να κάνει δεκτό αυτό το αίτημα των φορέων της περιοχής της Αχαΐας και της Πάτρας. Το θεωρούμε δίκαιο.
      Νομίζω ότι μέσα σ’ αυτό το κλίμα και το πνεύμα συναίνεσης που έδειξε ο Υπουργός -έκανε δεκτές και άλλες τροπολογίες και άλλες ρυθμίσεις μέσα από το νόμο- θα κάνει δεκτή και αυτήν τη ρύθμιση, γιατί πιστεύω ότι θα εξυπηρετήσει και το αυτοκινητοδρόμιο και την ανάπτυξη ολόκληρης της περιοχής αλλά και μια πάρα πολύ σημαντική επένδυση πολύ μεγάλου ύψους στην περιοχή της Αχαΐας.
      Νομίζω, κυρία Πρόεδρε –και τελειώνω σ’ αυτό το σημείο- ότι οι πρωτοβουλίες τις οποίες μπορεί να αναπτύξει μία περιοχή, δεν είναι πάρα πολλές. Και όταν βλέπουμε μια σημαντική πρωτοβουλία, η οποία καταλαβαίνουμε ότι θα αναπτυχθεί και θα μπορέσει να δώσει πολλαπλά οφέλη στην περιοχή, νομίζω ότι αυτή πρέπει να την ενισχύσουμε με κάθε τρόπο. 
      Σας ευχαριστώ. 
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Το λόγο έχει ο συνάδελφος κ. Ιωάννης Ανθόπουλος. 
      ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κυρία Πρόεδρε.
      Κύριε Υπουργέ, η τροπολογία που κάνατε δεκτή, είναι απόλυτα συμβατή με την αναπτυξιακή διάσταση του νομοσχεδίου που συζητούμε σήμερα. Πράγματι με αυτήν την τροπολογία που υπογράψαμε αρκετοί συνάδελφοι, αίρονται κάποια νομικά βαρίδια και ρυθμίζονται κάποια θέματα ισχυόντων από το παρελθόν διαταγμάτων, που διευκολύνουν την περαιτέρω αναπτυξιακή πορεία της επενδύτριας εταιρείας στην περιοχή της Χαλκιδικής. 
      Άκουσα, κυρία Πρόεδρε, από προλαλήσαντες συναδέλφους της αντιπολίτευσης –και ιδιαίτερα της Αξιωματικής Αντιπολίτευσης- ότι η συζήτηση αυτού του νομοσχεδίου αποτελεί μια περίτρανη απόδειξη για την αποτυχία του αναπτυξιακού νόμου 2601 του 1998. 
      Θα συμφωνούσα πράγματι μαζί τους. Θα συμφωνούσα, όμως, αν ο ρυθμός ανάπτυξης της χώρας σήμερα ήταν μηδενικός, όπως στην περίοδο 1990-1993. Θα συμφωνούσα μαζί τους αν οι ιδιωτικές επενδύσεις ήταν στάσιμες, όπως τότε. Θα συμφωνούσα μαζί τους αν το ΑΕΠ αυξανόταν στη φαντασία μας και όχι στην πραγματικότητα. Θα συμφωνούσα μαζί τους αν η ανεργία ήταν πολλές, μα πάρα πολλές μονάδες πάνω από το μέσο ευρωπαϊκό όρο, όπως τότε. 
      Σήμερα, όμως, τα πράγματα έχουν αλλάξει. Σήμερα το ΑΕΠ της χώρας -τα έξι τελευταία χρόνια- αναπτύσσεται με σταθερό ποσοστό περίπου 4%. Οι ιδιωτικές επενδύσεις αναπτύσσονται, αυξάνονται μ’ ένα σταθερό ποσοστό 10% ετησίως και ήδη το ποσοστό της ανεργίας έχει προσεγγίσει το μέσο ευρωπαϊκό όρο, μειούμενο κάθε χρόνο ολοένα και περισσότερο. Σύμφωνα με τα τελευταία στοιχεία έχει φθάσει στο 8,9%. 
      Το ότι πάμε καλύτερα από το παρελθόν δεν σημαίνει ότι δεν μπορούμε να πάμε καλύτερα στο μέλλον. Το ότι είχαμε ένα καλό και αποδοτικό νομοσχέδιο δεν σημαίνει ότι πρέπει να το αφήσουμε έτσι και να μην κάνουμε ένα καλύτερο νομοσχέδιο. Διότι δεν πρόκειται για νέο αναπτυξιακό νόμο, όπως τόνισε και ο κύριος Υπουργός και οι αγαπητοί μου συνάδελφοι, αλλά πρόκειται για μια βελτίωση του αναπτυξιακού νόμου που ισχύει με βάση τις νέες συνθήκες τόσο της εθνικής όσο και της διεθνούς οικονομίας.
      Και ας αναφερθώ κι εγώ σ’ ένα όνομα που αυτές τις μέρες ακούγεται πολύ, του διεθνούς οικονομολόγου, του Ινδού «οικονομολόγου των φτωχών», του Αμάρτια Σεν, ο οποίος έχει πει ότι πράγματι υπάρχει μία άμεση αλληλένδεση μεταξύ ηθικής και οικονομίας. Οι ηθικές συμπεριφορές αλλάζουν, η οικονομία αλλάζει και εάν δεχθούμε τη γενική φιλοσοφική θεώρηση του Αμάρτια Σεν, αυτός ο νόμος πραγματικά εξυπηρετεί αυτές τις αλλαγές, αυτήν την πρόοδο, προκειμένου να δώσει νέα ώθηση στις ιδιωτικές επενδύσεις και στην ανάπτυξη.
      Ακριβώς σ’ αυτό αποβλέπει το συζητούμενο νομοσχέδιο, να προσελκύσει νέες, μεγάλες και σύγχρονες επενδύσεις που δημιουργούν εξαιρετικά υψηλούς ρυθμούς ανάπτυξης και ταυτόχρονα νέες θέσεις εργασίας για νέους με ανάλογα προσόντα και δεξιότητες, για να συνεχιστεί αυτός ο ρυθμός ανάπτυξης -όπως είπα- και ακόμη μεγαλύτερος, τουλάχιστον 4% λέμε εμείς και στα επόμενα χρόνια, με επενδύσεις έντασης κεφαλαίου, με μοντέρνα κίνητρα, όπως τα αφορολόγητα αποθεματικά των επιχειρήσεων και με επαναδραστηριοποίηση παλαιών φορέων για νέες παραγωγικές γραμμές ή και για νέες μονάδες. Κάτι πολύ σημαντικό: και για την ανάσχεση του ρεύματος φυγής επιχειρήσεων από την Ελλάδα στην αλλοδαπή με την ενεργοποίηση όρων, περιορισμών και προϋποθέσεων επιχορήγησης και επιδότησης επενδύσεων εκτός χώρας.
      Κύριε Υπουργέ, θα ήθελα να ζητήσω λίγο την προσοχή σας διότι, μεταξύ άλλων, έχω να προτείνω και δύο προσθήκες. Πριν αναφερθώ ειδικά σ’ αυτές τις προσθήκες, θα ήθελα να εκθέσω την επιχειρηματολογία μου.
      Ειδικότερα θα αναφερθώ στο Νομό Σερρών, που είναι ένας νομός που γεωγραφικά βρίσκεται μεταξύ δύο περιφερειών: της Κεντρικής και Ανατολικής Μακεδονίας. Έχει τα πλεονεκτήματα αλλά έχει και τα μειονεκτήματά της αυτή η γεωγραφική θέση. Βασικό μειονέκτημα –διότι περί αυτού πρόκειται- είναι τα ισχυρότερα ανταγωνιστικά κίνητρα της Ανατολικής Μακεδονίας και προφανώς της κοντινής Θράκης αλλά και οι μεγαλύτεροι ρυθμοί ανάπτυξης ενδοπεριφερειακών νομών της Κεντρικής Μακεδονίας, όπως η Θεσσαλονίκη και το Κιλκίς, νομούς με τους οποίους γειτνιάζει. 
      Μετά ο Νομός Σερρών υφίσταται μια επενδυτική κάμψη λόγω φυγής μικρομεσαίων επιχειρήσεων στη γεω-οικονομική περιοχή της νοτιοανατολικής Ευρώπης και ιδιαίτερα της Βουλγαρίας. Οι περισσότερες ήταν εκτός περιοχής Δ’ ζώνης κινήτρων του νομού και στηρίζονται στην εργασία μελών αγροτικών οικογενειών, που ενισχύονται οικονομικά με επιβοηθητικά εισοδήματα. 
      Οι παλαιοί φορείς, για τους οποίους κάνει μια σημαντική, όπως είπα, ρύθμιση το παρόν νομοσχέδιο και οι οποίοι είχαν επενδύσει εκτός Δ΄ ζώνης κινήτρων στις Σέρρες και έχουν τη διάθεση να επανεπενδύσουν με βάση τη νέα ρύθμιση που προανέφερα, θα βρεθούν σε μεγάλη ποσοστιαία απόσταση όσον αφορά τις επιχορηγήσεις: 10% σε σχέση με νέους φορείς της Δ΄ ζώνης του νομού μας και 10% σε σχέση με νέους φορείς της Γ’ ζώνης κινήτρων, ίσον αθροιστικά 20% διαφορά. Αυτή λειτουργεί αποθαρρυντικά διότι μεγαλώνει τους άνισους όρους ανταγωνισμού. 
      Εφόσον οι ζώνες θα ισχύσουν μέχρι το 2006 τουλάχιστον, όπως γράφεται και στην εισηγητική έκθεση του νομοσχεδίου, πρέπει να δοθεί η ευκαιρία για κάλυψη ενδοπεριφερειακών, αλλά θα έλεγα και ενδονομαρχιακών ανισοτήτων, έως ότου επικρατήσει η λογική της συγκέντρωσης των επενδύσεων, για λόγους και χαμηλού κόστους και προστασίας του περιβάλλοντος, στις ΒΙΠΕ της ΕΤΒΑ. Εξάλλου οι περισσότερες από τις μεγαλύτερες επιχειρήσεις του Νομού Σερρών βρίσκονται  εντός Δ΄ ζώνης κινήτρων. Όμως οι περισσότερες μικρομεσαίες επιχειρήσεις είναι διάσπαρτες για οικονομικούς αλλά και για συναισθηματικούς λόγους στις υπόλοιπες περιοχές του νομού.
      Τέλος, αν και το μείζον τμήμα του νομού είναι ενταγμένο στη Δ΄ ζώνη κινήτρων μαζί με τη ΒΙΠΕ της ΕΤΒΑ, ωστόσο από το 1998 και ιδιαίτερα από το 2000 –ημερομηνία ένταξης της ΒΙΠΕ στη Δ΄ ζώνη- και μέχρι σήμερα δεν παρατηρήθηκε η αναμενόμενη αύξηση των επενδύσεων.
      Η επέκταση της Δ΄ ζώνης κινήτρων σ’ όλο το νομό όπως και στους γειτονικούς Νομούς Δράμας και Καβάλας που κάνει το νομοσχέδιο, θα δείξει και κάτι ακόμη, εάν δηλαδή υπάρχει, κύριε Υπουργέ, όντως αληθινή πρόθεση επενδύσεων, όπως ισχυρίζονται οι οικονομικοί φορείς του νομού ή εάν η επίκληση αυτού του αιτήματος για επέκταση αποτελεί ένα άλλοθι για να επιρρίπτεται ευθύνη στην Κυβέρνηση για τη μη ισόρροπη ανάπτυξη όλου του νομού σε σχέση με άλλους νομούς της κεντρικής Μακεδονίας.
      Η πρότασή μου συγκεκριμενοποιείται. Κύριο αίτημα: Στο άρθρο 8 παράγραφος 9 εδάφιο 2 μετά τη λέξη «Θράκης» και πριν από τη λέξη «τις ΒΙΠΕ» να συμπεριληφθεί η φράση «και στο Νομό Σερρών της Περιφέρειας Κεντρικής Μακεδονίας». Επικουρικό αίτημα. Εάν δεν δεχθείτε αυτό το αίτημα, να γίνει μια προσθήκη στο άρθρο 1 παράγραφος 4 εδάφιο 2. Μετά την τελευταία λέξη της δεύτερης παραγράφου προστίθεται η φράση «το ίδιο ισχύει και για τις όμοιες επενδύσεις ή και προγράμματα που πραγματοποιούνται σε περιοχές του Νομού Σερρών και εμπίπτουν στη Γ΄ ζώνη κινήτρων». 
      Εάν δηλαδή, κύριε Υπουργέ, πράγματι έχετε ένα οποιοδήποτε νομοτυπικό αλλά και ουσιαστικό πρόβλημα να απλώσετε τη Δ΄ ζώνη κινήτρων σ’ όλο το μήκος και πλάτος του Νομού Σερρών, τότε δώστε μια ποσοστιαία αύξηση πέντε μονάδων στη Γ΄ ζώνη κινήτρων, έτσι ώστε να μικρύνει η διαφορά όσον αφορά τις επενδύσεις -τόσο νέες όσο και παλιές- μεταξύ της Γ΄ ζώνης και της Δ΄ ζώνης, εφόσον είναι διζωνικός αναπτυξιακά ο Νομός Σερρών.
      Ευχαριστώ, κυρία Πρόεδρε, για την ανοχή σας.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει για ένα πεντάλεπτο ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, η συζήτηση για τον αναπτυξιακό νόμο και για τα κίνητρα για ιδιωτικές επενδύσεις γίνεται πολύ αργά και επειδή υπάρχει και μια περίεργη αρμονία εις τον κόσμον αυτόν, γίνεται και υπό την πρόσθετη καταθλιπτική σκιά της πρόσφατης εκθέσεως της Ευρωπαϊκής Επιτροπής που αφορά στους προσανατολισμούς και στις επιδόσεις της ελληνικής οικονομίας, προσανατολισμοί και επιδόσεις που είναι και αυτοί απόρροια της προσπάθειας της σημερινής Κυβερνήσεως να αντιμετωπίσει ανεπιτυχώς το αναπτυξιακό και ανταγωνιστικό έλλειμμα της χώρας μας.
      Είναι χαρακτηριστικό ότι τονίζει -όχι η Νέα Δημοκρατία ή κάποια άλλα κέντρα που βυσσοδομούν δήθεν κατά του ΠΑΣΟΚ- αυτή η έκθεση της Ευρωπαϊκής Επιτροπής ότι παρά τις ευνοϊκές προϋποθέσεις που αφειδώς υφίστανται και χορηγούνται στην ελληνική Κυβέρνηση μέσω των ευρωπαϊκών προγραμμάτων και όλων των μέτρων, τα οποία υπάρχουν για τη σύγκλιση, η Ελλάδα δεν μπόρεσε να τα αξιοποιήσει και μάλιστα εις τους δύο βασικούς τομείς που κρίνουν την ισχύ μιας οικονομίας, εις τον τομέα, δηλαδή, της ανταγωνιστικότητός της και εις τον τομέα των λεγομένων δημοσιονομικών ανισορροπιών.
      Έτσι, λοιπόν, υπό το κράτος και αυτής της καταφοράς η Κυβέρνηση άρον-άρον φέρνει μια ακόμα τροποποίηση του αναπτυξιακού νόμου του 1998, η οποία αποδεικνύεται και εκ των πραγμάτων αλυσιτελής, δειλή και καθαρά γραφειοκρατική, ό,τι δηλαδή ακριβώς δεν χρειαζόταν τώρα ο τόπος αλλά και ειδικότερα οι περιφέρειες εκείνες, οι οποίες έχουν καταδικασθεί από την αδιαφορία της Κυβερνήσεως του ΠΑΣΟΚ σε αναπτυξιακό μαρασμό.
      Θα μου έφθανε και ένα λεπτό μόνο αντί των πέντε που δικαιούμαι από την επιείκειά σας, για να καταδείξω ότι η πολιτική της σημερινής Κυβερνήσεως, της απερχομένης Κυβερνήσεως του ΠΑΣΟΚ, στο θέμα της άρσεως των αναπτυξιακών ανισοτήτων στη χώρα μας υπήρξε μία παταγώδης αποτυχία, μία εκκωφαντική αποτυχία και ένα παράδειγμα προς αποφυγήν που θα είναι μάλλον και μία ενδιαφέρουσα –και είναι η μόνη χρησιμότητά σας- εισήγηση στις οικονομικές σχολές για το τι δεν πρέπει να κάνουμε, προκειμένου να έχουμε αποτελέσματα εις την προσπάθειά μας για περιφερειακή σύγκλιση.
      Αυτήν την προσφορά πράγματι θα σας την αναγνωρίσει το εκπαιδευτικό σύστημα και ειδικά οι σχολές περιφερειακής ανάπτυξης.
      Η Ήπειρος την οποίαν εκπροσωπώ, ο Νομός Ιωαννίνων, εξέφρασε εδώ και αρκετούς μήνες, από τον Απρίλιο του 2003, μέσω του Επιμελητηρίου Ιωαννίνων τις απόψεις του για τον αναπτυξιακό νόμο, οι οποίες καθόλου δεν υιοθετήθηκαν, ούτε μία από τις προτάσεις, στο σημερινό συζητούμενο άρον-άρον αναπτυξιακό νόμο, παρά το γεγονός ότι ο ίδιος ο Πρωθυπουργός, ο κ. Σημίτης, είχε τονίσει στα Γιάννενα από το Νοέμβριο του 2000 ότι προετοιμάζει ένα εξειδικευμένο πρόγραμμα για τη σύγκλιση της Ηπείρου.
      Αντί αυτού, υπήρξε η υστέρηση, υπήρξαν τα στατιστικά στοιχεία της περασμένης πενταετίας που λένε ότι όλοι οι αναπτυξιακοί νόμοι και όλα τα προγράμματα επέφεραν κατά 65% συγκέντρωση ιδρυτικών κεφαλαίων επιχειρήσεων στην περιφέρεια Αττικής και επέφεραν αύξηση κατά 2,5% της συμμετοχής στο εθνικό ΑΕΠ μόνο της περιφέρειας Αττικής, ενώ του Νομού Ιωαννίνων, για παράδειγμα, η συμβολή στο ΑΕΠ μειώθηκε κατά 1%.
      Με τέτοιου είδους δυσμενείς πρωτιές, με τέτοιου είδους προβλήματα, με μία περιφέρεια η οποία έχει τα σκήπτρα στην Ευρωπαϊκή Ένωση της τελευταίας περιοχής από πλευράς αναπτύξεως επί των ημερών σας, κύριε Υπουργέ, νομίζω πως η κατάθεση αυτού του αναπτυξιακού νόμου δεν επιφέρει αλλαγές. Δεν τολμάτε ούτε καν το ποσοστό επιχορηγήσεως των τουριστικών μονάδων να αυξήσετε από το αδιάφορο 25% που είναι σήμερα, σ’ ένα εύλογο και γενναίο ποσοστό. Με τέτοια λοιπόν προβλήματα, τα οποία κάλλιστα εκπροσωπεί η Ήπειρος και ο Νομός Ιωαννίνων, νομίζω πως δικαιολογημένα καταψηφίζεται αυτό το νομοσχέδιο ως άκαιρο, εσπευσμένο και περίπου σαρκαστικό για τα πραγματικά προβλήματα και της χώρας αλλά και των μειονεκτικών περιοχών.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Κύριε Σαλαγιάννη, έχετε το λόγο για τρία λεπτά.
      ΝΙΚΟΛΑΟΣ ΣΑΛΑΓΙΑΝΝΗΣ: Υπάρχει ένα θέμα, κυρία Πρόεδρε. Ο νόμος βοηθάει. Δεν θέλω, όμως, να μπω στα θετικά του γιατί δεν έχω χρόνο. Υπάρχει ένα ερώτημα: Πώς θα στηριχθούν οι προσπάθειες που κάνουν περιοχές, που είναι σε κρίση και που υστερούν; Είναι σαφές ότι υπάρχει ενδοπεριφερειακή ανισότητα και μάλιστα πάρα πολύ ισχυρή. 
      Ο νόμος δίνει σχεδόν σε κάθε ζώνη τα ίδια κίνητρα. Θα σας πω ένα απλό παράδειγμα: Όταν βάζεις στην ανατολική Θεσσαλία, τη Λάρισα και τη Μαγνησία τους ίδιους όρους, τα ίδια κίνητρα, την ίδια ενίσχυση που βάζεις στην Καρδίτσα και στα Τρίκαλα, όταν ξέρεις ότι εκεί υπάρχει το μείζον πρόβλημα, όταν ξέρεις ότι εκεί δεν γίνονται επενδύσεις, ότι υπάρχει ΒΙΠΕ που δεν έχει καμία επένδυση, όταν ξέρεις ότι όλη η ανάπτυξη απορροφάται κυρίως από τις δύο μεγάλες περιοχές -και οι υποδομές και η θέση τους και το κέντρο το τεχνολογικό, το επικοινωνιακό, που είναι σ’ αυτές τις περιοχές- πώς θα στηρίξεις έναν επιχειρηματία που θα πάει να επενδύσει σ’ αυτήν την περιοχή, η οποία είναι σε κρίση αγροτική; Και αυτό σημαίνει ότι ένα μεγάλο μέρος των κατοίκων φεύγει από τις περιοχές αυτές και κάπου πρέπει να απασχοληθεί.
      Στις περιοχές αυτές ακόμα θα μπορούσαμε να στηρίξουμε –ιδίως στην Καρδίτσα που έχουμε δύο λίμνες, τη Λίμνη Πλαστήρα και τη Λίμνη Σμοκόβου- τις νέες επενδύσεις στον τουριστικό τομέα. Υπάρχουν περιοχές ορεινές, ημιορεινές, μειονεκτούσες. Πώς θα στηριχθεί μια δυναμική σ’ αυτές τις περιοχές;
      Αυτός ο νόμος δεν απαντάει. Τον περιμέναμε πέντε χρόνια και πρέπει να πω ευθαρσώς και δημόσια ότι δεν έχουμε κανένα λόγο να μας ικανοποιεί. Και το λέω αυτό μπροστά στον Υφυπουργό κ. Πάχτα που ο ίδιος μας στήριξε προσωπικά και με ειδικό πρόγραμμα απασχόλησης και μ’ ένα ειδικό αναπτυξιακό πρόγραμμα. Εκτός και αν αυτό το ειδικό αναπτυξιακό πρόγραμμα είναι πολύ ισχυρό και μπορέσει έτσι σ’ ένα βαθμό να ισοφαρίσει αυτά που δεν έχει ο νόμος.
      Αγαπητέ κύριε Υπουργέ, δεν υπάρχει αμφιβολία ότι μ’ αυτό το νόμο δεν μας βοηθάτε να στηριχθούμε σε μία προσπάθεια ανάπτυξης. Και δεν μας βοηθάτε γιατί δεν κάνετε διάκριση ανάμεσα σ’ αυτούς που έτσι κι αλλιώς προσελκύουν επενδύσεις  και σ’ αυτούς που είναι χωρίς επενδύσεις. Πώς θα υπάρξει, λοιπόν, μια ανάπτυξη στο μέλλον; 
      Εγώ δέχομαι ότι μπορεί η Επιτροπή Ανταγωνισμού της Κοινότητας να μας δημιουργεί προβλήματα αλλά όμως δεν βλέπω τον τρόπο με τον οποίο επιλέγει η Κυβέρνηση να επιλύσει αυτό το πρόβλημα. 
      Ευχαριστώ πάρα πολύ.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Εισερχόμεθα στο στάδιο των δευτερολογιών. 
      Το λόγο έχει ο εισηγητής της Νέας Δημοκρατίας κ. Νάκος.
      ΒΑΣΙΛΗΣ ΚΕΔΙΚΟΓΛΟΥ: Σύμφωνα με τη σειρά εγγραφής, κυρία Πρόεδρε, ορίζει ο Κανονισμός.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Είναι εισηγητής, κύριε Κεδίκογλου.
      ΒΑΣΙΛΗΣ ΚΕΔΙΚΟΓΛΟΥ: Όχι, κυρία Πρόεδρε, με τη σειρά εγγραφής.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Ορίστε, κύριε Κεδίκογλου, να παρακαλέσουμε τον κ. Νάκο, παρ’ όλο που του έδωσα το λόγο, να προηγηθείτε.
      ΒΑΣΙΛΗΣ ΚΕΔΙΚΟΓΛΟΥ: Δεν κάνω καμία παραχώρηση δικαιώματος. 
      Κυρία Πρόεδρε, παρακολούθησα με πολύ μεγάλη προσοχή τον Υφυπουργό Εθνικής Οικονομίας και είδα τη μεγάλη του προσπάθεια να μας πει πόσο πολύ άλλαξε η Ελλάδα επί των ημερών του, που ήρθε ο μισός πληθυσμός στην Αθήνα και έχει ρημάξει όλη η περιφέρεια. Δεν υπάρχει ένας δρόμος να περπατήσεις στην περιφέρεια. 
      Παρακολούθησα πάρα πολύ μάλιστα πόσο οι αναπτυξιακοί νόμοι και η αναπτυξιακή προσπάθεια έχουν διευκολύνει την ελληνική παραγωγή. Ζήτησα το εμπορικό ισοζύγιο του εξαμήνου, κυρία Πρόεδρε και βλέπω τα εξής: Είμαστε παραθαλάσσια χώρα, βρεχόμαστε από τη θάλασσα. Ψάρια και μαλακόστρακα υδρόβια εισαγωγές 135 εκατομμύρια ευρώ, εξαγωγές 77 εκατομμύρια ευρώ. Υπερεισάγουμε ψάρια και θέλουν να μας πουν ότι με τους αναπτυξιακούς νόμους προήχθη η ελληνική παραγωγή και απασχόληση. 
      Είδα ακόμα εδώ πέρα για κρέατα εισαγωγές 326 εκατομμύρια ευρώ, εξαγωγές 14 εκατομμύρια ευρώ. Και είπα στην πρωτολογία μου ότι στην Εύβοια υπάρχει εξαιρετική κτηνοτροφία, η οποία φθίνει συνεχώς γιατί δεν υπάρχουν σφαγεία. Τόσο μεγάλη τεχνολογική ιστορία ήταν για τον κύριο κατσαπλιά Πρωθυπουργό που ήρθε και υποσχέθηκε τα πάντα, άρπαξε τις ψήφους και έφυγε και έκανε πλιάτσικο; Ακούστε, κύριε Υπουργέ, στο Μαντούδι εδραιώθηκε η πρώτη ανάδειξη του ΠΑΣΟΚ το 1981. Αυτήν τη φορά η περιοχή του Μαντουδιού θα είναι ο τάφος της νέας εκλογικής  αναμέτρησης. 
      Ακούστε να δείτε πόσο πολύ προχώρησε η χώρα με το εξαίρετο κλίμα, με τους αναπτυξιακούς νόμους. Παίρνω ένα προϊόν, για να το καταλάβει κανείς. Φυτά και λουλούδια. Ποια χώρα υπάρχει με καλύτερο κλίμα για φυτά και λουλούδια; Εισαγωγές 27 εκατομμύρια ευρώ, εξαγωγές ούτε 1 εκατομμύριο ευρώ. Αυτή είναι η αναπτυξιακή πολιτική της παρούσης ακόμα Κυβέρνησης του αποπεμφθέντος και απολακτισθέντος Πρωθυπουργού. 
      Συζητάμε τώρα για αναπτύξεις κλπ. Δεν ξέρετε ότι υπάρχει ένα τεράστιο πρόβλημα σχέσεων ευρώ και δολαρίου; Αυτό πού είναι μέσα στο νόμο σας; Πού το βλέπετε αυτό; Ιδιαίτερα στις ξενοδοχειακές επενδύσεις, που έχει καταντήσει να είναι διπλή η τιμή του ξενοδοχείου εδώ από οπουδήποτε αλλού. 
      Αλλά, όμως, δεν θα ήμουν φίλος της αλήθειας αν δεν έλεγα ότι δεν θα έβρισκαν καλύτερους υπερασπιστές στους νομούς τους οι λαοί και της Καρδίτσας και των Σερρών από τους συναδέλφους Σαλαγιάννη και Ανθόπουλο για όσα πολύ ορθά ανέπτυξαν στις πρωτολογίες τους. Βεβαίως ο κ. Ανθόπουλος ήξερε πολύ καλά ότι η εξαίρετη ομιλία του θα ήταν για την τιμή των όπλων μια και απέναντι δεν υπάρχει κουβέντα. 
      Είπε, λοιπόν, εδώ πέρα και κάποια άλλα ο κύριος Υφυπουργός Εθνικής Οικονομίας, ότι δεν αρκούν μόνο τα κίνητρα. Φυσικά δεν αρκούν. Χρειάζεται και η υποδομή.
      Που είναι η υποδομή στην Εύβοια; Δεν υπάρχει ένας δρόμος να πας από τη Χαλκίδα πιο πάνω. Ήλθε και το υποσχέθηκε ο κατσαπλιάς. Ασφαλώς χρειάζεται υποδομή. Ένα λιμάνι -σας είπαν- στο Μαντούδι, κύριοι και για να απασχοληθεί ο κόσμος. Πού είναι αυτό; Πουθενά δεν υπάρχει. 
      Αλλά είπατε και κάτι άλλο: Και η υποδομή δεν αρκεί. Βεβαίως χρειάζεται ζήτηση. Και έρχεται εδώ ένα ισοζύγιο που σας δείχνει ποια προϊόντα ζητούνται. Πού φαίνονται αυτά τα προϊόντα μέσα; Αλλά αφήνετε ελεύθερο και ασύδοτο το κεφάλαιο να κάνει ό,τι θέλει, να αγοράσει ανθρώπους, να πουλήσει ανθρώπους, να πάει όπου θέλει να αναπτυχθεί, να κάνει όπως θέλει. Είστε δούλοι του μεγάλου κεφαλαίου.
      Κύριε Υφυπουργέ, στην ελληνική γλώσσα υπήρχε μια διλογία, οικονομική ολιγαρχία. Ο Κωνσταντίνος Καραμανλής και ο Ανδρέας Παπανδρέου, ο Παπανδρέου και ο Καραμανλής διέλυσαν αυτή την ορολογία από το πολιτικό λεξικό -το 1984 δεν υπήρχε οικονομική ολιγαρχία- ο ένας με τις κρατικοποιήσεις και ο άλλος με τις μετοχοποιήσεις όλων των δανείων των προβληματικών επιχειρήσεων. Και ήλθε η Κυβέρνηση του κατσαπλιά Πρωθυπουργού, να φτιάξει οικονομική ολιγαρχία. Σήμερα υπάρχει οικονομική ολιγαρχία; Υπάρχουν επιχειρήσεις οι οποίες αναπτύχθηκαν αποκλειστικά και μόνο από αναθέσεις δημοσίων συμβάσεων είτε προμηθειών είτε έργων.  Δεν έχουν βάλει μια δεκάρα από την τσέπη τους. 
      Αυτή είναι η διακυβέρνηση που θέλουν να υπερασπιστούν. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Κεδίκογλου, παρακαλώ συντομεύετε. 
      ΒΑΣΙΛΕΙΟΣ ΚΕΔΙΚΟΓΛΟΥ: Ακόμα δεν έχω φτάσει τα πέντε λεπτά. Πέντε λεπτά δικαιούμαι.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Απλώς προειδοποίηση σας κάνω, να συντομεύετε. 
      ΒΑΣΙΛΕΙΟΣ ΚΕΔΙΚΟΓΛΟΥ: Μη με διακόπτετε, θα τελειώσω αμέσως. 
      Μίλησε ο κύριος εκπρόσωπος και για δημοκρατία κλπ. Ε, ας είμαστε και λίγο γενναιόψυχοι. Τη δημοκρατία ίδρυσε η Νέα Δημοκρατία με τον τρόπο που έκανε τη μετάβαση από τη δικτατορία στην ομαλότητα χωρίς να ανοίξει μύτη, με το Σύνταγμα που ψηφίστηκε με δική της πρωτοβουλία και με τον τρόπο που παρέδωσε την εξουσία. Εμείς ως ΠΑΣΟΚ παραλάβαμε, απλώσαμε τη δημοκρατία, την εμβαθύναμε, κάναμε κοινωνικότερη τη διάπλαση της οικονομίας με το μεγάλο λάθος, το να διανείμουμε πλούτο που δεν είχαμε στην ελπίδα ότι θα παραγάγουμε. Ήλθε μετά ο Ανδρέας Παπανδρέου και είπε ότι το δημόσιο χρέος κινδυνεύει να αφανίσει το έθνος. Το θυμάστε αυτό. Αλλά η δημοκρατία ολοκληρώθηκε από την Κυβέρνηση Τζαννετάκη.
      Προχθές έκανα μια παράλειψη και οφείλω να την πω. Η δημοκρατία ολοκληρώθηκε με το νόμο που δεν τολμήσαμε εμείς οκτώ χρόνια –και είναι ντροπή μας και δεν είμαστε περήφανοι γι’ αυτό- περί άρσης των συνεπειών του Εμφυλίου Πολέμου και με τη μεγάλη θυσία του Παύλου Μπακογιάννη. Αυτός ο νόμος προκάλεσε τη θυσία. Και όταν αυτή η παράταξη εκεί, η δεξιά, βρίσκεται εκεί που είναι η κυβέρνηση, αριστερά, δεν μπορούμε να μιλάμε για δημοκρατία όταν έχει και θύματα  στην ολοκλήρωση της λειτουργίας της δημοκρατίας σ’ αυτό τον τόπο. Αυτοί είναι οι σταθμοί. Και να μη λέμε, ξέρετε ο κ. Μάνος άλλαξε την πολιτική. Μα, ο Ανδρέας Παπανδρέου στο δεύτερο συνέδριο που αποφασίσαμε την πρόοδο εντός της ΕΟΚ είπε τότε τη μεγάλη ρήση: «Η πολιτική καταξιώνεται όταν έχει ανατρεπτική πνοή που αλλάζει από την πολιτική μας». Και ήρθε ο Μάνος και ανέτρεψε μια πολιτική. Καταξιώθηκε η πολιτική. 
      Αυτά, λοιπόν, τα προτερήματα της πολιτικής δεν μπορούν να εμφανίζονται ως μειονεκτήματα. Ας μάθουμε και στοιχειωδώς παιδεία και ας συμπεριφερθούμε όπως πρέπει. Πρόκειται περί μιας διακυβέρνησης που φεύγει και είναι σημαντικό τούτο: Ότι ένας Πρωθυπουργός οκταετίας φεύγει και όλος ο λαός νιώθει ότι ανακουφίστηκε και δεν υπάρχει μια ελληνική ψυχή συνδεδεμένη μαζί του.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ευχαριστούμε πολύ κ. Κεδίκογλου. 
      Το λόγο έχει ο κ. Νάκος να δευτερολογήσει.
      ΑΘΑΝΑΣΙΟΣ ΝΑΚΟΣ: Απορώ, κυρία Πρόεδρε, γιατί οι παρατηρήσεις που κάναμε τόσο εμείς όσο και ο εισηγητής της πλειοψηφίας δεν γίνονται αποδεκτές. Αναφερθήκαμε σε συγκεκριμένα θέματα, στον προϋπολογισμό, στη δυνατότητα αύξησης του προϋπολογισμού, στη δυνατότητα μείωσης της ιδίας συμμετοχής για τις επενδύσεις, στην επαναφορά του ισχύοντος καθεστώτος έστω και με κάποιο περιορισμό για το ποιες δαπάνες θεωρούνται επιλέξιμες προς επιδότηση. Και  όλα αυτά τα οποία σε όλους φαίνονται λογικά, δεν φαίνονται λογικά  μόνο στον κύριο Υπουργό.  Αυτά τα αναφέραμε τόσο στην επιτροπή όσο και στην Ολομέλεια. Δυστυχώς είναι σα να μιλάμε στα κενά έδρανα στα οποία βρισκόμαστε σήμερα.
      Επιπλέον μία καινούργια σύγχυση επικρατεί στην αγορά μετά τις δηλώσεις του υπό εκκόλαψη Αρχηγού του ΠΑΣΟΚ, ο οποίος είπε το εξής εφιαλτικό σενάριο για την αγορά εργασίας, για τα τέσσερα χρόνια χωρίς να υπάρχουν ασφαλιστικές εισφορές, δυναμιτίζοντας στην πραγματικότητα όλο το εργασιακό καθεστώς που υπάρχει. Και αναρωτιόμαστε τι συνέπειες μπορεί να έχει για τους παλαιότερους αν εφαρμοζόταν, για τα ασφαλιστικά ταμεία και για την ιατροφαρμακευτική περίθαλψη των ασφαλιστικών οργανισμών.
      Πιστεύω ότι πάλι δεν θα πάρω απάντηση ούτε στις προτάσεις μας ούτε και στην κατ’επανάληψη πρόκληση του κυρίου Υπουργού να μας πει με το ν. 2601 ποιές επιχειρήσεις ελέγχθηκαν και βρέθηκαν ότι δεν ακολούθησαν τη διαδικασία που προέβλεπε ο νόμος, σε ποιες επεβλήθησαν πρόστιμα και ποιοι τελικά οδηγήθηκαν στον εισαγγελέα. Είναι αστείο να ισχυρίζεται κανείς ότι αυτές οι διαδικασίες που υπήρχαν ήταν αναποτελεσματικές, άρα επιβάλλονται νέες διαδικασίες χωρίς να υπάρχει έστω και ο παραμικρός απολογισμός του προηγουμένου καθεστώτος όσον αφορά το θέμα των επιδοτήσεων και του ορθού τρόπου χρησιμοποίησης αυτών. Τα αποτελέσματα του ν. 2601 φαίνονται από έγγραφο που κατέθεσα στα Πρακτικά της Βουλής. Στην πραγματικότητα είχαμε  το 1/3 των επενδύσεων από αυτές που είχε προσφέρει ο ν.1892. 
      Θέλω να σας διαβάσω κάτι: φανήκαμε ανήμποροι να κόψουμε τους γόρδιους δεσμούς με τον κρατικισμό.  Λίγο πιό κάτω: Όμως υπήρξαν αδυναμίες, λάθη, λάθη τραγικά πολλές φορές, παραλείψεις και πισωγυρίσματα. Ξέρετε τί είναι αυτά; Είναι αποσπάσματα από ένα άρθρο στην εφημερίδα ΒΗΜΑ, τα οποία ο κ. Γεώργιος Ανδρέα Παπανδρέου τα περιέλαβε σ’ ένα βιβλίο που έχει τον τίτλο «1974-1990, στην τροχιά της ιστορίας», Εκδόσεις Παπαζήση. Σ’ αυτό το άρθρο αναφέρεται στα χρόνια της διακυβέρνησης της πρώτης οκταετίας του ΠΑΣΟΚ από το 1981 έως το 1990. Θέλω να πω ότι και σήμερα ακόμα τα ίδια λάθη, αδυναμίες, τραγικές πολλές φορές, παραλείψεις και πισωγυρίσματα είπε προχθές. Ζητά, κυρία Πρόεδρε, να τον ψηφίσει ο ελληνικός λαός και μετά από δέκα χρόνια πάλι να ξαναπεί «υπήρξαν αδυναμίες, λάθη, λάθη τραγικά πολλές φορές, παραλείψεις και πισωγυρίσματα;»
      ΠΡΟΕΔΡΕΥΟΥΣΑ (Αννα Μπενάκη-Ψαρούδα): Ο κ. Τασούλας έχει το λόγο για δευτερολογία.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Υπουργέ, μιλώντας για ανάπτυξη και σύγκλιση και προεξοφλώντας το γεγονός ότι θα δώσετε απαντήσεις που θα επιχειρούν να εμφανίσουν την κατάσταση πολύ καλύτερη από την πραγματική, θα τονίσω μία ειρωνική σύμπτωση τώρα που μιλάμε για ανάπτυξη, πρόοδο και εξέλιξη, η οποία συντρέχει χρονικά με τη σημερινή συζήτηση στην Εθνική Αντιπροσωπεία. Από τις 9 το πρωί μέχρι τώρα –ελπίζω σύντομα να λυθεί- όλη σχεδόν η περιοχή της Βορειοδυτικής Ελλάδος -και πάντως ο νομός Ιωαννίνων- δεν έχει την παραμικρή δυνατότητα τηλεφωνικής επικοινωνίας.
      Έχουν αποκλεισθεί τηλεφωνικά ολόκληροι νομοί και επικοινωνούμε με την κινητή τηλεφωνία. Βεβαίως αυτό μπορεί να είναι και τυχαίο και να οφείλεται σε κάτι που ελπίζω σύντομα να διορθωθεί. Είναι όμως μία από τις ειρωνείες…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Η Νέα Υόρκη έμεινε χωρίς ρεύμα για ολόκληρες ώρες.
      ΚΩΝΣΤΑΝΤΙΝΟΣ ΤΑΣΟΥΛΑΣ: Όχι κατά τη συζήτηση του αναπτυξιακού νόμου. Αυτό είναι μια από τις ειρωνείες της ιστορίας  που είτε κανείς είναι προληπτικός είτε είναι χιουμορίστας -και πάντως όχι όπως είναι ο κ. Σπηλιόπουλος που αρπάχτηκε και μας είπε για τη Νέα Υόρκη- αξίζει να την αναφέρει για να καταγραφεί ένα ενοχλητικό γεγονός που έχει αποκλείσει ολόκληρες περιοχές χωρίς να έχει συμβεί κάποια θεομηνία ή κάποια κακοκαιρία. 
      Εν πάση περιπτώσει είμαι βέβαιος ότι αυτό το πρόβλημα θα λυθεί και πως όταν θα συζητείται στην επόμενη Βουλή ο αναπτυξιακός νόμος από μία νέα κυβέρνηση της Νέας Δημοκρατίας, τα πράγματα θα είναι πολύ καλύτερα σ’ αυτόν τον τομέα.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κύριος Υπουργός έχει το λόγο για να δευτερολογήσει.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Κατ’ αρχήν από το Κ.Κ.Ε. και από το Συνασπισμό αναφέρθηκε ότι δεν επιδοτούνται οι μικρομεσαίες επιχειρήσεις μέσω του αναπτυξιακού νόμου. Συμβαίνει ακριβώς το αντίθετο. Το ελάχιστο ύψος υπαγομένων επενδύσεων ίδρυσης και επέκτασης είναι 75.000 ευρώ για τα νησιά και 140.000 ευρώ για την υπόλοιπη χώρα. Μια μικρή επένδυση, λοιπόν, μπορεί να υπαχθεί στον αναπτυξιακό νόμο. Όσον αφορά τις επενδύσεις εκσυγχρονισμού μπορούν να υπαχθούν από 30.000 ευρώ και πάνω. Άρα οι μικρομεσαίες έχουν την ευχέρεια να υπαχθούν στις διατάξεις του αναπτυξιακού νόμου. Η πλειοψηφία των υπαγομένων επενδύσεων είναι μικρομεσαίες επιχειρήσεις. Το 75% των επιχειρήσεων έχουν προϋπολογισμό κάτω από 400 εκατομμύρια δραχμές, ενώ το 91% έχουν προϋπολογισμό κάτω από 700 εκατομμύρια. 
      Σε σχέση με τις παρατηρήσεις του κ. Νάκου και συναδέλφων της Νέας Δημοκρατίας θέλω να πω ότι κίνητρα για ταρσανάδες και για μετατροπές παραδοσιακών κτισμάτων έχουν θεσμοθετηθεί από χρόνια και ανέρχονται αντίστοιχα στα ποσοστά του 40% και 45%. Η καταβολή της επιχορήγησης σε μία δόση συνοδεύει τη διενέργεια ενός και μόνο ελέγχου και σωρεία άλλων απλοποιήσεων που θεσμοθετούμε με την πρότασή μας. Από αυτή την άποψη αποτελεί θετικότατη εξέλιξη και ως τέτοια την υποδέχθηκε ο επιχειρηματικός κόσμος κατά τον κοινωνικό διάλογο. Άλλωστε προβλέπεται και η προκαταβολή έως 30% έναντι της επιχορήγησης. 
      Επανασχολίασε ότι θεωρεί υψηλό το ποσοστό της ιδίας συμμετοχής του επενδυτή που έχει καθοριστεί στο 40%. Αυτό είναι μέτρο που εφαρμόστηκε γενικά για όλες τις επενδύσεις του αναπτυξιακού νόμου χωρίς κανένα πρόβλημα. Θεωρεί ότι θα μπορούσε να δανειοδοτηθεί μία επένδυση σε ποσοστό της τάξης του 60% ή και 80%, χωρίς αυτό να δημιουργεί μελλοντικά προβλήματα. Δεν μπορούμε να συμφωνήσουμε σ’ αυτό. Αντίθετα θα δημιουργήσει σοβαρά προβλήματα στις επιχειρήσεις και σ’ όλους τους φορείς που δεν θα έχουν τη δυνατότητα ιδίας συμμετοχής. Εάν η ιδία συμμετοχή μειωθεί, θα πρέπει να αυξηθεί ο δανεισμός του επιχειρηματία από το τραπεζικό σύστημα, με αποτέλεσμα να μην είναι βιώσιμη η επένδυση και η επιχείρηση να γίνει βορά των τραπεζών. Η ιδιωτική συμμετοχή μεγεθύνει τη συνυπευθυνότητα των επενδυτών, στους οποίους το κράτος εμπιστεύεται το δημόσιο χρήμα.
      Και οι εμπειρίες σε περιφέρειες σαν την Ανατολική Μακεδονία και Θράκη από την εποχή που το ποσοστό της ιδίας συμμετοχής ήταν 20%, ήταν αρνητικές. 
      Άρα οφείλουμε να μεριμνήσουμε να μη δημιουργούμε κρατικοδίαιτες επιχειρήσεις και να μην πάμε πάλι σε προβληματικές για να έχουμε όσο γίνεται λιγότερη εξάρτηση από το τραπεζικό σύστημα, αυτοδύναμες επιχειρήσεις που αναπτύσσονται μόνες τους. Αυτός πρέπει να είναι ο στόχος μας και η κατεύθυνσή μας.
      Σε ό,τι αφορά την πρόταση του κ. Σπηλιόπουλου για το αυτοκινητοδρόμιο. Νομίζω ότι το αίτημα της αποσύνδεσης της επιχορήγησης από τις θέσεις εργασίας απαιτεί μια σοβαρή μελέτη και επεξεργασία μετά τον καθορισμό όλων εκείνων των προδιαγραφών αλλά και του κανονισμού λειτουργίας των αυτοκινητοδρόμων στην πατρίδα μας.
      Άρα το πλαίσιο των συνοδευτικών διατάξεων που θέλουμε να πλαισιώσουν την κεντρική διάταξη για το αυτοκινητοδρόμιο χρειάζεται μια προσεκτική και περαιτέρω επεξεργασία προκειμένου να βρει εφαρμογή η κεντρική αυτή διάταξη. 
      Θα έχουμε τη δυνατότητα να συνεργαστούμε το αμέσως επόμενο χρονικό διάστημα για να διαμορφώσουμε όλο αυτό το απαραίτητο κανονιστικό αλλά και τεχνικό πλαίσιο που είναι απαραίτητο για να φθάσουμε στο επιθυμητό αποτέλεσμα. 
      Σε σχέση με την πρόταση του κ. Σγουρίδη για την προκαταβολή: Δεν μπορούμε να δεχθούμε την αύξηση από 30% της συνολικής επιχορήγησης σε ποσοστό 40% για δύο λόγους. Ο πρώτος είναι ότι αν αυξήσουμε σε 40% την προκαταβολή, τότε και το ποσοστό του έργου που θα έπρεπε να έχει υλοποιηθεί από το φορέα θα έπρεπε αντίστοιχα να αυξηθεί στο 40%. Δυσκολεύουμε τον επενδυτή να πάρει την προκαταβολή. Πιθανόν κάποιοι επενδυτές να δυσκολευτούν γιατί θα αυξηθεί το κόστος των εγγυητικών επιστολών και παράλληλα των υπολοίπων απαιτήσεων από τις τράπεζες.
      Θέλω να προσθέσω ότι ήδη δεχθήκαμε τη μείωση έξι μηνών που μεσολαβούσε μεταξύ απόφασης υπαγωγής και του χρόνου καταβολής της προκαταβολής στους τέσσερις μήνες κάνοντας αποδεκτή και την πρόταση του εισηγητή μας κ. Ζαφειρόπουλου στη Διαρκή Επιτροπή. 
      Θέλω να κάνω τώρα μία γενική παρατήρηση γιατί τόσο ο εισηγητής όσο και ο Κοινοβουλευτικός Εκπρόσωπος της Νέας Δημοκρατίας απέφυγαν να μπουν στην ουσία του θέματος. Θέλω να μιλήσω λίγο για την ισόρροπη ανάπτυξη που αναφέρθηκε ο συνάδελφος της Νέας Δημοκρατίας από την Ήπειρο και να επισημάνω ότι έχουμε τις μικρότερες ενδοπεριφερειακές ανισότητες στην πατρίδα μας σ’ ολόκληρη την Ευρωπαϊκή Ένωση. Η απόσταση που χωρίζει την Ήπειρο από το νότιο Αιγαίο ή από τη Στερεά Ελλάδα είναι πολύ μικρότερη από την απόσταση που χωρίζει την Ανατολική από τη Δυτική Γερμανία και τη Βόρεια με Νότια Ιταλία. Έχουμε τις μικρότερες ανισότητες μεταξύ των δεκαπέντε κρατών-μελών στην Ευρωπαϊκή Ένωση. Η Ήπειρος έχει κλείσει σημαντικά την ψαλίδα και έχει μειώσει σημαντικά τη διαφορά από τη δωδέκατη, την ενδέκατη και την δέκατη περιφέρεια της πατρίδας μας. 
      Ο Νομός Ιωαννίνων είναι ο νομός με τον ισχυρότερο ρυθμό ανάπτυξης την τελευταία πενταετία στην πατρίδα μας.  Θα προσθέσω ότι εκεί έχουμε από τις καλύτερες υπηρεσίες σε ό,τι αφορά την υγεία, την παιδεία στην ευρύτερη περιοχή. Η Ήπειρος σήμερα έχει την ίδια προοπτική που είχε τις προηγούμενες δεκαετίες; Δεν έχουμε το λιμάνι της Ηγουμενίτσας που λειτουργεί και την Εγνατία να ολοκληρώνεται την άνοιξη του 2004 και τον Ιόνιο άξονα να έχει διασφαλίσει τη χρηματοδότησή του με τον άξονα της Κεντρικής Ελλάδος; Με τα πανεπιστημιακά νοσοκομεία που έχετε, δεν έχει αλλάξει η εικόνα της Ηπείρου. 
      Το γνωρίζετε. Σε άλλες περιοχές του κόσμου -στις πιο αναπτυγμένες- έχουμε τέτοια φαινόμενα. Σ’ όλη την Ευρώπη, σ’ όλη την Αμερική και σ’ όλη την Αυστραλία έχουμε τέτοια φαινόμενα πολλαπλάσια σε μέγεθος, σε ένταση και σε διάρκεια. Όμως νομίζω ότι ως ανέκδοτο και μόνο το είπατε προηγουμένως και ως τέτοιο το έχουμε εκτιμήσει και από την πλευρά τη δική μας. 
      Θέλω να έρθω, αγαπητοί συνάδελφοι, σ’ ένα θέμα στο οποίο αναφέρθηκε και ο Κοινοβουλευτικός Εκπρόσωπος της Νέας Δημοκρατίας, ο κ. Αλογοσκούφης, την ανεργία. Θέλω με αφορμή αυτό το θέμα να επισημάνω ότι πράγματι δεν άκουσα επιχειρήματα από τον Κοινοβουλευτικό Εκπρόσωπο της Νέας Δημοκρατίας. Δεν άκουσα αν διαφωνεί κάπου, πού συμφωνεί. Μίλησε γενικά και αόριστα και απέφυγε κάθε ουσιαστική συζήτηση για το σχέδιο νόμου και το περιεχόμενο της πρότασής μας. 
      Νομίζω ότι για μια ακόμη φορά φαίνεται ότι υπάρχει αυτή η έλλειψη θέσεων και προτάσεων από τη Νέα Δημοκρατία. Προσπαθεί να υπεκφεύγει για άλλη μια φορά από την ουσία του θέματος, για να αποκρύψει ουσιαστικά τις θέσεις, που δεν υπάρχουν και βεβαίως, όπως πάντα, μειοδοτεί σε δημιουργικές προτάσεις. 
      Έχοντας, λοιπόν, πλήρως χάσει και τον έλεγχο και την πρωτοβουλία των κινήσεων η Νέα Δημοκρατία αναζητεί σανίδες σωτηρίας, όπως αυτά που ακούστηκαν σήμερα για την ανεργία στην πατρίδα μας. 
      Ανακάλυψε χθες η Νέα Δημοκρατία και σήμερα το επανέφερε ο Κοινοβουλευτικός Εκπρόσωπός της τον αριθμό των ανέργων που είναι εγγεγραμμένοι στον ΟΑΕΔ. Μα, τώρα ασχοληθήκατε για πρώτη φορά με το θέμα; Τώρα συνειδητοποιείτε πότε δημοσιεύει ο ΟΑΕΔ τους εγγεγραμμένους του εδώ και χρόνια; Και το μόνο που έχετε μάθει να κάνετε όλη αυτήν την περίοδο πριν από τις εκλογές, είναι να δημαγωγείτε, αν θέλετε να ταυτίσετε το σύνολο των εγγεγραμμένων στον ΟΑΕΔ με τους ανέργους στην πατρίδα μας; 
      Πλάνη πρώτου μεγέθους! 
      Για μια ακόμη φορά η Νέα Δημοκρατία εμφανίζεται ως μάντης κακών και, βεβαίως, θα εξαφανιστεί και πάλι με τη διάψευση των κασσάνδρειων προβλέψεών της. Για μια ακόμη φορά πλειοδοτεί σε καταστροφολογία και βεβαίως μειοδοτεί πάλι σε δημιουργικές προτάσεις. 
      Δεν γνωρίζει η Νέα Δημοκρατία ότι στον ΟΑΕΔ εγγράφονται πάντα προς το τέλος του έτους πάρα πολλοί για πολλούς λόγους; Δεν γνωρίζει ότι η εγγραφή στον ΟΑΕΔ παρέχει μόρια πρόσληψης στο δημόσιο και ότι παρέχει στους εποχιακούς εργαζομένους το δικαίωμα επιδότησης; Δεν γνωρίζει η Νέα Δημοκρατία ότι οι εποχιακοί, απασχολούμενοι στις οικοδομές, στον τουρισμό, σε όλα τα εποχιακά επαγγέλματα, στο μεσοδιάστημα εμφανίζονται ως εγγεγραμμένοι στον ΟΑΕΔ για τους λόγους που ανέφερα και προηγουμένως; Πώς θέλει τελικά η Νέα Δημοκρατία να μετράμε στην Ελλάδα την ανεργία; Όπως τη μετράει ολόκληρη η Ευρωπαϊκή Ένωση, ολόκληρη η Ευρώπη και όπως επιβάλλουν οι κανόνες της EUROSTAT ή μέσα από άλλες διαδικασίες και μεθοδολογίες, που σήμερα ίσως να θέλει να καταθέσει στην Αίθουσα αυτή; 
      Ας σταματήσουν, λοιπόν, αυτές οι δημαγωγίες. Η ανεργία είναι αυτή που μετράται από την ΕΣΥΕ, σύμφωνα με τους κανόνες και υπό τον έλεγχο της EUROSTAT. Αυτή και μόνο δέχεται η Ευρωπαϊκή Επιτροπή. 
      Να θέσω και εγώ το εξής ερώτημα: Εσείς θα δηλώνατε, δηλαδή, το σύνολο των εγγεγραμμένων στον ΟΑΕΔ που είναι εποχιακοί απασχολούμενοι, ως ανέργους στην πατρίδα μας, σε πλήρη αντιπαράθεση με αυτό που γίνεται σ’ όλη την Ευρωπαϊκή Ένωση;
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ) 
      Θέλω, λοιπόν, να τονίσω ότι πέρα από τον κατηγορητικό λόγο και την παραπλάνηση με τα λάθος στοιχεία, ας ακούσουμε μια φορά και μια δημιουργική πρόταση σ’ αυτήν τη συνεδρίαση! 
      Το σύνολο των πολιτικών μας, αγαπητοί συνάδελφοι, συνδέεται με το στόχο αύξησης της απασχόλησης και της μείωσης της ανεργίας. Για τέταρτη συνεχή χρονιά η ανεργία μειώνεται στην πατρίδα μας. Σήμερα κινείται στο μέσο όρο της ευρωζώνης και είναι χαμηλότερο από αυτό το ποσοστό της Γερμανίας και της Γαλλίας. Έχουμε θέσει ως στόχο τη μείωση της νεανικής ανεργίας στο 6% το 2008 και τη μείωση της γυναικείας ανεργίας στο 8% και την αύξηση της απασχόλησης κάθε χρόνο κατά 1,5%. Θα πετύχουμε το στόχο αυτό, όπως πετύχαμε και το στόχο που είχαμε θέσει το 2000 για το 2004. 
      Η Νέα Δημοκρατία, αντίθετα, εμπορεύεται συστηματικά το ζήτημα της ανεργίας. Έχει ξεχάσει –φαίνεται- πως η Ελλάδα από χώρα εξαγωγής μεταναστών μέχρι και τη δεκαετία του ’70 είναι σήμερα χώρα υποδοχής οικονομικών μεταναστών. Δέχεται και παιδιά άλλων λαών. 
      Το γεγονός ότι η πατρίδα μας εξελίσσεται σε πόλο έλξης ξένων εργαζομένων και σε τόπο εκπλήρωσης των οικονομικών, κοινωνικών και πολιτιστικών τους ονείρων, δεν είναι απόδειξη της υπεροχής μας ως χώρας; Η πατρίδα μας σήμερα είναι ίδια με αυτήν που μας παραδώσατε το ’93 με το Λαύριο, τη Σύρο, την Πάτρα και τις άλλες περιοχές σ’ όλη τη Βόρεια Ελλάδα; 
      Τι λέτε, αγαπητοί συνάδελφοι της Νέας Δημοκρατίας, για όλη αυτή την πολιτική που εφαρμόσατε εσείς την περίοδο ’90-’93 με τις μειώσεις των μισθών, τις βίαιες απολύσεις, τη συρρίκνωση της απασχόλησης, την οπισθοχώρηση των διεθνών σχέσεων της χώρας μας, τις βίαιες ιδιωτικοποιήσεις, την κατάργηση, αν θέλετε, των συντάξεων της Εθνικής Αντίστασης, της συρρίκνωσης των κοινωνικών δαπανών, τα υψηλά επιτόκια, τους υψηλούς πληθωρισμούς, απαγορευτικούς για επενδύσεις και τα υψηλά επιτόκια που κατέστρεψαν χιλιάδες επιχειρήσεις σ’ όλη την Ελλάδα και διαμόρφωσαν βεβαίως τη στρατιά των ανέργων στην πατρίδα μας; Υιοθετείτε ή αποκηρύσσετε αυτήν την κληρονομιά;  
      Κλείνοντας θέλω να τονίσω ότι προχθές ο κ. Μητσοτάκης στη Διαρκή Επιτροπή κατά τη συζήτηση του σχεδίου νόμου με ευθύτητα και ειλικρίνεια ανέδειξε την πολιτική της κ. Θάτσερ σαν παράδειγμα προς μίμηση από τη Νέα Δημοκρατία. Το ερώτημα, λοιπόν, επανατίθεται: Υιοθετείτε ή την αποκηρύσσετε αυτήν την πολιτική; Γιατί δεν είναι δυνατόν ένα κόμμα να διεκδικεί την εξουσία αποκρύπτοντας την ταυτότητά του, τις θέσεις του, τις κοινωνικές του αναφορές και την ιστορική του διαδρομή. Και χρειάζονται απαντήσεις σ’ όλα αυτά, αγαπητοί συνάδελφοι της Νέας Δημοκρατίας, γιατί η ανεργία δεν διατάσσεται και δεν νομοθετείται για να μειωθεί. Θέλει κόπο, μόχθο και προσπάθεια που κάνει αυτή η Κυβέρνηση και τώρα και στη συνέχεια, τα επόμενα χρόνια, για να απαντήσουμε στο μέγα θέμα της ανεργίας στην πατρίδα μας. 
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Κρήτη, 90 χρόνια από την Ένωση με την Ελλάδα», τριάντα οκτώ μαθητές και δυο συνοδοί καθηγητές από το 2ο Ενιαίο Λύκειο Μεσσηνίας, καθώς επίσης και σαράντα οκτώ μαθητές και τρεις συνοδοί-καθηγητές από το 1ο Τεχνικό Επαγγελματικό Εκπαιδευτήριο Τρίπολης Αρκαδίας. 
      Η Βουλή τούς καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, για δεύτερη φορά στη σημερινή συνεδρίαση ο κύριος Υφυπουργός των Οικονομικών απέδειξε ότι δεν μπορεί να τηρήσει τους κανόνες κάτω από τους οποίους γίνονται οι κοινοβουλευτικές συζητήσεις. Στην πρωτολογία του ξεπέρασε το χρόνο κατά πέντε λεπτά, όπως άλλωστε και στη δευτερολογία του. Όταν μιλούν συνάδελφοι, αρχίζουν και κτυπάνε τα κουδούνια και επομένως θα ήθελα, κύριε Πρόεδρε, να γίνεται το ίδιο και για τους Υπουργούς. 
      Τώρα επί της ουσίας, θα ήθελα να πω ότι ο κύριος Υφυπουργός ξεπέρασε το χρόνο του, όχι για να μας πει κάτι για το νομοσχέδιο -διότι μας κατηγόρησε ότι δεν τοποθετηθήκαμε στο νομοσχέδιο, ενώ ο συνάδελφος κ. Νάκος εισηγητής της Νέας Δημοκρατίας τοποθετήθηκε με κάθε λεπτομέρεια- αλλά για να κάνει μια άσφαιρη επίθεση κατά της Νέας Δημοκρατίας. Αυτό προσπάθησε να κάνει! Αυτά που κατηγορούσε -χωρίς ουσία βέβαια- τα υιοθέτησε ο ίδιος. 
      Θα του θυμίσω ότι στην πρωτολογία μου εγώ μίλησα συνολικά για την αναπτυξιακή πολιτική που ευαγγελίζεται η Νέα Δημοκρατία και δεν δέχομαι από ανθρώπους οι οποίοι με την πολιτική τους οδήγησαν τη χώρα τα τελευταία δέκα χρόνια να έχει το υψηλότερο ποσοστό ανεργίας που είχαμε μεταπολεμικά, να μας κάνουν μαθήματα για την καταπολέμηση της ανεργίας, να μας λένε ότι δεν ξέρουμε ποια είναι η ανεργία και ποιοι είναι οι ορισμοί. Αυτά είναι «απορία ψάλτου, βηξ!» 
      Κύριε Υφυπουργέ, εγώ, επειδή, πριν έρθω στη Βουλή και πριν γίνω πολιτικός, ασχολήθηκα πολλά χρόνια με τα θέματα της οικονομίας και ένας από τους τομείς τους οποίους έχω μελετήσει βαθιά είναι το ζήτημα της ανεργίας, δε δέχομαι μαθήματα από σας σ’ αυτά τα ζητήματα. 
      Το ζήτημα της ανεργίας ασφαλώς είναι ένα σύνθετο ζήτημα. Αλλά δε λύνεται με το να υποκρινόμαστε ότι δεν υπάρχει ανεργία στην Ελλάδα. Γιατί περίπου αυτό μας είπατε, δηλαδή ότι το 13% που καταγράφηκαν στον ΟΑΕΔ ως άνεργοι και που ο ΟΑΕΔ δέχθηκε ότι είναι άνεργοι, έλεγαν ψέματα για να πάρουν μόρια και δεν ξέρω τι άλλο και ότι η Στατιστική Υπηρεσία της οποίας η διοίκηση έχει κατηγορηθεί από τους ίδιους τους εργαζομένους ότι κάνει λαθροχειρίες στην έρευνα για την ανεργία, παρουσιάζει αξιόπιστα στοιχεία. Η ίδια η Ευρωπαϊκή Επιτροπή έχει αμφισβητήσει τα στοιχεία για την ανεργία στην Ελλάδα, η ίδια η Αντιπολίτευση έχει πει ότι υπάρχει κρυφή ανεργία.
      Φάνηκε αυτή η κρυφή ανεργία μόλις δόθηκε ευκαιρία στους νέους, για οποιονδήποτε λόγο, στους μεσήλικες, στις γυναίκες να πάνε να γραφτούν στον ΟΑΕΔ και να δηλώσουν την πραγματική κατάστασή τους, αναφορικά με την απασχόληση. Και δεν μπορούμε να αρνούμαστε την πραγματικότητα, το γεγονός ότι υπάρχει 30% ανεργία των νέων, ότι υπάρχει 15% ανεργία των γυναικών και ότι έχουμε την υψηλότερη μακροχρόνια ανεργία στην Ευρωπαϊκή Ένωση.
      Κανείς δεν πείθεται ότι η πολιτική σας αντιμετώπισε την ανεργία. Δεν πείθεται ακόμα και ο νέος υποψήφιος Πρόεδρος του ΠΑΣΟΚ, ο οποίος μετά τη δημοσιοποίηση αυτών των στοιχείων πήγε και έκανε ελαφρά τη καρδία μία αποσπασματική, κατά τη γνώμη μου, πολιτικά αστήρικτη –για να μην πω αστειότητα- πρόταση για την καταπολέμηση της ανεργίας των νέων, προτείνοντας ουσιαστικά να μην πληρώνουν εισφορές οι νέοι μέχρι είκοσι οκτώ ετών που βρίσκουν δουλειά. Δηλαδή η πρότασή του δεν ήταν πρόταση για την καταπολέμηση της ανεργίας αλλά ήταν πρόταση για τη μετακύλιση της ανεργίας εκ των νέων  που είναι κάτω από τριάντα ετών, προς τους τριαντάρηδες και τους σαραντάρηδες. Αυτή είναι η πολιτική σας; Να ανακυκλώσουμε την ανεργία; Να μοιράσουμε τη μιζέρια; Αυτή είναι η πολιτική σας δυστυχώς και αυτή είναι και η πολιτική και του νέου υποψήφιου Προέδρου σας, ο οποίος βγήκε έτσι, χωρίς καμία μελέτη και χωρίς καμία γνώση του θέματος να κάνει μία πρόταση δίκην επικοινωνιακού πυροτεχνήματος, ότι δήθεν το ΠΑΣΟΚ τώρα ξαφνικά ανένηψε και θα αντιμετωπίσει την ανεργία των νέων. Τόσα χρόνια τι κάνετε; Τι γίνεται τόσα χρόνια με την ανεργία των νέων; Την αντιμετωπίσατε; 
      Λέτε ότι στον αναπτυξιακό νόμο που είχατε και στη διόρθωση που κάνετε τώρα, συνδέετε τις επενδύσεις με τις θέσεις εργασίας. Σοβαρολογείτε; Είναι τρόπος αυτός για να αυξηθεί η απασχόληση στη χώρα; Νομίζετε ότι βάζοντας κάποια κριτήρια για το πόσα χρήματα πρέπει να επενδυθούν ανά εργαζόμενο, θα αυξήσετε έτσι τις θέσεις εργασίας; Απλώς δε θα γίνουν οι κατάλληλες επενδύσεις στη χώρα. Δοκιμάστηκε αυτό στον προηγούμενο αναπτυξιακό νόμο και απέτυχε, όπως θα αποτύχει και η διόρθωση που κάνετε τώρα. Διότι δεν μπορεί να είναι άμεση η σύνδεση της απασχόλησης με τις επενδύσεις. Χρειαζόμαστε στη χώρα επενδύσεις εντάσεως κεφαλαίου, χρειάζεται να δημιουργηθούν καινούργιες για θέσεις εργασίας, διότι μόνο μ’ αυτές μπορούν να απασχοληθούν οι νέοι.
      Εμείς σας προτείναμε και στη συζήτηση του προϋπολογισμού, και σήμερα εγώ το έκανα αναλυτικά, μία εναλλακτική οικονομική πολιτική. Και την προτείνουμε εδώ στο Κοινοβούλιο, για να την ακούει ο ελληνικός λαός, όσο ακούει τις συζητήσεις που γίνονται στο Κοινοβούλιο κάτω από τις σημερινές συνθήκες, οι οποίες είναι συνθήκες υποβάθμισης του Κοινοβουλίου, είναι στην ουσία συνθήκες νομοθετικών πρωτοβουλιών από την Κυβέρνηση ερήμην της Βουλής. Βλέπετε τι έγινε. Ήρθαν κάποιοι συνάδελφοι βεβαίως να μιλήσουν για τις περιφέρειές τους, γιατί υπάρχουν θέματα που αφορούν τις περιφέρειές τους στη συγκεκριμένη αυτή διόρθωση του αναπτυξιακού νόμου αλλά η ουσία είναι ότι όλη η συνεδρίαση έγινε με μονολόγους, με άδεια έδρανα, διότι η πρωτοβουλία της Κυβέρνησης να κρατάει ανοιχτή τη Βουλή χωρίς αποχρώντα λόγο, ενώ έχουν προκηρυχθεί οι εκλογές, είναι μία πρωτοβουλία η οποία έχει καταδικαστεί στη συνείδηση των Βουλευτών και θα καταδικαστεί και στη συνείδηση του ελληνικού λαού στις εκλογές που έρχονται στις 7 Μαρτίου. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Κατ’ αρχάς θα ήθελα να τονίσω στον αγαπητό συνάδελφο ότι υπάρχει παρελθόν και για μας αλλά και για τη Νέα Δημοκρατία. Ο καθεένας έχει τη δική του ιστορία σ’ αυτόν τον τόπο. 
      Πάντα εμείς θα θέτουμε το απλό ερώτημα. Επειδή κυβερνήσατε τη χώρα και παλαιότερα και πρόσφατα, υιοθετείτε ή αποκηρύσσετε την κληρονομιά αυτή; Γιατί δεν έχετε τίποτα να θυμηθείτε σ’ όλη τη διάρκεια της διαδρομής σας στις κυβερνήσεις της χώρας μας παρά μόνο ένα θέμα, την ένταξη της Ελλάδας στην ΕΟΚ από τον ιδρυτή σας; Υιοθετείτε ή αποκηρύσσετε τις πολιτικές θέσεις που εκφράζει ο επίτιμος Πρόεδρός σας κ. Μητσοτάκης για θατσερική πολιτική, που εφαρμόσατε βεβαίως όταν κυβερνήσατε τη χώρα -πολιτική που οδήγησε στην Αγγλία χιλιάδες επιχειρήσεις να κλείσουν και βεβαίως στη δημιουργία χιλιάδων ανέργων- που μειώνει τις θέσεις απασχόλησης, που δεν εμπεριέχει μία ευαισθησία απέναντι στον εργαζόμενο, στον πολίτη; 
      Εμείς επιμένουμε σ’ αυτό το ερώτημα, γιατί δεν μπορείτε να γεννιέστε κάθε μέρα. Έχετε ιστορία, έχετε παρελθόν, οφείλετε να ταυτιστείτε ή να το αποκηρύξετε ή να το διορθώσετε ή να ζητήσετε έστω και ένα συγγνώμη γι’ αυτά που κάνατε απέναντι στον ελληνικό λαό. 
      Αναφερθήκατε προηγουμένως και πάλι στα θέματα της ανεργίας και της φτώχειας. Εμείς γνωρίζουμε τι σημαίνει φτώχεια, τι σημαίνει μετανάστευση και τι σημαίνει ανεργία. Γι’ αυτό και έχουμε ανοικτό το μέτωπο αυτό με την ανεργία. Γι’ αυτό και το εργοτάξιό μας θα είναι ένα σταθερό εργοτάξιο ανοικτό καταπολέμησης της ανεργίας και δεν θα ησυχάσουμε ποτέ ως σοσιαλιστές, εάν δεν μηδενίσουμε, εάν δεν ελαχιστοποιήσουμε το ποσοστό της ανεργίας. Γι αυτό και δεσμευτήκαμε το 12,5% να το κάνουμε μέσα σε μια τετραετία κάτω από το 9% και το πετύχαμε δημιουργώντας τριακόσιες χιλιάδες νέες θέσεις απασχόλησης. Γι’ αυτό και ξαναδεσμευόμαστε να μειώσουμε το ποσοστό της ανεργίας στο 6% την επόμενη τετραετία και έχουμε βάλει δεσμευτικούς στόχους ποσοτικούς, για να αξιολογούμαστε από τον ελληνικό λαό, για να μπορεί να μας κρίνει ο ελληνικός λαός και όχι να κρύβουμε την ταυτότητά μας, την πολιτική μας και τις θέσεις μας.
      Γι’ αυτό και διαμορφώσαμε ρυθμούς ανάπτυξης που είναι οι πρώτοι στην Ευρωπαϊκή Ένωση. Είμαστε πρωτοπόροι στην Ευρωπαϊκή Ένωση αλλά και σ’ όλες τις αναπτυγμένες οικονομικά χώρες του κόσμου. Γιατί γνωρίζουμε ότι με τους ρυθμούς ανάπτυξης, με τις επενδύσεις μας και με την ανάπτυξή μας θα τροφοδοτήσουμε τη νέα απασχόληση. Με μηδενικούς ρυθμούς ανάπτυξης, με αρνητικούς ρυθμούς ανάπτυξης που είχατε εσείς την περίοδο 1990-1993 βεβαίως δεν μπορούν να δημιουργηθούν νέες θέσεις απασχόλησης. Γι’ αυτό και συνεχίζουμε στο μέλλον και στο αύριο και στο μεθαύριο αυτές τις πολιτικές. Γι’ αυτό και έχουμε ένα Πρόγραμμα Δημοσίων Επενδύσεων, ένα γιγάντιο πρόγραμμα που είναι, αγαπητοί συνάδελφοι, δέκα φορές μεγαλύτερο από αυτό που παραλάβαμε το 1993 από τη Νέα Δημοκρατία. Διαρκώς τα τελευταία χρόνια σπάμε το ρεκόρ, ιστορικά κάθε φορά, των επενδύσεων του δημοσίου για την ανάπτυξη της πατρίδας μας. 
      Γι’ αυτό επιλέξαμε το δύσκολο δρόμο των μεγάλων έργων στην πατρίδα μας, που χτυπούν τις ανισότητες τις περιφερειακές που δημιουργούν νέες θέσεις απασχόλησης, που δημιουργούν το νέο σε κάθε γωνιά της πατρίδας μας. Γι’ αυτό σήμερα η Θράκη είναι μια διαφορετική Θράκη από αυτήν που είχαμε δέκα χρόνια πριν. Γι αυτό σήμερα δεν υπάρχουν Λαύρια στην πατρίδα μας, όπως υπήρχαν επί των ημερών σας. Γι αυτό και η Ήπειρος αύριο θα είναι μια διαφορετική Ήπειρος από αυτήν που έχουμε σήμερα. 
      Να λοιπόν γιατί, αγαπητοί συνάδελφοι, πιστεύω ότι είμαστε στο σωστό δρόμο και με το νέο ξεκίνημα και με τη νέα εποχή που ανοίγουμε μπροστά μας, με τους νέους δρόμους που άνοιξε ο Πρωθυπουργός μας και την επόμενη τετραετία νομίζω ότι θα προσπαθήσουμε να καταθέσουμε πάλι το μόχθο και τον ιδρώτα μας, για να μεριμνήσουμε γι’ αυτά τα λαϊκά στρώματα, αφού είμαστε μέρος και κομμάτι αυτών των λαϊκών στρωμάτων, γιατί κάποιοι σαν και σας δεν ξέρουν τι σημαίνει ούτε μετανάστευση ούτε πείνα ούτε φτώχεια στην πατρίδα. Εμείς γνωρίζουμε πολύ καλά τι σημαίνουν όλα αυτά τα πράγματα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, απλώς να ξεκινήσω με μια προσωπική παρατήρηση επειδή ανέφερε ο κύριος Υφυπουργός ότι κάποιοι από μας δεν ξέρουν τι σημαίνει μετανάστευση. Εγώ βρέθηκα δεκαέξι χρόνια στο εξωτερικό για να δουλέψω, γιατί δεν έβρισκα δουλειά στην Ελλάδα και δεν δέχομαι μαθήματα από σας γι’ αυτό το ζήτημα. Στη δεκαετία του ’80 με την κατάσταση που δημιουργήσατε μερικοί από μας δεν μπορούσαν να βρουν δουλειά στην Ελλάδα. Έτσι βρέθηκα στο εξωτερικό. Μη μου λέτε, λοιπόν, για μετανάστευση. 
      ΙΩΑΝΝΗΣ ΑΝΘΟΠΟΥΛΟΣ: Στη φάμπρικα;
      ΓΕΩΡΓΙΟΣ ΑΛΟΓΟΣΚΟΥΦΗΣ: Σπούδασα, κύριε συνάδελφε και δεν μπορούσα να βρω δουλειά ανάλογη με τις σπουδές που είχα κάνει και βρέθηκα στο εξωτερικό. 
      ΙΩΑΝΝΗΣ ΑΝΘΟΠΟΥΛΟΣ: Γιατί είναι διαφορετικό να πηγαίνει στη Γερμανία μετανάστης…
      ΓΕΩΡΓΙΟΣ ΑΛΟΓΟΣΚΟΥΦΗΣ: Το να φύγει κανείς από το σπίτι του ανεξάρτητα από το που θα δουλέψει, είναι κάτι σκληρό. Δεν δέχομαι, λοιπόν, μαθήματα από αυτούς που χρησιμοποίησαν τον ιδρώτα του ελληνικού λαού για να πλουτίσουν, για να κάνουν σταδιοδρομίες χωρίς ανταγωνισμό με μόνο όπλο τον κομματισμό. Δεν δέχομαι μαθήματα από αυτούς.
      Τώρα επί της ουσίας έθεσε κάποια ζητήματα για την πολιτική μας και πάλι ο κύριος Υφυπουργός. Η πολιτική μας είναι ξεκάθαρη και όποτε κυβερνήσαμε τη χώρα, είμαστε περήφανοι γι’ αυτά που κάναμε. Αποκαταστήσαμε τη δημοκρατία βάλαμε την Ελλάδα στην ευρωπαϊκή πορεία κόντρα σ’ όλες τις πολιτικές δυνάμεις εκείνης της εποχής, κόντρα στη δική σας λυσσασμένη αντίδραση. Βάλαμε την Ελλάδα στο δρόμο για την Οικονομική και Νομισματική Ένωση στις αρχές της δεκαετίας του ’90, πάλι κόντρα στη δική σας λυσσασμένη αντίδραση.
      Ξεκινήσαμε πρώτοι τις αποκρατικοποιήσεις, πάλι κόντρα στη δική σας λυσσασμένη αντίδραση. Σχεδιάσαμε όλα τα μεγάλα έργα, για τα οποία σήμερα είμαστε όλοι περήφανοι, στις αρχές της δεκαετίας του ’90. Και ήταν έργα που είχατε αφήσει στη λήθη καθ’ όλη τη διάρκεια της δεκαετίας του ’80, έργα όπως το Μετρό, ο δρόμος Πατρών – Αθηνών – Θεσσαλονίκης, έργα όπως το νέο αεροδρόμιο στην Αθήνα, έργα όπως η Αττική Οδός. Όλα αυτά τα έργα σχεδιάστηκαν και τα περισσότερα ξεκίνησαν από τις κυβερνήσεις της Νέας Δημοκρατίας. Είμαστε περήφανοι για το έργο μας.
      Γι’ αυτό που δεν είμαστε περήφανοι, είναι γι’ αυτούς που ανέλαβαν να διαχειριστούν αυτήν την πολιτική που σχεδιάσαμε. Διότι οδηγηθήκαμε σε κατασπατάληση πόρων, σε μεγάλες καθυστερήσεις και στα μεγάλα προβλήματα που έχει και η ελληνική περιφέρεια και οι νέοι της πατρίδας μας που είναι άνεργοι, και οι γυναίκες που είναι άνεργες και όλοι εκείνοι που λόγω της πολιτικής σας έχασαν τις δουλειές τους στο μέσο της σταδιοδρομίας τους και δεν μπορούν να βρουν σήμερα δουλειές.
      Γι’ αυτό η χώρα σήμερα χρειάζεται καινούργια οικονομική πολιτική, γι’ αυτό χρειάζεται συνολικά μια καινούργια κυβέρνηση, γι’ αυτό όσα επικοινωνιακά πυροτεχνήματα και να χρησιμοποιήσετε, δεν πρόκειται, κύριε Υφυπουργέ, να πείσετε τον ελληνικό λαό. Και στο κάτω-κάτω, για να τελειώσω, ο νέος υποψήφιος Αρχηγός σας παραδέχθηκε ο ίδιος ότι κάνατε λάθη, επιδείξατε αλαζονεία, είχατε παραλείψεις, δεν είχατε τις σωστές προτεραιότητες. Τίποτε απ’ όλα αυτά δεν πέρασε σε σας. Σήμερα επιδείξατε την ίδια αλαζονεία, δεν παραδεχθήκατε κανένα λάθος, δεν παραδεχθήκατε καμία λάθος προτεραιότητα. Γι’ αυτό και δεν θα σας ψηφίσει ο ελληνικός λαός.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε ένα λεπτό κι εσείς και πιστεύω να σταματήσουμε εδώ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Είχε δύο λεπτά ο Κοινοβουλευτικός Εκπρόσωπος και ένα εγώ;
      ΠΡΟΕΔΡΕΥΩΝ (Παναγιώτης Σγουρίδης): Ναι, γιατί εσείς πήρατε και το λόγο προηγουμένως.
      ΙΩΑΝΝΗΣ ΑΝΘΟΠΟΥΛΟΣ: Θα ζητήσω κι εγώ τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Εσείς έχετε ξεφύγει του χρόνου σας.
      Ορίστε, κύριε Υπουργέ.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Νομίζω ότι με αυτήν την αντίληψη, το ότι η Ελλάδα καταρρέει, βουλιάζει, εξαφανίζεται, δεν μπορεί να υπάρχει αξιόπιστη πολιτική πρόταση από πλευράς της Νέας Δημοκρατίας στην πατρίδα μας. Δεν μπορεί χωρίς θέσεις και προτάσεις να ψαρεύεις σε θολά νερά. Με λευκές επιταγές δεν κερδίζονται οι εκλογές, κύριοι συνάδελφοι της Νέας Δημοκρατίας, ούτε με μοιρολόγια.
      Και για όλα τα μεγάλα έργα, στα οποία αναφερθήκατε προηγουμένως, εγώ θα σας πω ένα πράγμα και μόνο, που αφορά κυρίως την περιφερειακή ανάπτυξη. Το έργο της Εγνατίας σαφώς και θέλατε και εσείς να γίνει. Όλοι θέλαμε να είχε γίνει το έργο της Εγνατίας. Εμείς, όμως, παραλάβαμε μία γραμμή πάνω σε μία λευκή κόλλα. Καμία ετοιμότητα απολύτως, ούτε μελέτες ούτε απαλλοτριώσεις ούτε πόρους, τίποτε. Ιδέες καινούργιες ή παλιές αλλά κενές περιεχομένου.
      Δύο πράγματα έχω να σας πω, αγαπητοί συνάδελφοι. Όταν κυβερνούσε η δεξιά συντηρητική παράταξη στην πατρίδα μας, οι Έλληνες έφευγαν από την πατρίδα τους ή ερχόντουσαν στην Αθήνα και στη Θεσσαλονίκη. Τώρα οι Έλληνες επανακάμπτουν στην πατρίδα τους και η Ελλάδα δέχεται και τα παιδιά άλλων λαών. Από ενενήντα διαφορετικές εθνότητες παιδιά έχουμε στην πατρίδα μας. Και είμαστε περήφανοι γι’ αυτή τη νέα δυναμική που απέκτησε η ελληνική οικονομία. Και βεβαίως εμείς αλλάξαμε ριζικά την αρχιτεκτονική της ανάπτυξης στην πατρίδα μας και φύγαμε από «ς» που ξεκίναγε λίγο έξω από τη Θεσσαλονίκη και κατέληγε λίγο πιο έξω από την Αθήνα.
      Και διαμορφώσαμε όρους ισόρροπης ανάπτυξης για όλη την πατρίδα μας, χωρίς βεβαίως να λέμε ότι λύσαμε το θέμα αυτό. Έχουμε ακόμα ανοιχτά μέτωπα με την περιφερειακή ανάπτυξη. Έχουμε ανοιχτά μέτωπα με το θέμα της ανεργίας. Αλλά εμείς, επειδή είμαστε μέρος αυτών των ανησυχιών και των αγωνιών της ελληνικής κοινωνίας, θα προσπαθήσουμε και θα δώσουμε έμφαση στην περιφέρεια, θα κάνουμε ακόμη μεγαλύτερη προσπάθεια, για να απαντήσουμε στα μεγάλα ερωτήματα για την ανεργία στην πατρίδα μας. Ο πολίτης, όμως, εμάς περιμένει για να του λύσουμε τα προβλήματα. Γιατί εμείς έχουμε τις θέσεις εκείνες που αγγίζουν αυτούς τους προβληματισμούς και αυτές τις ανησυχίες τους.
      Και κλείνω, αγαπητοί συνάδελφοι, αν μου επιτρέπετε, με μία αναδιατύπωση μόνο στη διάταξη που αποδεχτήκαμε, της παραγράφου 5 της τροπολογίας, από τους συναδέλφους του ΠΑΣΟΚ για τα νησιά. Θα σας τη διαβάσω όπως θέλουμε να γίνει αποδεκτή και να προστεθεί στο άρθρο 10 του παρόντος νομοσχεδίου.
      ΠΡΟΕΔΡΕΥΩΝ (Παναγιώτης Σγουρίδης): Διαβάστε τη, σας παρακαλώ.
      ΧΡΗΣΤΟΣ ΠΑΧΤΑΣ  (Υφυπουργός Οικονομίας και Οικονομικών): «Οι ρυθμίσεις της παραγράφου 4 του άρθρου 1 του παρόντος νόμου ισχύουν και για τις αντίστοιχες επενδύσεις που πραγματοποιούνται στα νησιά της ελληνικής επικράτειας με πληθυσμό μέχρι τρεις χιλιάδες εκατό (3.100) κατοίκους». 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Πάχτας καταθέτει για τα Πρακτικά το προαναφερθέν έγγραφο, το οποίο έχει ως εξής:
      «ΥΠΟΥΡΓΕΙΟ ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
      ΓΕΝΙΚΟΣ ΓΡΑΜΜΑΤΕΑΣ 
      ΕΠΕΝΔΥΣΕΩΝ ΚΑΙ ΑΝΑΠΤΥΞΗΣ
      Προσθήκη στο σχέδιο νόμου
      «Τροποποίηση του ν. 2601/98 Ενισχύσεις Ιδιωτικών Επανδύσεων για την οικονομική και περιφερειακή ανάπτυξη της χώρας»
      Επανδιατυπώνεται και η παρ. 5 της τροπολογίας των κυρίων Κ. Σφυρίου και Ν. Λεβογιάννη και γίνεται αποδεκτή ως προσθήκη στο άρθρο 10 του παρόντος νόμου ως εξής:
      Οι ρυθμίσεις της παραγράφου 4 του άρθρου 1 του παρόντος νόμου ισχύουν και για αντίστοιχες επενδύσεις που πραγματοποιούνται στα νησιά της ελληνικής επικρατείας με πληθυσμό μέχρι τρεις χιλιάδες εκατό (3100) κατοίκους»)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση του ν. 2601/1998 (ΦΕΚ 81 Α΄) «Ενισχύσεις Ιδιωτικών Επενδύσεων για την οικονομική και περιφερειακή ανάπτυξη της χώρας» και άλλες διατάξεις».
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και του συνόλου με τις τροποποιήσεις του κυρίου Υπουργού και την τροπολογία με γενικό αριθμό 2075 και ειδικό 244, την τροπολογία με γενικό αριθμό 2094 και ειδικό 247 και την τροπολογία με γενικό αριθμό 2122 και ειδικό 252 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Οικονομίας και Οικονομικών: «Τροποποίηση του ν.2601/1998 (ΦΕΚ 81 Α΄) «Ενισχύσεις Ιδιωτικών Επενδύσεων για την οικονομική και περιφερειακή ανάπτυξη της χώρας» και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου με τις τροποποιήσεις του κυρίου Υπουργού και την τροπολογία με γενικό αριθμό 2075 και ειδικό 244, την τροπολογία με γενικό αριθμό 2094 και ειδικό 247 και την τροπολογία με γενικό αριθμό 2122 και ειδικό 252 όπως τροποποιήθηκε από τον κύριο Υπουργό και έχει ως εξής:
      (Το κείμενο του νομοσχεδίου βρίσκεται στο τεύχος πρακτικών της Βουλής)
      
      
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.25΄, λύεται η συνεδρίαση για αύριο ημέρα Πέμπτη 22 Ιανουαρίου 2004 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογή Βουλευτών», σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 21/1/04                        ΣΕΛ.1

