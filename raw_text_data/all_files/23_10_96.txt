Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ Ι'

Τετάρτη 23 Οκτωβρίου 1996

Αθήνα, σήμερα στις 23 Οκτωβρίου 1996, ημέρα Τετάρτη και ώρα 18.15' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο Γραμματέας, να ανακοινώσει τις αναφορές προς το Σώμα.

Ανακοινώνονται προς το Σώμα από το Γραμματέα της Βουλής κ. Παναγιώτη Καμμένο, Βουλευτή Α' Αθηνών, το ακόλουθο:

A` ΚΑΤΑΘΕΣΗ ΑΝΑΦΟΡΩΝ

1. O Boυλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Κοινότητα Ελαφονήσου Λακωνίας ζητεί να λυθεί το πρόβλημα μεταφοράς των μαθητών Γυμνασίου-Λυκείου της περιοχής της, μέσω θαλάσσης με καϊκια προς τη Νεάπολη Λακωνίας.

2. O Boυλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορές με τις οποίες το Λιμενικό Ταμείο Λακωνίας ζητεί την ακτοπλοϊκή σύνδεση Γυθείου-Κρήτης με το F/B "Θησεύς".

3. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Εύβοιας ζητεί να κατασκευαστεί παραλιακά ο δρόμος Στομίου-Πλατάνας-Παραλίας Κύμης.

4. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας που αφορά στην προώθηση από το ΟΑΕ της πρόωρης συνταξιοδότησης των εργαζομένων της Πειραϊκής - Πατραϊκής.

5. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Αγροτικός Συνεταιρισμός Χαβαρίου Ηλείας ζητεί τη λήψη μέτρων για τη διάθεση της σταφιδοπαραγωγής της περιοχής του.

6. Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία η Κοινότητα Μακρισίων Ηλείας ζητεί την κατασκευή έργων αποχέτευσης ύδρευσης και οδοποιίας στην περιοχή της.

7. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η 'Ενωση Αγροτικών Συνεταιρισμών 'Αμφισσας ζητεί τη λήψη μέτρων για την πάταξη του παραεμπορίου ζωοτροφών.

8. Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Διεύθυνση Δασών της Περιφερειακής Διοίκησης Ηρακλείου ζητεί οικονομική ενίσχυση για την οργάνωση χώρου δασικής αναψυχής.

9. Ο Βουλευτής Θεσ/νίκης κ.ΝΙΚΟΛΑΟΣ ΑΚΡΙΤΙΔΗΣ κατέθεσε αναφορά με την οποία η Πανελλήνια 'Ενωση Ποντίων Επιστημόνων ζητεί να συμπεριληφθούν και τα αιτήματα των Ποντίων προσφύγων στις προγραμματικές δηλώσεις.

10. Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο εκφράζονται διαμαρτυρίες για την έλλειψη δασκάλων στο ΤΕΛ Σητείας.

11. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Κοινότητα Γραβιάς του Νομού Φωκίδας ζητεί τη χρηματοδότηση της κατασκευής παρακαμπτηρίου οδού στο εθνικό δρόμο Ναυπαύκτου - Ιτέας - Θερμοπυλών.

12. Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί τη ρύθμιση συνταξιοδοτικών θεμάτων των μελών της.

13. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί τη νομοθετική ρύθμιση της μετεγγραφής των τέκνων των πολυτέκνων από τα ΑΕΙ και ΤΕΙ του εξωτερικού στα αντίστοιχα του εσωτερικού.

14. Οι Βουλευτές κ.κ. ΡΟΔΟΥΛΑ ΖΗΣΗ, ΝΙΚ. ΓΚΕΛΕΣΤΑΘΗΣ, ΓΕΩΡΓ. ΣΟΥΡΛΑΣ και ΣΤΥΛ. ΠΑΠΑΘΕΜΕΛΗΣ κατέθεσαν αναφορά με την οποία η Επιστημονική Εταιρεία Μελέτης Φερών-Βελεστίνου-Ρήγα ζητεί την καθιέρωση επετείου του μαρτυρικού θανάτου του Ρήγα Βελεστινλή.

15. Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Νομάρχης Μαγνησίας διαμαρτύρεται για το ύψος των ναύλων οχημάτων από και προς τα νησιά των Βορείων Σποράδων.

16. Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Βελεστίνου του Νομού Μαγνησίας ζητεί χρηματοδότηση για τη συντήρηση του σταδίου του.

17. Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η Κοινότητα Γλώσσας του Νομού Μαγνησίας ζητεί οικονομική ενίσχυση για την κάλυψη λειτουργικών αναγκών της.

18. Η Βουλευτής Μαγνησίας κα ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Αγροτικών Συνεταιρισμών Πηλίου - Βορείων Σποράδων ζητεί τη ρύθμιση των χρεών της προς την ΑΤΕ.

19. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας Εύβοιας ζητεί την αύξηση της ποσόστοσης ανά στρέμμα στην καλλιέργεια βάμβακος για την καλλιεργητική περίοδο 1996-1997.

20. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων ΛΑΡΚΟ ζητεί να ληφθούν μέτρα για την ομαλή συνέχιση της λειτουργίας της εταιρείας ΛΑΡΚΟ Εύβοιας.

21. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσιεύματα εφημερίδων όπου εκφράζονται διαμαρτυρίες για τα παράνομα έργα που έχει αναλάβει το Λιμενικό Ταμείο Εύβοιας.

22. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Ιιοκτητών Χωματουργικών Μηχανημάτων και Μεταφορικών Μέσων Νομού Εύβοιας αντιτίθεται στη δημιουργία Τεχνικής Εταιρείας από τη νομαρχιακή αυτοδιοίκηση Εύβοιας.

23. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Σωματείο Εργαζομένων SYNCO ABEE ζητεί οικονομική ενίσχυση από την ΑΤΕ για τη συνέχιση της λειτουργίας της εταιρείας.

24. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ιστιαίας του Νομου Εύβοιας ζητεί τη διενέργεια διαχειριστικού ελέγχου στις δημοτικές επιχειρήσεις Ιστιαίας.

25. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Κοινότητα Νίκαιας Νομού Λάρισας ζητεί τη δημιουργία Πολυδύναμου Σταθμού της ΕΛΛΑΣ στη Νίκαια.

26. Οι Βουλευτές κύριοι EYAΓΓΕΛΟΣ ΜΠΟΥΤΑΣ, ΝΙΚΟΛΑΟΣ ΓΚΑΤΖΗΣ, και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Αναπήρων και Θυμάτων Πολέμου Επαρχίας Ελασσόνας ζητεί επίλυση των προβλημάτων της.

27. Οι Βουλευτές κύριοι EYAΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι Ακτινιδοπαραγωγοί Κοινότητας Αιγάνης και Πυργετού Νομού Λάρισας ζητούν την πλήρη αποζημίωσή τους για τις ζημιές που υπέστησαν οι καλλιέργειές τους από βροχοπτώσεις κατά την τελευταία πενταετία.

28. Οι Βουλευτές κύριοι ΛΕΩΝΙΔΑΣ ΑΥΔΗΣ, ΔΗΜΗΤΡΙΟΣ ΚΩΣΤΟΠΟΥΛΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία ο Σύλλογος Αρχιτεκτόνων Διπλωματούχων Ανωτάτων Σχολών (ΣΑΔΑΣ) διαμαρτύρεται για την ανοχή των αρμοδίων κρατικών οργάνων στις αυθαιρεσίες του Χ. Λαμπράκη σχετικά με τις κατασκευές που γίνονται στον χώρο του Μεγάρου Μουσικής.

29. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Ελληνική Κοινότητα Νυρεμβέργης Γερμανίας ζητεί να μην καταργηθεί η απαλλαγή από τον ειδικό φόρο κατανάλωσης των ΙΧ αυτοκινήτων των παλλινοστούντων μεταναστών.

30. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Δημοτικό Συμβούλιο Περιστερίου καταγγέλλει επεμβάσεις στο εσωτερικό της Βοσνιακής Δημοκρατίας.

31. Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύνδεσμος Αποστράτων Αξιωματικών Στρατού Μακεδονίας - Θράκης διατυπώνει σειρά αιτημάτων για την καλύτερη αντιμετώπιση των θεμάτων Ιεραρχίας και Προαγωγών των Αξιωματικών των Ενόπλων Δυνάμεων.

32. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ, ΛΕΩΝΙΔΑΣ ΑΥΔΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύνδεσμος Συνταξιούχων και Βοηθηματούχων ΙΚΑ Δήμου Βύρωνα Αττικής καταγγέλλει τις υπέρογκες αυξήσεις στις τιμές των φαρμάκων και την πολιτική της Τουρκικής Κυβέρνησης εναντίον των αγωνιστών στις τουρκρικές φυλακές.

33. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με το Παλλεσβιακό Εργατοϋπαλληλικό Κέντρο καταγγέλλεί την παραβίαση του καμποτάζ από κρουαζερόπλοιο "ΜΑΡΚΟ ΠΟΛΟ".

34. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ, ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Εργατοϋπαλληλικό Κέντρο Ζακύνθου καταγγέλλει τη βάρβαρη επίθεση των Ειδικών Δυνάμεων και των Λιμενικών εναντίον των ναυτεργατών στον Πειραιά την 1-8-1996.

35. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ, ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Εργατοϋπαλλήλων, Σερβιτόρων Ξενοδοχείων Ζακύνθου καταγγέλλει τη βάρβαρη επίθεση των Ειδικών Δυνάμεων και των Λιμενικών εναντίον των ναυτεργατών στον Πειραιά την 1-8-1996

36. Oι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Λέσβου διαμαρτύρεται για την καθυστέρηση στην εκαταμίευση της ΣΑΤΑ-96.

37. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί συνταξιοδοτική μελέτη για εποχιακούς ξενοδοχοϋπαλλήλους.

38. Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΡΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Εργατοτεχνιτών Οικοδόμων Νάουσας και Περιφέρειας ζητεί την επίλυση προβλημάτων της τοπικής Επιθεώρησης Εργασίας.

39. Oι Βουλευτές κύριοι ΛΕΩΝΙΔΑΣ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Ομοσπονδία Συνταξιούχων Ελλάδας ΙΚΑ και ΟΓΑ ζητεί την επίλυση προβλημάτων των συνταξιούχων.

40. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία οι Κάτοικοι Θάνους Λήμνου Νομού Λέσβου διαμαρύρονται για την ίδρυση μόνιμου καταφυγίου θηραμάτων στην περιοχή τους.

41. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία Εργαζόμενοι της Αθήνας, ζητούν τη λύση των προβλημάτων που παρουσιάστηκαν στην πορεία των εργασιών κατασκευής του ΜΕΤΡΟ.

42. Oι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Καλλιθέας Νομού Λάρισας ζητεί την επίλυση προβλημάτων των κατοίκων της περιοχής.

43. Οι Βουλευτές κύριοι ΑΠΟΣΤΟΛΟΣ ΤΑΣΟΥΛΗΣ και ΔΗΜΗΤΡΙΟΣ ΚΩΤΣΟΠΟΥΛΟΣ κατέθεσαν αναφορά με την οποία το Σωματείο Εργατοϋπαλλήλων και Τεχνιτών Ιματισμού Αγρινίου ζητεί από την Κυβέρνηση να προχωρήσει στη δημοπράτηση των 254 νέων εργατικών κατοικ ιών στο Αγρίνιο.

44. Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Καλλιπεύκης Νομού Λάρισας ζητεί να μην απομακρυνθεί από την Καλλιπεύκη ο σταθμός πυρόσβεσης.

45. Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ, ΛΕΩΝΙΔΑΣ ΑΥΔΗΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία η Συντονιστική Επιτροπή για τη Σωτηρία του Πάρκου Ελευθερίας διαμαρτύρεται για την ανοχή των κρατικών οργάνων σε σχέση με τις αυθαιρεσίες του Χρ. Λαμπράκη στο χώρο του Μεγάρου Μουσικής.

46. Οι Βουλευτές κύριοι ΣΤΡΑΤΗΣ ΚΟΡΑΚΑΣ και AXIΛΛΕΑΣ ΚΑΤΑΡΤΖΗΣ κατέθεσαν αναφορά με την οποία η Κοινότητα Λάμπου Μύλων Νομού Λέσβου ζητεί την κατασκευή γηπέδου καλαθοσφαίρισης.

47. Οι Βουλευτές κύριοι ΣΤΡΑΤΗΣ ΚΟΡΑΚΑΣ και AXIΛΛΕΑΣ ΚΑΤΑΡΤΖΗΣ κατέθεσαν αναφορά με την οποία η Κοινότητα Λάμπου Μύλων Νομού Λέσβου ζητεί άμεση εκτέλεση έργων στο Δημοτικό Σχολείο της.

48. Oι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Δημοτικό Συμβούλιο Περιστερίου Αττικής καταγγέλλει την πολιτική εξόντωσης των Τούρκων αγωνιστών που εφαρμόζει η Τουρκική Κυβέρνηση.

49. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ, ΑΧΙΛΛΕΑΣ ΚΑΝΤΑΡΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η 'Ενωση Συνταξιούχων ΙΚΑ Επαρχίας Αλμυρού διαμαρτύρεται για τις υπέρογκες αυξήσεις στις τιμές των φαρμάκων.

50. Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Πρόεδρος και κάτοικοι της Κοινότητας Φισίνης Λήμνου ζητούν την απομάκρυνση από κοινοτική έκταση ιδιώτη επιχειρηματία που την καταπατεί.

ΠΡΟΕΔΡΕΥΩΝ (Παναγιώτης Ν. Κρητικός): Πριν εισέλθουμε στην ημερήσια διάταξη, αναγιγνώσκεται το δελτίο των Επικαίρων Ερωτήσεων της Πέμπτης, 24ης Οκτωβρίου 1996, ώρα 10.00'.

Α. Επίκαιρες Ερωτήσεις Πρώτου Κύκλου ('Αρθρο 130 παρ. 4 Κανονισμού Βουλής)

1. Η με αριθμό 27/16.10.96 Επίκαιρη Ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Ανάπτυξης, Εθνικής Οικονομίας, σχετικά με τη μεταβίβαση μέρους του πακέτου μετοχών της τσιμεντοβιομηχανίας "ΑΓΕΤ-ΗΡΑΚΛΗΣ" από την Εθνική Τράπεζα της Ελλάδος στον ιταλικό όμιλο της CONCRETUM και τη λήψη των αναγκαίων μέτρων, προκειμένου να διατηρηθεί ο εθνικός έλεγχος της ΑΓΕΤ.

2. Η με αριθμό 41/21.10.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με τις νέες αυξήσεις που πρόκειται να γίνουν στα τιμολόγια του Οργανισμού Τηλεπικοινωνιών Ελλάδος (Ο.Τ.Ε.)

3. Η με αριθμό 44/21.10.96 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με την πορεία και το χρονοδιάγραμμα ολοκλήρωσης της μηχανοργάνωσης του Υπουργείου Οικονομικών.

4. Η με αριθμό 30/17.10.96 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Υγείας και Πρόνοιας, Εθνικής Οικονομίας και Οικονομικών, σχετικά με την οικονομική ενίσχυση των κρατικών νοσοκομείων για την εξόφληση των ληξιπρόθεσμων χρεών τους.

Β. Επίκαιρες Ερωτήσεις Δευτέρου Κύκλου ('Αρθρο 130 παρ. 4 Κανονισμού Βουλής)

1. Η με αριθμό 28/16.10.96 Επίκαιρη Ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τους Υπουργούς Εθνικής Παιδείας και Θρησκευμάτων, Υγείας και Πρόνοιας, σχετικά με τις διατροφικές συνήθειες των μαθητών στα σχολικά κυλικεία και τη λήψη των αναγκαίων μέτρων για την προστασία τους.

2. Η με αριθμό 43/21.10.96 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με την έλλειψη εκπαιδευτικών στα Δημόσια Σχολεία Πρωτοβάθμιας και Δευτεροβάθμιας Εκπαίδευσης και τη λήψη των αναγκαίων μέτρων για τη στελέχωσή τους.

3. Η με αριθμό 37/21.10.96 Επίκαιρη Ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τους Υπουργούς Εξωτερικών, Πολιτισμού, σχετικά με δημοσιεύματα εφημερίδων αναφερόμενα σε σχέδιο εκποίησης και ενοικίασης σε ιδιώτες δύο νησίδων των Βορείων Σποράδων.

Κύριοι συνάδελφοι, έχω την τιμή να ανακοινώσω στο Σώμα, ότι ο Βουλευτής κ. Αθανάσιος Γεωργιάδης ζητεί άδεια απουσίας στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου:

Πρώτη στην ημερήσια διάταξη είναι η με αριθμό 34/21.10.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Ακριτίδη προς τον Υπουργό Εξωτερικών, σχετικά με τη λήψη των αναγκαίων μέτρων για τη διευκόλυνση των παλινοστούντων Ελλήνων του Πόντου στις διαδικασίες μετανάστευσης και απόκτησης της ελληνικής ιθαγένειας, που εν περιλήψει έχει ως εξής:

"Οι αδελφοί μας, τέκνα του ποντιακού ελληνισμού, που τραυματισμένοι ήρθαν στην κοιτίδα πατρίδα μετά την κατάρρευση της Σοβιετικής 'Ενωσης, αισθάνονται βαθύτατη απογοήτευση. Απέναντι στην προσδοκία που θέρμαινε την ψυχή τους ότι θα έβρισκαν ένα ουσιαστικό μητρικό ενδιαφέρον από τη χώρα τους που διαθέτει αντικειμενικά τις δυνατότητες να ανταποκριθεί σ' αυτό το χρέος, βιώνουν την οδυνηρή εμπειρία του πρόσφυγα που εγκαταλείπεται στη μοίρα του, δυστυχώς, μέσα στην ίδια τους την πατρίδα!.

Οι προγραμματικές δηλώσεις της Κυβέρνησης περιλαμβάνουν ως στόχο την ομαλή αποκατάσταση των παλινοστούντων έτσι ώστε να αποτελέσουν εμπλουτισμό του κοινωνικού ιστού.

Στα πλαίσια αυτά, ένα από τα προβλήματα που τους ταλανίζουν, επείγον και αιχμιακό, είναι το ακόλουθο: 

Υπάρχουν πολλές οικογένειες των οποίων μέλη ήρθαν με όλες τις νόμιμες διαδικασίες μετανάστευσης και απέκτησαν κατά το νόμο την Ελληνική Ιθαγένεια. Τα υπόλοιπα μέλη τους παρέμειναν στις εστίες τους περιμένοντας να δουν πώς θα αποκατασταθούν εκείνοι που πήραν τη μεγάλη απόφαση. Πολλοί απ' αυτούς, με την πάροδο του χρόνου, ήρθαν ως επισκέπτες (τουριστικά) κοντά στους δικούς τους και παρέμειναν κοντά τους, όπως η ζωή το δημιουργεί. Αυτοί οι βέβαιοι 'Ελληνες, για να αποκτήσουν την Ελληνική Ιθαγένεια πρέπει να γυρίσουν πίσω και να επαναλάβουν διαδικασίες δυσχερείς και πολύ δαπανηρές. 

Υπάρχουν για παράδειγμα, παιδιά κοντά στους γονείς τους που μένουν στη χώρα μέχρι και 6 χρόνια που πρέπει να περάσουν από το ελληνικό Προξενείο της Μόσχας προκειμένου να πάρουν το πιστοποιητικό αποδημίας, κάτι που είναι πολύ δύσκολο και πολύ δαπανηρό.

Γι' αυτό ερωτάται ο κύριος Υπουργός:

Εάν θα δώσει λύση στο πρόβλημα αυτό έτσι ώστε οι διαδικασίες που γίνονται στο ελληνικό Προξενείο της Μόσχας να μπορούν να πραγματοποιηθούν εδώ, στη Χώρα, από τις κεντρικές υπηρεσίες του Υπουργείου Εξωτερικών, για μέλη οικογενειών που εισήλθαν και παραμένουν συνεχώς στη Χώρα, μέχρι το τέλος του 1995".

Ο κύριος Υφυπουργός έχει το λόγο.

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Κύριε Πρόεδρε, το ελληνικό Υπουργείο των Εξωτερικών ομολογεί ότι υπάρχει ένα σοβαρότατο πρόβλημα το οποίο έθεσε πολύ ορθά ο κ. Ακριτίδης, χωρίς αυτό να σημαίνει ότι ασπαζόμαστε συνολικά την άποψη ότι δεν έχουν καταβληθεί και ότι δε θα καταβάλλονται σύντονες προσπάθειες προς την κατεύθυνση εξεύρεσης λύσης στο σοβαρότατο ζήτημα, το οποίο έχει κοινωνικές πολιτικές, αλλά και πολιτιστικές θα έλεγα διαστάσεις.

Εκείνο το οποίο θα έπρεπε να τονίσουμε, είναι πρώτον ότι υπήρξε μια μαζική εισροή μετά από την έναρξη όλων αυτών των κοσμογονικών γεγονότων από το 1990 Ελλήνων παλινοστούντων από το εξωτερικό. Ομολογουμένως ένας πρώτος κραδασμός ο οποίος προκλήθηκε στις υπηρεσίες του εξωτερικού και του εσωτερικού οδήγησε για πάρα πολύ καιρό σε ορισμένα προβλήματα τα οποία έγιναν αισθητά και τα οποία έχει αναφέρει ορθά ο κ. Ακριτίδης.

Παράλληλα, όμως, σήμερα πια η Ελληνική Κυβέρνηση έχει κατανοήσει το σύνολο των προβλημάτων και θα έλεγα ότι προσπαθεί να τα αντιμετωπίσει σε τρεις διαστάσεις:

Πρώτον, διευκολύνοντας ήδη στο εξωτερικό τη δυνατότητα ταχείας εισόδου των παλινοστούντων με βίζα παλινοστούντων, η οποία δεν δίνεται πλέον μόνο στη Μόσχα, όπως οι πληροφορίες δίδουν. 'Εχουν ιδρυθεί και άλλα προξενεία τα οποία εξυπηρετούν αυτήν τη στιγμή τις ανάγκες των παλινοστούντων. Εκτός, βέβαια, από τη Μόσχα έχουμε Προξενικά Γραφεία στο Κίεβο, στο Ερβάν, στο Μπακού, στην Τιφλίδα και σύντομα θα έχουμε καινούρια πρεσβεία στο Καζακστάν.

'Ολες αυτές οι πρεσβείες επιχειρούν να λύσουν το πρόβλημα που στο παρελθόν αντιμετώπιζαν οι παλινοστούντες πληθυσμοί, δηλαδή έπρεπε να πάνε στη Μόσχα, προκειμένου να αποκτήσουν τη βίζα.

Δεύτερο στοιχείο είναι ότι και μετά την πάροδο του χρόνου της τουριστικής βίζας, αυτήν τη στιγμή η Ελληνική Κυβέρνηση επιδεικνύει ανοχή στην παραμονή των ατόμων των οποίων έχει λήξει η VISA, και δεν τους δημιουργούνται προβλήματα παραμονής.

Και τρίτο στοιχείο είναι ότι μέσα στο Υπουργείο Εξωτερικών ήδη έχει αρχίσει μια διαδικασία συνολικής συγκρότησης πολιτικής, η οποία πρέπει να αντιμετωπίσει συρροή προβλημάτων που δεν είναι απλά και μόνο το θέμα της βίζας, αλλά είναι η κοινωνική αποκατάσταση, οι εργασιακές σχέσεις και η δυνατότητα βεβαίως ομαλής οικογενειακής ζωής στις οικογένειες αυτές, οι οποίες έχουν έλθει από το εξωτερικό.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Παρ' όλη την ομολογία του κυρίου Υφυπουργού, έχω, την αίσθηση ότι τίποτα δεν κάναμε σήμερα. Λυπάμαι γι' αυτό, αλλά δεν πρόκειται να σταματήσω. Εάν το Υπουργείο Εξωτερικών σήμερα προσπαθεί να συγκροτήσει μια ολοκληρωμένη πολιτική για να αντιμετωπίσει αυτούς τους ανθρώπους, τους όχι παλινοστούντες απόδημους 'Ελληνες, τότε αυτό σημαίνει ομολογία που εγώ θέλω να υπογραμμίσω, ότι δεν έχουμε πολιτική. Και δεν είναι αισιόδοξο μήνυμα το να πούμε, ότι ξέρετε το Υπουργείο Εξωτερικών ξεκινάει αυτήν την προσπάθεια.

Σε ό,τι αφορά την ανοχή, δεν περίμενα να το ακούσω, δεν ενδιαφέρει η ανοχή και δε ζήτησε κανείς ανοχή. Εδώ υπάρχει ένα συγκεκριμένο και μεγάλο πρόβλημα. 'Εχουμε πρεσβείες και είχαμε και τότε και στη Μόσχα σπουδαία πρεσβεία και πολύ σπουδαίους πρέσβεις. Αλλά το Προξενείο της Μόσχας ήταν εκείνο που έπρεπε να δώσει τη βίζα και γι' αυτήν την περίπτωση έχουν συμβεί πολλά και τραγικά. Μπορεί να την πάρει κάποιος τη βίζα απ' εδώ, κύριε Υφυπουργέ, αν διαθέτει 2.000 δολάρια. Το ξέρετε αυτό; 'Εχουν διαφθείρει κόσμο ολόκληρο. Και τώρα τι ζητούμε; Ζητούμε λύση σ' αυτά τα οποία η ζωή η ίδια έχει δημιουργήσει, γιατί υπήρχε σύζυγος που παρέμεινε εκεί, γιατί δεν ήξερε πού έρχεται και στη συνέχεια έρχεται εδώ με τουριστική θεώρηση και έμεινε. Και είχαν παιδιά. Μέλη της ίδιας οικογένειας. 'Εχουν όλα τα πιστοποιητικά τα οποία πιστοποιούν την ελληνική ταυτότητα. Και το Ελληνικό Κράτος το λιγότερο που υποχρεούτο να κάνει ήταν να τους δώσει την Ελληνική Ιθαγένεια. Και θέλω να σας σημειώσω ότι δεν είναι τόσο το πολιτιστικό ζήτημα. Η Ελληνική Ιθαγένεια είναι ο όρος, είναι η πραγματικότητα εκείνη που θα επιτρέψει, και να εργασθούν και να ασφαλιστούν αυτοί οι άνθρωποι. Είναι εδώ έξι χρόνια, δεν έχουν εκλογικό δικαίωμα, δεν έχουν δικαίωμα ασφάλισης. 'Ενα πρέπει να πούμε σ' αυτήν τη Βουλή και εγώ προσπαθώ να αφυπνίσω αυτήν τη Βουλή και αν θέλετε και την Κυβέρνηση, στο εθνικό μας χρέος. Η γραφειοκρατία δεν μπορεί να καταβροχθίζει το εθνικό χρέος. Η μητέρα πατρίδα οφείλει να δώσει σ' αυτούς που είναι βέβαιο γεγονός και που μπορεί το ελληνικό Υπουργείο Εξωτερικών με τις υπηρεσίες του να κάνει τη δουλειά τουλάχιστον που μπορεί να κάνει ένα προξενείο στη Μόσχα. Να μη τους στείλουμε τους ανθρώπους μετά από έξι χρόνια να πληρώνουν χιλιάδες δολάρια, να ταλαιπωρούνται χωρίς ουσιαστικό λόγο. Σας βεβαιώ ότι όσοι επιχείρησαν να πάρουν αυτήν τη βίζα κατέφυγαν σε μεσάζοντες και πλήρωσαν πολλά. Επ' αυτού θα παρακαλούσα, κύριε Υφυπουργέ, να έχω μια απάντηση.

(Χειροκροτήματα)

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Δε νομίζω ότι θα προσθέσω πάρα πολλά στην επιχειρηματολογία που παρουσίασα στην πρώτη μου παρέμβαση. 'Ηθελα απλώς την κατανόηση του κ. Ακριτίδη στο μεγάλο κοινωνικό και οικονομικό, πρόβλημα που δημιούργησαν οι μεγάλες αλλαγές τα τελευταία χρόνια. Ομολογουμένως η Ελλάδα δεν ήταν προετοιμασμένη -και δεν είναι μόνο η Ελλάδα είναι το σύνολο της Δυτικής Ευρώπης- με υποδομές για την υποδοχή ενός μεγάλου αριθμού ανθρώπων που δεν είχαν γεννηθεί στον ελλαδικό χώρο, Ελλήνων στην καταγωγή, Ελλήνων στην πίστη και την αντίληψη, αλλά που δεν είχαν ζήσει στην Ελλάδα ως τα τότε.

Συγχωρέστε με, αλλά δεν κατανοώ γιατί σας ενόχλησε η λέξη "ανοχή". Τον όρο τον χρησιμοποίησα για να επισημάνω την απουσία οποιουδήποτε μέτρου εις βάρος των ανθρώπων των οποίων η visa έχει λήξει. Οι άνθρωποι αυτοί παραμένουν χωρίς βεβαίως δικαιώματα κατοχυρωμένα στον ελληνικό χώρο αλλά δεν εμποδίζονται από το να εργάζονται και να ζουν χωρίς περιορισμούς. Ουδείς έχει εκβληθεί από το ελληνικό έδαφος επειδή παραβιάστηκε το όριο της βίζας.

ΝΙΚΟΛΑΟΣ ΑΚΡΙΤΙΔΗΣ: Επιχειρήθηκε και δεν το ξέρετε. Τι να την κάνουμε την ανοχή;

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): 'Οχι πλέον.

ΣΤΥΛΙΑΝΟΣ ΑΓΓΕΛΟΣ-ΠΑΠΑΘΕΜΕΛΗΣ: Υπάρχουν προβλήματα καθημερινότητας, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω όχι διακοπές και διάλογο διότι δεν υπάρχει περιθώριο, σε μια συζήτηση τέτοιας μορφής. 

Συνεχίστε, παρακαλώ κύριε Υπουργέ.

ΧΡΗΣΤΟΣ ΡΟΖΑΚΗΣ (Υφυπ.Εξωτερικών): Το δεύτερο στοιχείο είναι ότι το γεγονός ότι αυτήν τη στιγμή βρισκόμαστε σε μια πολλαπλότητα δυνατοτήτων των παλινοστούντων να χρησιμοποιήσει και τους άλλους μηχανισμούς για την αναζήτηση βίζας που στο παρελθόν δε διέθεται.

Και τρίτον αυτήν τη στιγμή καταβάλλονται σύντομες προσπάθειες, ίσως πρώτη φορά στην ιστορία αυτή των τελευταίων χρόνων, για την οργάνωση μιας συνολικής πολιτικής, η οποία ακριβώς επειδή είναι πολύπλοκη και επειδή συνεπάγεται μια σειρά δραστηριοτήτων πολλών Υπουργείων αναμφίβολα παίρνει το χρόνο.

Σας διαβεβαιώνω, όμως, κύριε Ακριτίδη, ότι όσον αφορά το Υπουργείο Εξωτερικών κάνουμε ό,τι μπορούμε και κατανοούμε απόλυτα το πρόβλημα, που έχει δημιουργηθεί. 

ΠΡΟΕΔΡΕΥΩΝ (Παναγιώτης Ν. Κρητικός): Πριν μπούμε στη συζήτηση της επόμενης ερώτησης, θα ήθελα να σας πω ότι ο συνάδελφος κύριος Χρυσανθακόπουλος, Βουλευτής Αχαίας, κάνει μια γραπτή παρατήρηση, επειδή δεν έχει δικαίωμα λόγου κατά τη συζήτηση της προηγούμενης ερώτησης, και αναφερόμενος στο χαρακτηρισμό των Ποντίων Ελλήνων ως παλινοστούντων. Είναι εξόριστοι πρόσφυγες, λέει ο κ. Χρυσανθακόπουλος, όχι όμως παλινοστούντες γιατί ήταν 'Ελληνες κάτοικοι του Πόντου. Το Ελληνικό Κράτος δεν είναι έδρα καταγωγής και επιστροφής του Ελληνισμού.

Αυτή η παρατήρηση νομίζω ότι είναι σωστή.

Εισερχόμαστε στη συζήτηση της δεύτερης στην ημερήσια διάταξη επίκαιρης ερώτησης πρώτου κύκλου με αριθμό κατάθεσης 45/21.10.96 του Βουλευτή της Νέας Δημοκρατίας, κ. Γεωργίου Σούρλα προς τον Υπουργό Γεωργίας, σχετικά με τη λήψη των αναγκαίων μέτρων επαναλειτουργίας της βιομηχανίας "ΒΙΟΠΑΛ" στο Νομό Μαγνησίας.

Το περιεχόμενο της ερώτησης αυτής έχει ως εξής:

"Στο Νομό Μαγνησίας,που ως γνωστό πλήττεται από την αποβιομηχάνιση και την ανεργία ένα ακόμα εργοστάσιο οδηγείται σε κλείσιμο. Πρόκειται για το εκκοκκιστήριο και κλωστήριο ΒΙΟΠΑΛ με διακοσίους εργαζόμενους, το οποίο διέκοψε από διμήνου ήδη τη λειτουργία του και παραμένει κλειστό αυτήν την κρίσιμη χρονική περίοδο όπου γίνεται η συγκομιδή και η εκκόκκιση του βαμβακιού.

Για την επαναλειτουργία του εργοστασίου στις 17 Σεπτεμβρίου πέντε ημέρες προ των εκλογών ο Οργανισμός Βάμβακος υπέγραψε σύμβαση εγγύησης για δανειοδότηση της επιχείρησης με το ποσό των 400 εκ. δρχ. προφανώς διότι έκρινε ότι υπήρχαν οι προϋποθέσεις.

Μετά τις εκλογές και παρά την έγκριση της Νομαρχιακής Επιτροπής, το Υπουργείο Γεωργίας δεν υλοποιεί την υπογραφείσα σύμβαση αλλά ούτε και η άδεια λειτουργίας του εργοστασίου εκδίδεται.

Από τα στοιχεία αυτά προκύπτει ότι η Κυβέρνηση ή δε γνώριζε ότι δεν υπήρχαν οι προϋποθέσεις επαναλειτουργίας του εργοστασίου και κακώς προχώρησε στην υπογραφή της σύμβασης ή ότι το εγνώριζε και το έπραξε για να εξυπηρετήσει κομματικές προεκλογικές σκοπιμότητες .

Σε κάθε περίπτωση υπάρχουν ευθύνες για τις οποίες παρακαλείται ο κύριος Υπουργός να ενημερώσει τη Βουλή και επίσης να γνωστοποιήσει τις προθέσεις της Κυβέρνησης για το μέλλον της συγκεκριμένης βιομηχανίας και για την τύχη των διακοσίων εργαζομένων".

Ο κύριος Υπουργός Γεωργίας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): 'Εχει μια ανακρίβεια ο κύριος συνάδελφος στην ερώτησή του και θα αρχίσω απ' αυτό.

Η προσπάθεια που έγινε για να υπάρχουν εγγυήσεις από το Ελληνικό Δημόσιο σχετικά με την πληρωμή των παραγωγών βάμβακος, δεν έχει καμιά σχέση με το θέμα της λειτουργίας του εργοστασίου ΒΙΟΠΑΛ ιδιοκτήτη και του εκκοκκιστηρίου "ΚΟΤΟΝ-ΠΑΛΑΜΑΣ"

'Οταν πήραμε κάποιες πρωτοβουλίες και καταλήξαμε σε κάποιες αποφάσεις, δεν είναι αν γνωρίζαμε, όπως ρωτά ο κύριος συνάδελφος, αν υπάρχουν προϋποθέσεις επαναλειτουργίας του εργοστασίου ΒΙΟΠΑΛ. Το θέμα μας όμως δεν ήταν αυτό. Το θέμα μας ήταν τα χρέη που είχε ο κ. Τσιπλάκος προς τους παραγωγούς λόγω του εκκοκκιστηρίου. Είναι δύο διαφορετικά θέματα.

Ο κ. Τσιπλάκος είναι ιδιοκτήτης του εκκοκκιστηρίου ΚΟΤΟΝ-ΠΑΛΑΜΑΣ. 'Αφησε απλήρωτους τους παραγωγούς και είχε ένα άνοιγμα 800 εκ. Εμείς πήραμε την απόφαση και είπαμε ότι θα εγγυηθεί ο Οργανισμός Βάμβακος προς το τραπεζικό σύστημα, με δικές του εγγυήσεις να πάρει και αυτός και οι άλλοι επιχειρηματίες -που είναι ανυπόληπτοι, αναξιόπιστοι και απατεώνες ορισμένοι από αυτούς- δάνεια για να πληρώσουν τους παραγωγούς.

Πράγματι, πάρα πολλοί απ'αυτούς το έπραξαν. 

Ο κ.Τσιπλάκος προσπάθησε να μας εξαπατήσει. Ενώ δηλαδή υπογράψαμε σύμβαση με τον Οργανισμό Βάμβακος,για να πάρει δάνειο 400 εκατ. και εγώ υπέγραψα να μεταφερθεί το ανάλογο κονδύλι του Οργανισμού Βάμβακος σε λογαριασμό της Τράπεζας της Ελλάδος, συνέστησε άλλη εικονική εταιρεία, στην οποία ήταν ο ίδιος μέτοχος και νοίκιασε την παλιά έναντι 80 εκατ. δραχμών.

Πρόκειται δηλαδή περί του γνωστού φαινομένου,που εκφράζει το σύνολο της διαφθοράς,που υπάρχει στο χώρο της διακίνησης και του εκκοκκισμού του βαμβακιού.

Και βέβαια, δεν υπάρχει καμία περίπτωση να υπάρχει εγγύηση ότι απ'αυτόν τον επιχειρηματία πρόκειται ποτέ το Ελληνικό Δημόσιο να έχει εγγυημένη τη δυνατότητα να επιστραφούν τα χρήματα. Συν του ότι τα υπόλοιπα 400 εκατ. είχε εγγυηθεί ότι θα τα πληρώσει από δάνεια, που θα έπαιρνε από το εξωτερικό και εμφάνισε μόνο ένα ποσό 270 εκατ. δραχων.

Αυτά όλα για την "ΚΟΤΟΝ ΠΑΛΑΜΑΣ" και την "ΚΟΤΟΝ ΕΛΛΑΣ". 'Ομως ο ίδιος επιχειρηματίας είναι ιδιοκτήτης και του εργοστασίου, που ερωτά ο κ.Σούρλας της ΒΙΟΠΑΛ, που το είχε κλείσει δύο μήνες πριν, αναμένοντας τη νέα εκκοκκιστική περίοδο, για να ασκήσει πιέσεις κοινωνικοπολιτικές και εφόσον θα έπαιρνε άδεια να λειτουργήσει το εκκοκκιστήριο και θα άρχιζε πάλι να εξαπατά ορισμένους παραγωγούς, για να πάρει βαμβάκι από ορισμένους, οι οποίοι συμπράττουν με τους απατεώνες, για να έχουν τις κοινές δραστηριότητες "υπερπαραγωγής" βαμβακιού και να ωφελούνται με τις ψεύτικες επιδοτήσεις και τις εικονικές παραγωγές -δεν έχει δηλαδή πάντα δίκιο και ο Λαός. Συμμετέχει σε τέτοιες δραστηριότητες ένα τμήμα του Λαού μας για να λέμε πώς έχουν τα πράγματα- και περίμενε από μια τέτοια πίεση να λειτουργήσει και το άλλο εργοστάσιο, για το οποίο συζητούμε σήμερα.

Γιατί δεν άνοιξε το εργοστάσιο αυτό δύο μήνες πριν; Γιατί προσπάθησε να πάρει ένα δάνειο από την Τράπεζα Κρήτης -απ'ό,τι πληροφορηθήκαμε από τα Υπουργεία Οικονομικών και Βιομηχανίας- και η Τράπεζα δεν του έδωσε το δάνειο γιατί δεν είχε φορολογική ενημερότητα, καθότι το Υπουργείο Οικονομικών δεν του δίνει φορολογική ενημερότητα, γιατί έχει μεγάλα ανοίγματα στο Φ.Π.Α. Δηλαδή δε σώζεται με τίποτα.

Το τι θα κάνουμε, πρέπει να μας απασχολήσει όλους εδώ, με την επιχείρηση, η οποία είναι σωστή και έχει 200 εργαζομένους.

'Εχω πάρει κύριοι συνάδελφοι μια πρωτοβουλία και συνομίλησα με τον Νομάρχη Μαγνησίας τον κ.Σκοτεινιώτη -παλιό συνάδελφο εδώ- και προκαλώ μια σύσκεψη στις 12.30' της Παρασκευής και έχω καλέσει και τους Βουλευτές όλων των πολιτικών Κομμάτων του Νομού και την Υφυπουργό Βιομηχανίας και παράγοντες του Υπουργείου Οικονομικών και της συγκεκριμένης Τραπέζης, για να βρούμε λύση, πώς θα μπορέσει να συνεχίσει η λειτουργία της επιχείρησης. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Σούρλας έχει το λόγο.

ΓΕΩΡΓΙΟΣ ΣΟΥΡΛΑΣ: Δεν πρόκειται περί ανακρίβειας, κύριε Υπουργέ, όταν εκ των πραγμάτων συνδέεται η ΒΙΟΠΑΛ Μαγνησίας με την "ΚΟΤΟΝ ΠΑΛΑΜΑΣ", και με τον κ.Τσιπλάκο. 'Αλλωστε και εσείς το χρόνο σας τον διαθέσατε, για να αναφερθείτε στα εκκοκκιστήρια και στη βιομηχανίας "ΚΟΤΟΝ ΠΑΛΑΜΑΣ" και όχι στη ΒΙΟΠΑΛ.

Επομένως, δεν πρόκειται περί ανακρίβειας, αλλά συνδέονται αυτά και έχουν ιδιαίτερη σημασία, έχουν την οικονομική τους και την πολιτική τους διάσταση.

Την οικονομική διάσταση, γιατί πρόκεται για 200 εργαζόμενους που οδηγούνται στην ανεργία και προστίθενται στους χιλιάδες ανέργους του Νομού Μαγνησίας, που έχει μια φθίνουσα πορεία. Και έχουν και την πολιτική τους διάσταση. Δράττομαι της ευκαιρίας να επισημάνω, για ακόμη μια φορά, ότι δε σας τιμά, παραμονές των εκλογών, στις 17 του μηνός, να υπογράφετε από τον Οργανισμό Βάμβακος σύμβαση δανεισμού και μετά τις εκλογές να την ακυρώνετε αυτήν τη σύμβαση.

Δε με ενδιαφέρει κανένας κ.Τσιπλάκος και κανένας επιχειρηματίας. 'Ομως η πολιτική συμπεριφορά της Κυβέρνησης, είναι απαράδεκτη. 'Επρεπε να γνωρίζετε ότι δεν έχει αυτές τις εγγυήσεις ο εν λόγω ή άλλος επιχειρηματίας. Καίριο παραμένει το ερώτημα, στην υπογραφή της σύμβασης δανεισμού, γιατί την ακυρώσατε μετά τις εκλογές; Δε δικαιούμαι να σκέπτομαι, όπως και ο κάθε απλός νοήμων πολίτης, ότι αυτό το επράξατε, μέσα στα πλαίσια του προεκλογικού αγώνα; Σε ποια άλλη λογική μπορεί να ενταχθεί; Τώρα αποκαλύψατε το ποιόν του επιχειρηματία; Δεν το γνωρίζατε; Τόσο αβασάνιστα παρέχετε εγγυητικές επιστολές;

Και δεν κάνετε μόνο αυτό. Από ένα έγγραφο, που κοινοποιήσατε σε όλους τους Βουλευτές, στις 11 Οκτωβρίου, λίγες μέρες μετά τις εκλογές, έρχεσθε και λέτε για τις υποχρεώσεις, που έχουν ορισμένα εκκοκκιστήρια, για την εξόφληση των παραγωγών.

Είναι πέντε αυτά. Γιατί δεν το κάνατε αυτό, κύριε Υπουργέ, παραμονές των εκλογών; Γιατί δε ζητήσατε την εξόφληση αυτών των υποχρεώσεων των εκκοκκιστηρίων παραμονές των εκλογών και το πράττετε με έγγραφο, το οποίο έχω εδώ και εσείς στείλατε προσωπικά στις 11.10.96;

Εδώ, λοιπόν, προκύπτουν καίρια πολιτικά ζητήματα ηθικής τάξεως τα οποία έχουν ταλανήσει τον Τόπο και έχουν ευτελίσει την πολιτική ζωή. Και σαν μέλος αυτής της οικογένειας αισθάνομαι πάρα πολύ άσχημα. 'Η εσείς πράττετε αυτά τα ατοπήματα ή οποιαδήποτε κυβέρνηση κατά το παρελθόν χρεώνοντας στην πολιτική ζωή της Χώρας.

'Οσον αφορά την πρόταση που λέτε για την Παρασκευή, βεβαίως θα δούμε πώς ακριβώς θα το χειριστείτε το θέμα και θα είμαστε πάρα πολύ ευτυχείς να επαναλειτουργήσει η επιχείρηση. Προσωπικά δεν είμαι με κανέναν επιχειρηματία. Είμαι όμως με τις επιχειρήσεις, με τους εργαζομένους, με τα δικά τους τα συμφέροντα τα συμφέροντα του Νόμου που εκπροσωπούν και τη Χώρα μου.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο για να δευτερολογήσει.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, η δημαγωγία είναι βασική παράμετρος της πολιτικής της Νέας Δημοκρατίας, της ηττημένης Νέας Δημοκρατίας μετά τις εκλογές...

ΓΕΩΡΓΙΟΣ ΣΟΥΡΛΑΣ: Δεν υπάρχει δευτερολογία...

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Μη με διακόπτετε.

ΓΕΩΡΓΙΟΣ ΣΟΥΡΛΑΣ: Λέτε για δημαγωγία και δεν το επιτρέπω.

ΠΡΟΕΔΡΕΥΩΝ (Παναγιώτης Ν. Κρητικός): Είναι πολιτικός όρος και μάλιστα πανάρχαιος. 

ΓΕΩΡΓΙΟΣ ΣΟΥΡΛΑΣ: Δεν επιτρέπω στον κ.Τζουμάκα να χαρακτηρίζει δημαγωγία την ελεύθερη έκφραση ενός Βουλευτού.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Σούρλα, δεν έχετε το λόγο.

ΓΕΩΡΓΙΟΣ ΣΟΥΡΛΑΣ: Σας παρακαλώ, κύριε Πρόεδρε, να παρέμβετε.

ΠΡΟΕΔΡΕΥΩΝ (Παναγιώτης Ν. Κρητικός): Εάν χρειασθεί θα παρέμβω και ξέρετε πως παρεμβαίνω προς πάσα κατεύθυνση, αλλά ο όρος αυτός είναι πολιτικός όρος. Δεν είναι ύβρις.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Είναι πολιτικός χαρακτηρισμός. Και είναι όχι μόνο δημαγωγία, αλλά έχει και παραλήρημα μετά τη δημαγωγία. Παραληρούν κιόλας.

ΓΕΩΡΓΙΟΣ ΣΟΥΡΛΑΣ: Αυτό είναι ιατρικά σχιζοφρενικό.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Σούρλα, μην οξύνουμε τη συζήτηση.

ΓΕΩΡΓΙΟΣ ΣΟΥΡΛΑΣ: Μια και θέλει ιατρικούς όρους, αυτό είναι σχιζοφρένεια.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Σούρλα και σεις κύριε Υπουργέ, περιοριστείτε στον πρώτο όρο και συνεχίστε την απάντησή σας σε ήπιους τόνους.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κυρίες και κύριοι συνάδελφοι,η Κυβέρνηση αντιμετώπισε το θέμα όλων των επιχειρηματιών που είχαν υποχρεώσεις έναντι των παραγωγών και όχι μόνο ενός επιχειρηματία. 'Ηταν πέντε οι επιχειρηματίες, όπως στη συνέχεια είπε ο κ. Σούρλας. Αφού, όμως, έβγαλε πρώτα το δεκάρικο για τη δήθεν προεκλογική πολιτική, στη συνέχεια έφερε έγγραφο, το οποίο προσεκόμισε. Αυτό το έγγραφο, με τα χρέη αυτά, δεν είναι πέντε ημέρες μετά τις εκλογές. 'Ηταν γνωστό σε όλους ποια είναι τα χρέη των πέντε επιχειρηματιών, για τους οποίους η Κυβέρνηση πήρε την απόφαση να δώσει εγγυήσεις μέσω του Οργανισμού Βάμβακος. Το ότι το γνωστοποίησα εδώ στους συναδέλφους, είναι για να γνωρίζουν ότι ένας από τους πέντε δεν ήταν συνεπής με την απόφαση που πήραμε όλοι από κοινού, να υπάρχουν εγγυήσεις να δοθούν δάνεια, για να πληρωθούν. Και αυτό είναι το θέμα. Οι άλλοι τέσσερις γιατί; Με τον ένα ή με τον άλλο τρόπο, συνέπραξαν και από κοινού πήγαμε να βρούμε κοινές λύσεις, να υπάρχουν εγγυήσεις και να δοθούν τα χρήματα. Αυτά για το δεκάρικο, για τη δημαγωγία και το παραλήρημα.

Δεν είναι, λοιπόν, προεκλογική ή μετεκλογική πολιτική.

ΓΕΩΡΓΙΟΣ ΣΟΥΡΛΑΣ: Είναι επίπεδο Υπουργού αυτό;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Παρακαλώ. 'Ετσι ακριβώς. 'Επρεπε να βρείτε ένα θέμα. Τι είσθε; Διακοψίας είσθε; Πρόβλημα είσθε; Διακόπτετε κάθε συνεδρίαση, κάθε συζήτηση ...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, μην οξύνουμε τη συζήτηση.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Δεν έχετε όρια, κύριε Σούρλα.

ΓΕΩΡΓΙΟΣ ΣΟΥΡΛΑΣ: Είναι επίπεδο Υπουργού αυτό;

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Σας ενοχλεί. Αυτή είναι η πραγματικότητα.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, ολοκληρώστε, γιατί πέρασε και ο χρόνος σας.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, είναι σαφές ότι αυτό που απομένει πλέον, είναι να λειτουργήσει η επιχείρηση ενός επιχειρηματία που χρεοκόπησε και που είναι γνωστό ανά το Πανελλήνιο για τη δράση του.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη επίκαιρη ερώτηση πρώτου κύκλου είναι η υπ' αριθμ. 38/21.10.96 του Βουλευτή του Κομμουνιστικού Κόμματος Ελλάδος κ. Ορέστη Κολοζώφ προς τον Υπουργό Εθνικής 'Αμυνας, σχετικά με τις προθέσεις της Κυβέρνησης για τη συγκρότηση "Ειδικών Μονάδων" στον Ελληνικό Στρατό, τους στόχους και τη χρησιμότητά των.

Η επίκαιρη ερώτηση στο περιεχόμενό της έχει ως εξής:

"Σε συνέντευξη που παραχώρησε σε κυριακιάτικη εφημερίδα ο Υπουργός Εθνικής 'Αμυνας, ανακοίνωσε ότι η Κυβέρνηση προσανατολίζεται στη συγκρότηση "δύο Μονάδων Ειρηνευτικών Αποστολών" των εκατό και διακοσίων πενήντα ανδρών για συμμετοχή στις "Ειρηνευτικές" Αποστολές της Ευρωπαϊκής 'Ενωσης, του ΟΗΕ (τύπου IFOR κ.λπ.) Ταυτόχρονα ανακοίνωσε ότι προχωρά στη δημιουργία "Ελληνικής Δύναμης Ταχείας Επέμβασης" με απροσδιόριστους μέχρι στιγμής στόχους, που μπορεί να ξεπερνά σε αριθμό τους τρεις χιλιάδες οπλίτες και θα αποτελείται από ειδικά εκπαιδευμένους τύπου "Ράμπο" μισθοφόρους.

Τα μέτρα αυτά έχουν σαν στόχο την προσαρμογή των Ενόπλων Δυνάμεων στις ΝΑΤΟϊκές ανάγκες, δεν έχουν καμία σχέση με τις πραγματικές ανάγκες της Χώρας και την εμπλέκουν στους τυχοδιωκτισμούς και τις επεμβάσεις των Αμερικάνων και των ιμπεριαλιστών της Ευρωπαϊκής 'Ενωσης στα Βαλκάνια και σε όλη την περιοχή της Μεσογείου.

Ερωτάται ο κύριος Υπουργός εάν η Κυβέρνηση αναλογιζόμενη τους κινδύνους που υπάρχουν για τα εθνικά συμφέροντα της Χώρας μας και την ειρήνη στην περιοχή, θα ανακαλέσει αμέσως τις σχετικές ρυθμίσεις; Με ποιο σκεπτικό η Κυβέρνηση σχεδιάζει να μετατρέψει τις ελληνικές 'Ενοπλες Δυνάμεις σε "λεγεώνα των ξένων" σε βάρος των λαών; Οι δυνάμεις αυτές υπάρχει περίπτωση να χρησιμοποιηθούν και στην Κύπρο για την αντικατάσταση των κυανόκρανων που υπάρχουν σήμερα, όπως έχουν προτείνει οι Αμερικάνοι";"

Ο Υφυπουργός της Εθνικής 'Αμυνας κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρίες και κύριοι συνάδελφοι, όπως είναι γνωστό, το Ελληνικό 'Εθνος ανήκε πάντα και ανήκει, στα έθνη τα οποία επιδιώκουν και είναι ταγμένα με την ειρήνη. Μόνιμη επιδίωξη της Ελλάδας είναι η προώθηση της σταθερότητας στην περιοχή, της ειρήνης και της συνεργασίας μεταξύ των λαών. Η Χώρα μας πιστεύει στη σημασία της διεθνούς συνεργασίας τόσο σε διμερές όσο και πολυμερές επίπεδο, στη βάση του σεβασμού των αρχών του Διεθνούς Δικαίου και των διεθνών συνθηκών. Γι'αυτό και είναι εναρμονισμένη προς το διεθνές σύστημα ασφαλείας και προσπαθεί, όπως και άλλες χώρες, να ενισχύσει το ρόλο της μέσα στο σύστημα αυτό.

Στα πλαίσια της γενικότερης πολιτικής της Κυβέρνησης για την ενίσχυση του ρόλου της Ελλάδας στη Διεθνή Κοινότητα, εντάσσεται και η σχεδιαζόμενη συγκρότηση και επάνδρωση των μονάδων ειρηνευτικών αποστολών. Η συμμετοχή της Χώρας μας στις ειρηνευτικές αποστολές του Ο.Η.Ε. και άλλων διεθνών οργανισμών εκφράζει έμπρακτα τη βούληση της Ελληνικής Κυβέρνησης να συμβάλει με κάθε δυνατό μέσο στην τήρηση της διεθνούς νομιμότητας και την επίτευξη συνθηκών συλλογικής ασφάλειας και ειρήνης. Παράλληλα αποσκοπεί στην ανάπτυξη της Χώρας μας ως βασικού συνομιλητή όλων των δυνάμεων στο χώρο των Βαλκανίων και της Ανατολικής Μεσογείου, μετατρέποντας έτσι τη Χώρα μας σε παράγοντα ενεργητικής παρέμβασης και όχι παθητικό θεατή των εξελίξεων στην ευρύτερη περιοχή.

Ακόμα, δε θα πρέπει να αγνοηθεί το γεγονός, ότι η συμμετοχή μας στις αποστολές αυτές θα επιτρέψει τη μεταφορά συσσωρευμένης γνώσης και εμπειρίας στις ελληνικές 'Ενοπλες Δυνάμεις.

Τέλος, πρέπει να τονιστεί ότι η Χώρα μας διατηρεί πάντα το δικαίωμα μη συμμετοχής σε τέτοιου είδους αποστολές, σε περίπτωση που τα συμφέροντά της δεν το επιτρέπουν.

'Οσον αφορά τη σύσταση της Δύναμης Ταχείας Επέμβασης, θα πρέπει να σημειωθεί ότι αυτή δεν αποτελεί ένα αποσπασματικό μέτρο, αλλά εντάσσεται στα ευρύτερα σχέδια του Υπουργείου Εθνικής 'Αμυνας, για τη σύσταση μικρών, ευέλικτων και άμεσης αντίδρασης μονάδων. 'Αλλωστε, η Δύναμη Ταχείας Επέμβασης υφίσταται ήδη, και στόχος του Υπουργείου μας είναι η ενίσχυσή της τόσο σε ανθρώπινο δυναμικό όσο και σε μέσα. Η Δύναμη Ταχείας Επέμβασης θα αποτελεί αποκλειστικά όργανο της ελληνικής πολιτικής, θα κάνει αποστολές σε εθνικό επίπεδο, δηλαδή θα εκτελεί αποστολές σε περίπτωση που κινδυνεύει η Εθνική μας Ασφάλεια. Και η ύπαρξή της ως μονάδα αποτροπής και άμεσης αντίδρασης δικαιολογείται κατά τον καλύτερο δυνατό τρόπο ύστερα από τα πρόσφατα γεγονότα στην περιοχή και τη συνεχιζόμενη τουρκική προκλητικότητα.

Πρέπει, τέλος, να τονιστεί ότι η δύναμη αυτή θα αποτελείται από μόνιμους εθελοντές και στρατευμένους θητείας και οπωσδήποτε όχι από μισθοφόρους τύπου "λεγεώνας των ξένων", οι οποίοι, ως γνωστόν, είναι στρατιωτικοί που προσφέρουν έμμισθα τις υπηρεσίες τους σε ξένες, συνήθως, χώρες. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Κύριε Πρόεδρε, με μεγάλη προσοχή άκουσα τα όσα ο κύριος Υφυπουργός μας είπε. 'Ομως είναι καιρός που το Κόμμα μας βάζει επίμονα στην Κυβέρνηση ορισμένα ερωτηματικά γύρω απ' αυτά τα ζητήματα, που εσείς, κύριε Υφυπουργέ σήμερα για πρώτη φορά έτσι ολοκληρωμένα, βάζετε σ'αυτό το Κοινοβούλιο.

Και τα βάζετε σαν μία απάντηση γεγονότων τετελεσμένων, που ποτέ δε συζητήθηκαν μέσα σ' αυτήν τη Βουλή.

Από πότε μπορούμε να δημιουργούμε και να στέλνουμε τμήματα Ελλήνων στρατιωτών χωρίς να γίνει καμία συζήτηση μέσα σ' αυτό το Κοινοβούλιο; Από πότε έχει το δικαίωμα η Κυβέρνηση να παραβιάζει συμφωνίες που γίνονται, χωρίς ούτε καν να ενημερώνει τα Κόμματα, και αναφέρομαι στις συμφωνίες των Αρχηγών των Κομμάτων με τον Πρόεδρο της Δημοκρατίας για μη συμμετοχή μας σε στρατιωτικές ενέργειες τα Βαλκάνια. Εγώ θα περίμενα σήμερα να μας πείτε ότι θα αποσύρετε τα τμήματα που ήδη έχουμε στείλει έξω από τα σύνορα της Χώρας μας, γιατί έχουμε εμπειρίες από αυτές τις αποστολές και έχουμε εμπειρίες και γνωρίζουμε πολύ καλά ότι δεν πρόκειται για ειρηνευτικές αποστολές. 'Ηταν ειρηνευτική η αποστολή στη Σομαλία;

Ποια είναι τα αποτελέσματα αυτής της αποστολής μας εκεί και ποιος είναι αυτός που θα μας πει για την αναγκαιότητα συμμετοχής μας σε κρίσεις έξω από τα σύνορα της Χώρας μας; Και με την ευκαιρία, θα φέρετε ποτέ εδώ σ' αυτό το Κοινοβούλιο να εγκρίνει ή όχι την παράνομη συμμετοχή μας στα τμήματα του ΝΑΤΟ που ενεργούν έξω από τα όρια δράσης τους;

Κύριε Υπουργέ, αυτό το τμήμα που ονομάζετε εσείς "άμεσης επέμβασης" και μας λέτε ότι είναι για ελληνική χρήση, είναι μέσα στα πλαίσια του σχεδιασμού του ΝΑΤΟ και το ξέρετε πολύ καλά. Δε μας ήρθε έτσι ξαφνικά η ιδέα. Οι ανάγκες υπήρχαν πάντοτε για τη Χώρα μας και, αν θέλετε, ήμασταν εκείνο το Κόμμα, που όταν εσείς σχεδιάζατε με βάση το ΝΑΤΟ για τα μεγάλα τμήματα και τη συμμετοχή μας στις βαριές μονάδες, εμείς λέγαμε "όχι, η Ελλάδα άλλον εξοπλισμό χρειάζεται". Αυτή είναι η πικρή αλήθεια και εμείς αυτό θέλουμε να αποκατασταθεί, δηλαδή η πλήρης κυριαρχία στις 'Ενοπλές μας Δυνάμεις και η μη αποστολή στρατιωτών μας, ώστε να μη σκοτώνονται έξω από τα σύνορα της Χώρας μας.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο για να δευτερολογήσει.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, πρέπει κατ' αρχήν να δηλώσω ότι όλα τα ελληνικά τμήματα που κατά καιρούς έχουν πάει στο εξωτερικό, δεν είναι τμήματα τα οποία λαμβάνουν μέρος σε επιχειρήσεις, είναι ακριβώς αυτό που ονομάζεται "μονάδες διατήρησης της ειρήνης". 'Οσον αφορά βέβαια τη θέση για το αν αυτά είναι ΝΑΤΟικά ή όχι, γνωρίζετε πάρα πολύ καλά, ότι εμείς λειτουργούμε στα πλαίσια του Ο.Η.Ε. που είναι ένας οργανισμός, στον οποίο σχεδόν όλες οι χώρες συμμετέχουν και όλες οι χώρες αποδέχονται ότι έχει σαν αποστολή τη συντήρηση της ειρήνης στον κόσμο...

ΟΡΕΣΤΗΣ ΚΟΛΟΖΩΦ: Δεν είναι στα πλαίσια του ΝΑΤΟ;

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Επειδή επαναλαμβάνετε συνεχώς τις λέξεις "ΝΑΤΟ" και "ΝΑΤΟϊκό", πρέπει να καταλάβετε, και νομίζω ότι όλοι έχουν καταλάβει, ότι αντιμετωπίζουμε μία συγκεκριμένη απειλή από την Τουρκία, η οποία απειλή είναι υπαρκτή, τη βλέπουμε καθημερινά και είμαστε υποχρεωμένοι να κάνουμε ό,τι είναι δυνατόν για να την αντιμετωπίσουμε.

Επαναλαμβάνω, ότι είμαστε μία χώρα η οποία επιδιώκει τη σταθερότητα, την ειρήνη και την ασφάλεια στην περιοχή, δεν είμαστε εμείς που δημιουργούμε την αναταραχή, αλλά δεν είμαστε και διατεθειμένοι να υποχωρήσουμε και να διακυβεύσουμε ή να αφήσουμε να διακινδυνεύσει οτιδήποτε από αυτά που θεωρούμε ύψιστα εθνικά αγαθά.

Η ανεξαρτησία, η ασφάλεια και η ειρήνη του Ελληνικού Λαού είναι υποχρέωση του Υπουργείου Εθνικής 'Αμυνας, και στα πλαίσια αυτά αναθεωρεί τα σχέδια και ανασυντάσσει τις δυνάμεις ούτως ώστε με τον καλύτερο δυνατόν τρόπο και τον οικονομικότερο, θα έλεγα, να αντιμετωπίσει τις απειλές οι οποίες προέρχονται από γύρω-γύρω.

Λάθος, λοιπόν, τα μπερδεύετε και σας παρακαλώ, να συνταχθείτε με τον υπόλοιπο Ελληνικό Λαό, ο οποίος πραγματικά ανησυχεί και ο οποίος προσβλέπει προς τις 'Ενοπλες Δυνάμεις, περιμένοντας ότι θα εξασφαλίσουν αυτό το ύψιστο αγαθό της ανεξαρτησίας και ακεραιότητας, που σε τελευταία ανάλυση σημαίνει και ειρήνη.

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη στην ημερήσια διάταξη είναι η με αριθμό 36/21.10.1996, Επίκαιρη Ερώτηση, του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με την πρόωρη λύση των συμβάσεων του εποχικού προσωπικού αντιπυρικής προστασίας των Δασαρχείων και τη λήψη των αναγκαίων μέτρων για την ανάκληση της απόφασης.

Η επίκαιρη ερώτηση έχει ως εξής: "Με αποφάσεις του Υπουργού Γεωργίας και για τις ανάγκες στελέχωσης των Δασαρχείων για την αντιπυρική προστασία έγιναν εποχικές προσλήψεις ατόμων με συμβάσεις τεσσάρων μηνών.

Λίγες μέρες πριν από τις εκλογές το Υπουργείο Γεωργίας διαβεβαίωνε τις Περιφερειακές Διοικήσεις ότι όλες οι συμβάσεις θα ολοκληρωθούν κανονικά. Είκοσι μέρες μετά τις εκλογές το Υπουργείο Γεωργίας με κατεπείγον σήμα του προς όλες τις Περιφερειακές Διοικήσεις ζητεί την άμεση λύση όλων των συμβάσεων του εποχικού προσωπικού αντιπυρικής προστασίας, πριν από την τυπική λήξη των συμβάσεων. 

Ερωτάται ο κύριος Υπουργός Γεωργίας:

1. Αν θα ανακαλέσει την απόφασή του για την πρόωρη λύση των συμβάσεων.

2. Αν θα επιτρέψει την ομαλή λύση των συμβάσεων αναλογιζόμενος το κοινωνικό κόστος που προκαλεί η βίαιη λύση, που δεν επιτρέπει ούτε την κοινωνική ασφάλισή τους ούτε την εγγραφή τους στο Ταμείο Ανεργίας σε μία περίοδο με ένταση της ανεργίας και ιδιαίτερα σε νομούς και περιοχές που έχουν πληγεί από την αποβιομηχάνιση και την ανεργία".

Ο κύριος Υπουργός Γεωργίας έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Κύριε Πρόεδρε, είχαμε ζητήσει και είχε εγγραφεί ένα κονδύλι, μία συνολική πίστωση 6.600.000.000 δρχ. για δαπάνες απασχόλησης του εποχικού προσωπικού της αντιπυρικής προστασίας. 'Εγιναν οι προσλήψεις πάρα πολλών νέων ανθρώπων πέντε χιλιάδες επτακόσια άτομα από τις περιφερειακές υπηρεσίες της Γενικής Γραμματείας Δασών.

'Ομως στις αρχές Σεπτεμβρίου, πάρα πολλές υπηρεσίες υπέβαλαν αίτημα για να συνεχιστεί η απασχόληση καθότι υπήρχαν ακόμα συνθήκες που μπορούσαν να διαμορφώσουν πυρκαϊές. Γι' αυτό με νέα απόφασή μας ζητήσαμε από το Υπουργικό Συμβούλιο να υπάρξει ένα νέο κονδύλιο για να μπορέσει να συνεχιστεί η σύμβαση και να υπάρξουν οι νέες πληρωμές.

Τώρα αυτή η έγκριση υπήρξε και υπήρξε συμπληρωματική πίστωση. Η πίστωση αυτή ήταν 760.000.000. 'Ομως χρειαζόταν ένα επιπλέον ποσό αν θα παρέμεναν και το νέο μήνα, τον Οκτώβριο, που υπήρξαν πλημμύρες και βροχές σε διάφορες περιοχές της Χώρας, 1.500.000.000.

Από τις εισηγήσεις που υπήρχαν από την Περιφέρεια ήταν σαφές, ότι βρισκόμαστε σε μία περίοδο που υπάρχουν βροχές και δεν μπορούσαν να κάθονται σε καταστήματα της Γενικής Γραμματείας Δασών σε διάφορες περιφέρειες σαράντα, πενήντα, εξήντα νέοι, επειδή ήταν για τη δασοπυρόσβεση και να παρατηρούν τη βροχή. Το ελληνικό Δημόσιο θα έπρεπε να πληρώσει 850.000.000 πανελλαδικά. Και αυτό το ποσό δεν υπήρχε.

Γι' αυτό το λόγο, λοιπόν, διακόψαμε τις συμβάσεις, οι οποίες είχαν υπογραφεί από τις περιφερειακές υπηρεσίες και τους ανέργους νέους μέχρι τεσσαρων μηνών.

'Ηρθαν στη συνέχεια οι αντιπρόσωποι αυτών των εργαζομένων και σε μία σύσκεψη που είχαμε στο Υπουργείο, τους είπαμε ότι εάν υπάρχουν δύο, τρεις, τέσσερις μέρες που τους λείπουν για να εγγραφούν στο Ταμείο της Ανεργίας θα το συζητήσουμε και να μας φέρουν ένα τέτοιο κατάλογο με κάποια πρόσωπα που είχαν αυτό το πρόβλημα. Αυτός ο κατάλογος δεν ήρθε ποτέ.

Υπάρχει μία ορισμένη νοοτροπία ότι θα έπρεπε κατευθείαν από την εποχιακή απασχόληση της δασοπυρόσβεσης, με πλημμύρες και βροχές τον Οκτώβρη, να πάνε στο Ταμείο Ανεργίας. Μπορούν να γίνουν δύο ή τρία μεροκάματα αλλού, εφόσον είναι και το Ταμείο Ανεργίας.

Δεν ήρθαν, λοιπόν, από καμία περιοχή της Χώρας αιτήματα για δύο ή τρία μεροκάματα και τα περιμένουμε. Εάν υπάρχει τέτοιο θέμα θα το λύσουμε.

Επιπλέον, από τη συζήτηση που κάναμε, συμφωνήσαμε εντός ολίγου διαστήματος να υπάρχει μία σύσκεψη στο Υπουργείο Γεωργίας με αντιπροσώπους αυτών των νέων περιφερειακά και στο επίπεδο του Λεκανοπεδίου, για να δούμε και μέσα στο χειμώνα τι απασχόληση θα έχουν σε δενδροφύτευση και σε άλλες δραστηριότητες ανάπτυξης της δασοπονίας και της δασικής πολιτικής. Εκεί μείναμε, μέχρι να γίνει αυτή η συνάντηση περίπου μέχρι το τέλος του Νοεμβρίου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ δεν κατάλαβα, εάν τελικά αυτοί θα επανέλθουν ή δε θα επανέλθουν; Η απάντησή σας δεν μου έλυσε την απορία μου.

ΣΤΕΦΑΝΟΣ ΤΖΟΥΜΑΚΑΣ (Υπ. Γεωργίας): Να επανέλθουν πέντε χιλιάδες επτακόσιοι 'Ελληνες όταν βρέχει, για δασοπυρόσβεση, δεν γίνεται!

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Υπουργέ, να μην παρεμβένετε άνευ αδείας του Προεδρείου και παρά τον Κανονισμό.

ΕΥΑΓΓΕΛΟΣ ΑΠΟΣΤΟΛΟΥ : Πιστεύω ότι η πρόωρη λήξη των συμβάσεων του προσωπικού αντιπυρικής προστασίας δημιουργεί μεγάλο πρόβλημα και το πρόβλημα ειδικά είναι κοινωνικό σε πρώτη φάση, διότι δημιουργεί πρόβλημα σε εργαζόμενους στην ύπαιθρο και σε δεύτερη φάση μπορεί να δημιουργήσει μελλοντικά πρόβλημα στη δασοπροστασία.

Κύριε Υπουργέ, όταν έγιναν οι προσλήψεις, ξέρατε ότι τα ποσά που είχατε διαθέσει για τις συμβάσεις αυτές δεν επαρκούσαν. Μάλιστα δε, στα μέσα της αντιπυρικής περιόδου οι περιφερειακές υπηρεσίες, σας ενοχλούσαν και σας έλεγαν ότι δεν φτάνουν τα χρήματα αυτά για να ολοκληρωθούν οι συμβάσεις. Εσείς, παραμονές των εκλογών, -έχω το έγγραφο στα χέρια μου- ειδοποιήσατε όλες τις περιφερειακές υπηρεσίες ότι οι συμβάσεις θα εξαντληθούν και οι δαπάνες θα καλυφθούν.

Παρ'όλα αυτά 20 μέρες μετά τις εκλογές, με κατεπείγον σήμα λύσατε τις συμβάσεις. Αυτό είχε σαν αποτέλεσμα άνθρωποι οι οποίοι ήθελαν από ένα έως πέντε ημερομίσθια να μην έχουν τη δυνατότητα να εγγραφούν στο ταμείο ανεργίας ή να έχουν την κοινωνική ασφάλιση. Πήγαιναν στον Οργανισμό Ανάπτυξης Εργατικού Δυναμικού και τους έλεγαν "μπορείτε να συμπληρώσετε ένα, δύο, τρία, ημερομίσθια με απασχόληση σε εποχική εργασία". Πού να βρεθεί, κύριε Υπουργέ, εποχική εργασία σε ορεινές δασικές περιοχές;

'Ερχομαι στη δεύτερη περίπτωση που σας είπα ότι μπορεί να επιφέρει ζημιά στη μελλοντική δασοπροστασία. Ξέρετε, κύριε Υπουργέ, ότι οι άνθρωποι αυτοί, ζουν κοντά στο δάσος, αγαπούν το δάσος και με αυτές τις κινήσεις της πρόωρης διακοπής της σύμβασης μπορούμε να τους οδηγήσουμε σε αντίθετη κατεύθυνση. Και να ξέρετε ότι του χρόνου πάλι τους ίδιους θα αναζητήσουμε, γιατί μόνο αυτοί οι άνθρωποι αγαπούν το δάσος επειδή βρίσκονται κοντά του.

Νομίζω ότι η απάντησή σας ότι μπορούν να χρησιμοποιηθούν για άλλες δραστηριότητες αφήνει κάπως ανοιχτό το θέμα. Γιατί, κύριε Υπουργέ, δεν έχει ξαναγίνει άλλη χρονιά αυτό το πράγμα. Υπάρχουν εργασίες στο δάσος που μπορούν να γίνουν. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΣΤΕΦΑΝΟΣ ΤΖΟΥΜΑΚΑΣ (Υπ.Γεωργίας): Κύριε Πρόεδρε, χαίρομαι που ο κύριος συνάδελφος αναγνώρισε ότι είχαμε προβλήματα πληρωμών και αυτό ήταν το βασικό κριτήριο, συν το ότι υπάρχουν και ορισμένες κοινωνικές αντιλήψεις -και σ'αυτό φαίνεται ότι έχουμε διαφορές- ότι όταν έχουμε μία περίοδο με πλημμύρες και βροχές δεν μπορούν να κάθονται άνθρωποι οι οποίοι περιμένουν πυρκαϊές. 'Αλλο να είναι για μια διαφορετική σχέση εργασίας ή για ένα διαφορετικό αντικείμενο. Γι'αυτούς τους δύο λόγους διακόψαμε τη σύμβαση.

Και είπαμε, παρ'ότι λέτε και σεις από ένα μέχρι τρία μεροκάματα, ή πέντε που είπατε, δεν έχει φέρει ακόμα κανένας απ'αυτούς τους εργαζόμενους, από αυτούς τους νέους, που τους ζητήσαμε να έρθουν, αυτές τις καταστάσεις.

Τρίτον, δεν το αφήνω ανοιχτό. Υπάρχουν χειμερινές εργασίες στο δάσος και συνεννοηθήκαμε ότι θα έχουμε μία ευρεία σύσκεψη για να δούμε πώς θα αναπτυχθούν και πόσοι νέοι θα μπορούν να απασχοληθούν κατά τη χειμερινή περίοδο. Στο άλλο αντικείμενο βέβαια, όχι να παρακολουθούν τη βροχή και ούτε να πληρώνονται από τον κρατικό προϋπολογισμό.

ΕΥΑΓΓΕΛΟΣ ΑΠΟΣΤΟΛΟΥ: Αυτό σας είπα και εγώ.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη στην ημερήσια διάταξη είναι η επίκαιρη ερώτηση με αριθμό 33/18-10-96, του Προέδρου και Βουλευτή του Δημοκρατικού Κοινωνικού Κινήματος κ. Δημητρίου Τσοβόλα προς τον Υπουργό Τύπου και Μέσων Μαζικής Ενημέρωσης, σχετικά με τις προθέσεις της Κυβέρνησης να λύσει νομοθετικά το πρόβλημα που δημιουργήθηκε στους τοπικούς ραδιοτηλεοπτικούς σταθμούς με την καταβολή του αγγελιόσημου από τις διαφημίσεις.

Η επίκαιρη ερώτηση στο περιεχόμενό της έχει ως εξής:

"Η προηγούμενη Βουλή λίγο πριν τη λήξη των εργασιών της Ολομέλειας, ψήφισε τροπολογία με την οποία επέβαλε την καταβολή αγγελιοσήμου από τις διαφημίσεις σε όλα ανεξαιρέτως τα Μέσα Μαζικής Ενημέρωσης για την ενίσχυση των ταμείων των εργαζομένων στον Τύπο, ηλεκτρονικό και έντυπο.

Η παραπάνω ρύθμιση δημιούργησε μεγάλα οικονομικά προβλήματα στους τοπικούς ραδιοτηλεοπτικούς σταθμούς που οι διαφημίσεις τους είναι πολύ περιορισμένες και εντός της περιφέρειας στην οποία εκπέμπουν.

Ο Υπουργός Τύπου κ. Ρέππας ένα μήνα περίπου πριν τις εκλογές υποσχέθηκε ότι με νομοθετική ρύθμιση θα εξαιρεθούν από την καταβολή του αγγγελιοσήμου οι διαφημίσεις που ανήκουν στην περιφέρεια όπου λειτουργεί ο ραδιοτηλεοπτικός σταθμός.

Βασιζόμενοι σε δήλωση του Υπουργού Τύπου οι επαρχιακοί ραδιοτηλεοπτικοί σταθμοί δεν εισέπρατταν και κατά συνέπεια δεν κατέβαλαν το αγγελιόσημο για τις τοπικές διαφημίσεις, με αποτέλεσμα να καλούνται τώρα από τις αρμόδιες Δ.Ο.Υ. να καταβάλουν αναδρομικά αρκετά εκατομμύρια δραχμές για αγγελιόσημο, το οποίο ουδέποτε εισέπραξαν από τους τοπικά διαφημιζόμενους.

Επειδή μία τέτοια εξέλιξη εξαναγκάζει ουσιαστικά σε κλείσιμο πολλούς τοπικούς ραδιοτηλεοπτικούς σταθμούς από τον 'Εβρο μέχρι την Κρήτη και οδηγεί στην ανεργία εκατοντάδες εργαζόμενους δημοσιογράφους και τεχνικούς.

Επειδή οι τοπικοί ραδιοτηλεοπτικοί σταθμοί επιτελούν τεράστιας σημασίας εθνικό, κοινωνικό και πολιτιστικό έργο.

Ερωτάται ο κύριος Υπουργός Τύπου:

α. Για το χρόνο ανάληψης της σχετικής νομοθετικής πρωτοβουλίας ώστε να αρθεί το οικονομικό αδιέξοδο με το οποίο απειλούνται οι τοπικοί ραδιοτηλεοπτικοί σταθμοί εξαιτίας των κυβερνητικών διαβεβαιώσεων και

β. Εάν αυτή θα έχει αναδρομική ισχύ."

Ο Υπουργός Τύπου και Μέσων Μαζικής Ενημέρωσης κ. Ρέππας έχει τον λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, με τιμά το ότι το ΔΗ.Κ.ΚΙ. και ο κ. Τσοβόλας ένα από τα πρώτα θέματα με τα οποία ασχολήθηκε είναι και θέμα της δικής μου αρμοδιότητας. Βεβαίως, αξίζει τέτοιας σημασίας θέματα να τα συζητούμε στο Κοινοβούλιο, πολύ περισσότερο όταν αφορούν τα Μέσα Ενημέρωσης στην ελληνική Περιφέρεια.

Γνωρίζετε πολύ καλά ότι οι κυβερνήσεις του ΠΑ.ΣΟ.Κ. απέναντι σε ένα καθεστώς πλήρους απορρύθμισης, αναρχίας και ανομίας το οποίο είχε να αντιμετωπίσει, ανέλαβε πρωτοβουλίες νομοθετικές οι οποίες αποδίδουν καρπούς ώστε και η νομιμότητα να τηρείται και να υπάρχει διαφάνεια και έλεγχος σ'αυτόν τον τόσο ευαίσθητο και ειδικής σημασίας και βαρύτητος χώρο.

Για το συγκεκριμένο θέμα, για το οποίο και η επίκαιρη ερώτηση του κυρίου Προέδρου, θέλω να πω πολύ συγκεκριμένα ότι ασφαλώς τα περιφερειακά μέσα χρήζουν του ενδιαφέροντος όλων μας, όχι μόνο γιατί όπως προβλέπεται στο Σύνταγμα στο άρθρο 106 "Η περιφερειακή ανάπτυξη πρέπει να είναι μέλημα της Πολιτείας" και στην προσπάθεια για να υπάρξει περιφερειακή ανάπτυξη τα μέσα της επαρχίας έχουν τη δική τους συμβολή από κάθε άποψη, -όχι μόνο πολιτισμική και επικοινωνιακή, αλλά και οικονομική καθ' ότι προβάλλουν προϊόντα που παράγονται ή διακινούνται στην Περιφέρεια στην οποία εκπέμπουν το πρόγραμμά τους- αλλά και βεβαίως γιατί τα μέσα αυτά έχουν ουσιαστικώς δημιουργηθεί και αναπτυχθεί με τις λίγες δυνατότητες και το πολύ μεράκι που έχουν αυτοί οι οποίοι τα εμπνεύστηκαν και σήμερα τα ελέγχουν και είναι ιδιοκτησία τους.

Είπαμε πράγματι ότι αξίζει να αντιμετωπίσουμε το πρόβλημα της επιβάρυνσης που έχουν οι διαφημίσεις οι οποίες προβάλλονται στα περιφερειακά ραδιοτηλεοπτικά μέσα με ένα ιδιαίτερο τρόπο. Αυτό θα γίνει. Επαναλαμβάνω αυτήν τη δέσμευση.

'Ομως, κύριε Πρόεδρε, πρέπει να πω ότι είναι λανθασμένη η αναφορά σας και ο ισχυρισμός σας στο κείμενο της επίκαιρης ερώτησής σας, γι'αυτό που είπα εγώ εν σχέσει με αυτό που ζητούν τα περιφερειακά μέσα. Δεν προέκυψε κανένα πρόβλημα επειδή είπα αυτό που είπα εγώ πριν από τις εκλογές, γιατί οι υποχρεώσεις στις οποίες αναφέρονται οι ενδιαφερόμενοι, είναι υποχρεώσεις τις οποίες είχαν μέχρι τέλος του 1995. 'Αλλωστε, με τη ρύθμιση που τότε ψηφίσαμε για τα ποσά που αφορούν την καταβολή του αγγελιοσήμου από 1.1.96, δεν έχουν καμία μα καμία συμμετοχή ή παρέμβαση σ'αυτόν τον μηχανισμό, σ'αυτήν τη διαδικασία τα ίδια τα μέσα. 'Αρα, δεν είναι υπόχρεα να καταβάλουν τα ποσά αυτά, που δεν τα έχουν άλλωστε εισπράξει, στα δικαιούχα ασφαλιστικά ταμεία.

Πρέπει να επαναλάβω με την ευκαιρία αυτή ότι ολοκληρώνεται η συζήτηση με τους κοινωνικούς φορείς για το συγκεκριμένο θέμα. Η πρόθεσή μας να αντιμετωπίσουμε αυτό το πρόβλημα επιβεβαιώνεται και πάλι και θα γίνει το επόμενο διάστημα, πριν τα Χριστούγεννα μπορώ να πω. Ποτέ δεν έχω δεσμευθεί για χρονική προθεσμία στο παρελθόν. Πρέπει να πω όμως ότι από τη μια επαινώ τη δραστηριότητα που αναπτύσσουν τα περιφερειακά μέσα με την παρουσία τους, η οποία πραγματικά είναι αξιέπαινη, αξίζει όμως από την άλλη να τα ψέξω και να στηλιτεύσω τη συμπεριφορά περιφερειακών μέσων, τα οποία σε συνέλευσή τους πριν από τις εκλογές αποφάσισαν να αποκλείσουν 'Ελληνες Βουλευτές και το έργο το οποίο παράγουν στην εκλογική τους περιφέρεια, επειδή ακριβώς ψήφισαν μία ορισμένη διάταξη που δεν ήταν σύμφωνη με τις δικές τους επιδιώξεις. Θα πρέπει να κατανοήσουν ότι είναι εθνική και κοινωνική περιουσία οι συχνότητες τις οποίες κατά παραχώρηση χρησιμοποιούν και είναι αδιανόητο, σύμφωνα με τα όσα και το Σύνταγμα προβλέπει, εκείνοι να καθορίζουν ποιες απόψεις θα προβάλλονται και ποιες όχι.

Πιστεύω, λοιπόν, ότι με καλή διάθεση και με καλή πίστη θα αντιμετωπίσουμε και αυτό το πρόβλημα συντομότατα.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του ΔΗ.Κ.ΚΙ. κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οπως τόνισε και ο κύριος Υπουργός το ζήτημα ίδρυσης και λειτουργίας των περιφερειακών και ραδιοτηλεοπτικών μέσων είναι κυριολεκτικά εθνικό θέμα. Συνδέεται με την ανάπτυξη, αλλά και με την επικοινωνία του πληθυσμού των ακριτικών περιοχών στις οποίες μάλιστα δεν πάει καν το σήμα της ΕΡΤ. Και αυτό είναι ένα άλλο θέμα που πρέπει να το δει ο Υπουργός Τύπου.

'Ολα αυτά τα Μ.Μ.Ε. απασχολούν περίπου δέκα χιλιάδες έως δεκαπέντε χιλιάδες μόνιμους δημοσιογράφους και τεχνικούς και άλλους δέκα χιλιάδες συνεργαζόμενους. 'Εχω ιδίαν αντίληψη του θέματος, όπως και πολλοί άλλοι συνάδελφοι. Παραδείγματος χάριν, στην περιοχή του Αιγαίου όπου δεν πάει το σήμα της Ε.Ρ.Τ., αν σταματήσουν και αυτοί οι τοπικοί σταθμοί, τότε θα ακούν μόνο τουρκικούς σταθμούς.

Παρά λοιπόν το γεγονός ότι υπάρχει η ρητή δέσμευση στον ν.2328/1995 ότι το 30% των διαφημίσεων του δημόσιου τομέα θα ανατίθεται σε αυτά τα περιφερειακά Μέσα Ενημέρωσης δυστυχώς αυτό δεν γίνεται. Παρακαλώ τον κύριο Υπουργό, αν έχει άλλα στοιχεία να μας τα πει και θα τα δεχθώ καλόπιστα. Και αυτό συμβαίνει την στιγμή που δίδονται στα κεντρικά μέσα ενημέρωσης διαφημίσεις του δημόσιου τομέα ύψους ετησίως 20 δισεκατομμυρίων δραχμών!. 'Αρα η στήριξη των περιφερειακών μέσων δεν μπορεί να γίνει με λόγια. Πρέπει να γίνει με έργα. Πρέπει η Κυβέρνηση στο σημείο αυτό να δεσμευθεί ότι θα υλοποιήσει το νόμο ώστε το 30% της δαπάνης των διαφημίσεων να διατίθεται για να λειτουργήσουν αυτά τα μέσα, ώστε να μην απομονωθούν οι ήδη απομονωμένοι κάτοικοι στις παραμεθόριες περιοχές.

Επιπλέον οι ιδιοκτήτες των περιφερειακών σταθμών που είναι μικροί λένε -είναι προς τιμήν του κυρίου Υπουργού ότι δεν το αμφισβητεί αυτό και δεν δέχομαι την διευκρίνιση που έκανε- ότι θα υπάρξει οικονομική στήριξη και ρύθμιση του θέματος κατά συγκεκριμένο τρόπο. Είναι θετικό ότι ο κύριος Υπουργός επιβεβαιώνει τη δέσμευσή του ότι θα κάνει αυτήν την ρύθμιση, γιατί είναι θέμα αξιοπιστίας της Κυβέρνησης και του πολιτικού κόσμου ό,τι λέγεται και ειδικά για τα Μ.Μ.Ε. να υλοποιείται ειδικότερα όταν πρόκειται για περιφερειακά Μ.Μ.Ε.

Αυτό αποτελεί και Οδηγία της Ενωμένης Ευρώπης, δηλαδή Οδηγία για οικονομική στήριξη των περιφερειακών σταθμών ακριβώς για να μπορούν να επιτελεστούν οι στόχοι που προανέφερα.

Τέλος και εγώ θα συμφωνήσω με τον κύριο Υπουργό ότι αν έγινε αποκλεισμός Βουλευτών, δεν ήταν σωστό, διότι ο Βουλευτής πρέπει να έχει τη δυνατότητα σε όλα τα μέσα μαζική ενημέρωσης να εκφράζεται, να διαδίδει τις ιδέες του. Και ασφαλώς δεν πρόκειται να χαϊδέψω αυτιά σε τέτοιες πράξεις, αν έγιναν στα πλαίσια της οποιασδήποτε διεκδίκησης αιτήματος.

Μένω ικανοποιημένος και ελπίζω και περιμένω ότι η υπόσχεση όπως ακριβως δόθηκε από τον κύριο Υπουργό θα υλοποιηθεί μέσα στο 1996.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Θέσατε πολλά θέματα κύριε Πρόεδρε. Το θέμα της κάλυψης σε εθνικό δίκτυο από την πλευρά της Ελληνικής Ραδιοφωνίας Τηλεόρασης είναι πολύ σημαντικό. 'Εχει υπογραφεί μία συμφωνία με την Ελληνική Αεροπορική Βιομηχανία προκειμένου να προμηθευτεί η Ελληνική Ραδιοφωνία και Τηλεόραση διακόσιους πενήντα πομπούς και αναμεταδότες ώστε να αντιμετωπίσει αυτό το πρόβλημα. Αυτή η δραστηριότητα είναι σε εξέλιξη.

Πρέπει να πω ότι στην καταγγελία που έκαναν τότε τα περιφερειακά μέσα, μεταξύ των άλλων, θεωρώντας πως με την ψήφιση εκείνης της ρύθμισης εγώ έβαλα ταφόπετρα στη λειτουργία τους, είπαν ότι θα αναγκαστούν να βάλουν λουκέτο στις επιχειρήσεις τους, στα μέσα στα οποία εργάζονται. Πρέπει να σας πω ότι όχι μόνο κανένα λουκέτο μπήκε, αλλά ίσα-ίσα πολλά νέα μέσα ενημέρωσης στην περιφέρεια έχουν ιδρυθεί και λειτουργούν από τότε.

Πρέπει να πω, κύριε Πρόεδρε, ότι η κυβέρνηση αυτή είναι που έχει δείξει τέτοια ευαισθησία, ώστε να προχωρήσει σε ένα τέτοιο λεπτομερειακά εξειδικευμένο νομικό πλαίσιο, το οποίο θα διέπει τη λειτουργία των ηλεκτρονικών μέσων ενημέρωσης. Η κρατική διαφήμιση που πραγματικά είναι ένας σημαντικός τομέας κρατικής δραστηριότητας, αντιμετωπίστηκε ως θέμα από την πρώτη περίοδο που βρέθηκα σ' αυτό το Υπουργείο. 'Εχουμε ήδη καταρτίσει προεδρικό διάταγμα, που ρυθμίζει πώς θα εξειδικευτούν τα όσα ο νόμος στο άρθρο 9 προβλέπει. Γιατί πρέπει να πω και για τους συναδέλφους ότι η κρατική διαφήμιση πρέπει να κατανέμεται κατά τέτοιο τρόπο ώστε ένα ποσοστό 40% τουλάχιστον από το σύνολο της κρατικής διαφημιστικής δαπάνης να πηγαίνει στα έντυπα και ένα 10% τουλάχιστον στα ραδιοφωνικά μέσα. Και πρέπει ένα 30% επί των ανωτέρων ποσοστών να πηγαίνει στα περιφερειακά μέσα.

Εδώ προκύπτουν διάφορα προβλήματα που πρέπει να αντιμετωπίσουμε. Αναφέρω ένα που έχω πρόχειρο στο νου μου: Πώς είναι δυνατό μια επιχείρηση που δραστηριοποιείται μόνο στην Αθήνα, αστικές συγκοινωνίες, οργανισμός αποχέτευσης, να προβαίνει σε διαφήμιση, προβολή υπηρεσιών του ή δραστηριοτήτων του και να είναι υποχρεωμένη από τη διαφημιστική δαπάνη που κάνει ένα μέρος να πηγαίνει στον 'Εβρο ή σε μια άλλη περιοχή, η οποία κανένα λόγο δεν έχει να γνωρίζει τις δραστηριότητές αυτού του οργανισμού που δραστηριοποιείται στο κέντρο και μόνο;

Είναι προβλήματα, τα οποία ανακύπτουν όταν θέλεις ένα νόμο να τον εφαρμόσεις στις λεπτομέρειές του. Τα έχουμε αντιμετωπίσει. Είμαστε σε διάλογο με τους ενδιαφερόμενους φορείς και πιστεύω ότι και σ' αυτό το θέμα θα δώσουμε γρήγορα την καλύτερη δυνατή απάντηση.

Κλείνοντας, πρέπει να πω ότι τα περιφερειακά μέσα ενημέρωσης προσφέρουν ασφαλώς ένα σημαντικό έργο, από την άλλη, όμως, θα πρέπει να δείξουν μια συνέπεια στις κείμενες διατάξεις. Πρέπει να σας πω ότι ένα από τα μεγαλύτερα προβλήματα που έχουν δημιουργήσει οι σχέσεις της Χώρας μας με άλλες χώρες -και τις ΗΠΑ συμπεριλαμβάνω σ' αυτές ιδιαιτέρως, γιατί είναι χώρα που παράγει τέτοια προϊόντα- είναι το ότι περιφερειακά μέσα, περιφερειακοί επαρχιακοί τηλεοπτικοί σταθμοί, προβάλουν κατά πειρατικό τρόπο βιντεοταινίες, χωρίς να πληρώνουν τα πνευματικά δικαιώματα. 'Εχουν κριθεί τέτοιες υποθέσεις στα δικαστήρια, και έχουν εκδοθεί καταδικαστικές αποφάσεις για πολλά μέσα. Παρακαλώ και αυτό ας είναι ένα μήνυμα ότι θα πρέπει να είναι στις στοιχειώδεις υποχρεώσεις τις οποίες έχουν.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των Επικαίρων Ερωτήσεων Δευτέρου Κύκλου.

Πρώτη είναι η με αριθμό 31/17.10.1996 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Εξωτερικών, σχετικά με τη συνέντευξη που έδωσε στη Γενεύη ο επίσημος μεσολαβητής των Ηνωμένων Εθνών κ. Σάϋρους Βανς και την αναφορά του στο κράτος των Σκοπίων με το όνομα "Μακεδονία".

Η επίκαιρη ερώτηση του κ. Παπαθεμελή σε περίληψη έχει ως εξής:

"Ο επίσημος μεσολαβητής των Ηνωμένων Εθνών για την ονομασία του κράτους των Σκοπίων κ. Σάϋρους Βανς ονόμασε στην προχθεσινή συνέντευξη τύπου στη Γενεύη το κράτος των Σκοπίων Μακεδονία.

Αυτό σημαίνει ότι ο κ. Βανς έχει ήδη άποψη για την ονομασία της γειτονικής χώρας εκ διαμέτρω αντίθετη με την ελληνική θέση και απολύτως εναρμονισμένη με τη Σκοπιανή.

Υπό τα δεδομένα αυτά δεν παρέχει τις στοιχειώδεις εγγυήσεις αμεροληψίας που είναι απαραίτητες για την ιδιότητα ενός μεσολαβητή.

Τι θα πράξει εν προκειμένω η Κυβέρνηση;".

Ο Υφυπουργός Εξωτερικών κ. Χρήστος Ροζάκης έχει το λόγο.

ΧΡΗΣΤΟΣ ΡΟΖΑΚΗΣ (Υφυπ.Εξωτερικών): Ευχαριστώ, κύριε Πρόεδρε.

Επιτρέψτε μου να ξεκινήσω από το αυτονόητο: ότι δηλαδή η Ελλάδα μέσα από την Ενδιάμεση Συμφωνία και ιδιαίτερα μέσα από το άρθρο 5, είχε μια σημαντική επιτυχία σχετικά με το θέμα της ονομασίας της γειτονικής μας χώρας. Και αυτή είναι ότι υποχρεώνεται αυτήν τη στιγμή η γειτονική μας χώρα όχι μόνο να διαπραγματευθεί καλοπίστως αλλά και να διαπραγματευθεί με σκοπό να εξευρεθεί μια τελική λύση. Και αυτό δεν είναι κοινός τόπος στα συνήθη διεθνή νομικά κείμενα. Τα περισσότερα εξαντλούνται στην υποχρέωση διαπραγμάτευσης, χωρίς να υποχρεώνουν τελικά την διαπραγματευόμενη χώρα να καταλήξει σε συγκεκριμένο αποτέλεσμα. Αυτό κατά τη γνώμη μου, αποτελεί μια πολύ σοβαρή εγγύηση για την εξέλιξη των διαπραγματεύσεων, την οποία πρέπει να λάβουμε σοβαρά υπόψη.

Δεύτερο σημείο και κοινός τόπος, λοιπόν, είναι ότι η Ελλάδα από την εποχή όπου υπεγράφη η συμφωνία αυτή έχει καταβάλει σύντονες προσπάθειες για την επιτυχία μιας τελικής ονομασίας, η οποία θα ευνοεί τα εθνικά συμφέροντα.

'Ολες οι διαπραγματεύσεις, οι οποίες ξεκίνησαν από τον Ιανουάριο του 1996 και συνεχίζονται μέχρι σήμερα, κατατείνουν σ' αυτόν το συγκεκριμένο σκοπό.

Τρίτο σημείο, σε όλη τη διάρκεια των διαπραγματεύσεων: 'Οπως φυσικά και πριν από την Ενδιάμεση Συμφωνία, η Ελλάδα προσπάθησε και προσπαθεί μέσα από τις διπλωματικές υπηρεσίες και από τα μέσα που διαθέτει στην παγκόσμια σκηνή, να αποκλείσει το ενδεχόμενο επίσημης αναφοράς του ονόματος της Μακεδονίας σχετικά με τη χώρα αυτή. Θυμίζουμε ότι από πλευράς ουσιαστικής έχει πετύχει ως τα τώρα τον αποκλεισμό γενικευμένης και επίσημης χρήσης αυτού του όρου.

'Ερχομαι τώρα στο πολύ συγκεκριμένο θέμα, που θίγει ο κ. Παπαθεμελής. Ο κ. Βανς πράγματι αναφέρθηκε στη FYROM χρησιμοποιώντας το όνομα Μακεδονία. 'Ομως το ιστορικό της όλης διαδικασίας, η οποία είχε προηγηθεί και στην οποία μετείχε σταθερά ο κ. Βανς ως ειδικός απεσταλμένος του Οργανισμού Ηνωμένων Εθνών, αποδεικνύει ότι έχει τηρήσει σταθερά τις αποστάσεις του από οποιαδήποτε θέση αναφορικά με τις εκατέρωθεν απόψεις των δύο πλευρών, και έχει εμφανιστεί εξαιρετικά αντικειμενικός. Είναι, θα έλεγα, ο πληρέστερα αυτήν τη στιγμή, εγκρατής, περί το Σκοπιανό θέμα, διεθνής παράγων. Ο κ. Βανς είχε ήδη μετάσχει σε σειρά συζητήσεων πολύ πριν από την Ενδιάμεση Συμφωνία. Εξάλλου γνωρίζετε ότι έχει αναμιχθεί γενικότερα με το Γιουγκοσλαβικό και η Ελληνική Κυβέρνηση δε βρίσκει αυτήν τη στιγμή ποιος είναι ο λόγος, ο οποίος θα οδηγούσε σε μία διαφοροποίηση στο πρόσωπό του.

Επιτρέψτε μου να αναφερθώ ανεκδοτολογικά σε κάτι, το οποίο αξίζει να μνημονευθεί σ' αυτήν την Αίθουσα. Στη Δεύτερη Επιτροπή του Οργανισμού Ηνωμένων Εθνών, το Σεπτέμβριο της εφετινής Συνόδου, ο εκπρόσωπος της FΥROM αναφέρθηκε στη χώρα του, ονομάζοντάς την FYROM. Αντιλαμβάνεσθε βεβαίως ότι επρόκειτο περί ενός lapsus της γλώσσας του, το οποίο δεν σημαίνει ότι αποδέχεται αυτήν την ονομασία. Με τον ίδιο τρόπο, που δεν αποδέχεται εκείνη την ονομασία ο εκπρόσωπος της FYROM, πιστεύουμε ότι και ο κ. Βανς δεν αποδέχεται ως τελική ονομασία το όνομα της Μακεδονίας, στο οποίο αναφέρθηκε. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω τη χαρά να ανακοινώσω στο Σώμα, ότι από τα Δυτικά Θεωρεία παρακολουθούν τη συνεδρίασή μας πενήντα τέσσερις μαθητές του 59ου Λυκείου Αθηνών με δύο συνοδούς καθηγητές, οι οποίοι προηγουμένως ξεναγήθηκαν στην Αίθουσα Ελευθερίου Βενιζέλου.

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες)

Ο κ. Στέλιος Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, δεν κατάλαβα και πολύ. 'Ηταν lapsus linguae του κ. Βανς; Αυτό είναι το συμπέρασμα του κυρίου Υφυπουργού, η αναφορά του με το όνομα Μακεδονία στο κράτος των Σκοπίων, του ξέφυγε; Και πάντως θα θεωρήσω περιττό και μάλλον επιζήμιο το εγκώμιο στο πρόσωπο του κ. Βανς, ο οποίος με ό,τι έκανε και ως σχέδιο Βανς-'Οουενς και γενικότερα με την ανάμιξή του στην ιστορία αυτή, δεν πιστεύω ότι υπηρέτησε την αντικειμενικότητα και στάθηκε με αμεροληψία σ' αυτό το θέμα.

Υπάρχει όμως κάτι, το οποίο συνδέεται με όσα και όπως τα είπε ο κ. Βανς, ο οποίος επίσης δεν κατάλαβα γιατί μετακόμισε για μία ημέρα στη Γενεύη, ενώ πήγαινε κάθε τρεις ή έξι μήνες στο γραφείο του στα Ηνωμένα 'Εθνη, και έβλεπε τον εκπρόσωπο της Ελλάδος και τον εκπρόσωπο των Σκοπίων. Δεν πιστεύω, λοιπόν, ότι έκανε προσπάθεια διαπραγμάτευσης και προπαντός προσπάθεια επίλυσης του θέματος. Αλλά εν πάση περιπτώσει, δεν κατάλαβα γιατί για μία μέρα μετακόμισε και μετέφερε και τους συνομιλητές στη Γενεύη και ξαναγύρισε πάλι στη Νέα Υόρκη. Θα είμαι ευτυχής να αποβλέπει σε αγαθό αποτέλεσμα η συμμετοχή του και ο ρόλος του να είναι θετικός. Πάντως έχω σοβαρές επιφυλάξεις γι' αυτό.

'Ηθελα, όμως, να ρωτήσω τον κύριο Υφυπουργό και αν συνδέεται με "γλωσσικό λάθος" του κυρίου μεσολαβητή, τι είναι αυτό το τελευταίο σενάριο, περί του οποίου πληροφορούμεθα από τον συνήθως καλά ενημερωμένο κ. Παπαχελά στην "ΚΑΘΗΜΕΡΙΝΗ" της Κυριακής, ο οποίος μας λέει ότι σε δύο μήνες τελειώνουμε. Και τελειώνουμε περίπου με το εξής σχέδιο: καθόμαστε σε έναν καναπέ οι 'Ελληνες από τη μία, οι Σκοπιανοί από την άλλη. Λένε όχι, οι 'Ελληνες λένε όχι, οι Σκοπιανοί. Λένε τα Ηνωμένα 'Εθνη Νova Μacedonia, πως το λένε και ταυτόχρονα λέει ο κ. Βανς από εδώ και πέρα τα Ηνωμένα 'Εθνη θα ονομάζουν το κράτος Νova Μacedonia, οι άλλες χώρες θα το ονομάζουν όπως θέλουν, οι Σκοπιανοί θα το ονομάζουν όπως θέλουν και οι 'Ελληνες πάλι θα το ονομάζουν όπως θέλουν.

Νομίζω ότι ενδιαφέρει τον Ελληνικό Λαό να πληροφορηθεί ποιο είναι το εθνικά ζητούμενο αυτήν τη στιγμή, ποια δηλαδή πολιτική... 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε παρακαλώ. 

ΣΤΥΛΙΑΝΟΣ - ΑΓΓΕΛΟΣ ΠΑΠΑΘΕΜΕΛΗΣ: Ολοκληρώνω, κύριε Πρόεδρε.

... έχει και ποιο συγκεκριμένο αποτέλεσμα, επιδιώκεται με αυτήν την πολιτική αυτήν την ώρα.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΧΡΗΣΤΟΣ ΡΟΖΑΚΗΣ (Υφυπ. Εξωτερικών): Κύριε Πρόεδρε, πρώτα απ' όλα θα ήθελα να μη δοθεί βαρύτητα στην υπόθεση που έκανα ότι η αναφορά στο όνομα "Μακεδονία" ήταν γλωσσικό λάθος του κ. Βανς. Για μένα τα παραγωγικά αίτια της έκφρασης του μου είναι αδιευκρίνιστα. Εκείνο που είναι σαφές είναι ότι η ελληνική Κυβέρνηση αυτήν τη στιγμή δέχεται ότι κρίνοντας συνολικά, η πολιτεία του κ. Βανς είναι τέτοια 
ώστε δεν μπορεί να θέσει σε αμφισβήτηση την παρουσία του στις διαπραγματεύσεις ως εκπροσώπου του Οργανισμού Ηνωμένων Εθνών. Και όσον αφορά το θέμα της συμφωνίας Βανς-Οουεν βεβαίως ο κ. Παπαθεμελής γνωρίζει καλύτερα από εμένα, διότι είναι καλύτερος γνώστης νομίζω του θέματος στην Αίθουσα αυτή, ότι η συμφωνία αυτή συντάχθηκε και με την παρουσία των δυο κυβερνήσεων και με τη συναίνεση, θα έλεγα, σε βασικά άρθρα των δυο κυβερνήσεων. Δεν είναι δηλαδή το αποκλειστικό έργο του κ. Βανς και του κ. 'Οουεν. Το σχέδιο συμφωνίας, την εποχή εκείνην, αντανακλούσε μια κοινή συνισταμένη των θέσεων των δύο μερών - εκτός, βέβαια, από το θέμα του ονόματος.

Τώρα αναφορικά με το θέμα των εξελίξεων στη Νέα Υόρκη ή των διαπραγματεύσεων γενικότερα, συμπεριλαμβανομένης και της Γενεύης, θα μου επέτρεπε αυτήν τη στιγμή ο κ. Παπαθεμελής να μη διεισδύσω στην ουσία. Αντιλαμβάνεστε ότι βρισκόμαστε στη φάση των διαπραγματεύσεων, που είναι εξαιρετικά λεπτή. Νομίζω ότι το θέμα αυτό τονίσθηκε από τη μεριά του Πρωθυπουργού στις προγραμματικές δηλώσεις, ότι δηλαδή η ώρα δεν έχει έρθει για οριστικές αποφάσεις. Εκείνο που μπορώ να πω με βεβαιότητα είναι, ότι διαπραγματεύσεις συνεχίζονται. Δε γνωρίζω ποιες είναι οι πηγές των δημοσιογραφικών πληροφοριών εκείνο που γνωρίζω είναι, ότι από την ελληνική πλευρά καταβάλλεται κάθε προσπάθεια ώστε το τελικό αποτέλεσμα να είναι ένα αποτέλεσμα συμφέρον για την ελληνική πλευρά και σύμφωνο και με την Ενδιάμεση Συμφωνία και με τις πολιτικές κατευθύνσεις που έχει χαράξει ως τώρα η ελληνική Κυβέρνηση. Ευχαριστώ πάρα πολύ.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμεθα στη συζήτηση της επόμενης επίκαιρης ερώτησης η οποία είναι η υπ. αριθμ. 32/17-10-1996 του Βουλευτή της Νέας Δημοκρατίας κ. Παναγιώτη Μελά προς τον Υπουργό Εθνικής Παιδείας και Θρησκευμάτων, σχετικά με την κατάσταση που επικρατεί στα σχολεία της δευτεροβάθμιας εκπαίδευσης της Νομαρχίας Πειραιά από την έλλειψη καθηγητών και υλικοτεχνικής υποδομής και τη λήψη των αναγκαίων μέτρων.

Η επίκαιρη ερώτηση στην περίληψή της έχει ως εξής:

"Απαράδεκτη κατάσταση επικρατεί στα σχολεία της δευτεροβάθμιας εκπαίδευσης της Νομαρχίας Πειραιά, με σοβαρές επιπτώσεις στη μόρφωση των παιδιών, τόσο λόγω της έλλειψης καθηγητών όσο και της έλλειψη υλικοτεχνικής υποδομής. Υπάρχει έλλειψη διακοσίων πενήντα καθηγητών διαφόρων μαθημάτων, και οι μαθητές χάνουν πέντε χιλιάδες διδακτικές ώρες την εβδομάδα. Από το 1993 και μετά δεν έχει γίνει τίποτα προς την κατεύθυνση της βελτίωσης του οξυτάτου κτιριακού προβλήματος και έτσι πολλά σχολεία λειτουργούν σε απαράδεκτα κτίρια.

Ερωτάται ο κύριος Υπουργός Παιδείας εαν πρόκειται να εξασφαλίσει αμέσως τις ανάλογες πιστώσεις για την πρόσληψη αναπληρωτών καθηγητών και αν υπάρχει χρονοδιάγραμμα για την ανέγερση σχολικών κτιρίων στον Πειραιά.

Ο κ. Ιωάννης Ανθόπουλος, Υφυπουργός Εθνικής Παιδείας και Θρησκευμάτων, έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, ο συνάδελφος κ. Μελάς περιγράφει με πολύ μελανά χρώματα το τι συμβαίνει στην Παιδεία, ενώ δεν είναι τα πράγματα έτσι ακριβώς.

Πρώτα απ' όλα θα ήθελα να πω τι συμβαίνει με τα κτίρια. Και επειδή οριοθετεί κάποιες πολιτικές ευθύνες ξεκινώντας από το 1993 μέχρι σήμερα, θα ήθελα να του πω ότι το μέγεθος είναι υπερδιπλάσιο από άποψη κονδυλίων για κτιριακές εγκαταστάσεις στη σχολική στέγη σε σχέση με το παρελθόν (1990 -93).

Επιγραμματικά: Για επισκευή, συντήρηση των κτιρίων της πρωτοβάθμιας και δευτεροβάθμιας εκπαίδευσης στον Πειραιά ο ΟΣΚ έχει δώσει περίπου από τον Οκτώβρη του 1993 ένα δισ. δραχμές. 'Εκτακτη επιχορήγηση στο 8ο Γυμνάσιο 103 εκατ. δραχμές. Για κατεδάφιση κτισμάτων σε απαλλοτριούμενα οικόπεδα, 28 εκατ. δραχμές. Επιχορήγηση για ανάγκες Ραλλείου 68,5 εκατ. δραχμές. Παρακαταθέσεις δε, για απόκτηση οικοπέδων στα οποία πρόκειται να ανοικοδομηθούν νέα σχολικά κτίρια, 1,5 δισ. δραχμές.

Επίσης, σας ενημερώνω ότι βρίσκονται σε εξέλιξη και ολοκλήρωση μελέτες διδακτηρίων όπως για το 8ο Λύκειο, το 3ο Γυμνάσιο, το 11ο Γυμνάσιο και σε διαδικασία απαλλοτρίωσης, είναι και κάποια άλλα οικόπεδα στα οποία θα ανεγερθούν άλλα κτίρια, όπως το 2ο Γυμνάσιο Καλλίπολης, το 6ο Γυμνάσιο, το 10ο Γυμνάσιο, ΤΕΛ, ΣΕΜ, Ράλλειος, κ.λπ.

Τώρα πάμε στο θέμα των κενών, τα οποία χρειάζονται πιστώσεις για αναπληρωτές. Υπήρχαν εκατόν εξήντα τρία κενά μετά την ανακοίνωση και την ολοκλήρωση των μεταθέσεων έτους 1995-96. Ακολούθησαν διορισμοί, κάλυψη κανονική δηλαδή, με εκατόν σαράντα εννέα νεοδιορισμένους καθηγητές της δευτεροβάθμιας εκπαίδευσης. Στη συνέχεια, δόθηκαν διακόσιες τριάντα δύο πιστώσεις για κάλυψη αναπληρωτών. Ωστόσο, λέμε ότι υπάρχουν διακόσια κενά. Βέβαια, ως ένα σημείο, τα κενά οφείλονται και στη λήψη κάποιων θετικών μέτρων, όπως είναι η μείωση του αριθμού των μαθητών των τμημάτων από τριάντα πέντε σε τριάντα, είναι η μείωση των ωρών διδασκαλίας των καθηγητών με υπέρ εικοσαετή υπηρεσία -μια ώρα απ'το Σεπτέμβρη του '96, μια ώρα απ'τον Ιανουάριο του '97- και φυσικά η καθιέρωση των δύο επιπέδων της ξένης γλώσσας, που δημιούργησε νέες ανάγκες σε καθηγητές.

Θα ήθελα, όμως, να ενημερώσω το Σώμα, ότι υπάρχουν και κάποια άλλα στοιχεία, από έναν πίνακα που έχω στα χέρια μου. Από τη Νομαρχία Πειραιά, πήγαν σε άλλη νομαρχία μέσω των Περιφερειακών Υπηρεσιακών Συμβουλίων εκατόν εβδομήντα καθηγητές. 'Ηλθαν μόνο εκατό. Προέκυψαν εβδομήντα κενά, τα οποία οφείλονται σε υπηρεσιακές βέβαια ανάγκες, αλλά με πρωτοβουλία των καθηγητών και όχι της Πολιτείας- των περιφερειακών αυτών υπηρεσιακών συμβουλίων.

Η Βουλή για παράδειγμα ευθύνεται για σαράντα αποσπασμένους. Η Κεντρική Υπηρεσία και διάφορα Υπουργεία με πενήντα έξι . Σε εκπαιδευτικές άδειες και σε μακροχρόνιες αναρρωτικές, είναι ενενήντα πέντε. Σε Πανεπιστήμια και ΤΕΦΑΑ, είναι αποσπασμένοι τριάντα οκτώ. 'Ετσι φτάσαμε τους τετρακόσιους. Σήμερα, παραπλεύρως, μου όπως βλέπετε είναι και ο Υφυπουργός των Οικονομικών αρμόδιος επί θεμάτων προϋπολογισμού, ο οποίος εξετάζει και συντομότατα θα ικανοποιήσει το αίτημα, αλλά έχω επαναλάβει, ότι υπάρχει μια δέσμευση της Κυβέρνησης να μην επαναληφθεί αυτό το φαινόμενο του χρόνου και γι'αυτό ακριβώς θα καθιερώσουμε και τους επιτόπιους ελέγχους, όχι με αστυνομική διάθεση αλλά με διάθεση συνεργασίας ανάμεσα στο Υπουργείο και στους προϊσταμένους και τους διευθυντές των γραφείων, διότι δεν θέλουμε να υπάρξει αυτό το φαινόμενο της διοικητικής ακαταστασίας που πλήττει ευθέως τη λειτουργία των σχολείων.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μελάς έχει το λόγο.

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, ο κύριος Υφυπουργός προσπάθησε να ωραιοποιήσει την κατάσταση με αριθμούς. Οι αριθμοί μπορεί να ευημερούν, η πραγματικότητα όμως είναι οικτρά, είναι απαράδεκτη στη δευτεροβάθμια εκπαίδευση της Νομαρχίας Πειραιά.

Εγώ, παρουσίασα την κατάσταση, ως έχει με μελανά σημεία, διότι είναι μελανή.

Η σκληρή πραγματικότητα είναι αυτή που σας ανέφερα στην ερώτησή μου, κύριε Υφυπουργέ, τόσο όσον αφορά την έλλειψη καθηγητών όσο και όσον αφορά την έλλειψη υλικοτεχνικής υποδομής.

Ο πραγματικός αριθμός καθηγητών που λείπουν είναι διακόσιοι πενήντα. Και γι'αυτό, αλλά και δι' άλλες ελλείψεις πριν από τέσσερις-πέντε μέρες έγιναν κινητοποιήσεις όλων των φορέων του Πειραιά προς την κατεύθυνση να ασκηθεί πίεση και να ευαισθητοποιηθεί η Κυβέρνηση. Καθηγητές, μαθητές, γονείς. Αυτοί δεν νομίζω ότι κινούντο από τη Νέα Δημοκρατία, αλλά από αυθορμητισμό να ασκηθεί πίεση προς την Κυβέρνηση, προκειμένουν να ευαισθητοποιηθεί, να ενδιαφερθεί και να δόσει λύση στο πρόβλημα.

'Εχουν χάσει οι μαθητές του Πειραιά μέχρι σήμερα είκοσι πέντε χιλιάδες - τριάντα χιλιάδες ώρες. Ποιος θα αναπληρώσει τη μάθηση αυτών των παιδιών, κύριε Υφυπουργέ;

Η δημόσια εκπαίδευση, όχι. Η ιδιωτική εκπαίδευση;'Ισως, ναι. Γι'αυτούς, όμως, που οι γονείς τους έχουν. Γι'αυτούς, όμως, τους μαθητές που οι γονείς τους δεν κατέχουν, ποιος θα αναπληρώσει αυτήν τη μάθηση; Ποια είναι η κοινωνική σας ευαισθησία σ'αυτούς που δεν κατέχουν;

'Οσον αφορά τα κτίρια, πάλι με νούμερα μας απαντήσατε για να ωραιοποιήσετε την κατάστασή αλλά θα σας τονίσω το εξής: Τα σχολεία του Πειραιά, κτιριακώς είναι σε απαράδεκτη κατάσταση. Το 11ο Λύκειο λειτουργεί σε μία πολυκατοικία. Το Πολυκλαδικό με την προχθεσινή νεροποντή τέσσερις - πέντε αίθουσες πλημμύρισαν, λόγω της απαράδεκτης κατάστασης εις την οποία ευρίσκεται. Το 2ο Εσπερινό Τ.Ε.Λ. Πειραιά και αυτό είναι σε απαράδεκτη κατάσταση. Η ιστορική ΡΑΛΕΙΟΣ στιβάζεται σε έναν όροφο του Πύργου του Πειραιά σε αίθουσες που δεν αερίζονται.

Αυτή είναι η κατάσταση που εγώ την παρουσιάζω, κύριε Υφυπουργέ, με μελανά σημεία; Αυτή είναι η πραγματικότητα, από το '93 και μετά δεν έχετε προσθέσει καμία αίθουσα διδασκαλίας στη Νομαρχία του Πειραιά. Δύο κτίρια δώσατε σε λειτουργία, αλλά αυτά είχαν αρχίσει και είχαν σχεδόν τελειώσει πριν το 1993.

Εάν θέλετε, κύριε Υφυπουργέ, να προσφέρετε στον τομέα της Παιδείας, παραδεχθείτε ότι η Παιδεία είναι σε απαράδεκτη κατάσταση, όπως γενικά ελέχθη στη χθεσινή επερώτηση της Νέας Δημοκρατίας.

Δεν καταλογίζω σε εσάς ευθύνες, στη σημερινή πολιτική ηγεσία του Υπουργείου, γιατί εσείς τώρα ήρθατε. Καταλογίζω όμως ευθύνες στην Κυβέρνηση, διότι αυτή η Κυβέρνηση είναι συνέχεια της προηγουμένης. Και αν θέλετε πραγματικά να προσφέρετε στην Παιδεία, θα δώσετε χρήματα. Στους κωδικούς αριθμούς του Πειραιά, ενώ χρειάζονται 540 εκατ. μέχρι το τέλος του χρόνου, δεν υπάρχει δραχμή και πρέπει απ'αυτά τα χρήματα να πληρωθούν ωρομίσθιοι καθηγητές, οι υπερωρίες καθηγητών, επίδομα τριμήνου καθηγητών ενοικιάσεις κτιρίων και τόσα άλλα.

Δώστε χρήματα, κύριε Υπουργέ. Δείτε το θέμα της Παιδείας με πραγματικό ενδιαφέρον και όχι με ανύπαρκτους αριθμούς.

ΠΡΟΕΔΡΕΥΩΝ (Παναγιώτης Ν. Κρητικός):Ο κύριος Υπουργός έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων): Κύριε Πρόεδρε, επιτρέψτε μου να μη δεχθώ το ετεροχρονισμένο μιας τέτοιας επίκαιρης ερώτησης, διότι απευθύνεται στη σημερινή Κυβέρνηση, στον σημερινό Υπουργό Παιδείας και επομένως δεν μπορεί θεωρητικά να απολογείται για έργα και ημέρες προηγούμενης κυβέρνησης, άσχετα με το αν υπάρχει συνέχεια.

ΠΑΝΑΓΙΩΤΗΣ ΜΕΛΑΣ:Δεν σας καταλογίζω ευθύνες.

ΙΩΑΝΝΗΣ ΑΝΘΟΠΟΥΛΟΣ (Υφυπ. Εθνικής Παιδείας και Θρησκευμάτων):Εγώ δέχομαι ότι υπάρχει μία ερώτηση, η οποία απευθύνεται στη σημερινή πολιτική ηγεσία και τη θέτει ενώπιον ενός προβλήματος. Είπα όμως, ότι οι διαστάσεις αυτού του προβλήματος δεν είναι όπως τις περιγράφετε εσείς. Και είπα, πραγματικά, ότι υπάρχει η πολιτική βούληση να αντιμετωπισθεί οποιοδήποτε πρόβλημα αφορά τόσο στις ελλείψεις διδακτικών αιθουσών όσο και στις ελλείψεις διδακτικού προσωπικού, παρά τις προσπάθειες που έχουν γίνει, παρά τα χρήματα που έχουν δοθεί στο παρελθόν και παρά τα χρήματα που προγραμματίζεται να δοθούν από δω και πέρα.

Και αναφέρω για μια φορά ακόμη, ότι η προηγούμενη κυβέρνηση και η σημερινή Κυβέρνηση -η προηγούμενη το ξεκίνησε και η σημερινή θα το προχωρήσει και θα το υλοποιήσει- έχει μπροστά της ένα πενταετές πρόγραμμα σχολικής στέγης "μαμούθ". Είναι 360 δισ. δραχμών. Χρηματοδοτείται εν μέρει και από το Κοινοτικό Ταμείο Ανάπτυξης του Συμβουλίου της Ευρώπης με 144 δισ. δραχμές περίπου. Πιστεύουμε ότι θα λύσει οριστικά το κτιριακό πρόβλημα της σχολικής στέγης, έτσι ώστε να έχουμε σχολεία μιας μόνο βάρδιας, πρωϊνής, σε όλη την Ελλάδα.

Στην επαρχία περίπου το έχουμε πετύχει. Υπάρχει το πρόβλημα στα μεγάλα αστικά κέντρα, όπου υπάρχουν και μεγάλες πληθυσμιακές συγκεντρώσεις. Και αυτήν τη στιγμή μπορούμε να λέμε, ότι υπάρχουν κενά και χρειάζονται αίθουσες διδασκαλίας, αλλά πρέπει να ξέρουμε ότι υπάρχουν άδειες αίθουσες διδασκαλίας αχρησιμοποίητες, από διδακτήρια που κτίσθηκαν στην επαρχία, βάσει ενός λανθασμένου και πρόχειρου προγραμματισμού.

Επειδή δεν θέλουμε να επαναλάβουμε όλοι μας εδώ μέσα τα λάθη του παρελθόντος, να μη χτίζουμε και να μένουν αχρησιμοποίητα σχολικά κτίρια, από δω και πέρα, με αυστηρό πρόγραμμα εκεί όπου υπάρχουν ανάγκες και εκεί όπου προβλέπονται ανάγκες, θα προχωρήσουμε.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Η Τρίτη με αριθμό 39/21.10.96 επίκαιρη ερώτηση δευτέρου κύκλου του Βουλευτού του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Ανάπτυξης, Εθνικής Οικονομίας, σχετικά με τη λειτουργία της μονάδας χρυσού στα Μεταλλεία Κασσάνδρας από την Καναδική πολυεθνική TVX GOLD και τις επιπτώσεις στο περιβάλλον και την οικονομία της περιοχής, έχει ως εξής:

"Μεγάλη και δικαιολογημένη είναι η ανησυχία και η αγανάκτηση χιλιάδων κατοίκων δώδεκα Κοινοτήτων του Στρυμωνικού Κόλπου από την προοπτική λειτουργίας της μονάδας χρυσού στα Μεταλλεία Κασσάνδρας, τα οποία ξεπουλήθηκαν πρόσφατα από την Κυβέρνηση του ΠΑ.ΣΟ.Κ. στην καναδέζικη πολυεθνική TVX GOLD.

Αιτία είναι το γεγονός ότι, αν λειτουργήσει με τα σημερινά δεδομένα η μονάδα χρυσού, είναι σίγουρη η οικολογική καταστροφή του Στρυμωνικού Κόλπου, με ταυτόχρονη καταστροφή κάθε τουριστικής δραστηριότητας στην περιοχή.

Tαυτόχρονα είναι απαράδεκτος ο αυταρχισμός με τον οποίο η Κυβέρνηση αντιμετώπισε τους κατοίκους της περιοχής, οι οποίοι εδώ και εννέα μήνες βρίσκονται σε κινητοποιήσεις, στέλνοντας τα ΜΑΤ και προχωρώντας σε ξυλοδαρμούς και σε συλλήψεις.

Ερωτώνται οι κύριοι Υπουργοί:

Ποια είναι η θέση της Κυβέρνησης και τι μέτρα θα πάρουν, ώστε να αντιμετωπισθούν οι κίνδυνοι για το περιβάλλον και την οικονομία της περιοχής;

Αν θα συνεχίσει η Κυβέρνηση να αντιμετωπίζει με τις ίδιες αυταρχικές μεδόθους τους κατοίκους της περιοχής που αγωνιούν για το μέλλον του τόπου τους."

Η Υφυπουργός Ανάπτυξης, κα 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, η απόφαση της Κυβέρνησης για την υλοποίηση της επένδυσης στα Μεταλλεία Κασσάνδρας είναι αμετάκλητη. Η επένδυση θα γίνει και η απόφαση αυτή στηρίζεται στην σχεδόν ομόφωνη απόφαση του Ελληνικού Κοινοβουλίου, η οποία πήρε υπόψη της όλους τους προβληματισμούς, όλες τις αντιρρήσεις και η απόφαση αφορούσε την ανάπτυξη της Χώρας, την ανάπτυξη της περιοχής και το συμφέρον του Ελληνικού Λαού.

Τί θα κάνει η Κυβέρνηση για θέματα περιβάλλοντος; Πρώτον, η χωροθέτηση του εργοστασίου θα γίνει μετά από άδεια του Υ.ΠΕ.ΧΩ.Δ.Ε., αφού αξιολογηθούν εναλλακτικές προτάσεις για τη χωροθέτηση, οι οποίες θα λάβουν υπόψη τα γεωλογικά, περιβαλλοντικά δεδομένα και φυσικά και τα χρηματοοικονομικά.

Δεύτερον, αφού επιλεγεί η θέση και πριν αρχίσει το κτίσιμο του εργοστασίου, θα πρέπει να δοθούν εγκρίσεις και άδειες για μία σειρά από θέματα που αφορούν περιβαλλοντικούς όρους, απόθεση αποβλήτων, λυμάτων κ.λπ.

Τρίτον, σύμφωνα με το άρθρο 3 του νόμου που ψήφισε η Βουλή επ' αυτού του θέματος, συγκροτείται επταμελής Επιτροπή Κοινωνικού Ελέγχου, στην οποία συμμετέχουν επιστημονικοί φορείς, άνθρωποι της Διοίκησης και οι τοπικοί φορείς των χώρων που θα γίνει το εργοστάσιο. Η επιτροπή αυτή έχει το δικαίωμα να ελέγχει όλες τις φάσεις που θα χτιστεί και θα λειτουργήσει το εργοστάσιο.

Τέταρτον, μέσα στη σύμβαση υπάρχει ρητή υποχρέωση 3,5 δισ. επενδύσεων σε θέματα καθαρά περιβαλλοντικά. Και τελευταίο σημείο είναι, ότι η μόνη περίπτωση που θα γίνει εκταμίευση των επιδοτήσεων, θα είναι, αφού ολοκληρωθούν τα περιβαλλοντικά έργα.

'Οσον αφορά την οικονομική ανάπτυξη της περιοχής, δεν πρέπει να ξεχνάμε, ότι η επένδυση αυτή έχει τουλάχιστον εξακόσιες θέσεις εργασίας, -υπολογίζονται ότι θα φθάσουν και τις χίλιες θέσεις εργασίας και ότι προκηρύσσεται μελέτη, η οποία αφορά ένα ολοκληρωμένο αναπτυξιακό πρόγραμμα, που θα συνδυάσει μεταλλευτικές και τουριστικές δραστηριότητες, όπως γίνεται σε όλον τον κόσμο.

Το δεύτερο σημείο αφορά τη συμπεριφορά της Κυβέρνησης. Θέλω να θυμίσω ότι υπάρχει ένας διάλογος με τους φορείς της περιοχής, ο οποίος διαρκεί εννέα μήνες τώρα, με τελευταία κίνηση τη μετάβαση επι τόπου πενταμελούς κυβερνητικού κλιμακίου -ήταν πέντε Υπουργοί και Υφυπουργοί- όπου υπήρξε συνεννόηση για τα εξής σημεία:

Πρώτον, οι εναλλακτικές θέσεις χωροθέτησης θα επιλεγούν από ανεξάρτητο φορέα, το ΙΓΜΕ και πανεπιστήμια, και θα παρακολουθούνται και από τους τοπικούς φορείς.

Δεύτερον, θα προκηρυχθεί μελέτη για ολοκληρωμένο αναπτυξιακό πρόγραμμα. Από την άλλη πλευρά, σταματούν τα φυλάκια και οι έλεγχοι των αυτοκινήτων της εταιρείας, ώστε να ξεκινήσει η λειτουργία των μεταλλείων και κατ' αρχάς, η περιχαράκωση του κοιτάσματος, που είναι απαραίτητη εργασία για την έναρξη των όποιων εργασιών. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Παρά τα μεγάλα λόγια για ανάπτυξη της περιοχής και εξασφάλιση απασχόλησης, καθώς και για άλλα οφέλη, θεωρούμε ασύμφορη τη συμφωνία που υπογράφτηκε μεταξύ του Ελληνικού Κράτους και της καναδέζικης εταιρείας TVX GOLD.

Για ποιους λόγους τη θεωρούμε ασύμφορη;

Πρώτον, η τιμή πώλησης είναι πάρα πολύ χαμηλή, αν ευσταθούν τα στοιχεία που συλλέξαμε κατά την επίσκεψή μας και τη συζήτηση που κάναμε με τους κατοίκους της περιοχής. Βρίσκεται πολύ πιο κάτω από την αξία των περιουσιακών στοιχείων της προηγούμενης εταιρείας, δηλαδή ακίνητα, μηχανήματα, εξορυγμένα αποθέματα κ.λπ..

Δεύτερον, παραχωρούνται εκατοντάδες χιλιάδες στρέμματα. Γίνεται λόγος για τριακόσιες έως τετρακόσιες χιλιάδες στρέμματα. Δεν έχουμε εμείς αυτά τα στοιχεία και τα ζητάμε για να μας ενημερώσετε. Αυτά είναι πλούσια σε ορυκτά εδάφη.

Τρίτον, η διαπραγμάτευση έγινε από στέλεχος της Κυβέρνησης, το Γενικό Γραμματέα του Υπουργείου, ο οποίος αμέσως μετά τη διαπραγμάτευση, όπως μας πληροφορούν και οι κάτοικοι της περιοχής, προσλήφθηκε ως διευθυντικό στέλεχος από την ξένη εταιρεία, πράγμα που μας κάνει να έχουμε σοβαρές επιφυλάξεις για το κατά πόσο διαπραγματεύθηκε σωστά τα συμφέροντα του Ελληνικού Κράτους.

Παραπέρα, θα ήθελα να πω ότι, παρά τις εξαγγελίες της Κυβέρνησης δια στόματος Πρωθυπουργού, φάνηκε τόσο από την επίσκεψη όσο και από τη σύσκεψη, η οποία πραγματοποιήθηκε στο Υπουργείο Μακεδονίας-Θράκης και στην οποία δεν κληθήκαμε εμείς να παρευρεθούμε, ότι δεν υπάρχει ολοκληρωμένο πρόγραμμα ανάπτυξης της περιοχής. Χαρακτηρίζεται από έναν ευκαιριακό τρόπο αντιμετώπισης του προβλήματος. Δηλαδή, δεν υπάρχει ένα πρόγραμμα που να αξιοποιεί ολόπλευρα τις δυνατότητες της περιοχής, ώστε να μη συνεχίζεται ο γνωστός άναρχος, χαώδης και παραμορφωμένος τρόπος ανάπτυξης της Χώρας και της συγκεκριμένης περιοχής.

Θυσιάζονται στο βωμό της ξένης εταιρείας πρώτον, ο τουρισμός που για την περιοχή έχει ιδιαίτερη σημασία. Πάνω από 150.000 τουρίστες επισκέπτονται την περιοχή κατά τη θερινή περίοδο. Ο τουρισμός, για τον οποίο αναφέρατε ότι αποτελεί τη βαριά βιομηχανία για τον Τόπο μας, έχει ιδιαίτερη σημασία σ' αυτήν τη συγκεκριμένη περιοχή. Εξασφαλίζει απασχόληση και εισόδημα ασύγκριτα μεγαλύτερο από αυτό της ξένης εταιρείας.

Δεύτερον, καταστρέφεται ο δασικός πλούτος της περιοχής.

ΠΡΟΕΔΡΕΥΩΝ (Παναγιώτης Ν. Κρητικός): Τελείωσε ήδη ο χρόνος σας, κύριε συνάδελφε. Θα σας παρακαλέσω να συντομεύσετε.

ΣΤΑΥΡΟΣ ΠΑΝΑΓΙΩΤΟΥ: Μόνο σε μένα το κάνετε. Κύριε Πρόεδρε, και στους άλλους δείξατε μία ανοχή.

ΠΡΟΕΔΡΕΥΩΝ (Παναγιώτης Ν. Κρητικός): Σε σας έχω δώσει περισσότερο χρόνο απ' ό,τι έδωσα στους άλλους. Να προσαρμόζετε την αγόρευσή σας στο χρόνο που δικαιούσθε.

ΣΤΑΥΡΟΣ ΠΑΝΑΓΙΩΤΟΥ: Επίσης, κινδυνεύουν να καταστραφούν οι αρχαιότητες. 

Τέλος, η Κυβέρνηση έδωσε ένα δείγμα γραφής για το πώς εννοεί την κοινωνική συναίνεση. 'Οταν, δηλαδή, δεν μπορείς να συνεννοηθεί με τους κατοίκους μιας συγκεκριμένης περιοχής, καταφεύγει στη χρήση βίας, προκειμένου να επιβάλλει τις θελήσεις της, θελήσεις που σε τελευταία ανάλυση αποβλέπουν στην εξυπηρέτηση κυρίως των συμφερόντων των ξένων μονοπωλιακών εταιριών και όχι στην εξυπηρέτηση των συμφερόντων των κατοίκων αυτής της συγκεκριμένης περιοχής.

ΠΡΟΕΔΡΕΥΩΝ (Παναγιώτης Ν. Κρητικός): Μιλήσατε το διπλάσιο χρόνο από εκείνο τον οποίο εδικαιούσθο. 'Ηταν η παρθενική σας ομιλία και έτσι υπήρξε αυτή η ανοχή, αλλά δεν θα συμβεί στο μέλλον, ούτε μπορεί να αποτελέσει προηγούμενο. Θα παρακαλέσω άλλοτε να προσαρμόζετε την αγόρευσή σας στο χρόνο, τον οποίο ορίζει ο Κανονισμός.

Η κυρία Υφυπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, θα παρακαλούσα τον κύριο συνάδελφο να έλθει στο γραφείο για να τον ενημερώσω, γιατί ειπώθηκε σωρεία ανακριβειών.

Και θα ξεκινήσω από το εξής: Ο πρώην Γενικός Γραμματέας του Υπουργείου στον οποίο αναφερθήκατε, ότι έκανε τη διαπραγμάτευση και τώρα είναι διευθυντικό στέλεχος, είμαι εγώ. Εγώ ήμουν Γενική Γραμματέας και ούτε τη διαπραγμάτευση έκανα, ούτε φυσικά διευθυντικό στέλεχος είμαι.

Η διαπραγμάτευση έγινε, όπως ξέρετε, από αρμόδιους Υφυπουργούς -κράτησε αρκετό καιρό- και ξέρετε γιατί ψηφίστηκε από το σύνολο της Βουλής; Γιατί είναι πραγματικά μια εξαιρετικά συμφέρουσα επένδυση. Το συνολικό ύψος είναι πάνω από 64 δισεκατομμύρια, η μεγαλύτερη επένδυση που έγινε τα τελευταία πενήντα χρόνια και ήδη αυτή τη στιγμή δουλεύουν επτακόσια πενήντα άτομα.

Πρέπει να σας πω ότι, πέρα απ' αυτά, υπάρχουν δεσμεύσεις της εταιρείας για αποκατάσταση του περιβάλλοντος, για αποκατάσταση πλήρως της λίμνης, που σήμερα είναι επικίνδυνη για το περιβάλλον και την υγεία των κατοίκων. Υπάρχει πλήρης δέσμευσή τους για αποκατάσταση και δημιουργία διαφόρων δραστηριοτήτων στο χώρο αυτό.

Για την κοινωνική συναίνεση: Με δεδομένο ότι υπήρχε απόφαση των εβδομήντα τρίων από τις εβδομήντα πέντε κοινότητες της Χαλκιδικής, η σύμφωνη γνώμη του Νομαρχιακού Συμβουλίου, η σύμφωνη γνώμη του Εργατικού Κέντρου, η σύμφωνη γνώμη όλων των κομμάτων -και είχε κληθεί το Κ.Κ.Ε., ήταν ο κύριος Κατσαρός στη συνάντηση στη Βόρεια Ελλάδα- παρόλα αυτά με διαφωνία μόνο δύο κοινοτήτων του Νομού Χαλκιδικής, υπήρξε ένας μακρύτατος διάλογος, γιατί πιστεύουμε, ότι δεν μπορεί να υπάρξει ανάπτυξη χωρίς κοινωνική συναίνεση. Γι' αυτό και εξαντλήσαμε κάθε όριο διαλόγου και νομίζω, ότι το εξαντλήσαμε θετικά, γιατί καταλήξαμε τελικά σε μια συμφωνία.

ΠΡΟΕΔΡΕΥΩΝ (Παναγιώτης Ν. Κρητικός):Τελευταία επίκαιρη ερώτηση δεύτερου κύκλου είναι η με αριθμό 29/16.10.96 της ημερήσιας διάταξης του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τους Υπουργούς Εθνικής 'Αμυνας, Δημόσιας Τάξης, Εθνικής Οικονομίας και Οικονομικών, σχετικά με την κατάθεση και ψήφιση από τη Βουλή του νομοσχεδίου για το μισθολόγιο των Ενόπλων Δυνάμεων.

Η επίκαιρη ερώτηση του κ. Καρακώστα έχει στην περίληψή της ως εξής:

"Η Κυβέρνηση του κ. Κώστα Σημίτη στην προηγούμενη Βουλή την 9.7.1996, δηλαδή σε προεκλογική ουσιαστικά περίοδο, κατέθεσε νομοσχέδιο για τις "μισθολογικές ρυθμίσεις μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος" το οποίο στη συνέχεια αποσύρθηκε.

Στις προγραμματικές δηλώσεις της νέας Κυβέρνησης, που προέκυψε από τις εκλογές της 22.9.1996, ο Πρωθυπουργός έκανε απλώς μια αόριστη αναφορά στο νέο μισθολόγιο των αξιωματικών των Ενόπλων Δυνάμεων και των Σωμάτων Ασφαλείας, αλλά δεν ανέλαβε καμία απολύτως δέσμευση ως προς το χρόνο υλοποίησής του.

Ερωτώνται οι κύριοι Υπουργοί:

α) Εάν η Κυβέρνηση προτίθεται να καταθέσει το ίδιο σχέδιο νόμου, που είχε κατατεθεί στην προηγούμενη Βουλή ή νέο αναθεωρημένο.

β) Εάν πρόκειται να κατατεθεί και να ψηφιστεί μέχρι τέλος του τρέχοντος έτους, ώστε να αρχίσει η εφαρμογή του από την 1η Ιανουαρίου 1997".

Ο Υφυπουργός Οικονομικών κ. Χριστοδουλάκης έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών):Σας ευχαριστώ, κύριε Πρόεδρε.

Αξιότιμοι κύριοι Βουλευτές, θα είμαι εξαιρετικά σύντομος στο ζήτημα αυτό. Είναι γνωστό, ως άλλωστε αναφέρει και η ερώτηση, ότι η Κυβέρνηση κατήρτισε ένα νομοσχέδιο με το οποίο θα αναπροσαρμόσει το μισθολόγιο των αξιωματικών Ενόπλων Δυνάμεων και των Σωμάτων Ασφαλείας. Αυτό το κάνει ακριβώς επειδή αναγνωρίζει τη μεγάλη συμβολή που έχουν στην άμυνα της Χώρας, ιδιαίτερα μάλιστα αυτήν την περίοδο που η Χώρα μας διέρχεται πολλαπλές προκλήσεις.

Το νομοσχέδιο αυτό κατετέθη. Βασίζεται σε μια συμφωνία των ενδιαφερομένων μερών και κατά κοινή ομολογία δίδει μια πολύ σημαντική και σοβαρή διέξοδος στα προβλήματα, τα οποία έχει το έμψυχο δυναμικό των Ενόπλων Δυνάμεων. Το νομοσχέδιο αυτό συζητήθηκε εν εκτάσει πριν από τις εκλογές. Επειδή μετά τις εκλογές ορίσθηκαν νέοι Υπουργοί στα ενδιαφερόμενα Υπουργεία, Εθνικής Αμύνης, Δημόσιας Τάξης και Εμπορικής Ναυτιλίας -γιατί και το Εμπορικής Ναυτιλίας υπεισέρχεται- η Επιτροπή της Βουλής έκρινε σκόπιμο να επιδώσει το νομοσχέδιο αυτό πάλι στους νέους Υπουργούς, εάν τυχαίνει να έχουν κάποια παρατήρηση να κάνουν και αφού ολοκληρωθεί η ενημέρωσή τους και τα σχόλια τους, θα τεθεί εκ νέου υπόψη της Επιτροπής, έτσι ώστε να προχωρήσουμε ταχύτατα στην ψήφιση και εφαρμογή του. 

Κατά συνέπεια, δεν υπάρχει ουδείς λόγος ανησυχίας, ούτε από τον επερωτώντα κύριο Βουλευτή, ούτε από τους αξιωματικούς Ενόπλων Δυνάμεων και Σωμάτων Ασφαλείας περί των προθέσεων της Κυβέρνησης.

Τις προθέσεις αυτές άλλωστε, ο ίδιος ο Πρωθυπουργός και οι αρμόδιοι Υπουργοί, δήλωσαν με απολύτως σαφή και πειστικό τρόπο κατά τις προγραμματικές δηλώσεις και αυτές ακριβώς θα εφαρμόσουν το συντομότερο δυνατό. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριε Υφυπουργέ, δε συμφωνώ με την απάντησή σας, διότι δε μας ικανοποιεί, δεδομένου, ότι το δικό μας ερώτημα ήταν σαφές και συγκεκριμένο και δε μας απαντήσατε σ' αυτό το ερώτημα, αν δηλαδή θα κατατεθεί στη Βουλή νέο ή αναθεωρημένο νομοσχέδιο και πότε. Εντός του τρέχοντος έτους ή αργότερα; Αυτό είναι το ένα ερώτημα και δεν μας απαντήσατε.

Είπατε επίσης, ότι συμφωνούν οι συνδικαλιστικές οργανώσεις. Αυτό είναι αναληθές, διότι έχουμε πληροφορίες και συναντήσαμε τις αρμόδιες συνδικαλιστικές οργανώσεις και μας απήντησαν ότι δεν συμφωνούν στο νομοσχέδιο αυτό, διότι προβλέπει μισθούς χαμηλότατους, ιδία στα κατώτερα όργανα, όπου εκεί υπάρχει η μεγάλη πείνα.

Κύριε Υπουργέ, θα πρέπει να έχετε υπόψη σας ότι είναι οι πιο χειμαζόμενες τάξεις η Αστυνομία, το Πυροσβεστικό Σώμα, το Λιμενικό Σώμα, καθώς επίσης και το προσωπικό των Ενόπλων Δυνάμεων. Μέχρι τώρα τους ταλαιπωρήσατε. Είχε γίνει συζήτηση στη Βουλή στον προϋπολογισμό του 1995 και ειπώθηκε, ότι θα κατατεθεί νομοσχέδιο. Κατατέθηκε αυτό το νομοσχέδιο στις 9 Ιουλίου, λίγο προ των εκλογών και αποσύρθηκε. Τώρα πότε θα κατατεθεί; Δεν μας το λέτε αυτό.

Πρέπει να σας υπενθυμίσω, κύριοι συναρμόδιοι Υπουργοί, αναφέρομαι στον Υπουργό τόσο της Δημόσιας Τάξης, ο οποίος δεν ήρθε καθόλου στις προγραμματικές δηλώσεις να πει μια λέξη και για τα Σώματα Ασφαλείας των οποίων προϊσταται....

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Μισό λεπτό, κύριε Πρόεδρε. Παρακαλώ δώστε μου και εμένα μια ανοχή, καθ' ότι είμαι και νέος στη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, θα την έχετε, καθ' ό,τι είναι και η παρθενική σας ομιλία. 'Οπως είπαμε θα υπάρξει σχετική ανοχή και για σας, αλλά χωρίς να αποτελέσει προηγούμενο. Ο κύριος Πρόεδρος ξέρει τι εννοώ.

ΙΩΑΝΝΗΣ ΚΑΡΑΚΩΣΤΑΣ: Μήπως χρειάζεται να σας υπενθυμίσω ποιοι φυλάσσουν μέρα νύχτα, με κρύο, με ζέστη στις ακριτικές περιοχές, ποιοι θέτουν σε κίνδυνο ακόμα και τη ζωή τους για να προστατεύουν την δική μας ζωή, τη σωματική μας ακεραιότητα, τις ελευθερίες μας; Δε πρέπει σ' αυτούς τους φύλακες των συνόρων και των θεσμών μας να δώσουμε ακόμα και από το υστέρημά μας ένα κομμάτι ψωμί;

Κύριε Υπουργέ, "νηστικό αρκούδι δεν χορεύει". Γι' αυτό θα πρέπει, αν θέλουμε να μην τίθεται σε δοκιμασία το κύρος και η αξιοπρέπεια των ένστολων αυτών πολιτών, αν θέλουμε να μην έχουμε φαινόμενα σήψης και διαφθοράς, όπως τα πρόσφατα, να εκδηλωθεί αμέσως το ενδιάφερον της πολιτείας για τη δεινοπαθούσα αυτή τάξη.

Για μας, το ΔΗ.Κ.ΚΙ., θα πρέπει το σχέδιο νόμου για το νέο μισθολόγιο των Ενόπλων Δυνάμεων και των Σωμάτων Ασφαλείας να κατατεθεί αμέσως στη Βουλή και να ψηφιστεί μέχρι τέλους τρέχοντος έτους, ώστε να αρχίσει η εφαρμογή του από την 1-1-97. Επίσης να αναμορφωθεί ως προς τους κατώτερους βαθμούς, όπου εκεί πλήττεται η κατώτερη αυτή τάξη. Σας ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπ. Οικονομικών): Ευχαριστώ, κύριε Πρόεδρε.

'Οσον αφορά αυτό το οποίο είπατε περί διαφωνίας των ενδιαφερομένων μερών, αναφερθήκατε στο ότι μιλήσατε με συνδικαλιστές, κύριε συνάδελφε.

Απ' ό,τι γνωρίζω συνδικαλισμός στις 'Ενοπλες Δυνάμεις δεν υπάρχει. Κατά συνέπεια, απορώ με ποιους συνομιλήσατε και ανακαλύψατε αυτές τις διαφωνίες.

Είναι γνωστό -και αυτή είναι η εντύπωση και η δική μας και της κοινής γνώμης- ότι το νομοσχέδιο και οι προθέσεις της Κυβέρνησης είχαν τύχει άκρως ευμενούς υποδοχής, σχετικά με τη ρύθμιση του νέου μισθολογίου. Αυτό εξακολουθεί να ισχύει.

'Οσον αφορά το χρόνο κατάθεσης, σας διαβεβαιώ, ότι δεν πρέπει να διαπνέεσθε από ουδεμία ανησυχία. Ευθύς μόλις τεθεί υπόψη το σύνολο του νομοσχεδίου και οι προεκτάσεις του στους αρμοδίους Υπουργούς, θα υπογραφεί, θα κατατεθεί εντός του τρέχοντος έτους και θα ψηφιστεί, με σκοπό να εφαρμοστεί το ταχύτερο δυνατό. Εάν παρ' ελπίδα, για λόγους οι οποίοι δεν άπτονται των δικών μας προθέσεων, δεν έρθει στην Ολομέλεια της Βουλής σε σύντομο χρονικό διάστημα και ψηφιστεί κάπως αργότερα, πάλι θα έχει ισχύ από την 1η του έτους, όπως άλλωστε έχει διακηρύξει κατ' επανάληψη η Κυβέρνηση.

Κατά συνέπεια, ουδείς λόγος ανησυχίας υπάρχει και να είστε βέβαιος ότι όλα αυτά τα οποία αναφέρατε περί της τιμής την οποία πρέπει να κάνουμε στις 'Ενοπλες Δυνάμεις τα έχουμε υπόψη μας και θα το κάνουμε, γιατί πιστεύουμε ότι οι 'Ενοπλες Δυνάμεις πρέπει να εξοπλιστούν και όσον αφορά τους εξοπλισμούς και όσον αφορά τον έμψυχο δυναμικό, έτσι ώστε να επιτελέσουν το ρόλο τους. Να είστε απόλυτα βέβαιος, ότι αυτό ακριβώς θα κάνει η Κυβέρνησή μας. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εξαντλήθηκε ο κατάλογος των επικαίρων ερωτήσεων και κηρύσσεται περαιωμένη η συζήτηση επ'αυτών.

'Εχω την τιμή να ανακοινώσω στο Σώμα ότι:

Πενήντα Βουλευτές της Νέας Δημοκρατίας, με επικεφαλής τον Πρόεδρο κ.Μιλτιάδη 'Εβερτ, καταθέτουν πρόταση κατηγορίας προς τη Βουλή των Ελλήνων, ζητούντες την ποινική δίωξη του κ.Διονύση Λιβανού, πρώην Υπουργού Τουρισμού, κατοίκου Αθηνών και παντός συμμετόχου ζητούντες τη σύσταση Προανακριτικής Επιτροπής. Και καταχωρίζεται στα Πρακτικά.

(Το κείμενο της ανωτέρω πρότασης έχει ως εξής:

ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ

ΠΡΟΤΑΣΗ ΚΑΤΗΓΟΡΙΑΣ

που υποβάλλουν οι υπογράφοντες Βουλευτές,

μέλη της Κοινοβουλευτικής Ομάδας της Νέας Δημοκρατίας.

ΠΡΟΤΕΙΝΟΥΜΕ

ΝΑ ΑΣΚΗΣΕΙ Η ΒΟΥΛΗ ΤΩΝ ΕΛΛΗΝΩΝ

σύμφωνα με τα άρθρα 86 παρ. 1 και 2 του Συντάγματος, το άρθρο 154 του Κανονισμού της Βουλής και τα άρθρα 9 και 10 του ν.δ. 802/1971 "Περί ευθύνης των μελών της Κυβερνήσεως και των Υφυπουργών"

ΠΟΙΝΙΚΗ ΔΙΩΞΗ

ΚΑΤΑ

1. Του Διονύση Λιβανού, πρώην Υπουργού Τουρισμού κάτοικου Αθηνών και

2. Παντός συμμετόχου

ΓΙΑ ΤΙΣ ΠΡΑΞΕΙΣ

που εκθέτομε με κάθε αναγκαία λεπτομέρεια κατωτέρω.

Ι. ΙΣΤΟΡΙΚΟ

1. Με την 920/30-5-1994 απόφαση του Υπουργού Τουρισμού Διον. Λιβανού (Β'422) προκηρύχθηκε, σύμφωνα με τον Ν. 2206/94 (Α' 62), διεθνής πλειοδοτικός διαγωνισμός για την παραχώρηση δέκα αδειών λειτουργίας καζίνων, ανάμεσα στις οποίες περιλαμβανόταν και μία στο Νομό Αττικής, εκτός Δήμου Αθηναίων. Στη συνέχεια εκδίδεται η υπ' αριθμ. 1363/5.8.1994 κοινή Υπουργική απόφαση των Υπουργών Τουρισμού Δ. Λιβανού και Περιβάλλοντος, Χωροταξίας και Δημοσίων 'Εργων Κ. Λαλιώτη με τίτλο "όροι επιτρεπομένων χρήσεων και περιορισμών δόμησης στο Φλοίσβο Αττικής", με την οποία επιλέγεται αιφνιδίως και βάσει αγνώστων κριτηρίων ο Φλοίσβος Αττικής για την εγκατάσταση του καζίνο και χωροθετείται στην μεν χερσαία περιοχή η ανέγερση γραφείων διοίκησης μαρίνας και καταστημάτων υποστήριξης της μαρίνας, Συνεδριακού Κέντρου, Ξενοδοχείου πολυτελείας, καζίνο, υπαιθρίων χώρων στάθμευσης αυτοκινήτων και διαμόρφωση του περιβάλλοντος χώρου, στη δε θαλάσσια περιοχή ολοκλήρωση της κατασκευής μαρίνας δυναμικότητας 500 τουλάχιστον σκαφών αναψυχής. Στην κοινή απόφαση μνημονεύεται ότι αυτή θα κυρωθεί με νόμο. Ο νόμος όμως αυτός ουδέποτε εξεδόθη, το δε Νομικό Συμβούλιο του Κράτους εν Ολομέλεια με την υπ' αριθμ. 194/96 ομόφωνη γνωμοδότησή του την έκρινε ανίσχυρη, διότι εξεδόθη χωρίς νομοθετική εξουσιοδότηση και πάντως, ακόμη και αν εκυρούτο με νόμο, ως αντισυνταγματική, καθότι παραβιάζουσα το αρθρ. 24 του Συντάγματος. Στη συνέχεια και μόλις μετά τριήμερο, με την 1364/8.8.1994 απόφαση του Υπουργού Διον. Λιβανού (Β' 615) συμπληρώθηκε η πρώτη πιο πάνω απόφασή του και προκηρύχθηκε, σύμφωνα με το άρθρο 57 του Ν. 2224/1994 (Α' 112) σε συνδυασμό με τον παραπάνω Ν. 2206/94 και με το Ν. 2160/93 (Α' 118) διεθνής πλειοδοτικός διαγωνισμός για την ανάπτυξη της θαλάσσιας και της χερσαίας περιοχής, που ορίζεται στην 1363/8.8.1994 κοινή απόφαση των Υπουργών Τουρισμού και ΠΕ.ΧΩ.ΔΕ. (περιοχή Φλοίσβου Παλαιού Φαλήρου), προκειμένου να αναπτυχθούν στην περιοχή αυτή οι εγκαταστάσεις και τα έργα, που αναφέρονται στην προμνημονευόμενη κοινή υπουργική απόφαση.

Στη δεύτερη αυτή απόφαση του Υπουργού ( συμπληρωματική προκήρυξη) οριζόταν, ότι ο αναφερόμενος σ' αυτήν διαγωνισμός προκηρύσσεται στα πλαίσια του διαγωνισμού για την παραχώρηση της άδειας λειτουργίας καζίνου, ότι ο διαγωνισμός αυτός θα διενεργηθεί από την Επιτροπή διεξαγωγής του διαγωνισμού του άρθρου 1 παρ. 7 και 8 του Ν. 2206/1994 (Επιτροπή καζίνων), σε συνδυασμό με τις διατάξεις του άρθρου 57 του Ν. 2224/94 και των άρθρων 30 επ. του Ν. 2160/1993, ότι η όλη διαδικασία του διαγωνισμού, το περιεχόμενο των προσφορών και τα κριτήρια αξιολόγησης των υποψηφίων θα ρυθμίζονται από την 920/1994 προκήρυξη, σε συνδυασμό με την δεύτερη αυτή προκήρυξη, το Ν. 2206/94 και το Ν. 2160/93 (άρθρο 30 επ.) και ότι η προσφορά θα είναι ενιαία (μια) και για την άδεια καζίνου και για την ανάπτυξη της παραπάνω περιοχής και θα πρέπει να περιλαμβάνει επι πλέον των όσων αναφέρονται στην 920/94 προκήρυξη και α) αντάλλαγμα για την παραχώρηση της εκμετάλλευσης της μαρίνας σύμφωνα με τα άρθρα 30 επ. του Ν. 2160/93 β) παραχώρηση δωρεάν στο Δημόσιο του Συνεδριακού Κέντρου γ) χρονοδιάγραμμα εκτέλεσης των έργων δ) ετήσιο μίσθωμα για την οικοπεδική έκταση που παραχωρείται και ε) ανταποδοτικό τέλος υπέρ του οικείου Δήμου πέραν του προβλεπομένου από το Ν. 2206/94.

2. Με βάση τις δύο παραπάνω προκηρύξεις υπέβαλαν μια προσφορά η Κοινοπραξία με την επωνυμία "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ" και μια προσφορά η Κοινοπραξία με την επωνυμία "LONDON C.I.". Η Επιτροπή του Διαγωνισμού επέλεξε και τις δύο αυτές Κοινοπραξίες κατά το προβλεπόμενο από το Ν. 2206/94, πρώτο στάδιο του διαγωνισμού, κατά δε το δεύτερο στάδιο, κατά το οποίο σημειώθηκαν αλλαγές στη σύνθεση της πρώτης Κοινοπραξίας (αποχώρησαν μέλη της - Ανώνυμες Εταιρίες και στη θέση τους υπεισήλθαν άλλες Ανώνυμες Εταιρίες) η Επιτροπή βαθμολόγησε με το από 20-12-1994 πρακτικό της τις προσφορές των Κοινοπραξιών αυτών, όπως ορίζεται στο προαναφερόμενο νόμο, και ανέδειξε πλειοδότρια με ελάχιστη διαφορά βαθμολόγησης (βαθμοί 207,5 έναντι 205 με άριστα τους 480 βαθμούς) και με σοβαρότατες παρατηρήσεις - επιφυλάξεις την πρώτη Κοινοπραξία με την επωνυμία "ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ", στην οποία με την 37/1995 απόφαση του Υπουργού Τουρισμού (Β' 64) παραχωρήθηκε αφ' ενός μεν η άδεια ίδρυσης, λειτουργίας και εκμετάλλευσης επιχείρησης Καζίνου με τις συνοδευτικές αυτής εγκαταστάσεις στο Νομό Αττικής εκτός Δήμου Αθηναίων και αφ' ετέρου "η χρήση και εκμετάλλευση του Τουριστικού λιμένα (μαρίνας) Φλοίσβου Αττικής, συμπεριλαμβανομένης και της χερσαίας ζώνης, όπως αυτή περιγράφεται στο άρθρο 41 παρ. 2 παράρτημα ΙΙ, στοιχείο β του Ν. 2160/1993 σε συνδυασμό με την 1363/1994 (ΦΕΚ 827 Β/1994) κοινή απόφαση των Υπουργών Τουρισμού και ΠΕΧΩΔΕ και το άρθρο 57 του Ν. 2224/1994.

3. Κατά της παραπάνω 37/1995 αποφάσεως του Υπουργού Τουρισμού έχουν ασκηθεί και εκκρεμούν στο Συμβούλιο της Επικρατείας (ΣτΕ) αιτήσεις ακυρώσεως τόσο από την μειοδότρια Κοινοπραξία με την επωνυμία "LONDON C.I" όσο και από το Δήμο Παλαιού Φαλήρου και από κατοίκους της περιοχής.

4. Με την υπ' αριθμ. πρωτ. Τ/588 απόφαση της (ΦΕΚ 391 Β/27-5-1996) η Υπουργός Ανάπτυξης κ. Βάσω Παπανδρέου ανεκάλεσε από τότε που ίσχυσε, την παραπάνω υπ' αριθμ. 37/13-1-1995 απόφαση του Υπουργείου Ανάπτυξης (πρώην Υπουργείου Τουρισμού) ως μη νόμιμη για τους ακόλουθους λόγους:

α) Διότι με την υπουργική απόφαση 37/13-1-1995 και την υπ' αριθμ. 1363/1994 κοινή απόφαση των Υπουργών Τουρισμού και Περιβάλλοντος, Χωροταξίας και Δημοσίων 'Εργων, προβλέπεται η ανέγερση των άνω εγκαταστάσεων σε χώρους, που έχουν καθορισθεί από τις διατάξεις του Ν. 1515/1985 περί του Ρυθμιστικού Σχεδίου και του προγράμματος της ευρύτερης περιοχής της Αθήνας ως χώροι πρασίνου και αρχαιολογικοί χώροι, πρόσφοροι για την δημιουργία υπερτοπικού πόλου αναψυχής, αθλητισμού και πολιτιστικών λειτουργιών με συνέπεια την αναίρεση της κοινοχρηστίας και της κοινωφελείας των χώρων αυτών, που προβλέπονται από το Ρυθμιστικό Σχέδιο και την επιδείνωση του φυσικού και ανθρωποκεντρικού περιβάλλοντος.

β) Διότι η υπ' αριθμ. 1363/1994 κοινή απόφαση των Υπουργών Τουρισμού και ΠΕ.ΧΩ.ΔΕ., στην οποία στηρίζεται η χορηγηθείσα άδεια έχει εκδοθεί χωρίς εξουσιοδότηση του Ν. 2160/1993.

γ) Διότι με την ίδια υπ' αριθμ. 1363/1994 κοινή υπουργική απόφαση αναιρείται η κοινοχρηστία χώρου της περιοχής "Φλοίσβος", χωρίς παράλληλη πρόβλεψη ίσης έκτασης κοινοχρήστων χώρων, κατά παράβαση της διάταξης του άρθρου 24 του Συντάγματος.

δ) Διότι η υπ' αριθμ. 37/13-1-1995 απόφαση του πρώην Υπουργείου Τουρισμού εκδόθηκε κατά παράβαση ουσιώδους τύπου, αφού δεν είχε υποβληθεί στην Επιτροπή Καζίνο, πριν από την έκδοση της από 20-12-1994 πράξης της, γνώμη της Επιτροπής του άρθρου 30 του Ν. 2160/93.

ε) Διότι η διάταξη του άρθρου 1 παρ. 4 του Ν. 2224/94, από την οποία προβλέπεται η χωροθέτηση του Καζίνου μέσα στον γενικότερο πολεοδομικό σχεδιασμό της Αθήνας, δεν είναι εφαρμοστέα, για τον λόγο, ότι παρακωλύει την εφαρμογή του Ρυθμιστικού Σχεδίου του πολεοδομικού σχεδιασμού της Αθήνας, που θεσπίσθηκε με τις διατάξεις του Ν. 1515/1985, η δε ανέγερση του Καζίνου και των συνοδευτικών εγκαταστάσεων δεν συνιστά μέτρο αναβάθμισης του οικιστικού περιβάλλοντος και επομένως η χορηγηθείσα άδεια δεν είναι νόμιμη.

στ) Διότι η γενόμενη, από την υπ' αριθμ. 1363/1994 κοινή υπουργική απόφαση, απόκλιση από τις ρυθμίσεις του Ν. 1515/85 δεν έγινε με συνολική και τεκμηριωμένη μελέτη της ευρύτερης περιοχής και με πολεοδομικά κριτήρια.

ζ) Διότι η ΚΟΙΝΟΠΡΑΞΙΑ ΚΑΖΙΝΟ ΑΘΗΝΩΝ, από δική της υπαιτιότητα, δεν υπέβαλε στην Επιτροπή Καζίνων πριν την έκδοση της από 20-12-1995 αποφάσεως της Επιτροπής αυτής, εγκεκριμένη μελέτη περιβαλλοντικών επιπτώσεων, σύμφωνα με την διάταξη του άρθρου 5 παρ. 2 του Ν. 1850/86 και τις οδηγίες 84/360 και 85/337 του Συμβουλίου των Ευρωπαϊκών Κοινοτήτων, η δε διάταξη του άρθρου 31 του Ν. 2160/93, που προβλέπει την εκ των υστέρων έγκριση μελέτης περιβαλλοντικών επιπτώσεων δεν τελεί σε αρμονία με τις κατισχύουσες διατάξεις των ανωτέρω Οδηγιών των Ε.Κ.

5. Η παραπάνω ανακλητική υπουργική απόφαση στηρίχθηκε εν πολλοίς στην ομόφωνη και άκρως εμπεριστατωμένη υπ' αριθμ. 94/1996 γνωμοδότηση της Ολομελείας του Νομικού Συμβουλίου του Κράτους.

6. Εξ αφορμής ανώνυμης αναφοράς, που απευθύνθηκε στον κ. Εισαγγελέα του Αρείου Πάγου και αναφερόταν σε παράνομες ενέργειες, που έλαβαν χώραν κατά τον παραπάνω διεθνή πλειοδοτικό διαγωνισμό για τα Καζίνο, ο ως άνω Εισαγγελεύς παρήγγειλε στον Προϊστάμενο της Εισαγγελίας Εφετών Αθηνών να ενεργηθεί ποινική προκαταρκτική εξέταση για να διαπιστωθεί αν υπάρχουν ενδείξεις τελέσεως αξιοποίνων πράξεων από πρόσωπα που δεν εξαιρούνται της δικαιοδοσίας των τακτικών ποινικών δικαστηρίων (άρθρ. 86 του Συντάγματος), η οποία και ανετέθη στον αντεισαγγλέα Εφετών Αθηνών κ. Νικόλαο Σίγουρα.

7. Στο από 19-6-1996 Πόρισμα Προκαταρτικής Ποινικής Εξέτασης του ως άνω αντιεισαγγελέα Εφετών διαλαμβάνονται, μεταξύ άλλων και τα ακόλουθα:

Α. 'Οτι "Κατά το Β" στάδιο σημειώθηκαν αλλαγές στη σύνθεση της πλειοδότριας Κοινοπραξίας και ειδικότερα, κατά το β' 15θήμερο του Οκτωβρίου 1994, η εταιρεία INTERGLOBE, της οποίας η συμμετοχή στην Κοινοπραξία υπερέβαινε το 51%, πώλησε τις μετοχές της στις ελληνικές ανώνυμες κατασκευαστικές εταιρείες ΑΤΤΙ-ΚΑΤ, ΠΡΟΟΔΕΥΤΙΚΗ, ΑΛΤΕ και ΑΕΤΕ ΤΕΧΝΟΔΟΜΗ - ΑΦΟΙ ΤΡΑΥΛΟΥ. Τούτο είχε αποτέλεσμα να μη μπορέσει η Επιτροπή του Διαγωνισμού να διαπιστώσει εγκαίρως (κατά το α' στάδιο) το ήθος, την εντιμότητα κ.λπ. των νέων μελών, ως ορίζει ο νόμος, και αν ληφθεί υπόψη ότι και κατά το Α' στάδιο σημειώθηκαν αλλαγές σύνθεσης της εν λόγω Κοινοπραξίας, στην οποία εμφανίσθηκαν να συμμετέχουν εταιρείες με ηχηρά ονόματα στο διεθνή χώρο των τυχερών παιγνίων, όπως η CAESARS και η MIRAGE, οι οποίες ακολούθως αποχώρησαν, οι αλλαγές αυτές κατά την ανώνυμη καταγγελία δεν ήταν άλλο από μεθοδεύσεις για παραπλάνηση της Επιτροπής του Διαγωνισμού".

Β. 'Οτι "Οι συχνές ως άνω αλλαγές στο σύνολο σχεδόν της σύνθεσης της Πλειοδότριας Κοινοπραξίας κατέστησαν ανέφικτη τη διερεύνηση από την Επιτροπή Διαγωνισμού του ήθους και της εντιμότητας, της επάρκειας της χρηματοδότησης από αδιάβλητη πηγή (άρθρο 2 παράγρ. 2α και 2γ Ν. 2206/94 και άρθρ. 8 παράγρ. 8.1 και 8.3 υπ' αριθμ. 920/94 Αποφ. Υπ. Τουρισμού), τούτο δε σημειώθηκε ως "Γενική Παρατήρηση" στο από 20-12-94 Πρακτικό της Επιτροπής".

Γ. 'Οτι "Τόσο, όμως, η Γενική αυτή Παρατήρηση όσο και οι επί μέρους αρνητικές για την πλειοδότρια Κοινοπραξία θέσεις όλων των μελών της Επιτροπής στο Κριτήριο "σαφήνεια της προτάσεως και πρόσθετες εγγυήσεις" (άρθρ. 2 Β περίπτ. ζ' Ν. 2260/94), η βαθμολόγηση της προτάσεως αυτής με βαθμό κατώτερο εκείνου, που βαθμολόγησαν την αντίστοιχη πρόταση της δεύτερης Κοινοπραξίας όλα τα μέλη της Επιτροπής, πλην ενός που έδωσε την ίδια βαθμολογία και στις δύο Κοινοπραξίες, η συγκέντρωση μικρής βαθμολογίας για αμφότερες τις προσφορές και σε όλα τα προβλεπόμενα από το Ν. 2206/94 κριτήρια (207,5 βαθμοί για την πλειοδότρια και 205 βαθμοί για την "LONDON C.I." με άριστα τους 480 βαθμούς) η μειοψηφία του προέδρου της Επιτροπής Ευαγγ. Ρίκου, αντιπροέδρου του Αρείου Πάγου, με το αιτιολογικό ότι "υπάρχουν ανεξακρίβωτα στοιχεία προσωπικής καταστάσεως βασικού μέλους της Κοινοπραξίας και οι αναφερόμενες επί πλέον εξασφαλίσεις δεν συνιστούν αληθείς εγγυήσεις..." και ότι κατόπιν τούτου "πρέπει να προτιμηθεί η Κοινοπραξία "LONDON C.I." ως περισσότερο φερέγγυος" δεν αξιολογήθηκαν από τον τότε Υπουργό Διον. Λιβανό ότι συνιστούν λόγο να εισηγηθεί ο ίδιος κατ' άρθρο 2 παραγρ. 5 Ν. 2206/94 στο Υπουργικό Συμβούλιο να κηρυχθεί άγονος ο διαγωνισμός και προκηρυχθεί υπ' αυτού νέος".

Δ. 'Οτι "Η παραχώρηση της χρήσης και της εκμετάλλευσης τουριστικών λιμένων κατά το άρθρο 57 Ν. 2224/94 διενεργείται "μετά από προηγούμενη γνώμη της Επιτροπής του άρθρου 30 του Ν. 2160/93"".

Ε. 'Οτι "Στην προκείμενη περίπτωση της παραχώρησης με την 37/95 απόφαση του Υπουργού Τουρισμού της χρήσης και εκμετάλλευσης του τουριστικού λιμένα Φλοίσβου, η γνωμοδότηση της Επιτροπής του άρθρου 30 Ν. 2160/93, η οποία σημειωτέον ήταν αρνητική, εκδόθηκε μετά την απόφαση της Επιτροπής Διαγωνισμού, αφού το Πρακτικό της Επιτροπής αυτής συντάχθηκε στις 20-12-94 και η γνωμοδότηση της άλλης Επιτροπής φέρει ημερομηνία 10-1-1995, η παραπάνω δε απόφαση (37/1995) του Υπουργού Τουρισμού θέτει ως βάση για την ανέγερση από την πλειοδότρια Κοινοπραξία των εγκαταστάσεων (Καζίνο, Ξενοδοχείο, Συνεδριακό Κέντρο και κτίρια μαρίνας συνολικού εμβαδού 54.500 τ.μ., πλέον των 2.500 θέσεων στάθμευσης αυτοκινήτων) στη χερσαία και πέραν αυτής ζώνη του τουριστικού λιμένα Φλοίσβου την 1363/94, ως άνω, υπουργική απόφαση. Η απόφαση, όμως αυτή με την οποία τροποποιούνται αφ' ενός μεν οι χρήσεις και οι όροι και οι περιορισμοί δόμησης, που είχε καθορίσει για την χερσαία ως άνω ζώνη ο Ν. 2160/93, και αφ' ετέρου οι όροι και οι περιορισμοί δόμησης, που ίσχυαν με βάση τις σχετικές διατάξεις για την πέραν της χερσαίας ζώνης εκτός σχεδίου περιοχή είναι, σύμφωνα με την 194/29-3-96 ομόφωνη γνωμοδότηση του Νομικού Συμβουλίου του Κράτους, ανίσχυρη, διότι εκδόθηκε χωρίς νομοθετική εξουσιοδότηση και κατά την ίδια ως άνω γνωμοδότηση είναι πολύ αμφίβολο αν μία εκ των υστέρων κύρωση με νόμο της εν λόγω κοινής υπουργικής απόφασης είναι σύμφωνη με τις διατάξεις του άρθρου 24 του Συντάγματος "δεδομένου ότι οι χρήσεις και οι όροι δόμησης που προβλέπει η κοινή υπουργική απόφαση... μπορεί να θεωρηθούν, ότι αποτελούν υποβάθμιση του περιβάλλοντος, αν μάλιστα ληφθεί υπόψη ότι με τον ισχύοντα νόμο 1515/85 "ρυθμιστικό σχέδιο και πρόγραμμα προστασίας περιβάλλοντος της ευρύτερης περιοχής της Αθήνας" προβλέπεται στον Φαληρικό όρμο η δημιουργία υπερτοπικού πόλου αναψυχής, αθλητισμού και πολιτιστικών λειτουργιών (άρθρο 15 παραγρ. 2,3 δ), στα δε σχετικά διαγράμματα του νόμου αυτού (διάγραμμα 4) ολόκληρη η χερσαία ζώνη του Φαληρικού όρμου πέραν της Λεωφόρου Ποσειδώνος απεικονίζεται ως χώρος πρασίνου και ως ελεύθερος και αρχαιολογικός χώρος"".

ΣΤ. 'Οτι "Με την 37/13-1-95 απόφασή του ο εν λόγω Υπουργός παραχώρησε στην "Κοινοπραξία Καζίνο Αθηνών" την προαναφερθείσα άδεια ιδρύσεως, λειτουργίας κ.λπ. του Καζίνο στο Φλοίσβο Αθηνών, παρόλο ότι είχε τεθεί υπόψη του, ως ελέχθη, η από 10-1-95 γνωμάτευση της Επιτροπής του άρθρου 30 Ν. 2160/93, σύμφωνα με την οποία δεν έπρεπε, για τους λόγους που εκτίθενται σ' αυτή, να παραχωρηθεί η χρήση του τουριστικού λιμένα (μαρίνας) Φλοίσβου και παρόλον ότι, μετά τις εξηγήσεις που του έδωσε την προηγουμένη της εκδόσεως της απόφασης ημέρα (12-1-95) ο Πρόεδρος της παραπάνω Επιτροπής Ευαγ. Ρουχωτάς, ο Υπουργός άφησε να εννοηθεί ότι "το θέμα του Φλοίσβου δεν θα προχωρήσει" με αποτέλεσμα να στείλει ο Ευαγ. Ρουχωτάς (ο οποίος είχε, ήδη, υποβάλει την παραίτησή του για το ανακύψαν ως άνω θέμα και ανέμενε την αποδοχή της) στον Υπουργό το από 19-1-95 έγγραφό του, στο οποίο σημειώνει μεταξύ των άλλων τα εξής: "Παρακάμφθηκα πλήρως σε ό,τι αφορά τη Μαρίνα Φλοίσβου, αν και σαν Ειδικός Γραμματέας του Υπουργείου Τουρισμού σύμφωνα με το άρθρο 30 του ν. 2160 προεδρεύω της εννεαμελούς επιτροπής εκπροσώπων των συναρμοδίων Υπουργείων για θέματα τουριστικών λιμένων και είμαι επικεφαλής της Γραμματείας Στήριξης Τουριστικών Λιμένων, η οποία σύμφωνα με το ν. 2160 είναι υπεύθυνη για τη διοίκηση, διαχείριση, εκμετάλλευση και λειτουργία των τουριστικών λιμένων".

Ζ. 'Οτι "Η 37/95 ως άνω απόφαση ανακλήθηκε ήδη με την Τ 588/21-5-96 (Β 391) απόφαση της Υπουργού Ανάπτυξης Β. Παπανδρέου, ως μη νόμιμη".

Η. 'Οτι "Οι μεθοδεύσεις, που έγιναν -κατά την ανώνυμη καταγγελία-από την πλειοδότρια Κοινοπραξία, για να κερδίσει τον διαγωνισμό, δεν συγκροτούν την αντικειμενική και υποκειμενική υπόσταση του εγκλήματος της απάτης, διότι "η πράξη" στην οποία ήχθη το Ελληνικό Δημόσιο, δηλαδή η 37/95 απόφαση του Υπουργού Τουρισμού, δεν ήταν απόρροια των μεθοδεύσεων, δηλ. των προαναφαρθεισών παραπλανητικών ενεργειών των μελών της Κοινοπραξίας προς τα όργανα της Πολιτείας, αλλά συνειδητή πολιτική πράξη του Υπουργού Τουρισμού, υπ' όψη του οποίου είχαν τεθεί, πέραν της αρνητικής γνώμης της Επιτροπής του άρθρου 30 Ν. 2160/93, και οι απόψεις των μελών της Επιτροπής του Διαγωνισμού ως προς την "προσωπικότητα" της πλειοδότριας κοινοπραξίας και την συμπεριφορά της στην διαδικασία του διαγωνισμού. Οποιαδήποτε, όμως, περαιτέρω ενασχόληση με το θέμα αυτό είναι ανεπίτρεπτη κατ' άρθρο 86 του Συντάγματος, δυνάμει του οποίου μέλη της Κυβερνήσεως και Υφυπουργοί εξαιρούνται της δικαιοδοσίας των Ποινικών Δικαστηρίων για πράξεις ή παραλείψεις κατά την άσκηση των καθηκόντων τους".

Θ. 'Οτι "Η παραχώρηση της χρήσης και εκμετάλλευσης του τουριστικού λιμένα Φλοίσβου και της χερσαίας και πέραν αυτής ζώνης του τουριστικού λιμένα έγινε, συν τοις άλλοις, και για την ανέγερση από την πλειοδότρια κοινοπραξία εγκαταστάσεων (Καζίνο, Ξενοδοχείο, Συνεδριακό Κέντρο κ.λπ.) κατά παράβαση των όρων και περιορισμών δόμησης και των περιορισμών χρήσεως γης, που είχε καθορίσει για τις παραπάνω περιοχές ο Ν. 2160/93 και η πολεοδομική νομοθεσία, αυτή δε καθ' αυτή η παραχώρηση της χρήσης και εκμετάλλευσης του τουριστικού λιμένα έγινε κατά παράβαση των διατάξεων του άρθρου 24 του Συντάγματος περί προστασίας του φυσικού περιβάλλοντος και παρά την αρνητική θέση της Επιτροπής του άρθρου 30 Ν. 2160/93. μως, και για τις δύο αυτές περιπτώσεις ισχύουν τα αμέσως παραπάνω εκτιθέμενα, καθ' όσον έγιναν με την 37/95 απόφαση του Υπουργού Τουρισμού".

Ι. 'Οτι "Ενδεχομένως να υπάρχει ευθύνη για παράβαση καθήκοντος των υπηρεσιακών παραγόντων του Υπουργείου Τουρισμού και Υπουργείου ΠΕΧΩΔΕ, που εισηγήθηκαν και συνέταξαν το κείμενο της 1363/1994 κοινής αποφάσεως των Υπουργών των παραπάνω δύο Υπουργείων, δια της οποίας τροποποιούνται παρανόμως οι χρήσεις γης και οι όροι και περιορισμοί δόμησης, που είχε καθορίσει για την χερσαία ζώνη της μαρίνας του Φλοίσβου ο Ν. 2160/93. Και στην περίπτωση, όμως, αυτή εφαρμογήν έχουν οι διατάξεις του Ν.Δ 802/71 "περί ευθύνης των μελών της Κυβερνήσεως και των Υφυπουργών", οι οποίες εφαρμόζονται και επί των συμμετόχων (άρθρ. 9 ν.δ 802/71, ΑΠ 1472/95), όπως είναι στην προκείμενη περίπτωση οι παραπάνω υπηρεσιακοί παράγοντες και οι σύνεργοί τους, εξαιρούμενοι και αυτοί για τη συγκεκριμένη πράξη και εφ' όσον συντρέχουν τα στοιχεία της, φυσικά, της δικαιοδοσίας των κοινών Ποινικών Δικαστηρίων".

ΙΑ. 'Οτι "Επειδή στην ανώνυμη προς τον κ. Εισαγγελέα του Αρείου Πάγου καταγγελία γίνεται λόγος και για δωροδοκίες (άρθρα 235 και 236 Π.Κ), που έλαβαν χώρα κατά τη διαδικασία του διαγωνισμού για το Καζίνο Φλοίσβου, η προκαταρτική εξέταση στράφηκε και προς την κατεύθυνση αυτή, χωρίς όμως να αποφέρει αποτελέσματα".

8. Ο Εισαγγελέας του Αρείου Πάγου με το υπ' αριθμ. πρωτ. 577/24-6-96 έγγραφό του προς τον Πρόεδρο της Βουλής των Ελλήνων, κατ' εφαρμογήν των άρθρων 86 παρ. 2, 115 παρ. 1 του Συντάγματος και 1,9,11,12,13,14,15,19,24,28 και 43 επ. του Ν.Δ. 802/1971, διαβιβάζει στη Βουλή των Ελλήνων την ποινική δικογραφία, που σχηματίσθηκε, μετά του Πορίσματος, και με το περιεχόμενο του οποίου συμφωνεί και παρακαλεί για τις ενέργειες της Βουλής τόσον ως προς τον Υπουργό, όσον και ως προς τους συμμετόχους υπηρεσιακούς παράγοντες Τουρισμού και ΥΠΕΧΩΔΕ, οι οποίοι ενδεχομένως να υπέχουν ευθύνη για παράβαση καθήκοντος.

II. ΠΟΡΙΣΜΑ

Μελετήσαμε επισταμένως τη δικογραφία της ποινικής προκαταρτικής εξετάσεως και το Πόρισμα, που συνέταξε ο διενεργήσας αυτή αντιεισαγγελέας Εφετών Αθηνών κ. Νίκ. Σίγουρας και από τη μελέτη αυτή καταλήξαμε ότι συντρέχουν όλες οι νομικές και ουσιαστικές προϋποθέσεις για την άσκηση ποινικής δίωξης και τη σύσταση, κατά συνέπεια, προανακριτικής επιτροπής ως ακολούθως:

ΚΕΦΑΛΑΙΟ Α'

ΚΑΤΑ ΔΙΟΝΥΣΙΟΥ ΛΙΒΑΝΟΥ

Για παράβαση του άρθρου 1 του ν.δ. 802/1971 "περί ευθύνης των μελών της Κυβερνήσεως και των Υφυπουργών" και άρθρο 259 Π.Κ. σε συνδυασμό με το άρθρο 5 ν.δ. 802 /1971, διότι:

'Οντας μέλος της Κυβέρνησης και συγκεκριμένα Υπουργός Τουρισμού κατά την εκτέλεση των καθηκόντων του εκ προθέσεως παραβίασε τις διατάξεις του Συντάγματος και των νόμων και παρέβη τα καθήκοντα της υπηρεσίας του με σκοπό να προσπορίσει σε άλλον παράνομο όφελος, και συγκεκριμένα ενώ ήταν Υπουργός Τουρισμού εξέδωσε στην Αθήνα την 13.1.1995 την υπ' αριθμ. 37/1995 απόφασή του (ΦΕΚ Β' /64/1995), με την οποία εχορήγησε στην "Κοινοπραξία Καζίνο Αθηνών" άδεια εγκατάστασης και λειτουργίας Καζίνο, συνεδριακού κέντρου, ξενοδοχείου και τουριστικού λιμένα στην περιοχή Φλοίσβου της περιφέρειας του Δήμου Παλαιού Φαλήρου, εν γνώσει του ότι η απόφαση αυτή ήταν παράνομη και έβλαπτε τα συμφέροντα του Δημοσίου, αφού:

1) η υπ' αριθμ. 1363/1994 κοινή υπουργική απόφαση Τουρισμού και ΥΠΕΧΩΔΕ, στην οποία εστηρίζετο, είχε εκδοθεί χωρίς νομοθετική εξουσιοδότηση και δεν είχε κυρωθεί με νόμο, ενώ έγινε κατ' απόκλιση από τις ρυθμίσεις του ν. 1515/85 χωρίς συνολική τεκμηριωμένη μελέτη της ευρύτερης περιοχής και με πολεοδομικά κριτήρια και παραβίαζε το άρθρο 24 του Συντάγματος (βλ. ανακλητική απόφαση Τ/588/1996 σημ. 21 υπό β', γ' και στ'),

2) διότι η παραπάνω υπ' αριθμ. 37/1995 απόφαση του Υπουργού Τουρισμού εκδόθηκε κατά παράβαση ουσιώδους τύπου, και συγκεκριμένα του αρθρ. 30 παρ. 5 ν. 2160/1983 ως ετροποποιήθηκε με το άρθρ. 57δ' ν. 2224/1994, αφού δεν είχε υποβληθεί στην Επιτροπή Καζίνο, πριν από την έκδοση της από 20.12.1994 πράξης της, γνώμη της Επιτροπής του άρθρ. 30 του ν. 2160/93, η δε ακυρότητα δεν εθεραπεύετο από τη μεταγενέστερη διατύπωση γνώμης της παραπάνω Επιτροπής (βλ. ανακλητική απόφαση σημ. 21 υπό δ')

3) διότι οι ως άνω εγκαταστάσεις θα ανεγείροντο βάσει της ως άνω 37/1995 και της υπ' αριθμ. 1363/94 κοινής υπουργ. αποφάσεως σε χώρους που είχαν καθορισθεί από τον ν. 1515/1985 περί του Ρυθμιστικού Σχεδίου ως χώροι πρασίνου και αρχαιολογικοί χώροι, πρόσφοροι για την δημιουργία υπερτοπικού πόλου αναψυχής, αθλητισμού και πολιτιστικών λειτουργιών με συνέπεια την αναίρεση της κοινοχρησίας και της κοινωφελείας των χώρων αυτών, και συνεπώς κατά παράβαση και του άρθρου 24 του Συντάγματος (βλ. ανακλ. απόφαση υπό 21 σημ. α')

4) διότι ενώ η Επιτροπή Διαγωνισμού Καζίνο με Γενική Παρατήρηση στο από 20.12.1994 πρακτικό της εσημείωσε ότι ήτο ανέφικτη η διερεύνηση του ήθους και εντιμότητας των επενδυτών και της χρηματοδότησης του έργου από αδιάβλητη πηγή, ενώ η βαθμολόγηση της προτάσεως της ΚΚΑ ως προς τη σαφήνεια και τις πρόσθετες εγγυήσεις ήταν κατώτερη από εκείνη της δεύτερης κοινοπραξίας και γενικά η βαθμολόγησή της ήταν πολύ χαμηλή, ενώ ο Πρόεδρος της Επιτροπής Ε. Ρίκος, αντιπρόεδρος του Αρείου Πάγου εμειοψήφισε, εν τούτοις ο Υπουργός Τουρισμού Δ. Λιβανός αντί να εισηγηθεί στο Υπουργικό Συμβούλιο να κηρυχθεί άγονος ο διαγωνισμός προέβη στην κατακύρωση υπέρ της ΚΚΑ, και

5) ενώ είχε τεθεί υπόψιν του Δ. Λιβανού η από 10.1.95 αρνητική γνωμάτευση της Επιτροπής του άρθρ. 30 ν. 2160/93 που έκρινε μή αποδεκτή την παραχώρηση της Μαρίνας Φλοίσβου και της χερσαίας ζώνης στον πλειοδότη και είχε ενημερωθεί και προσωπικά από τον Πρόεδρο της Επιτροπής Ε. Ρουχωτά την προτεραία της έκδοσης της άδειας παραχώρησης, εν τούτοις ο Δ. Λιβανός προέβη στην έκδοση της παραπάνω υπ' αριθμ. 37/1995 υπουργικής απόφασης.

ΚΕΦΑΛΑΙΟ Β'

Κατά παντός συμμετόχου

Αθήνα, 23 Οκτωβρίου 1996

Οι προτείνοντες Βουλευτές

Μ. 'Εβερτ

Κ. Μητσοτάκης

Ι. Βαρβιτσιώτης

Βαρσάμης Γιοβανούδας

Βασ. Σωτηρόπουλος

Βασ. Πάππας

Ευάγ. Μεϊμαράκης

Χαρ. Παπαθανασίου

Π. Καμμένος

Θεοφ. Δημοσχάκης

Γ. Παναγιωτόπουλος

Α. Μπενάκη-Ψαρούδα

Γ. Σούρλας

Θ. Κασσίμης

Χρ. Κατσιγιάννης

Γ. Βουλγαράκης

Απ. Ανδρεουλάκος

Ε. Χαϊτίδης

Γ. Κεφαλογιάννης

Ν. Κατσαρός

Λ. Παπαγεωργόπουλος

Γ. Καλαντζής

Α. Φούσας

Επ. Ζαφειρόπουλος

Παν. Λουκάκος

Μ. Λιάπης

Δ. Κωστόπουλος

Φ. Πάλλη-Πετραλιά

Γ. Αλογοσκούφης

Χρ. Βυζοβίτης

Χρ. Μαρκογιαννάκης

Ν. Καραμηνάς

Ν. Γκελεστάθης

Α. Μπιρόλ

Π. Σκανδαλάκης

Γ. Σαλαγκούδης

Τρ. Μπέλλος

Σπ. Σπηλιωτόπουλος

Ι. Χωματάς

Λεων. Λυμπερακίδης

Αθ. Χειμάρας

Ι. Τζωάννος

Ε. Πολύζος

Α. Ρεγκούζας

Γ. Γιακουμάτος

Ν. Νικολόπουλος

Ηλ. Βεζδρεβάνης

Β. Μιχαλολιάκος

Κ. Καραμπίνας

Β. Βύζας")

ΠΡΟΕΔΡΕΥΩΝ (Παναγιώτης Ν. Κρητικός): Θα συζητηθεί σε ημέρα Κοινοβουλευτικού Ελέγχου η πρόταση των συναδέλφων της Νέας Δημοκρατίας.

Επίσης, η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων: α) του Υπουργείου Οικονομικών:

1) "Παράταση προθεσμίας ισχύος μειωμένου συντελεστή ειδικού φόρου κατανάλωσης (Ε.Φ.Κ.) σε ορισμένα πετρελαιοειδή προϊόντα".

2) "Κύρωση της από 8 Αυγούστου 1996 σύμβασης μεταξύ του Ελληνικού Δημοσίου και της Εθνικής Τράπεζας της Ελλάδος και άλλες διατάξεις".

β) Του Υπουργείου Εθνικής Οικονομίας:

"Κύρωση του Δεύτερου και Τρίτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών".

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, επί ανακοινώσεων, όπως γνωρίζετε, δεν επιτρέπεται καμία συζήτηση.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Οχι, γι'αυτό. Μετά, επί της διαδικασίας, για το πρώτο θέμα. Μόλις τελειώσετε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ακριβώς, γι'αυτό σας λέω, ότι επί της διαδικασίας, προβλέπει ο Κανονισμός. Η συζήτηση θα γίνει σε ημέρα Κοινοβουλευτικού Ελέγχου, όπως ανακοίνωσα, έπειτα από συνεννόηση προφανώς του Προέδρου με τα Κόμματα. Τίποτε άλλο δεν μπορεί να αποτελέσει αντικείμενο συζήτησης αυτήν τη στιγμή, κύριε Πρόεδρε, και το γνωρίζετε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, προς Θεού, ξέρω ακριβώς τι λέει ο Κανονισμός. Θέλω απλώς να επισημάνω προς το Προεδρείο -φαντάζομαι το έχει υπόψη του- ότι επειδή έχει κατατεθεί την προηγούμενη εβδομάδα η αίτηση για Εξεταστική...

ΠΡΟΕΔΡΕΥΩΝ (Παναγιώτης Ν. Κρητικός): Το γνωρίζει το Προεδρείο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):...o νόμος "περί ευθύνης Υπουργών", κάποιες διατάξεις που τις ξέρετε πάρα πολύ καλά, μη δημιουργηθεί δηλαδή τελικά εμπλοκή.

ΠΡΟΕΔΡΕΥΩΝ (Παναγιώτης Ν. Κρητικός): Eίδατε, ότι μπαίνετε τώρα επί της ουσίας της διαδικασίας. Αυτή τη στιγμή το Προεδρείο κάνει ανακοίνωση, όπως έκανε και στην προηγούμενη περίπτωση. Ανακοινώσεις προτάσεων των Κομμάτων, τίποτε άλλο.

Στο σημείο αυτό δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 20.02' λύεται η συνεδρίαση για αύριο ημέρα Πέμπτη 24 Οκτωβρίου 1996 και ώρα 10.00' με αντικείμενο Εργασιών του Σώματος, Κοινοβουλευτικό 'Ελεγχο συζήτηση επικαίρων ερωτήσεων, οι οποίες ανακοινώθηκαν κατά την έναρξη της συνεδριάσεως.

Ο ΠΡΟΕΔΡΟΣ    ΟΙ ΓΡΑΜΜΑΤΕΙΣ