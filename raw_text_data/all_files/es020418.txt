
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΚΔ΄
Πέμπτη, 18 Απριλίου 2002
ΘΕΜΑΤΑ


Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι η συνεδρίαση παρακολουθούν μαθητές, από το 1ο Ενιαίο Λύκειο Γαλατσίου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου επικαίρων ερωτήσεων της Παρασκευής 19 Απριλίου 2002, σελ.
1) Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με την ανεξέλεγκτη τοποθέτηση κεραιών κινητής τηλεφωνίας στα νησιά κλπ., σελ.
β) Προς τον Υπουργό Γεωργίας i) σχετικά με την καθυστέρηση καταβολής των πρόωρων συντάξεων στους αγρότες κλπ., σελ.
ii) σχετικά με την πληρωμή των βαμβακοπαραγωγών κλπ., σελ.
γ) Προς τον Υπουργό Υγείας Πρόνοιας σχετικά με την στελέχωση με ιατρικό προσωπικό του αλλεργικολογικού τμήματος του Νοσοκομείου Παίδων Πεντέλης, σελ.
δ) Προς τον Υπουργό Ανάπτυξης i) σχετικά με την απλοποίηση της διαδικασίας έκδοσης του σήματος λειτουργίας των ενοικιαζομένων δωματίων από τον Ελληνικό Οργανισμό Τουρισμού, σελ.
ii) σχετικά με την ανάκληση της άδειας συνέχισης των εργασιών εξόρυξης μεταλλευμάτων, από την επιχείρηση TVX GOLD στην Κοινότητα Στρατονίκης Χαλκιδικής, σελ.
ε) Προς τον Υπουργό Εθνικής Παιδείας και Θρησκευμάτων, σχετικα΄με την κατασκευή νηπιαγωγείου στο δημοτικό διαμέρισμα Μητρουσίου του δήμου Καπετάν Μητρούση Σερρών, σελ.
ΟΜΙΛΗΤΕΣ
Επί της επερώτησης
ΑΡΓΥΡΗΣ Ε., σελ.
ΒΟΥΓΙΑΣ Σ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΕΣΟΥΛΗΣ Ν., σελ.
ΚΑΛΑΦΑΤΗΣ Α., σελ.
ΚΟΛΛΙΑ Μ., σελ.
ΚΟΣΙΩΝΗΣ Π., σελ.
ΛΕΒΟΓΙΑΝΝΗΣ Ν., σελ.
ΛΕΟΝΤΑΡΙΔΗΣ Θ., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ Α., σελ.
ΠΙΠΕΡΙΑΣ Δ., σελ.
ΤΖΕΚΗΣ Α., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B΄
ΣΥΝΕΔΡΙΑΣΗ ΡΚΔ΄
Πέμπτη, 18 Απριλίου 2002


Αθήνα, σήμερα στις 18 Απριλίου 2002, ημέρα Πέμπτη και ώρα 10.36' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Θεόφιλο Λεονταριδη, Βουλευτή Σερρών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Γ' Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Αγροτοδασικός Σύλλογος Μάνδρας Αττικής ζητεί την παραχώρηση της κυριότητας Δασών ρητινευομένων σε ιδιώτες από το Δασαρχείο Αιγάλεω.
2) Ο Βουλευτής Τρικάλων κ. ΣΩΤΗΡΗΣ ΧΑΤΖΗΓΑΚΗΣ κατέθεσε αναφορά με την οποία η Πανθεσσαλική Συντονιστική Επιτροπή ζητεί την απρόσκοπτη πορεία και χρηματοδότηση των έργων του άνω ρου του Αχελώου.
3) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Αγροτικός Συνεταιρισμός Πουρναρίου Λάρισας ζητεί την αποζημίωση των μελών του λόγω της ολοκληρωτικής καταστροφής των ελαιοδένδρων τους από τον παγετό.
4) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ με αναφορά του ζητεί την παροχή πληροφοριών που αφορούν σε τυχόν σύναψη εργολαβικών δίκης μεταξύ δικηγόρων και δικαιούχων της περιοχής του Νομού Εύβοιας.
5) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Σύλλογος Επαγγελματιών Μαρμαρίου Εύβοιας ζητεί την υλοποίηση του έργου του βιολογικού καθαρισμού του Δήμου Μαρμαρίου.
6) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Αγροτικός Συνεταιρισμός Πουρναρίου Λάρισας ζητεί την αποζημίωση των αγροτών της περιοχής του που οι καλλιέργειές τους καταστράφηκαν από παγετό.
7) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Κοινότητα Άνοιξης Αττικής ζητεί τον αποχαρακτηρισμό οικιστικά διαμορφωμένων περιοχών της από δασικές.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1111/28-8-2001 ερώτηση δόθηκε με το υπ' αριθμ. 880/2-10-2001 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1111/28-8-2001 την οποία κατέθεσε ο Βουλευτής κ. Παν. Αντωνακόπουλος και η οποία αναφέρεται στις προτάσεις της Επιτροπής Επιστημόνων για τη χωροθέτηση νέων Σχολών / Τμημάτων των ΑΕΙ-ΤΕΙ της χώρας, σας γνωρίζουμε τα ακόλουθα:
Η ειδική επιτροπή που έχει συσταθεί για την εκπόνηση του εθνικού χωροταξικού και στρατηγικού σχεδίου ανάπτυξης της τριτοβάθμιας εκπαίδευσης πρόκειται να υποβάλει σύντομα τα πορίσματά της.
Βεβαίως για την τελική αξιολόγηση των προτάσεων θα ληφθούν υπόψη, πέραν των άλλων κριτηρίων που η Επιτροπή θα θέσει και τα αναφερόμενα στην υποβληθείσα ερώτηση.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
2. Στην με αριθμό 1113/28-8-2001 ερώτηση δόθηκε με το υπ' αριθμ. 344/21-9-2001 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθμό πρωτοκόλλου 1113/28-8-2001 εγγράφου σας, με το οποίο μας διαβιβάσατε ερώτηση των Βουλευτών κυρίων Τ. Τσιόγκα και Ν. Γκατζή που κατατέθηκε στη Βουλή των Ελλήνων, σας πληροφορούμε ότι για την κάλυψη των συγκοινωνιακών αναγκών της γραμμής Αιδηψού - Αρκίτσας, το ΥΕΝ δρομολόγησε δύο επιπλέον Ε/Γ-Ο/Γ κατά την τρέχουσα δρομολογιακή περίοδο πλοία σε σχέση με την περσινή περίοδο, ανεβάζοντας τον αριθμό των δρομολογημένων Ε/Γ-Ο/Γ πλοίων στη γραμμή σε οκτώ. Εφόσον υπάρξει αίτηση ένταξης επιπλέον πλοίων στη γραμμή θα εξετασθεί από τη ΓΕΑΣ.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
3. Στην με αριθμό 1133/29-8-01 ερώτηση δόθηκε με το υπ' αριθμ. 1062/2-10-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμ. 1133/29-8-2001 ερώτηση που κατατέθηκε στη Βουλή από το Βουλευτή κ. Α. Γιαννόπουλο σχετικά με το Θεραπευτήριο Χρονίων Παθήσεων Λασιθίου σας πληροφορούμε τα εξής:
Με το ΔΥ1α.οικ. 13128/1-8-2001 έγγραφο του Υπουργείου μας με θέμα: "Έγκριση πρόσληψης προσωπικού του Υπουργείου Υγείας και Πρόνοιας για το έτος 2002" έχουμε ζητήσει από τη Γενική Γραμματεία Δημ. Διοίκησης του ΥΠΕΣΔΔΑ την έγκριση πλήρωσης τριακοσίων θέσεων για τα Ιδρύματα Κοινωνικής Πρόνοιας, για την κάλυψη άμεσων και επιτακτικών αναγκών και την ομαλή λειτουργία αυτών.
Επίσης με την υπ' αριθμ. Π4/οικ1223/18-7-2001 απόφαση του Υπουργείου Υγείας και Πρόνοιας έχει εγκριθεί για το Θ.Χ.Π. Λασιθίου πρόσληψη, με σχέση εργασίας ιδιωτικού δικαίου ορισμένου χρόνου, διάρκειας οκτώ μηνών, μίας (1) θέσης ΤΕ Νοσηλευτικής και δύο (2) θέσεων ΔΕ Νοσηλευτικής.
Αναφορικά με το επεισόδιο που δημιουργήθηκε από Νοσηλευτή του Θεραπευτηρίου που υπηρετούσε εναλλακτική στρατιωτική θητεία, η Περιφέρεια Κρήτης διενεργεί ήδη από 14-9-2001 ΕΔΕ, το πόρισμα της οποίας θα ανακοινωθεί σε ένα μήνα από την προαναφερόμενη ημερομηνία.
Ο Υφυπουργός
Δ. ΘΑΝΟΣ"
4. Στην με αριθμό 1137/29-8-01 ερώτηση δόθηκε με το υπ' αριθμ. 36981/28-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1137/29-8-01, που κατέθεσε η Βουλευτής κ. Ζέττα Μακρή, αναφορικά με την κατάργηση της Δημαρχιακής Επιτροπής του Δήμου Αφετών, σύμφωνα με όσα μας πληροφόρησε η Περιφέρεια Θεσσαλίας με το αριθμ. 178756/11-9-01 έγγραφό της, σας γνωρίζουμε τα εξής:
Κατά το έτος 2000 υπήρξαν προβλήματα λειτουργίας της Δημαρχιακής Επιτροπής του Δήμου Αφετών. Συγκεκριμένα ένας δημοτικός σύμβουλος και μέλος της Δημαρχιακής Επιτροπής κηρύχθηκε έκπτωτος με απόφαση του Γενικού Γραμματέα της Περιφέρειας Θεσσαλίας για πειθαρχικά αδικήματα. Παρέμεινε όμως στη θέση του έως ότου εκδικαστεί η προσφυγή που κατέθεσε στο ΥΠΕΣΔΔΑ και εν συνεχεία στο Συμβούλιο της Επικρατείας, σύμφωνα με τις διατάξεις του άρθρου 185 του π.δ. 410/95.
Ο Δήμαρχος Αφετών και Πρόεδρος της Δ. Επιτροπής απέφευγε τις συνεδριάσεις και την λήψη αποφάσεων της Δ. Επιτροπής με την υπάρχουσα σύνθεση. Τα θέματα αρμοδιότητας της Δ. Επιτροπής συζητούνταν στο Δημοτικό Συμβούλιο ως αποφασιστικό όργανο του Δήμου. Σημειώνεται ό,τι στη συγκεκριμένη περίπτωση οι καταγγέλοντες δημ. Σύμβουλοι και μέλη της Δημ. Επιτροπής, συμμετείχαν στις συνεδριάσεις του Δημ. Συμβουλίου όπου συζητούνταν θέματα της Δημαρχιακής Επιτροπής και κατά κανόνα οι αποφάσεις ήταν ομόφωνες.
Η Περιφέρεια Θεσσαλίας απηύθυνε συστάσεις προς το Δήμαρχο Αφετών για τη λειτουργία της Δημ. Επιτροπής, αποφάσεις δε του Δημ. Συμβουλίου που αφορούσαν θέματα της Δημ. Επιτροπής παραπέμπονταν στην επιτροπή του άρθρου 18 Ν. 2218/94 για έλεγχο νομιμότητας.
Η υπηρεσία μας με το υπ' αριθμ. 36519/26-9-2001 έγγραφό της έδωσε σαφείς οδηγίες προς τη Δ/νση Τοπ. Αυτ/σης και Διοίκησης Ν. Μαγνησίας, όπως εφαρμόσουν τις διατάξεις του αρ. 111 του π.δ. 410/95 (ΔΚΚ) για τη λειτουργία της και μόνο με τις προϋποθέσεις των παρ. 3 και 4 του ιδίου άρθρου, μπορεί ένα θέμα της αρμοδιότητας της Δημαρχιακής Επιτροπής να παραπέμπεται στο Δ.Σ.
Ο Υφυπουργός
Κ. ΚΑΪΣΕΡΛΗΣ"
5. Στην με αριθμό 1185/31-8-01 ερώτηση δόθηκε με το υπ΄ αριθμ. 3335/19-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Αναφορικά με την ερώτηση 1185/31-8-2001 που υποβλήθηκε στη Βουλή των Ελλήνων από το Βουλευτή κ. Τάσο Σπηλιόπουλο σχετικά με την αντισεισμική προστασία της Θεσσαλονίκης και ειδικότερα για την επιβολή ειδικού φόρου για τις δαπάνες των προσεισμικών ελέγχων σας γνωρίζουμε ότι δεν έχει συζητηθεί στο Νομαρχιακό Συμβούλιο Θεσσαλονίκης ενδεχόμενο θεσμοθέτησης και επιβολής του ως άνω τέλους.
Σχετικά με τα λοιπά θέματα αρμόδια να σας απαντήσουν είναι τα συνερωτώμενα Υπουργεία.
Ο Υφυπουργός
ΚΩΝΣΤΑΝΤΙΝΟΣ ΚΑΪΣΕΡΛΗΣ"
6. Στην με αριθμό 1200/3-9-01 ερώτηση δόθηκε με το υπ΄ αριθμ. 895/2-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1200/3-9-2001 την οποία κατέθεσαν οι Βουλευτές κύριοι Παν. Κρητικός και Κυρ. Σπυριούνης, και αφορά στα Αλβανικά σχολεία σας γνωρίζουμε τα ακόλουθα:
Α. Το ΥΠ.Ε.Π.Θ. ουδέποτε ανέλαβε δέσμευση για την ίδρυση Δημοσίων Αλβανικών Σχολείων στην Ελλάδα Η ομαλή ένταξη των παιδιών των μεταναστών και των παλιννοστούντων Ελλήνων στο εκπαιδευτικό σύστημα της χώρας επιτυγχάνεται με μέτρα αντισταθμιστικής εκπ/σης, όπως οι τάξεις υποδοχής. τα φροντιστηριακά τμήματα και η ενισχυτική διδασκαλία, με τα οποία καλύπτονται οι ανάγκες σχεδόν όλων των μαθητών.
Στο σύνολο της επικράτειας λειτουργούν αυτή τη στιγμή 24 σχολεία διαπολιτισμικής εκπαίδευσης, ενώ μετονομάζονται άλλα δύο, με σκοπό να λειτουργήσουν το σχολικό έτος 2001-2002.
Το ΙΠΟΔΕ (Ινστιτούτο Παιδείας Ομογενών και Διαπολιτισμικής Εκπαίδευσης) το οποίο ξεκίνησε ήδη τη λειτουργία του. θα στηρίξει επιστημονικά την προώθηση της Διαπολιτισμικής Εκπαίδευσης.
Β. Σύμφωνα με τα στοιχεία που συγκέντρωσε το ΥΠ.Ε.Π.Θ. το σχολικό έτος 1999-2000 το σύνολο των αλλοδαπών μαθητών στην πρωτοβάθμια εκπαίδευση ήταν 45.597 ενώ στη δευτεροβάθμια ήταν 16.475. Τα στοιχεία για το έτος 2000-2001 έχουν ήδη συγκεντρωθεί και επεξεργάζονται.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 1210/4-9-01 ερώτηση δόθηκε με το υπ' αριθμ. 1307/2-10-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1210/4-9-01 ερώτηση που κατατέθηκε στη Βουλή από το Βουλευτή κ. Σ. Καλογιάννη με θέμα: "ανάπτυξη εναλλακτικών δομών και υπηρεσιών ψυχικής υγείας" σας πληροφορούμε τα εξής:
Στο δημοσίευμα της εφημερίδας "ΚΑΘΗΜΕΡΙΝΗ" την 17-8-01 και στην επιστολή του Καθηγητή κ. Γ. Χριστοδούλου, Δ/ντή της Ψυχιατρικής Κλινικής του Πανεπιστημίου Αθηνών, στην ίδια εφημερίδα την 28-8-01, έχει παρερμηνευθεί τόσο ο ρόλος όσο και οι αρμοδιότητες της Εθνικής Επιτροπής που συστάθηκε για το έτος Ψυχικής Υγείας 2001.
Η προαναφερόμενη επιτροπή απαρτίζεται από σημαντικές προσωπικότητες του πνευματικού, καλλιτεχνικού, επιχειρηματικού και κοινωνικού χώρου και ο ρόλος που της ανατέθηκε είναι αποκλειστικά η ενημέρωση και ευαισθητοποίηση της κοινής γνώμης, μέσω της διοργάνωσης ποικίλων εκδηλώσεων, που αποσκοπούν στη μείωση της αρνητικής κοινωνικής αντίδρασης, των προκαταλήψεων και των διακρίσεων σε βάρος των ατόμων με ψυχικές διαταραχές.
Ο σχεδιασμός και η ανάπτυξη σύγχρονων δομών και υπηρεσιών ψυχικής υγείας ανήκει αποκλειστικά στο Υπουργείο Υγείας και Πρόνοιας που πολύ σύντομα θα τις ανακοινώσει.
Η Υφυπουργός
Χ. ΣΠΥΡΑΚΗ"
8. Στην με αριθμό 1224/4-9-01 ερώτηση / ΑΚΕ 153 δόθηκε με το υπ' αριθμ. 350/2-10-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του με αριθμό πρωτοκόλλου 1224/153/4-9-01 εγγράφου σας, με το οποίο μας διαβιβάσθηκε ερώτηση και ΑΚΕ του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας πληροφορούμε τα ακόλουθα:
1.Σύμφωνα με το ν. 2688/99 όπως τροποποιήθηκε και ισχύει σήμερα, ο "Ο.Λ.Π." καθώς επίσης και ο Ο.Λ.Θ." μετατράπηκαν σε ανώνυμες εταιρείες κοινής ωφελείας με σκοπό την εξυπηρέτηση του δημοσίου συμφέροντος και τη λειτουργία τους σύμφωνα με τους κανόνες της ιδιωτικής οικονομίας, τελούν δε υπό την εποπτεία του Υπουργού Εμπορικής Ναυτιλίας. Σύμφωνα με ρητή διάταξη του νόμου, το ποσοστό συμμετοχής του Ελληνικού Δημοσίου στο μετοχικό κεφάλαιο της εταιρείας παραμένει τουλάχιστον 51% και οποιαδήποτε αύξηση του μετοχικού κεφαλαίου δεν έχει ως αποτέλεσμα τη μείωση συμμετοχής του κάτω από το ποσοστό αυτό.
2.Οι βασικοί λόγοι της θεσμικής αυτής μετεξέλιξης είναι η εξασφάλιση μακροπρόθεσμης βιωσιμότητας των Οργανισμών και της εργασίας των εργαζομένων σ' αυτούς, η αναβάθμιση της ανταγωνιστικότητάς τους, η οικονομική και λειτουργική εξυγίανσή τους και η ριζική αναβάθμιση των παρεχομένων υπηρεσιών τους. Με τη μετατροπή τους αυτή, οι Οργανισμοί γίνονται περισσότερο ευέλικτοι, ανεξάρτητοι και ανταγωνιστικοί με δυνατότητα βελτίωσης των προσφερόμενων υπηρεσιών χωρίς να θίγονται τα δικαιώματα των εργαζομένων. Τέλος, το Δημόσιο με την ιδιότητα του ιδιοκτήτη - μετόχου διατηρεί το δικαίωμα ελέγχου της νομιμότητας των πράξεων των Διοικήσεων και με την ιδιότητα της εποπτεύουσας αρχής εξασφαλίζει το χαρακτήρα κοινής ωφελείας και το δημόσιο συμφέρον που πρέπει να υπηρετούν οι λιμενικές εγκαταστάσεις, οι οποίες εξυπηρετούν επιβάτες και εμπορεύματα και αποτελούν πύλες εισόδου στη χώρα.
3. Η παραχώρηση του δικαιώματος χρήσης και εκμετάλλευσης των χώρων της Ζώνης Λιμένων, γίνεται με σύμβαση που συνάπτεται μεταξύ του Ελληνικού Δημοσίου και των Οργανισμών Λιμένα Α.Ε., σύμφωνα με τους όρους και τις προϋποθέσεις του ν. 2932/2001 (Α 145). Η σύμβαση παραχώρησης έχει ήδη υπογραφεί από το ελληνικό δημόσιο και εκκρεμεί η υπογραφή της από τον "ΟΛΠ ΑΕ", στον οποίο και έχει ήδη διαβιβασθεί από το ΥΠΕΘΟ.
4. Όσον αφορά τις αποφάσεις για την εισαγωγή του Οργανισμού στο Χ.Α.Α., η "Ο.Λ.Π Α.Ε." προχωρεί στη διαδικασία μετοχοποίησης, υλοποιώντας την κυβερνητική πολιτική και την κείμενη νομοθεσία σύμφωνα με την οποία έγινε και η αποτίμηση της αξίας του Ο.Λ.Π.
5. Τέλος, τα ειδικά θέματα οικονομικού περιεχομένου είναι αρμοδιότητα του Υπουργείου Οικονομικών, προς το οποίο κοινοποιείται η ερώτηση.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
9. Στην με αριθμό 1236/5.9.01 ερώτηση δόθηκε με το υπ' αριθμ. 36978/28.9.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1236/5.9.01 που κατέθεσε ο Βουλευτής κ. Γεώργιος Β. Γαρουφαλιάς και αναφέρεται στα προβλήματα στελέχωσης και καλής λειτουργίας της Δ/νσης Συγκοινωνιών και του ΚΤΕΟ Νομού Λάρισας σας γνωρίζουμε τα εξής:
Η Νομαρχιακή Αυτοδιοίκηση Λάρισας απέστειλε αιτήματα για την πλήρωση έντεκα (11) θέσεων διαφόρων ειδικοτήτων όλων των κατηγοριών εκ των οποίων επτά (7) θέσεις ΠΕ και ΤΕ κατηγορίας. Τα αιτήματα αυτά, προωθήθηκαν στην προβλεπόμενη από την παρ.3 του άρθρου 2 της ΠΥΣ 55/98 όπως τροποποιήθηκε από την ΠΥΣ 35/2000 όμοια, Τριμελή Επιτροπή, προκειμένου να παρασχεθεί η σχετική έγκριση, η οποία απαιτείται, για τη, στη συνέχεια, προκήρυξη πλήρωσης των ανωτέρω θέσεων, σύμφωνα με τις διατάξεις του ν. 2190/94.
Κατόπιν της σχετικής εγκρίσεως, με τις αριθμ. 4/3Κ/2001 (ΦΕΚ 32/τ.ΑΣΕΠ/2.2.2001) και 6/5Κ/2001 (ΦΕΚ 51/τ.ΑΣΕΠ/21.2.2001) προκηρύξεις του ΑΣΕΠ, προκηρύχθηκαν οι εξής θέσεις για τη Νομαρχιακή Αυτοδιοίκηση Λάρισας:
ΠΕ Μηχανολόγων Μηχανικών 1 θέση
ΠΕ Πολιτικών Μηχανικών 1 θέση
ΠΕ Τοπογράφων Μηχανικών 1 θέση
ΠΕ Πληροφορικής 1 θέση
ΤΕ Ηλεκτρολόγων Μηχανουργών Μηχανικών 1 θέση. 
Με την πλήρωση των ανωτέρω θέσεων τα αιτήματα της Νομαρχιακής Αυτοδιοίκησης Λάρισας για στελέχωσή της με τεχνικό προσωπικό, θα καλυφθούν και η εν λόγω Νομαρχιακή Αυτοδιοίκηση θα έχει τη δυνατότητα να τοποθετήσει το κατάλληλο προσωπικό στη Δ/νση Συγκοινωνιών και στο ΚΤΕΟ Λάρισας.
Σε ό,τι αφορά το δεύτερο ερώτημα για τη δυνατότητα μεταφοράς πίστωσης, προκειμένου να γίνει αποδεκτή μετάταξη υπαλλήλου από ΤΕΟ στη Νομαρχιακή Αυτοδιοίκηση Λάρισας, αρμόδιο να σας απαντήσει είναι το Γενικό Λογιστήριο του Κράτους προς το οποίο κοινοποιείται το παρόν.
Ο Υφυπουργός
Κ. ΚΑΪΣΕΡΛΗΣ"
10. Στην με αριθμό 1238/5-9-01 ερώτηση δόθηκε με το υπ' αριθμ. 36980/28-9-01 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1238/5-9-01 την οποία κατέθεσε ο Βουλευτής κ. Γ. Γαρουφαλιάς, σχετικά με πιθανή κατάργηση των δημοτικών διαμερισμάτων και των αντίστοιχων τοπικών συμβουλίων τους, σας γνωρίζουμε τα εξής:
Με τις διατάξεις του ν. 2539/97 η Πολιτεία ικανοποίησε το πάγιο αίτημα των Πρωτοβάθμιων Οργανισμών Τοπικής Αυτοδιοίκησης και προχώρησε στη συγκρότηση των Οργανισμών Πρωτοβάθμιας Τοπικής Αυτοδιοίκησης των οποίων τις αρχές εξέλεξε ο Ελληνικός Λαός κατά τις γενικές Δημοτικές και Κοινοτικές Εκλογές της 11ης Οκτωβρίου 1998.
Ο νόμος αυτός, που ήδη υλοποιείται, δημιουργεί αναμφισβήτητα τις αναγκαίες προϋποθέσεις, ώστε οι νέοι Δήμοι και Κοινότητες να μπορούν να ανταποκριθούν στις σύγχρονες απαιτήσεις των τοπικών κοινωνιών.
Με τις διατάξεις της παραγράφου 1 του άρθρου 6 του ν. 2539/97 το Τοπικό Συμβούλιο έχει ευθέως από το νόμο αρμοδιότητα να εκφέρει γνώμη και να διατυπώνει προτάσεις προς το δημοτικό συμβούλιο για όλα τα ζητήματα που ενδιαφέρουν το δημοτικό διαμέρισμα.
Περαιτέρω, σας γνωρίζουμε ότι στην πράξη ο θεσμός των Τοπικών Συμβουλίων λειτούργησε με διαφορετικές συνθήκες από Δήμο σε Δήμο, έτσι ώστε να έχει συγκεντρωθεί πλούσια εμπειρία που μπορεί να αξιολογηθεί απ΄ όλους τους αρμόδιους παράγοντες και να εξαχθούν συμπεράσματα που θα οδηγήσουν στην αναμόρφωση του συστήματος της Δημοτικής Αποκέντρωσης.
Ο Υφυπουργός
Κ. ΚΑΪΣΕΡΛΗΣ"
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 19 Απριλίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ.2 και 3, 130 παρ. 2 και 3 Καν. Βουλής).
1. Η με αριθμό 566/16.4.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να συμπεριληφθεί ο Νομός Λασιθίου, στις προτάσεις για ίδρυση νέων σχολών τριτοβάθμιας εκπαίδευσης.
2. Η με αριθμό 576/16.4.2002 επίκαιρη ερώτηση της Βουλευτού της Νέας Δημοκρατίας κας Παρθένας Φουντουκίδου προς τον Υπουργό Γεωργίας, σχετικώς με τη διασφάλιση του εισοδήματος των βαμβακοπαραγωγών κλπ.
3. Η με αριθμό 569/16.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τις θέσεις της ελληνικής Κυβέρνησης όσον αφορά την προώθηση ψηφίσματος από μέρους των Ηνωμένων Πολιτειών Αμερικής, καταδίκης της Κούβας, για δήθεν παραβιάσεις των ανθρωπίνων δικαιωμάτων κλπ.
4. Η με αριθμό 565/29/15.4.2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Πρωθυπουργό, σχετικώς με τις προθέσεις της Κυβέρνησης να θεσμοθετήσει το "Συνήγορο του Παιδιού" κλπ. (θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης, άρθρο 129 παρ.3).
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παρ. 2 και 3 Καν. Βουλής)
1. Η με αριθμό 575/16.4.2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Πολιτισμού, σχετικώς με την επίλυση των λειτουργικών προβλημάτων του Λαϊκού Σχολείου Παραδοσιακής Μουσικής.
2. Η με αριθμό 570/16.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την επιβάρυνση των παραγωγών με τα έξοδα επεξεργασίας, των στοιχείων του Ολοκληρωμένου Συστήματος Διαχείρισης των επιδοτήσεων κλπ.
3. Η με αριθμό 567/16.4.2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Πολιτισμού, Ανάπτυξης, σχετικώς με την αναθεώρηση της απόφασης, για την κατασκευή κλειστού υποσταθμού (Κέντρου Διανομής) της Δημόσιας Επιχείρησης Ηλεκτρισμού, εντός της οικιστικής ζώνης του Δήμου Κορυδαλλού κλπ.
4. Η με αριθμό 568/16.4.2002 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Πολιτισμού, σχετικώς με την επιλογή της Μασκότ για τους Ολυμπιακούς Αγώνες του 2004".
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες Ερωτήσεις πρώτου κύκλου:
Πρώτη είναι η με αριθμό 558/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Μεταφορών και Επικοινωνιών, σχετικώς με την ανεξέλεγκτη τοποθέτηση κεραιών κινητής τηλεφωνίας στα νησιά κλπ.
Η επίκαιρη ερώτηση του κ. Λεβογιάννη έχει ως εξής:
"Η νομοθεσία που διέπει τις διαδικασίες χορήγησης αδειών τοποθέτησης κεραιών κινητής τηλεφωνίας έχει αρχίσει να δημιουργεί σοβαρότατα προβλήματα στα νησιά, κυρίως περιβαλλοντικού χαρακτήρα.
Η νομοθεσία αυτή δεν λαμβάνει υπόψη τις ιδιαιτερότητες του νησιωτικού τοπίου. Επί πλέον από τα έργα πρόσβασης στις θέσεις τοποθέτησης των κεραιών προκαλούνται σοβαρότατες καταστροφές στο περιβάλλον.
Η πολιτεία πρέπει να πάρει μέτρα στα πλαίσια και του άρθρου 101 του Συντάγματος, προσαρμόζοντας και εξειδικεύοντας τη σχετική νομοθεσία.
Επιβάλλεται να δημιουργηθούν πάρκα κεραιών ύστερα από χωροταξικές και περιβαλλοντικές μελέτες και αποφάσεις του νομαρχιακού συμβουλίου, να προηγείται δεσμευτική απόφαση του νομαρχιακού συμβουλίου, να ανασταλεί άμεσα η έκδοση νέων αδειών μέχρι να ολοκληρωθούν αυτές οι αλλαγές και μόνο σε άκρως απαραίτητες περιπτώσεις να χορηγούνται άδειες και μόνο με τη σύμφωνη γνώμη του νομαρχιακού συμβούλιου.
Ερωτάται ο Υπουργός:
Αν θα προχωρήσει άμεσα στις απαιτούμενες νομοθετικές ρυθμίσεις και αν θα εισχωρήσει την αρμοδιότητα της έγκρισης τοποθέτησης στο Νομαρχιακό Συμβούλιο;
Αν θα προχωρήσει στην αναστολή χορήγησης κεραιών στις Κυκλάδες μέχρι να γίνουν οι αλλαγές αυτές, πλην άκρως αναγκαίων περιπτώσεων και μετά από σύμφωνη γνώμη του νομαρχιακού συμβουλίου";
Ο Υφυπουργός κ. Βούγιας έχει τρία λεπτά να πρωτολογήσει.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε. 
Κύριοι συνάδελφοι, χαιρετίζω με ιδιαίτερη ικανοποίηση την ευαισθησία του συναδέλφου μας κ. Λεβογιάννη για την ερώτηση που κατέθεσε σήμερα στη Βουλή. Είναι σε όλους μας γνωστό πως οι Κυκλάδες δεν είναι ένα οποιοδήποτε σημείο μέσα στην ελληνική επικράτεια, είναι ένας τόπος μιας παγκόσμιας κληρονομιάς με αισθητική και περιβαλλοντική αξία ανεκτίμητη. 
Με την έννοια αυτή, η προσέγγιση η δική μου προσωπικά αλλά και του Υπουργείου στην ερώτηση βλέπει το θέμα από την ίδια οπτική γωνία την οποία θέτει ο Βουλευτής. Πρέπει όμως να διευκρινίσω πως η εθνική επιτροπή τηλεπικοινωνιών και ταχυδρομείων η οποία χορηγεί την πρώτη άδεια, σύμφωνα με το ν. 2867/2000 δεν χορηγεί άδεια εγκατάστασης και δεν εξετάζει τις περιβαλλοντικές χωροταξικές και πολεοδομικές επιπτώσεις. Χορηγεί την άδεια της τηλεπικοινωνιακής σκοπιμότητας. Επειδή και η κινητή τηλεφωνία είναι σήμερα ένα αγαθό το οποίο είναι χρήσιμο για τους πολίτες και βοηθά την επικοινωνία μεταξύ τους, εγκρίνει τις αιτήσεις των διαφόρων εταιρειών για εγκατάσταση κεραίας με βάση τη λειτουργία τους μέσα σε μια κυψέλη η οποία βοηθά την ανταλλαγή των μηνυμάτων και παράγει ισχυρότερο σήμα .
Άλλα θέματα που εξετάζει η επιτροπή, είναι η προστασία της υγείας των κατοίκων. Δέχεται δηλαδή εισηγήσεις από την εθνική επιτροπή ατομικής ενέργειας για να διασφαλιστεί πως δεν υπάρχει από την εκπεμπόμενη ακτινοβολία καμία επίπτωση στην υγεία των κατοίκων και επίσης ζητάει την έγκριση της Υπηρεσίας Πολιτικής Αεροπορίας σε περίπτωση που μπορεί να παρενοχλούνται οι αεροπορικές μεταφορές και ο έλεγχος των αεροπορικών επικοινωνιών στην περιοχή. Στην ουσία, εγκρίνει την τηλεπικοινωνιακή σκοπιμότητα και αναγκαιότητα και δεν υπεισέρχεται, σε λεπτομέρειες χωροθέτησης και περιβαλλοντικών επιπτώσεων οι οποίες είναι αποκλειστική αρμοδιότητα των τοπικών πολεοδομικών αρχών που ανήκουν όπως είναι γνωστό στις νομαρχίες ή στους δήμους. Εκεί ενδεχομένως να υπάρχει το πρόβλημα και χρειάζεται εξονυχιστική εξέταση. Η υπάρχουσα διαδικασία όπως ακολουθείται, ζητάει την έγκριση αρχικά, από τις δασικές υπηρεσίες και στη συνέχεια από τις πολεοδομίες του συγκεκριμένου νομού ή Δήμου. Εκεί πρέπει να ενισχύσουμε τη νομοθεσία ώστε να απαιτούνται αυστηρότατες προδιαγραφές και να είναι βέβαιο πως δεν υπάρχουν περιβαλλοντικές ή αισθητικές επιπτώσεις ειδικά για τα νησιά του Αιγαίου και τέλος να διερευνηθεί αν το αρμόδιο ΥΠΕΧΩΔΕ ή το συναρμόδιο Υπουργείο Αιγαίου είναι αυτά τα οποία θα διερευνήσουν το θέμα.
Με αφορμή την προστασία του περιβάλλοντος στα νησιά, παρακολούθησα και παρακολουθώ εδώ και καιρό ότι η νομοθεσία εξελίσσεται, συντονίζεται και γίνεται πιο αυστηρή, τόσο για τον κατακερματισμό των οικοπέδων, τη μη δυνατότητα δηλαδή κατακερματισμού σε μικρά τεμάχια, την αύξηση της αρτιότητας των τεμαχίων, ώστε να λυθεί οριστικά το πρόβλημα. Και μέσα στο πλαίσιο αυτό με τη νομοθεσία που προωθείται, συμφωνώ ώστε να βρεθούν λύσεις και να υπάρξει αυστηρότερη προστασία στην τοποθέτηση και τις περιβαλλοντικές επιπτώσεις των κεραιών για την κινητή τηλεφωνία.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λεβογιάννη, έχετε δύο λεπτά για να αναπτύξετε την επίκαιρη ερώτησή σας.
ΝΙΚΟΛΑΟΣ ΛΕΒΟΓΙΑΝΝΗΣ: Χαίρομαι, κύριε Πρόεδρε, γιατί ο κύριος Υφυπουργός -το γνωρίζω εξάλλου και προσωπικά- είναι λάτρης των Κυκλάδων και μάλιστα των μικρών Κυκλάδων. 
Πρέπει να σημειώσω παράλληλα ότι αυτό το μοναδικό κυκλαδικό τοπίο, που ανήκει πράγματι στην παγκόσμια κληρονομιά, δεν είναι μόνο οι παραλίες, αλλά είναι οι κορυφογραμμές, είναι οι ράχες, είναι οι πλαγιές. Και δεν είναι τυχαίο ότι ο μεγάλος μας ποιητής Οδυσσέας Ελύτης αυτά τραγούδησε και μάλιστα στο "'Άξιον Εστί", τις "λοξές δελφινιών ράχες", όπως γράφει σ΄ ένα στίχο για την 'Ίο, τη Σίκινο, τη Σέριφο, τη Μήλο. 
Δυστυχώς, η σύγχρονη τεχνολογία, που κανένας δεν την απορρίπτει, που κανένας δεν θέλει να την αποκλείσει, πέρα από τα άλλα, πέρα από τα πολεοδομικά, πέρα από την άναρχη δόμηση, πέρα από τις αυθαιρεσίες που γίνονται στον τομέα αυτό, εξελίσσεται με γρήγορους μάλιστα ρυθμούς σε πληγή γι' αυτό το μοναδικό τοπίο. Πέραν βέβαια από τα προβλήματα υγείας τα οποία είναι μεγάλα και ανησυχούν τους πολίτες.
'Έχει οξυνθεί το πρόβλημα. Οι αντιδράσεις είναι εντονότατες από όλα τα νησιά. Προχθές στο Κουφονήσι, ένα μικρό νησάκι που το υψόμετρό του στην υψηλότερη κορυφούλα του δεν ξεπερνάει τα εβδομήντα μέτρα, δέχθηκε μια πρόκληση μιας εταιρείας κινητής τηλεφωνίας, που επιχείρησε έχοντας πάρει άδεια να τοποθετήσει εκεί μία κεραία ύψους πενήντα μέτρα για να στείλει το σήμα της όχι στο νησί, αλλού, πιο μακριά. Και αντέδρασαν βέβαια οι κάτοικοι και δεν άφησαν να τοποθετηθεί η κεραία. Όπως και στη Δονούσα και στην Ηρακλειά, καθώς και σε άλλα νησιά και μεγαλύτερα και μικρά. 
Υπάρχει νομοθεσία που διέπει, όπως είπε και ο κύριος Υπουργός, αυτές τις διαδικασίες.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μία μικρή ανοχή, κύριε Πρόεδρε.
Πιστεύω ότι παρά το γεγονός πως αυτή η νομοθεσία δεν είναι παλιά, έχει πάρα πολλά κενά. Και είναι φυσιολογικό αφού αφορά κάτι καινούριο. Πιστεύω, λοιπόν, ότι αυτή η νομοθεσία πρώτον επειδή πέρυσι τροποποιήσαμε το Σύνταγμα και είναι παλαιότερη, δεν έχει λάβει υπόψη της την ερμηνευτική διάταξη του άρθρου 101 που λέει ότι "η διοίκηση είναι υποχρεωμένη να λαμβάνει υπόψη της τις ιδιαιτερότητες των νησιωτικών περιοχών" και πρέπει να δούμε πως θα καλύψουμε αυτό το κενό. 
Η Εθνική Επιτροπή Τηλεπικοινωνιών, κύριε Υπουργέ, είναι Πόντιος Πιλάτος. Εγκρίνει βέβαια μόνο το τεχνικό μέρος των κεραιών, την τεχνική τους κατάσταση, την εμβέλεια του σήματός τους και διάφορα άλλα. Δεν είναι δυνατόν, όμως, να δίνει σωρηδόν εγκρίσεις χωρίς να εξετάζει καν αν δίπλα, στα εκατόν πενήντα, στα διακόσια μέτρα από τη συγκεκριμένη θέση που ζητάει η συγκεκριμένη εταιρεία υπάρχει άλλη θέση με κεραίες που θα μπορούσε να τοποθετηθεί αν έβλεπε η ΕΕΤΤ το χάρτη. Και θα μπορούσε να πει, "κύριοι, γιατί θέλετε αυτήν την καινούρια θέση και δεν πηγαίνετε στην άλλη πιο πέρα;" Έχουν δημιουργηθεί σε μερικά νησιά κάποια άτυπα πάρκα κεραιών.
Πιστεύω, όμως, ότι το σημαντικότερο ζήτημα, κύριε Πρόεδρε, είναι ότι θα πρέπει να δοθεί καθοριστική αρμοδιότητα στο νομαρχιακό συμβούλιο, δηλαδή ο κάθε ενδιαφερόμενος να υποβάλει πρώτα απ' όλα αίτηση στο νομαρχιακό συμβούλιο για έγκριση και μάλιστα για περιβαλλοντικούς όρους.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή) 
Και σας θέτω υπόψη σας -και τελειώνω με αυτό, κύριε Πρόεδρε- την απόφαση του Συμβουλίου της Επικρατείας, τη 332/5.3.2000 όπου λέει, ότι πρέπει να προηγείται πριν από κάθε άλλη έγκριση, έγκριση μελέτης περιβαλλοντικών επιπτώσεων του νομαρχιακού συμβουλίου. Νομίζω ότι αυτό θα δώσει λύση…
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε. Διπλασιάσατε το χρόνο σας.
ΝΙΚΟΛΑΟΣ ΛΕΒΟΓΙΑΝΝΗΣ: …θα ελέγξει την κατάσταση και θα δημιουργήσει τις προϋποθέσεις για να γίνουν πάρκα κεραιών. Είναι πάντως το θέμα ιδιαίτερα επείγον.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έδειξα μία ανοχή γιατί τα νησιά μας αυτά είναι πραγματικά εκπάγλου καλλονής. Δεν τα τραγούδησαν μόνο Έλληνες ποιητές, αλλά και ξένοι. Ειδικά ο Γκαίτε ήταν ερωτευμένος με το Αιγαίο και τα νησιά του.
Ορίστε, κύριε Υπουργέ, έχετε το λόγο.
ΣΠΥΡΙΔΩΝ ΒΟΥΓΙΑΣ (Υφυπουργός Μεταφορών και Επικοινωνιών): Κύριε Πρόεδρε, είναι ίσως μία σπάνια περίπτωση επίκαιρης ερώτησης στην οποία δεν μπορώ να παραθέσω αντίθετα επιχειρήματα, αλλά να προσθέσω σε αυτά που ανέφερε προηγουμένως συνάδελφος, ο κ. Λεβογιάννης.
Με την έννοια αυτή πρέπει από την πλευρά μας ως Υπουργείο να ενημερώσουμε για τα ζητήματα αυτά την εθνική επιτροπή τηλεπικοινωνιών και Ταχυδρομείων. Σημειωτέον ότι αυτή η Επιτροπή είναι μια ανεξάρτητη ρυθμιστική αρχή και επομένως πρέπει να σεβαστούμε ό,τι αποφασίζει χωρίς να προσπαθούμε να τη χειραγωγήσουμε. Πρέπει, επίσης, να επαναλάβουμε πως η απόφασή της, που είναι τηλεπικοινωνιακής σκοπιμότητας, είναι γνωμοδοτική προς τις υπηρεσίες και όχι υποχρεωτική. 
Μια παρεξήγηση επομένως, προκύπτει από το γεγονός πως οι πολεοδομίες δέχονται ως δεσμευτική την απόφαση αυτής της επιτροπής και θεωρούν τον εαυτό τους υποχρεωμένο να αποδέχεται ό,τι προτείνεται από την επιτροπή.
Ένα, λοιπόν, πρώτο βήμα είναι να εξηγήσουμε πως η τοπική κοινωνία με τις πολεοδομικές αρχές της, έχει την αποκλειστική αρμοδιότητα της απόρριψης ή της εναλλακτικής πρότασης για την τοποθέτηση μιας κεραίας κινητής τηλεφωνίας. 
Σε επικοινωνία που είχα με την Εθνική Επιτροπή μου εξηγήθηκε πως εφόσον η πολεοδομία ή η αρμόδια αρχή της τοπικής κοινωνίας προτείνει μια άλλη εναλλακτική θέση μπορεί να ξεκινήσει μια νέα διαδικασία έγκρισης. Προφανώς η εθνική επιτροπή θα εγκρίνει την καινούρια θέση που θα προταθεί εναλλακτικά από την τοπική κοινωνία, ώστε να μην αντιπαρατίθενται διαρκώς δύο αγαθά, πρώτα το περιβάλλον -το θέτω πρώτο, δεν το βάζω σε ίση θέση- και δεύτερον η επικοινωνία με κινητό τηλέφωνο. 
Ένα δεύτερο στοιχείο που εισηγήθηκα στην Εθνική Επιτροπή είναι να προσπαθήσει να συντονίσει τις διαφορετικές εταιρείες και να τις υποχρεώσει όχι μόνο να δημιουργούν πάρκα κεραιών σ' ένα συγκεκριμένο σημείο που θα επιλεγεί, αλλά ενδεχομένως να χρησιμοποιούν και την ίδια κεραία. Και είναι μια δέσμευση της επιτροπής να προσπαθήσει να παίξει αυτό το ρόλο της "γέφυρας" ανάμεσα στις διαφορετικές εταιρείες, ώστε να μην παρατηρείται το φαινόμενο να τοποθετούνται στην ίδια περιοχή τέσσερις ή πέντε διαφορετικές κεραίες και μάλιστα σε πολύ ευαίσθητα σημεία.
Κατά τα άλλα νομίζω πως πρέπει να ενισχυθεί η νομοθεσία, σύμφωνα με το Σύνταγμα που προστατεύει αυτούς τους πανέμορφους τόπους. Η νομοθεσία αυτή πάντως είναι αρμοδιότητα του ΥΠΕΧΩΔΕ σε συνεργασία με το Υπουργείο Αιγαίου. Επομένως πρέπει να υπενθυμίσουμε στα Υπουργεία αυτά να ολοκληρώσουν και να ενισχύσουν τη νομοθεσία για την προστασία του περιβάλλοντος στα νησιά και σε σχέση με τις κεραίες κινητής τηλεφωνίας.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 560/15-4-2002 επίκαιρη ερώτηση του Βουλευτή της Νέας Δημοκρατίας κ. Θεόφιλου Λεονταρίδη προς τον Υπουργείο Γεωργίας, σχετικώς με την καθυστέρηση καταβολής των πρόωρων συντάξεων στους αγρότες κλπ. 
Η επίκαιρη ερώτηση του κ. Λεονταρίδη είναι η ακόλουθη:
"Εδώ και πολύ καιρό και παρά τις πολλές παρεμβάσεις στη Βουλή για την έγκαιρη καταβολή της πρόωρης συνταξιοδότησης παρατηρείται και πάλι το απαράδεκτο φαινόμενο της καθυστέρησης καταβολής τους και δημιουργεί σοβαρότατα οικονομικά προβλήματα σε χιλιάδες αγροτικές οικογένειες και μάλιστα τις παραμονές των εορτών του Πάσχα. 
Ταυτόχρονα έχουν περάσει ήδη δύο χρόνια από τότε που ανακοινώθηκε το νέο πρόγραμμα πρόωρης συνταξιοδότησης και αφού καθυστέρησε η ΑΤΕ να παραλάβει τις αιτήσεις αρκετό καιρό, ακόμη δεν άρχισαν να πληρώνονται χιλιάδες αγρότες παρ' ότι κατέθεσαν τα δικαιολογητικά τους. 
Επειδή η πρόωρη συνταξιοδότηση χορηγείται σε αυτούς τους αγρότες με τον όρο να αποχωρήσουν από την αγροτική απασχόληση εκχωρώντας τη γη και τις εκμεταλλεύσεις τους σε άλλους. 
Συνεπώς έχουν αποστερηθεί οι περισσότεροι της μόνιμης απασχόλησης και των περιουσιακών στοιχείων που εξασφάλιζαν την επιβίωση των ιδίων και των οικογενειών τους. 
Επειδή η καθυστέρηση στην πληρωμή συντάξεων είναι ηθικά και κοινωνικά απαράδεκτη. 
Ερωτάται ο αρμόδιος Υπουργός:
1. Για την άμεση ενεργοποίηση του Υπουργείου σας για να πληρωθούν οι πρόωροι συνταξιοδοτούμενοι;
2. Να μου απαντήσετε σε τι οφείλεται η καθυστέρηση καταβολής των χρημάτων και ποιοι είναι οι υπεύθυνοι και 
3. Γιατί δεν πληρώνονται ακόμη αυτοί που κατέθεσαν πλήρως τα δικαιολογητικά τους για το νέο πρόγραμμα;"
Ο Υφυπουργός κ. Αργύρης έχει το λόγο για τρία λεπτά. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Κύριε συνάδελφε, είναι γνωστό ότι το πρόγραμμα της πρόωρης συνταξιοδότησης αγροτών εφαρμόζεται στη χώρα μας από το 1989. Έχουν επωφεληθεί αυτού του μέτρου περίπου ενενήντα χιλιάδες αγρότες ως δικαιούχοι του προγράμματος. 
Αυτήν τη στιγμή παίρνουν αποζημίωση είκοσι εννέα χιλιάδες διακόσιοι πενήντα αγρότες που εντάχθηκαν στο πρόγραμμα την περίοδο 1994-1999. Η διάρκεια παραμονής τους στο πρόγραμμα είναι δεκαπέντε χρόνια. Το ύψος της μηνιαίας αποζημίωσης είναι για τους είκοσι μία χιλιάδες εννιακόσιοι ενενήντα εννέα αγρότες 366,83 ευρώ, δηλαδή 125.000 δραχμές, για τους δε επτά χιλιάδες διακοσίου πενήντα έναν αγρότες είναι 311,07 ευρώ, δηλαδή 106.000 δραχμές. 
Καθ' όλην τη διάρκεια του 2001 οι μηνιαίες πληρωμές των δικαιούχων έγιναν χωρίς μεγάλες καθυστερήσεις και προβλήματα. 
Όσον αφορά την καθυστέρηση για τις πληρωμές των δύο μηνών Φεβρουαρίου και Μαρτίου, έπρεπε να προηγηθεί η έγκριση της διάθεσης της πίστωσης από τον τακτικό προϋπολογισμό για το έτος 2002. Αυτό έγινε στις 15-3-2002 με κοινή απόφαση των Υπουργών Οικονομικών και Γεωργίας, όπου εγκρίθηκε η διάθεση 132 εκατομμυρίων ευρώ, δηλαδή 45 δισεκατομμυρίων δραχμών για τη συνέχιση της καταβολής του προγράμματος στους δικαιούχους της πρόωρης συνταξιοδότησης. 
Με αυτήν την πίστωση υπερκαλύπτονται οι υποχρεώσεις πληρωμής για το έτος 2002 τόσο στους είκοσι εννέα χιλιάδες διακόσιους πενήντα δικαιούχους που έχουν ενταχθεί στο πρόγραμμα την περίοδο 1994-1999, όσο και για τις νέες εντάξεις που γίνονται στα πλαίσια της εφαρμογής του νέου προγράμματος. Για την πληρωμή των δικαιούχων έχουν ήδη εκταμιευθεί τα χρήματα και ήδη έχει πληρωθεί ο Φεβρουάριος. Από σήμερα πληρώνεται και ο Μάρτιος. Μέχρι 15 Απριλίου θα πληρωθούν και οι δύο μήνες μαζί. Πιστεύω ότι μετά την έγκριση αυτών των χρημάτων θα πληρώνονται οι αποζημιώσεις αυτές κάθε τέλος του μήνα.
Από τον Ιούνιο του 2001 έχει ξεκινήσει η εφαρμογή του νέου προγράμματος στο οποίο προβλέπεται η ένταξη σαράντα έως πενήντα χιλιάδων αγροτών μέχρι το έτος 2006. Μέχρι σήμερα στο σύνολο της χώρας σύμφωνα με τα στοιχεία της Α.Τ.Ε. έχουν προενταχθεί στο νέο πρόγραμμα τέσσερις χιλιάδες πεντακόσιες σαράντα δύο αγρότες εκ των οποίων για δύο χιλιάδες εκατόν τριάντα έξι έχουν ολοκληρωθεί οι διαδικασίες και είναι έτοιμοι για πληρωμή.
Όσον αφορά την πληρωμή των δικαιούχων τα χρήματα υπάρχουν. Αυτές τις ημέρες ολοκληρώνεται η απόφαση καθορισμού της διαδικασίας πληρωμών. Θα ακολουθήσουν άμεσα οι πληρωμές. Είχαμε ένα πρόβλημα από το Ελεγκτικό Συνέδριο της Κοινότητας για το ποιος καταβάλει την αποζημίωση, για ένα διαγωνισμό, γιατί θεωρεί ότι η ανάθεση στην Αγροτική Τράπεζα έχει πρόβλημα. Παρ' όλα αυτά δόθηκαν οι απαραίτητες διευκρινίσεις στην Ευρωπαϊκή Ένωση και έτσι θα ξεκινήσει άμεσα η καταβολή στους νέους δικαιούχους. Ήδη από σήμερα οι πρόωρα συνταξιοδοτούμενοι έχουν πληρωθεί τους δύο μήνες και στο τέλος του μηνός θα πληρωθούν και τον Απρίλιο. Πιστεύουμε ότι πριν το Πάσχα θα έχουν πληρωθεί και οι δύο χιλιάδες εκατόν τριάντα έξι που είναι έτοιμα τα δικαιολογητικά τους.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Τελικά, κύριε Υπουργέ, τα προβλήματα κυνηγούν και τους εν ενεργεία αγρότες αλλά και τους αγρότες που απεχώρησαν από την αγροτική τους εκμετάλλευση. Είναι απαράδεκτο το φαινόμενο αγρότες που εκχώρησαν τα αγροκτήματά τους αποχωρώντας από την αγροτική απασχόληση, από την οποία εξασφάλιζαν το εισόδημά τους να αντιμετωπίζουν τέτοια σοβαρά οικονομικά προβλήματα. Καθυστερεί για τρίτο συνεχόμενο μήνα η καταβολή των χρημάτων. Οι οικογένειες αυτές δεν έχουν άλλους πόρους για να ζήσουν εκτός από την πρόωρη σύνταξη. Αισθάνονται ότι αντιμετωπίζονται από το κράτος κατά τρόπο ηθικά και κοινωνικά απαράδεκτο. Είναι στοιχειώδης η υποχρέωση ενός κράτους δικαίου απέναντι στη σκληρά δοκιμαζόμενη τάξη των αγροτών να επιδείξει κρατική μέριμνα και όχι αδιαφορία και αναλγησία.
Μας είπατε ότι θα γίνει η καταβολή μετά από δίμηνη καθυστέρηση. Πέστε μου, όμως, αν θα μπορούσε να αντέξει η φτωχότερη κοινωνική ομάδα σε αυτόν τον εμπαιγμό, βλέποντας ότι σε άλλες κοινωνικές ομάδες που δεν έχουν τέτοια προβλήματα δεν παρουσιάζονται τέτοια φαινόμενα; Μιλάτε για κοινωνικό πρόσωπο αλλά αδικείτε κατάφωρα μονίμως αυτές τις φτωχές οικογένειες αγροτών.
Έχουν περάσει δύο χρόνια από τότε που έγινε το νέο πρόγραμμα για τις πρόωρες συνταξιοδοτήσεις αλλά ακόμα αυτοί που έδωσαν τα δικαιολογητικά τους δεν έχουν πληρωθεί. Όμως και με το νέο Κανονισμό στην πρόωρη συνταξιοδότηση υπάρχει κατάφωρη αδικία για τις Ελληνίδες αγρότισσες διότι δεν μπορούν να ενταχθούν στο πρόγραμμα παρά το γεγονός ότι μία ζωή βρίσκονται στο αγροτικό επάγγελμα επειδή δεν είναι αρχηγοί αγροτικών εκμεταλλεύσεων σε μία ενιαία και αδιαίρετη αγροτική εκμετάλλευση.
Όταν δηλαδή μία γυναίκα από τα είκοσί της χρόνια ασχολείται κατά κύριο και βιοποριστικό επάγγελμα με τη γεωργία, όταν για πάνω από δεκαπέντε χρόνια εργάστηκε σκληρά και συμμετείχε εξίσου στη γεωργική εκμετάλλευση, όταν πληρώνει κανονικά από το 1988 τις εισφορές της, όταν από το 1998 είναι γραμμένη στον κλάδο κύριας ασφάλισης, όταν σε μία οικογένεια δεν μπορούν να υπάρχουν δύο αρχηγοί σύμφωνα με το νέο Κανονισμό, αυτή η αγρότισσα επειδή δεν υπήρξε αρχηγός και επειδή δεν δήλωνε στο όνομά της εισόδημα δεν μπορεί να ενταχθεί.
Εδώ υπάρχει ένα δεύτερο ερώτημα ότι αυτή η αγρότισσα επειδή τα τελευταία πέντε χρόνια θα πρέπει να είναι γραμμένη στον κλάδο κύριας ασφάλισης, τη στιγμή που αποχωρεί ο σύζυγος και δίνει τη γεωργική εκμετάλλευση βγαίνοντας στην πρόωρη συνταξιοδότηση, πώς θα δικαιολογηθεί, με τι χαρτιά για να μπει στη σύνταξη του ΟΓΑ; 
Υπάρχουν αναπάντητα ερωτήματα και αυτός ο νέος κανονισμός που λέει ότι πρέπει να είναι η γυναίκα αρχηγός και κάτοχος, αποκλείει πολλές γυναίκες αγρότισσες από την πρόωρη συνταξιοδότηση. 
Πιστεύω ότι αυτά τα φαινόμενα της καθυστέρησης των συντάξεων θα σταματήσουν, θα ομαλοποιηθεί το σύστημα και δεν θα έχουμε άλλα τέτοια φαινόμενα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Νομίζω ότι το θέμα που μπαίνει μετά την παρέμβασή σας, αγαπητέ συνάδελφε, δεν είναι στην ερώτηση. Βάλατε ένα θέμα που θα μπορούσα να δώσω κάποιες εξηγήσεις γιατί ο Κανονισμός δίνει την δυνατότητα να μεταβιβασθεί η αγροτική εκμετάλλευση στη σύζυγο ή στον σύζυγο. Άρα θα μπορεί να συνεχισθεί η αγροτική εκμετάλλευση με αρχηγό της οικογενείας το άλλο μέλος που είναι εν ενεργεία. 
Δεύτερον, πρέπει να σας πω ότι δεν πρόκειται για σύνταξη, (καταβολή ενός ποσού ανά μήνα), αλλά για αποζημίωση. Οι συντονισμένες προσπάθειες της Κυβέρνησης μετέτρεψαν αυτό σε μηνιαία αποζημίωση και προσπαθούμε να συμπίπτει πάντα η καταβολή σε συγκεκριμένο χρόνο κάθε μήνα, για να μπορεί να έχει ένα σταθερό εισόδημα σε σταθερό χρόνο. Είναι μία προσπάθεια που έχει αποδώσει γιατί όλο το 2001 καταβλήθηκαν κανονικά οι αποζημιώσεις. 
Για τις αποζημιώσεις του 2002 χρειάζεται νέα έγκριση πίστωσης του προγράμματος νομίζω πως αυτή ήταν η αιτία της καθυστέρησης. Ούτε αναλγησία ούτε κακό πρόσωπο της Κυβέρνησης ούτε το αντιαγροτικό πρόσωπο της Κυβέρνησης που θέλετε να παρουσιάσετε ήταν αυτό που προκάλεσε την καθυστέρηση για τις συγκεκριμένες αποζημιώσεις. 
Σας είπα ότι ήδη έχουν πληρωθεί οι δύο μήνες, απάντησα και στον Προεδρεύοντα σε δική του ερώτηση, ότι μέχρι 15 του Απρίλη θα πληρωθούν οι δύο μήνες και από εκεί και πέρα θα αρχίσει κανονικά η ροή του προγράμματος. 
Αν έχει τώρα τη δυνατότητα η σύζυγος να μπορεί να θεωρηθεί και αυτή πρόωρα συνταξιοδοτούμενη, αυτό δεν το προβλέπει ο Κανονισμός όχι μόνο για τη χώρα μας, αλλά για όλη την Ευρώπη. Είναι προϋποθέσεις που μπαίνουν στον Κανονισμό κατά την ψήφισή του και δεν μπορούμε να θεωρούμε ότι αυτό είναι αιτία της κακής Κυβέρνησης που δεν δίνει πρόωρη σύνταξη στη σύζυγο και να μεταφέρουμε δηλαδή αυτό το κλίμα.
Παρά τη συμπάθεια που σας έχω, κάποια στιγμή πιστεύω ότι πρέπει σ' αυτά τα ζητήματα να μετράμε λίγο αυτό που αποδίδουμε.
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Για τα 180 χρόνια από την Ελληνική Επανάσταση", ογδόντα μαθητές και τέσσερις συνοδοί-καθηγητές από το 1ο Ενιαίο Λύκειο Γαλατσίου. 
Η Βουλή καλωσορίζει τα παιδιά.
(Χειροκροτήματα από όλες τις πτέρυγες)
Θέλω να πω στους μαθητές ότι η Βουλή έχει κοινοβουλευτικό έλεγχο γι' αυτό στην Αίθουσα βρίσκονται μόνο οι Βουλευτές που ερωτούν και οι Υπουργοί που απαντούν.
Εισερχόμαστε στην τέταρτη με αριθμό 563/15.4.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με την πληρωμή των βαμβακοπαραγωγών κλπ.
Η επίκαιρη ερώτηση της συναδέλφου σε περίληψη έχει ως εξής:
"Η πορεία της βαμβακοπαραγωγής της περιόδου 2001-2002 εξελίσσεται πλέον σ' ένα σενάριο με άγνωστο φινάλε μόλις ένα μήνα πριν την οριστικοποίηση της τελικής ποσότητας. Οι αρνητικές συνέπειες του κανονισμού που ψήφισε η Κυβέρνηση έγιναν αμέσως φανερές, αλλά η Κυβέρνηση προτίμησε να καθησυχάσει τους παραγωγούς ότι θα επιδοτηθεί όλη η ποσότητα και ότι θα πληρωθούν μέχρι και 280 δρχ. ανά κιλό.
Με τις κινητοποιήσεις των αγροτών πέρασε από τις υποσχέσεις στις απειλές. Ενοχοποίησε, δια στόματος μάλιστα Πρωθυπουργού, χιλιάδες βαμβακοπαραγωγούς για δήθεν παρανομίες και πρωτοφανείς απάτες και απείλησε ότι θα δώσει ονόματα στη δημοσιότητα. Τώρα μετά τη διάλυση των μπλόκων η Κυβέρνηση απλά διαπιστώνει το πρόβλημα και υπόσχεται να βρει λύση.
Στο μεταξύ οι παραγωγοί δεν έχουν απάντηση για την οριστική τιμή του προϊόντος τους και ξεκινούν τη νέα καλλιεργητική περίοδο χωρίς να έχουν πληρωθεί για βαμβάκι που παρέδωσαν εδώ και έξι μήνες.
Επισημαίναμε ότι η Κυβέρνηση θα έπρεπε να ζητήσει την αναστολή της εφαρμογής του κανονισμού για φέτος, αφού αυτός ψηφίστηκε μετά τη σπορά βαμβακιού ή για να ζητήσει έστω κάποιες ασφαλιστικές δικλείδες για την περίπτωση που λόγω ευνοϊκών καιρικών συνθηκών θα είχαμε μεγαλύτερη παραγωγή, όπως και συνέβη. Δεν το έκανε και σήμερα οι αγρότες και ολόκληρη η κοινωνία υφίσταται τις συνέπειες της πολιτικής της.
Ερωτάται ο κύριος Υπουργός: 
Πώς θα αντιμετωπίσει τον ορατό κίνδυνο της μεγάλης μείωσης του εισοδήματος των παραγωγών και ποια λύση θα δώσει σε σχέση με την επιπλέον ποσότητα που έχει παραχθεί;".
Ο Υφυπουργός Γεωργίας κ. Αργύρης έχει το λόγο για τρία λεπτά να πρωτολογήσει. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία συνάδελφε, γνωρίζετε πολύ καλά και εσείς ότι το εισόδημα των παραγωγών εξαρτάται και είναι γινόμενο της τιμής και της ποσότητας ανά στρέμμα. Εκτιμώ ότι αυτό το εισόδημα προσπαθεί να προστατεύσει το Υπουργείο Γεωργίας με τους ελέγχους που διεξάγει. Δεν κάνει ελέγχους για να ενοχοποιήσει κανέναν, κάνει ελέγχους για να προστατεύσει αυτό το εισόδημα, για να ενταχθούν στο σύστημα εκείνες οι ποσότητες, για τις οποίες υπάρχει η βεβαιότητα ως προς την καταγωγή τους, ώστε η συνυπευθυνότητα να είναι χαμηλή και οι παραγωγοί να απολαύσουν υψηλές και ικανοποιητικές τιμές.
Γίνεται πολύ μεγάλη συζήτηση και το ακούμε συνέχεια για τον κανονισμό. Η κριτική του νομίζω ότι τελειώνει από ένα σημείο και μετά. Ο κανονισμός είναι νόμος, είναι υποχρέωση να τον εφαρμόσουμε. Όταν έρθει η ώρα να κάνουμε συζήτηση για την αλλαγή του κανονισμού, τότε νομίζω ότι ο καθένας θα καταθέσει τις δικές του θέσεις και απόψεις. Επίσης πρέπει να πω ότι αυτός ο κανονισμός όταν έγινε η συζήτησή του είχε και τις προϋποθέσεις να μπορεί να είναι καλύτερες. Παρ' όλα αυτά όμως, οι δεκατρείς Υπουργοί Γεωργίας έναντι των δύο της Ισπανίας και της Ελλάδας είχαν πολύ διαφορετική άποψη και μάλιστα διαφορετική άποψη σε σχέση και με αυτήν που είχε και το Ευρωπαϊκό Κοινοβούλιο. Έχουμε δύο παραδείγματα, που κάποια στιγμή πρέπει να τα λάβουμε υπόψη μας. Με την ίδια μεταχείριση του Ευρωκοινοβουλίου προς το Συμβούλιο Υπουργών όπου διαμορφώθηκαν διαφορετικοί συσχετισμοί γιατί τα συμφέροντα για τον καπνό αφορούσαν και άλλες χώρες, πετύχαμε κάτι που κανείς δεν πίστευε ότι θα μπορέσουμε να έχουμε τη συνέχεια της επιδότησης στον καπνό μετά το κακό κλίμα που είχε δημιουργηθεί. Όμως στο βαμβάκι δεν συνέβη αυτό το πράγμα. Και αύριο το πρωί να ψηφιστεί ο κανονισμός -μπορώ να το πω εδώ με τη μεγαλύτερη ευχέρεια- θα είναι χειρότερος από το σημερινό. Αλλά δεν μπορούμε να μιλάμε συνέχεια και να καλυπτόμαστε όλοι πίσω από τον κακό κανονισμό. Γι' αυτό, λοιπόν, θεωρούμε ότι έτσι όπως λειτουργεί η συνυπευθυνότητα, πρέπει να είμαστε αυστηροί στους ελέγχους να εντάσσονται στο σύστημα εκείνες οι ποσότητες που αποδεικνύεται η καταγωγή τους.
Είπατε ότι δια στόματος Πρωθυπουργού ενοχοποιήσαμε. Δεν ενοχοποιήσαμε κανέναν. Καταγράψαμε συγκεκριμένες παρατυπίες που έγιναν κατά την καλλιεργητική περίοδο, κατά την περίοδο εισκόμισης των βαμβακιών στα εκκοκκιστήρια, όπου πολλοί παραγωγοί προσπάθησαν να περάσουν εικονική ποσότητα βαμβακιού, που δεν θα μπορούσε να τύχει επιδότησης. Και επειδή αυτή η ποσότητα η εικονική δημιουργεί πρόβλημα στο εισόδημα των παραγωγών, γι΄ αυτό οι έλεγχοι συνεχίστηκαν και συνεχίζονται μέχρι και σήμερα και ήδη έχουμε δημοσιοποιήσει αυτούς τους ελέγχους και τους παρατυπούντες και στη συνέχεια θα δοθούν στη δημοσιότητα, αφού ολοκληρωθούν όλες οι διαδικασίες και τα ονόματα των συγκεκριμένων που έχουν κάνει αυτές τις παρατυπίες.
Επίσης γίνεται μεγάλη συζήτηση για το τι θα γίνει με το βαμβάκι, το οποίο δεν εντάσσεται στο σύστημα. Θα πρέπει να σας πω ότι και φέτος ήδη είναι για υπογραφή η κοινή υπουργική απόφαση που είναι εναρμονισμένη και με τον κανονισμό. Ξέρετε ότι το βαμβάκι δεν είναι προϊόν φιλοπεριβαλλοντικό και γι΄ αυτό και ο κανονισμός και η χώρα μας έχει πάρει μέτρα φιλοπεριβαλλοντικά για την καλλιέργεια, η οποία πρέπει να γίνεται με το συγκεκριμένο τρόπο, με τη συγκεκριμένη μεθοδολογία. Επίσης έχουμε καθορίσει ότι οι εκτάσεις οι οποίες εντάσσονται στο σύστημα προσμετρούνται όχι μόνο ως προς την έκταση, αλλά και ως προς τη στρεμματική τους απόδοση. Και βέβαια δεν μπορούμε να αποκλείσουμε το χωράφι να παράγει παραπάνω βαμβάκι, αλλά υπάρχουν πάρα πολλοί παραγωγοί που αιτούνται ποσότητας ανά στρέμμα, η οποία δεν δικαιολογείται ούτε από τα στατιστικά στοιχεία δεκαπενταετίας ούτε εικοσαετίας, αλλά και αν πούμε ότι έχουμε μια πρόοδο στη γεωπονική επιστήμη, ούτε από τη γεωπονική επιστήμη μπορεί να δικαιολογηθεί κάποιος να ζητάει να επιδοτηθεί εξακόσια κιλά το στρέμμα. Και βγάλαμε στη δημοσιότητα ότι εξακόσιοι τρεις παραγωγοί ζητάνε πάνω από εξακόσια στρέμματα επτακόσια κιλά, οκτακόσια κιλά, εννιακόσια κιλά.
Καταλαβαίνετε, λοιπόν, ότι υπάρχουν προβλήματα τέτοια που αφαιρούν το εισόδημα του πραγματικού παραγωγού. 
Έχω πει και άλλες φορές ότι σίγουρα στις ενενήντα πέντε χιλιάδες παραγωγούς που εφαρμόζεις ένα σύστημα, που προσπαθείς να το νοικοκυρέψεις, πιθανά να έχουν εγκλωβιστεί και παραγωγοί και να αδικούνται παραγωγοί. Αυτές τις αδικίες προσπαθούμε να τις εντοπίσουμε. Όπου αυτές είναι αδικίες που μπορούμε να τις δικαιώσουμε, θα τις δικαιώσουμε, αλλά σίγουρα θα πρέπει να καταλάβουμε όλοι ότι δεν μπορεί να συνεχιστεί αυτή η κατάσταση με τη βαμβακοπαραγωγή, ούτε σε επίπεδο χώρας με την αναρχία η οποία εξελίσσεται ούτε η τακτική που ακολουθείται από ορισμένους να θέλουν μονίμως να καρπούνται το εισόδημα των πραγματικών παραγωγών.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο για δύο λεπτά να αναπτύξει την ερώτησή της.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατ' αρχήν όσον αφορά τον Κανονισμό-και βέβαια θα επανέρχεται η συζήτηση, γιατί ενδεχομένως επίκειται και δυσμενέστερος Κανονισμός καιι πρέπει το Υπουργείο να έχει πολύ καλά υπόψη του αυτά τα θέματα που δημιουργήθηκαν μέχρι τώρα- μπορούσατε να επιτύχετε καλύτερο Κανονισμό και να ζητήσετε αυτό που σας είχαμε πει, να μην εφαρμοστεί φέτος. Και δεύτερον, τουλάχιστον, μπορούσατε να ζητήσατε κάποιες διασφαλίσεις, κάποιες δικλείδες από την Ευρωπαϊκή Ένωση για την περίπτωση που πράγματι οι καιρικές συνθήκες θα ήταν πιο ευνοϊκές και θα είχατε τη μεγαλύτερη παραγωγή και δεν το κάνατε. Αυτό θα το λέμε συνέχεια, γιατί δεν είναι κάτι του παρελθόντος, είναι και του παρόντος και τώρα εισπράττουμε και τα αποτελέσματα και θα είναι και του μέλλοντος.
Όσον αφορά τώρα το θέμα των ελεγκτικών μηχανισμών: Ελεγκτικούς μηχανισμούς δεν είχατε. Τους κανονισμούς 1051/2001 και 1591/2001 δεν τους εφαρμόσατε. Κανένα πολιτικό κόμμα, ούτε οι αγρότες ούτε οι παρατάξεις των αγροτών δεν θέλουν το να μη τηρούνται οι κανονισμοί και δεν ευνοούν τις παρατυπίες. Αυτό να το κλείνουμε, κύριε Υπουργέ, και να το κλείσει και η Κυβέρνηση. Ευθύνεστε γιατί καταργήσατε παλιούς οργανισμούς και δεν δημιουργήσατε ελεγκτικούς μηχανισμούς και δεν κάνατε τους ελέγχους τότε που έπρεπε να τους κάνετε. 
Ποιο είναι τώρα το αποτέλεσμα; Την τελευταία στιγμή, δεκαπέντε ημέρες πριν την τελική ποσότητα, έρχεστε και μας λέτε για εξακόσιους τρεις παραγωγούς έναντι των ενενήντα πέντε χιλιάδων παραγωγών. Δεν λέτε ονόματα των παραγωγών, δεν λέτε σε ποια ποσότητα αντιστοιχεί η παρανομία τους, δεν λέτε σε ποια στρέμματα αντιστοιχεί η παρανομία τους, δηλαδή πάλι ένα θολό τοπίο, δεν μπορούμε να βγάλουμε κανένα συμπέρασμα. 
Από εκεί και πέρα τι κάνουμε; Οι ποσότητες είναι πάνω από ένα εκατομμύριο τριακόσιους πενήντα χιλιάδες τόνους. Αυτό το οποίο θα σας εξασφαλίσει την τιμή που υποσχεθήκατε και διά στόματος Πρωθυπουργού στους αγρότες, στις 280 δραχμές το κιλό είναι οι ένα εκατομμύριο εκατόν σαράντα έξι τόνοι. Δεν είναι οι παρανομίες της τάξης των εκατόν πενήντα χιλιάδων τόνων και των διακοσίων χιλιάδων. Θα πρέπει εδώ με σύνεση να συζητήσουμε το τι θα κάνουμε από εδώ και πέρα, ξέροντας ότι η κοινότητα δεν δέχεται επιλέξιμες και μη επιλέξιμες ποσότητες, ξέροντας ότι ο κρατικός προϋπολογισμός δεν μπορεί να επιβαρυνθεί από δαπάνες προς τους αγρότες, που αυτήν τη στιγμή ευθύνεστε εσείς, γιατί θα επιβαρυνθεί, ξέροντας ότι οι μικροί αγρότες και οι μεσαίοι θίγονται πάρα πολύ και δεν μπορούν από τη μία ώρα στην άλλη να φθάσουν σε αυτήν την αναδιάρθρωση που η Ευρωπαϊκή Ένωση θέλει και θεωρεί περιβαλλοντοκτόνο τη βαμβακοπαραγωγή. Δεν είναι έτσι τα πράγματα.
ΠΡΟΕΔΡΕΥΩΝ (Παναγιώτης Σγουρίδης): Πάντως σε όλη αυτήν την υπόθεση και στο σίριαλ θα πρέπει να ξέρουν πότε θα πληρωθούν και οι επιπλέον ποσότητες. Όχι με την ίδια τιμή, με την εμπορική, να ξεκαθαρίσει το θέμα. 
Ορίστε, κύριε Υφυπουργέ, έχετε το λόγο για δύο λεπτά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θέλουμε και εμείς να ξεκαθαρίσουμε σαν Κυβέρνηση, σαν Υπουργείο Γεωργίας, δύο-τρία πράγματα. Δεν χρειάζεται να επικαλεστεί κάποιος τι είπε ο Υπουργός, τι είπε ο Πρωθυπουργός για την τιμή. Η τιμή είναι αυτόματη, είναι συναρτώμενη από την ποσότητα. Αν έχεις ένα εκατομμύριο εκατόν σαράντα πέντε χιλιάδες θα έχεις 271 μέχρι 285 δραχμές. Δεν χρειάζεται δηλαδή τίποτα διαφορετικό. Είναι ένας πίνακας που δίπλα βγάζει την τιμή. Άρα δεν πρέπει, να επικαλείται κανείς τα περί υπόσχεσης, είναι αυτόματη διαδικασία. 
Δεύτερον, ξέρετε πολύ καλά ότι έχουμε ένα προϊόν που συμβαίνει μία παγκόσμια πρωτοτυπία.
Δηλαδή και αυτός που πουλάει και αυτός που αγοράζει να θέλει το προϊόν να είναι παραπάνω. Αλλά και αυτός που πληρώνει να θέλει να είναι παραπάνω, η Ευρωπαϊκή Ένωση.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πείτε ονόματα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας το έχουμε πει πολλές φορές και το ξέρετε όλοι σας. Έχουμε τρεις λοιπόν στη ζυγαριά που μετράνε τη ποσότητα και οι τρεις θέλουν να είναι παραπάνω η ποσότητα.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ποιοι είναι αυτοί;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Η Ευρωπαϊκή Ένωση για να πληρώσει λιγότερα λεφτά, ο εκκοκκιστής για να πάρει περισσότερη επιδότηση και ο παραγωγός για να πάρει ο ίδιος ατομικά. Αλλά εάν αφήσεις όμως τις ποσότητες των παραγωγών και τις εντάξεις όλες στο σύστημα, στο τέλος δεν θα έχει αυτές τις τιμές ο παραγωγός, θα έχει λιγότερη τιμή και αυτό το ξέρουμε όλοι μας.
Επίσης ο Κανονισμός στο άρθρο 6 λέει, ότι πρέπει να αποδεικνύεται η καταγωγή του βαμβακιού. Για να αποδειχθεί η καταγωγή του βαμβακιού πρέπει να είναι ταυτοποιημένο το βαμβάκι. Και για να ταυτοποιηθεί το βαμβάκι πρέπει να υπάρχει σύστημα και το σύστημα που ταυτοποιεί το βαμβάκι είναι ο Οργανισμός Ελέγχου και Ενισχύσεων, δηλαδή το ΟΣΔΕ. Είναι ένα σύστημα που καταγράφει τις εκτάσεις.
Το άρθρο 11 λέει επίσης ότι λογιστικοποιείται αυτή η παραγωγή. Και αυτό τι σημαίνει; Σημαίνει ότι δεν μετράς μόνο τα στρέμματα. Τα στρέμματα παράγουν προϊόν και λες ότι πρέπει να δεις πως το λογιστικοποιείς. Η λογιστικοποίηση, λοιπόν, αυτού του προϊόντος είναι συνάρτηση των ιστορικών δεδομένων και της γεωπονικής επιστήμης.
Μιλήσαμε πριν για εξακόσιους παραγωγούς οι οποίοι θέλησαν να πάρουν επιδότηση για πάνω από εξακόσια κιλά. Εσείς μου λέτε να πω τα ονόματα. Κάντε μου μια ερώτηση εδώ να με απαλλάξει από τα προσωπικά δεδομένα ο κ. Δαφέρμος, ότι μπορώ να δώσω τα ονόματα αύριο το πρωί, να σας τα δώσω στη Βουλή. 
Γιατί θέλετε, λοιπόν, να συγκαλύψουμε όλους αυτούς που παρατυπούν; Εμείς δεν θέλουμε σε καμία περίπτωση να γενικεύσουμε το θέμα ότι όλοι οι αγρότες κάνουν παρανομίες. Είναι όμως μια ομάδα αγροτών που μονίμως με ένα ιδιότυπο σύστημα προσπαθούν να υφαρπάξουν αυτό που ανήκει στο διπλανό τους. 
ΑΓΓΕΛΟΣ ΤΖΕΚΗΣ: Το είπε ο κύριος Πρωθυπουργός στη Βουλή. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτό κάναμε, κύριε συνάδελφε.
ΠΡΟΕΔΡΕΥΩΝ (Παναγιώτης Σγουρίδης):Καλώς κύριε συνάδελφε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επίσης επειδή ρωτάτε πότε θα πληρωθούν θα ήθελα να σας πω ότι οι παραγωγοί έχουν πληρωθεί για όλη την ποσότητα που ήταν ενταγμένη στο σύστημα. Τώρα θα πληρωθούν για εκείνες τις ποσότητες που έχουν δικαιωθεί οι ενστάσεις τους. Ξεκινά από σήμερα άμεσα η τιμολόγηση της εμπορικής αξία των ποσοτήτων και αμέσως με τη διαδικασία του ενός μηνός θα πάρουν το υπόλοιπο της επιδότησης.
Για το βαμβάκι το εκτός συστήματος, είναι μια σχέση μεταξύ του εκκοκκιστή και του παραγωγού και άμεσα αυτοί οι παραγωγοί θα καθορίσουν την τιμή την οποία θέλουν να πάρουν…
ΠΡΟΕΔΡΕΥΩΝ (Παναγιώτης Σγουρίδης): Δηλαδή σε ένα μήνα από σήμερα θα έχουν πληρωθεί οι ποσότητες που δικαιώθηκαν. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Για την εμπορική αξία του προϊόντος θα ξεκινήσει άμεσα η πληρωμή. Για την επιδότηση χρειάζεται η διαδικασία του ενός μηνός για να μπορέσουν να την πάρουν.
ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί τώρα η τρίτη με αριθμό 562/15-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας-Πρόνοιας, σχετικώς με τη στελέχωση με ιατρικό προσωπικό του αλλεργιολογικού τμήματος του Νοσοκομείου Παίδων Πεντέλης.
Η ερώτηση του κ. Κοσιώνη είναι η ακόλουθη:
"Σύμφωνα με καταγγελίες γονέων παιδιών με αλλεργίες, που παρακολουθούνται από το αλλεργιολογικό τμήμα του Νοσοκομείου Παίδων Πεντέλης, τα ραντεβού για επανεξέταση ορίζονται τουλάχιστον μετά από έξι μήνες, επειδή το ίδιο το νοσοκομείο δεν διαθέτει επαρκές ιατρικό προσωπικό για τη στελέχωση του τμήματος.
Όπως είναι φανερό, η κατάσταση αυτή δημιουργεί προβλήματα στη σωστή, από άποψη χρόνου, εξέταση και επανεξέταση των παιδιών. Έτσι, πολλά από αυτά οδηγούνται στον ιδιωτικό τομέα υγείας με τις γνωστές οικονομικές συνέπειες για τις οικογένειές τους.
Μετά από αυτά, ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε να αντιμετωπιστεί άμεσα το πρόβλημα της στελέχωσης με ιατρικό προσωπικό του αλλεργιολογικού τμήματος, για να έχει τη δυνατότητα το Νοσοκομείο Παίδων Πεντέλης να καλύπτει τις ανάγκες σε περιστατικά αλλεργίας, πού του προκύπτουν;"
Ο κ. Νασιώκας έχει το λόγο για τρία λεπτά να πρωτολογήσει.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Πράγματι το εξωτερικό ιατρείο αλλεργιολογικού πνευμονολογικού του Γενικού Νοσοκομείου Παίδων Πεντέλης το οποίο έχει πολύ καλή φήμη και συγκεντρώνει συχνά αλλεργιολογικά περιστατικά από διάφορα σημεία της χώρας και επειδή προσφέρει και άλλες ειδικές ιατρικές υπηρεσίες, όπως μυοσκελετικές αδυναμίες, χρόνιες πυώδεις πνευμονοπάθειες και παιδιά με χρόνια αναπνευστική ανεπάρκεια και λειτουργεί Δευτέρα, Τετάρτη, Παρασκευή και για σπειρομετρία, δερματικές δοκιμασίες και βρογχοσκοπήσεις και λειτουργεί και σχολείο άσθματος για γονείς και παιδιά, έχει αυτά τα προβλήματα που αναφέρατε και εσείς, κύριε συνάδελφε. Έχει λίστα αναμονής η οποία ποικίλει ανάλογα με τα περιστατικά, εποχικότητα αλλεργιών κλπ, από τρεις έως και έξι μήνες, όπως ακριβώς το αναφέρετε.
Να διευκρινίσουμε πρώτον, κάτι ουσιαστικό. Εδώ δεν συμπεριλαμβάνονται στη λίστα αναμονής τα επείγοντα περιστατικά. Αυτά μπαίνουν με άλλο τρόπο και αντιμετωπίζονται ως επείγοντα περιστατικά. Μιλάμε, λοιπόν, για τα χρόνια περιστατικά και τις επανεξετάσεις.
Τα μέτρα. Πριν σας πω πως λειτουργεί σήμερα, είναι η επικοινωνία με το διοικητή για να λάβει άμεσα μέτρα ενίσχυσης αυτού του ιατρείου και βεβαίως, περιμένουμε και πρόταση αναπροσαρμογής του οργανισμού για να αυξήσουμε τις θέσεις των γιατρών και του άλλου προσωπικού. Αλλά για τους γιατρούς να σας πούμε ότι είναι καλυμμένος ο οργανισμός ενώ υπάρχει μία έλλειψη του διευθυντού. Η θέση αυτή μένει κενή επί εξίμισι χρόνια παρ' όλο που έχει προκηρυχθεί πολλές φορές. Υπήρξαν διεκδικήσεις και υπήρξαν ενστάσεις και άλλες διαδικασίες. Ελπίζουμε ότι σύντομα θα καλυφθεί αυτή η θέση γιατί είναι σε διαδικασία κάλυψης. 
Στο τμήμα σήμερα προΐσταται ένας επιμελητής Α΄, ο κ. Πρίφτης. Στελεχώνεται από δύο επιμελήτριες, την κα Μερμύρη και την κα Παπαδοπούλου και ενισχύεται μια φορά την εβδομάδα από μια ακόμα επιμελήτρια του Κέντρου Υγείας Καπανδριτίου τη κα Ταουσιάνη.
Το νοσοκομείο γενικότερα βρίσκεται σε μια διαδικασία αναβάθμισης. Χρειάζεται όμως και για το συγκεκριμένο ιατρείο να πάρουμε περισσότερα μέτρα. Έτσι, λοιπόν, περιμένουμε την πρόταση του διοικητού για ενίσχυση του συγκεκριμένου ιατρείου άμεσα. Περιμένουμε την πρότασή του για αναμόρφωση του οργανισμού, ώστε για να δώσουμε περισσότερες θέσεις. Μιλάμε με τα ΠΕΣΥ για να δούμε την κάλυψη και άλλων ιατρείων σε άλλα παρεμφερή νοσοκομεία. 
Στη διαδικασία της ολοήμερης λειτουργίας του νοσοκομείου, θα αρχίσει αυτές τις μέρες και το απογευματινό αλλεργιολογικό ιατρείο και θέλουμε να δούμε εάν δυνητικά μπορεί και αυτό να αποσυμφορήσει αυτήν τη λίστα, γιατί δεν είμαστε καθόλου ικανοποιημένοι με το χρονικό διάστημα που χρειάζεται για να επανεξεταστούν τα περιστατικά. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο για δύο λεπτά να αναπτύξει την επίκαιρη ερώτησή του.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, δεν είναι η πρώτη φορά που ένας Υφυπουργός παραδέχεται το πρόβλημα. Το γεγονός όμως είναι τι εκπροσωπεί αυτή η επίκαιρη ερώτηση. Την αγωνία αυτών των ανθρώπων που ακούνε από τον κύριο Υπουργό τα θεωρητικά θέματα, τα προβλήματα που υπάρχουν κλπ. για τα οποία όμως, δεν φαίνεται άμεση λύση.
Όταν διευθυντής του Τμήματος έχει να εκλεγεί για εξίμισι χρόνια και όλο γίνονται διαδικασίες που δεν τελειώνουν ποτέ, καταλαβαίνει κανείς τι αξία έχουν αυτά που λέει ο κύριος Υφυπουργός. Όχι ότι δεν έχουν κάποια αξία από τη δική του πλευρά, αλλά δεν ανταποκρίνονται σ' αυτό που περιμένει ο κόσμος.
Το πιο χαρακτηριστικό, κύριε Υφυπουργέ που νομίζω ότι πρέπει να σας απασχολήσει σοβαρά, είναι ότι λειτουργούσε μ' ένα τρόπο συγκεκριμένο με τους επιστημονικούς συνεργάτες. Αυτό το ξέρετε πάρα πολύ καλά και αυτό ήταν για χρόνια ολόκληρα. Λειτουργούσε πολύ καλά και ήταν από τα λίγα νοσοκομεία της Ελλάδας που ασχολούνται μ' αυτό το αντικείμενο. Μάλιστα, είμαστε τώρα σε μια πολύ δύσκολη εποχή, λόγω των αλλεργιών. 
Αλλάζουν το καθεστώς χωρίς να έχουν βρει ούτε εναλλακτική λύση. Και δεν είναι θέμα της διοίκησης του νοσοκομείου, κύριε Υφυπουργέ. Είναι και δικό σας θέμα. Λέτε τώρα στους ανθρώπους να περιμένουν, ότι θα έλθει καινούριο προσωπικό κλπ. ενώ οι ελλείψεις είναι τεράστιες. Δεν γίνεται προκήρυξη διαγωνισμού για πρόσληψη καινούριου ιατρικού προσωπικού. Τι θα γίνει μ' αυτούς τους ανθρώπους; Δεν δίνεται απάντηση σ' αυτό. 
Νομίζω ότι όταν προγραμματίζει ένα νοσοκομείο ή μια κυβέρνηση κάτι, πρέπει να σκέφτεται πρώτα αυτόν τον κόσμο που ζητάει τη βοήθειά της. Όχι παίρνω κάποια οργανωτικά μέτρα και δεν σκέφτομαι τι θα γίνει μ' αυτούς. Δώστε μια συγκεκριμένη απάντηση και άμεση. Δώστε λύση στο πρόβλημα. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Νασιώκας έχει το λόγο για δύο λεπτά να δευτερολογήσει.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Γνωρίζετε και σεις, κύριε συνάδελφε, ότι λειτουργούσε με το σύστημα των ειδικών συνεργατών. Αυτή η λειτουργία η οποία ήταν για μακρό χρονικό διάστημα, η συνεργασία δηλαδή με ιδιώτες γιατρούς που είχαν γίνει δεκτοί ως εκπαιδευόμενοι στις εργασίες του τμήματος, στην ουσία όμως συμμετείχαν και υπήρχε μια ιδιότυπη υπαλληλοποίηση αυτών των ιδιωτών γιατρών, σταμάτησε στις 31 Δεκεμβρίου με ομόφωνη απόφαση του διοικητικού συμβουλίου. Νομίζω ότι σωστά έπραξαν. Λέτε όμως ποια είναι η εναλλακτική πρόταση;
Πιστεύω ότι άμεσα θα έλθει ο διευθυντής. Είναι σε διαδικασία πρόσληψης. 'Αρα, θα έχουμε μια ενίσχυση. Δυστυχώς, τα εξίμισι χρόνια καθυστερήσεως οφείλονταν ή στο ότι δεν υπήρχαν υποψήφιοι που είχαν τα προσόντα, ή στο ότι υπήρχε εμπλοκή. Ξέρετε τη διαδικασία μέσω των συμβουλίων κρίσεων, κύριε συνάδελφε, και της δικαιοσύνης. Γι' αυτό το λόγο δεν γινόταν η κάλυψη. Τώρα, λοιπόν, είμαστε πολύ κοντά στο να καλύψουμε αυτήν τη θέση.
Θέλουμε το νοσοκομείο να καλύψει τις ανάγκες του στο συγκεκριμένο τμήμα και με ιατρικό και με άλλο προσωπικό. Ζήτησα άμεσα από το διοικητή του νοσοκομείου και από το ΠΕΣΥ να γίνει αλλαγή του οργανισμού για να προκηρύξουμε και άλλες θέσεις. Δεν υπάρχει κανένας μαγικός τρόπος. Το καθεστώς που υπήρχε είναι βέβαιο ότι έπρεπε να σταματήσει. Το καινούριο καθεστώς είναι βέβαιο ότι πρέπει να αναπτυχθεί γρηγορότερα γιατί οι ανάγκες πολλαπλασιάζονται, δημιουργούνται καινούργιες.
Σε αυτήν την κατεύθυνση είμαστε. Δεν είναι κακό να αναγνωρίζουμε μια πραγματική κατάσταση, όπως δεν είναι κακό και να προσδιορίζουμε τα βήματα βάσει των οποίων θα αντιμετωπίζεται. Εγώ έτσι εκλαμβάνω και τη δική σας ερώτηση και βεβαίως την αγωνία των γονέων που θέλουν τα παιδιά τους να εξυπηρετούνται και καλύτερα επιστημονικά και γρηγορότερα.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις επίκαιρες ερωτήσεις δευτέρου κύκλου:
Πρώτη είναι η με αριθμό 556/15.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικώς με την απλοποίηση της διαδικασίας έκδοσης του σήματος λειτουργίας των ενοικιαζομένων δωματίων, από τον Ελληνικό Οργανισμό Τουρισμού.
Η επίκαιρη ερώτηση του κυρίου συναδέλφου έχει ως εξής:
"Σύμφωνα με την εγκύκλιο Τ963/30.1.02 του Υπουργείου Ανάπτυξης εις το εξής για την έκδοση ή επανέκδοση από τον Ελληνικό Οργανισμό Τουρισμού του ειδικού σήματος λειτουργίας ενοικιαζομένων δωματίων, χρειάζεται έκδοση πιστοποιητικού στατικής αντισεισμικής επάρκειας από δύο πολιτικούς μηχανικούς. Ως κριτήρια για την επάρκεια ορίζονται οι σημερινές αντισεισμικές προδιαγραφές των κτιρίων, πράγμα εξωπραγματικό αφού τα κτίρια που ενοικιάζονται δεν έχουν κτιστεί στην πλειοψηφία τους πρόσφατα, ώστε να έχουν ακολουθηθεί οι νέοι κανόνες στατικότητας αλλά αυτό δεν τα καθιστά επικίνδυνα για την ασφάλεια των ενοίκων.
Πέραν αυτού, για να διαπιστωθεί η αντισεισμικότητα των ενοικιαζομένων δωματίων υπάρχουν οι οικοδομικές άδειες και οι στατικές μελέτες στις αντίστοιχες πολεοδομίες, που δηλούν τη στατικότητα του κάθε κτιρίου. 
Είναι επιστροφή στη γραφειοκρατία και τελείως περιττή ταλαιπωρία και οικονομική επιβάρυνση για τους ιδιοκτήτες η υποχρεωτική έκδοση πιστοποιητικού στατικής επάρκειας, προκειμένου να λάβουν το σήμα του Ελληνικού Οργανισμού Τουρισμού. Μόνο για τα κτίρια που κτίστηκαν πριν το 1955 και χωρίς οικοδομική άδεια είναι απόλυτα φυσικό και δικαιολογημένο, αν και υπάρχουν δυσχέρειες, να απαιτείται το προαναφερόμενο πιστοποιητικό, προκειμένου να κριθεί η καταλληλότητά τους για ενοικίαση. 
Ερωτάται ο αρμόδιος Υπουργός: 
Προτίθεται να τροποποιήσει την εν λόγω εγκύκλιο, ώστε να μη στερήσει από την πλειονότητα των ενοικιαζομένων δωματίων τη δυνατότητα νόμιμης λειτουργίας τους με άδεια του Ε.Ο.Τ.; 
Προτίθεται να απλοποιήσει τη διαδικασία έκδοσης και κυρίως επανέκδοσης σήματος λειτουργίας από τον Ε.Ο.Τ. και να δώσει παράταση για την υποβολή δικαιολογητικών των ενδιαφερομένων να λάβουν το ειδικό σήμα μέχρι να ρυθμιστεί το θέμα;"
Ο Υφυπουργός Ανάπτυξης έχει το λόγο για τρία λεπτά να πρωτολογήσει.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριοι συνάδελφοι, απορώ ποιος σας παρέσυρε να κάνετε αυτήν την ερώτηση. 
Πρέπει να ξέρετε πρώτον ότι οι εγκύκλιοι δεν θεσπίζουν διατάξεις. Οι εγκύκλιοι ερμηνεύουν. Άρα, οι εγκύκλιοι δεν λένε τίποτε πέραν αυτών το οποίο λέει ο νόμος. Απορώ ειλικρινά πώς ζητάτε με εγκύκλιο να αλλάξω το νόμο. Είναι δυνατόν; Αποκλείεται. Αυτό μου ζητάτε. Μου ζητάτε να δεχθώ τις απαιτήσεις τις οποίες έχουν οι ενδιαφερόμενοι, να τις θεσπίσω με εγκύκλιο, όταν ο νόμος είναι σαφέστατος. 
Ο νόμος ζητάει τρία πιστοποιητικά για να δοθεί το σήμα λειτουργίας των ενοικιαζομένων δωματίων: Πρώτον, στατικότητας, που έχει σχέση με τη ζωή και την ασφάλεια των ενοικιαστών, δεύτερον, διαχείρισης λυμάτων που έχει σχέση με την υγιεινή και τρίτον πυρασφάλειας που έχει σχέση επίσης με τη ζωή τους. Αυτά τα τρία πιστοποιητικά επαναλαμβάνει και η εγκύκλιος. Δεν λέει η εγκύκλιος ότι πρέπει να είναι με τις σύγχρονες αντισεισμικές προδιαγραφές. Πού το είδαν αυτό; Με την αντισεισμικότητα της εποχής που κτίστηκαν, αλλά χρειάζεται το πιστοποιητικό. 
Δεν το λέει η εγκύκλιος, επαναλαμβάνω. Αυτό το λέει ο νόμος και δεν κάνω τίποτε άλλο παρά, στην εγκύκλιο την οποία εξέδωσα, να επαναλαμβάνω το νόμο. Εάν νομίζουν οι ενδιαφερόμενοι ότι μπορώ με εγκύκλιο να αλλάξω το νόμο ή αν εσείς μου το εισηγείσθε αυτό, νομίζω ότι είναι πέρα για πέρα λάθος. 
Το ενδιαφέρον μας το έχουμε δείξει για να λύσουμε το συγκεκριμένο πρόβλημα το οποίο υπάρχει πολλαπλώς μάλιστα, εξαντλώντας κάθε δυνατότητα που έχουμε στα περιθώρια ερμηνείας των σχετικών διατάξεων του νόμου. Παρ' όλα αυτά οι άμεσα ενδιαφερόμενοι δεν θέλουν να το δεχθούν και πιστεύουν ότι πιέζοντας τους Βουλευτές θα πιεστεί η Κυβέρνηση και θα αλλάξει με εγκύκλιο το νόμο. Αυτό δεν είναι δυνατόν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο για δύο λεπτά.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριε Υπουργέ, κύριοι συνάδελφοι, πιστεύω ότι στη συγκεκριμένη περίπτωση χρειάζεται η απλοποίηση της σχετικής διαδικασίας. Και βέβαια αν τίθεται θέμα τροποποίησης του νόμου, κύριε Υπουργέ, εσείς μπορείτε να δείτε το πρόβλημα και αν χρειάζεται, γιατί όχι, να προβείτε και σε αναγκαία τροποποίηση του νόμου. Γι αυτό υπάρχει το Σώμα για να ψηφίζει και αν διαπιστώνεται ότι κάπου υπάρχει λάθος να αλλάζει τους νόμους.
Επίσης, κύριε Υπουργέ, θα πρέπει να ξέρετε ότι τη στιγμή που έχουν εκδοθεί οικοδομικές άδειες η πολιτεία έχει ελέγξει τη στατική επάρκεια του κτιρίου και βέβαια αντί για πιστοποιητικό από δύο ιδιώτες μηχανικούς θα μπορούσε να εκδώσει αντίστοιχα πιστοποιητικά το αρμόδιο πολεοδομικό γραφείο που έχει και τις σχετικές άδειες και τους ανάλογους φακέλους. Βέβαια αυτό θα ήταν και πιο ανέξοδο και πιο σωστό, διότι τώρα μπαίνουν σε μια διαδικασία περαιτέρω εξόδων και ξέρετε πολύ καλά ότι αυτό δημιουργεί προβλήματα. Κατά συνέπεια μπορεί να τηρηθεί το γράμμα του νόμου με αντίστοιχη λειτουργία των κρατικών αρχών και των κρατικών υποδομών. Και αν για κάποιο κτίριο δεν υπάρχει άδεια, αν έχει χτιστεί πριν από το 1955 τότε να υπάρχει η διαδικασία των δύο πολιτικών μηχανικών.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Δεν παρασύρθηκα, κύριε Υπουργέ. Στηρίζω ένα αίτημα, αν θέλετε μια αγωνία πολλών συμπατριωτών μου και όχι μόνο επιχειρηματιών που έχουν ενοικιαζόμενα δωμάτια σε όλη την Ελλάδα.
Και κάτι ακόμη, κύριε Υπουργέ. Πιστεύω ότι η εμμονή από τη μια μεριά σε γραφειοκρατικές διαδικασίες και από την άλλη η εμμονή του Οργανισμού Ασφάλισης Ελευθέρων Επαγγελματιών να ασφαλιστούν υποχρεωτικά ακόμη και τα δύο-τρία δωμάτια, με βεβαιότητα θα οδηγήσει σε κλείσιμο πολλές μικρές επιχειρήσεις που συμπληρώνουν το εισόδημα φτωχών οικογενειαρχών. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε προφανώς δεν καταλάβατε αυτό το οποίο είπα, ότι εξαντλήσαμε τα όρια που είχαμε ερμηνεύοντας το νόμο με την εγκύκλιο. Γιατί αν όλοι αυτοί οι οποίοι διεκδικούν σήμερα άδεια λειτουργίας από το Υπουργείο Τουρισμού είχαν τις νόμιμες άδειες, δεν θα υπήρχε πρόβλημα. Επειδή ακριβώς δεν έχουν όλοι τις νόμιμες άδειες είχαμε καταφύγει τότε σε αυτήν τη νομοθεσία, έτσι ώστε να ελεγχθεί η στατικότητα και κάποιων οι οποίοι έχουν κάνει υπερβάσεις. Έπαιρναν άδεια για να κτίσουν πέντε δωμάτια και έκτιζαν δεκαπέντε -να το πω έτσι για να το καταλάβετε- με αποτέλεσμα να μην υπάρχει η νόμιμη άδεια. 
ΔΗΜΗΤΡΙΟΣ ΠΙΠΕΡΓΙΑΣ: Ταλαιπωρούνται και οι νόμιμοι έτσι, κύριε Υπουργέ. Να διευκρινίσετε ότι ισχύει αυτό γι αυτούς που δεν έχουν άδεια. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Δεν ταλαιπωρούνται οι νόμιμοι, κύριε συνάδελφε, και έτσι βάζετε άλλο θέμα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Πιπεργιά, σας παρακαλώ πάρα πολύ!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Μου ζητάτε με την εγκύκλιο να νομιμοποιήσω όλους τους αυθαιρέτους. Ε, δεν μπορώ να το κάνω, κύριε συνάδελφε, αυτό. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η υπ' αριθμόν 559/15.4.2002 επίκαιρη ερώτηση της Βουλευτού της Νέας Δημοκρατίας κας Μαρίας Κόλλια-Τσαρουχά προς τον Υπουργό Εθνικής Παιδείας και Θρησκευμάτων, σχετικώς με την κατασκευή νηπιαγωγείου στο δημοτικό διαμέρισμα Μητρουσίου του Δήμου Καπετάν Μητρούση Σερρών.
Η επίκαιρη ερώτηση της κυρίας συναδέλφου έχει ως εξής:
"Οι διαθέσιμοι πόροι από την Κεντρική εξουσία προς το Νομό Σερρών δεν ήταν οι αναμενόμενοι, με αποτέλεσμα παρά την ιεράρχηση των αναγκών και των προτεραιοτήτων, έργα υψίστης σημασίας να μην μπορούν να ενταχθούν σε χρηματοδοτικά προγράμματα και κατά συνέπεια να ολοκληρωθούν. 
Η βελτίωση της ποιότητας ζωής των πολιτών με δράσεις και λειτουργίες ειδικά στον τομέα της εκπαίδευσης θα πρέπει να αποτελεί σημείο αναφοράς.
Δημιουργώντας τις αναγκαίες υποδομές σε όμορες περιοχές της πρωτεύουσας του Νομού, όπως ο Λευκώνας, το Νέο Σούλι, ο Νέος Σκοπός, το Σκούταρι, το Μητρούσι θα μπορέσουμε να συγκρατήσουμε τη μετακίνηση του πληθυσμού και τη συσσώρευσή του στην πρωτεύουσα του Νομού Σερρών, ενώ παράλληλα θα αναδείξουμε και τη δυναμική τους πορεία. 
Όποιες παρεμβάσεις της πολιτείας σε αυτές τις περιοχές με αυτό το σκεπτικό αποκτούν ταυτόχρονα νόημα και σημασία. 
Στο Δημοτικό Διαμέρισμα Μητρουσίου που συγκεντρώνει όλα εκείνα τα στοιχεία που θα του επιτρέψουν να εξελιχθεί καλύτερα και γρηγορότερα σε ένα αξιόλογο τοπικό κέντρο, επιβάλλεται η κατασκευή ενός νέου νηπιαγωγείου. Η αύξηση των εγγραφών των νηπίων κατά την τελευταία τριετία, που διαπιστώνεται, όπως και η αύξηση των μαθητών της πρωτοβάθμιας εκπαίδευσης του Δημοτικού Διαμερίσματος Μητρουσίου δικαιολογεί απολύτως τους λόγους για την κατασκευή του. 
Ερωτάται ο κύριος Υπουργός:
Θα κατασκευάσετε ένα σύγχρονο ολοήμερο νηπιαγωγείο στο Δημοτικό Διαμέρισμα Μητρουσίου δίνοντας έτσι την ευκαιρία στις εργαζόμενες μητέρες, αγρότισσες, αλλά και στα παιδιά της περιοχής να έχουν όλες εκείνες τις περιοχές που τους αξίζουν;"
Ο Υφυπουργός κ. Γκεσούλης έχει το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, η ερώτηση της συναδέλφου, μου δίνει σήμερα τη δυνατότητα να αναφερθώ σε δύο σημαντικές παρεμβάσεις που έχουν γίνει τα τελευταία χρόνια στο χώρο της εκπαίδευσης και ιδιαίτερα στην πρωτοβάθμια εκπαίδευση και στην προσχολική. 
Πρόκειται για το ολοήμερο νηπιαγωγείο και το ολοήμερο δημοτικό σχολείο. Πρόκειται για ένα θεσμό, ο οποίος όπως έλεγα, είναι ένας θεσμός που αγκαλιάστηκε από την ελληνική κοινωνία και υπηρετεί πραγματικά τόσο τις κοινωνικές ανάγκες όσο και αιτήματα της εκπαίδευσης. 
Θα μιλήσω κατ' αρχήν για το ολοήμερο νηπιαγωγείο. Πρόκειται για ένα σχολείο, το οποίο δίνει τη δυνατότητα διαμονής των παιδιών των εργαζομένων γονέων, από το πρωί μέχρι τις τέσσερις το απόγευμα, να βρίσκονται στο σχολείο και έτσι, λοιπόν, οι δύο εργαζόμενοι γονείς δεν είναι όμηροι των παιδιών που θέλουν φύλαξη, μέριμνα και φροντίδα. Αυτό είναι το ένα σκέλος, δηλαδή απαντά στο κοινωνικό αίτημα της φύλαξης των παιδιών των δύο εργαζομένων γονέων. 
Υπάρχει και το δεύτερο αίτημα, το οποίο απαντιέται από αυτό το θεσμό, από το ολοήμερο νηπιαγωγείο, όπως και από το ολοήμερο δημοτικό σχολείο, που είναι το εκπαιδευτικό αίτημα. Εδώ θα ήθελα να αναφέρω ότι το ολοήμερο νηπιαγωγείο δίνει τη δυνατότητα για την αναβάθμιση της προσχολικής αγωγής, δίνει τη δυνατότητα για μία ολοκληρωμένη προετοιμασία των νηπίων για το δημοτικό σχολείο και μας δίνει ακόμα τη δυνατότητα να έχουμε τη μείωση -και αυτό έχει ιδιαίτερη αξία- των μορφωτικών και κοινωνικών διακρίσεων, που μπορεί να διαμορφώνονται από την κοινωνική προέλευση των παιδιών.
Άρα, λοιπόν, μιλάμε για ένα μέτρο, το οποίο απαντά στα κοινωνικά αιτήματα και στα εκπαιδευτικά των μικρών παιδιών και το οποίο τεκμηριώνεται ότι είναι αποδεκτό, ωφέλιμο, χρήσιμο και το θέλει η ελληνική κοινωνία. Από τον ρυθμό που έχουμε μέχρι τώρα, όσον αφορά την ανάπτυξη των νηπιαγωγείων των ολοήμερων, θα ήθελα να δώσω δύο στοιχεία, ότι έχουμε 1226 ολοήμερα νηπιαγωγεία σε όλη τη χώρα που έχουν 1323 τμήματα και 1841 ολοήμερα δημοτικά σχολεία με 2500 περίπου τμήματα που λειτουργούν ως ολοήμερα σχολεία διευρυμένου ωραρίου. 
Σχετικά με το συγκεκριμένο νηπιαγωγείο για το οποίο η εκλεκτή συνάδελφος αναδεικνύει το θέμα, θα ήθελα εδώ να δώσω δύο τρία στοιχεία. Πρόκειται για ένα μικρό νηπιαγωγείο, το οποίο παρουσίασε μείωση του μαθητικού πληθυσμού τα τελευταία χρόνια και καλώς, λοιπόν, ήλθε το θέμα για να δούμε πως θα το ενισχύσουμε, έτσι ώστε να βοηθήσουμε εκεί και να μην έχουμε τη διαρροή του πληθυσμού προς το κέντρο. 
Υπάρχουν δύο στοιχεία. Το ένα αφορά το κτιριακό για το συγκεκριμένο νηπιαγωγείο και το άλλο είναι αν αυτό το νηπιαγωγείο, αυτό είναι αίτημα που τίθεται από την περιοχή, μπορούμε να το κάνουμε ολοήμερο σχολείο. Γι' αυτά τα δύο θα σας απαντήσω στη δευτερολογία μου, γιατί ο χρόνος είναι αμείλικτος. 
ΠΡΟΕΔΡΕΥΩΝ (Κωνσταντίνος Γείτονας): Η κα Μαρία Κόλλια Τσαρουχά έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
Κύριε Πρόεδρε, κύριε Υφυπουργέ, πιστεύω ότι σαν θεσμός το ολοήμερο σχολείο, σαν στόχευση, είναι σωστός. Θα ήθελα να αναφερθώ για το νομό μου, μιας και έχω επισκεφθεί πολλά ολοήμερα ή διευρυμένου ωραρίου σχολεία, όπως έχουν χαρακτηρισθεί. Δεν υπάρχουν οι κατάλληλες υποδομές για να εφαρμοστεί αυτός ο θεσμός, έτσι τουλάχιστον όπως τον έχετε προγραμματίσει.
Ξέρω ότι γνωρίζετε ικανοποιητικά το Νομό Σερρών και τα προβλήματά του. Πρέπει να σας πω ότι υπήρξε μια άναρχη δόμηση μέσα στην πόλη των Σερρών κατά συνέπεια τουλάχιστον για τις Σέρρες δεν υπάρχουν διαθέσιμα κενά οικόπεδα, προκειμένου να αντιμετωπισθούν οι στεγαστικές ανάγκες, τόσο της προσχολικής ηλικίας, νηπιαγωγεία, αλλά και της πρωτοβάθμιας εκπαίδευσης όπου η κατάσταση πλέον είναι οριακή. Απουσιάζουν σύγχρονα νηπιαγωγεία και δύο-τρία δημοτικά σχολεία διότι δεν προβλέφθηκε να αντιμετωπισθούν οι μελλοντικές ανάγκες σχολικής στέγης από την άναρχη ανάπτυξη της πόλης των Σερρών που ακολούθησε.
Επίσης, κύριε Πρόεδρε, υπάρχουν αυτά τα κέντρα τα οποία διαβάσατε που είναι "δορυφορικά" διαμερίσματα, όπως ο Λευκώνας, ο Νέο Σούλι, ο Νέος Σκοπός, το Σκούτερ, το Μητρούσι -τα ξέρετε, κύριε Υφυπουργέ, όλα αυτά- τα οποία είναι πολύ κοντά στην πόλη των Σερρών, έχουν αστική συγκοινωνία και θα έλεγα ότι θα πρέπει να βοηθήσουμε τους κατοίκους και όσους θα ήθελαν να μείνουν σ' αυτά τα ημιαστικά, όπως θα τα χαρακτήριζα, κέντρα, δίνοντας όλες τις δυνατότητες, και ευκαιρίες ώστε να μείνουν εκεί, ξεκινώντας από την εκπαίδευση που είναι ένα βασικό στοιχείο για τους νεαρούς γονείς, για τις νέες οικογένειες. 
Βέβαια, ο νομός έχει τεράστιες ανάγκες και ελλείψεις -δεν είναι βέβαια της αρμοδιότητάς σας αυτά- αλλά σε ό,τι αφορά την αρμοδιότητά σας θα έλεγα ότι θα πρέπει να δώσουμε στο Μητρούσι αυτό που ζητάει, δηλαδή ένα νηπιαγωγείο. Θα σας έλεγα, αναλύοντας τις τελευταίες εγγραφές, ότι το 1999-2000 ήταν τριάντα τα νήπια στο δημοτικό διαμέρισμα 'Ανω Μητρουσίου, την περίοδο 2000-2001 αυξήθηκαν σε τριάντα δύο, ενώ την τρέχουσα περίοδο είναι τριάντα επτά. Το ίδιο συμβαίνει και με τους μαθητές της πρωτοβάθμιας εκπαίδευσης.
Επισκέφθηκα και τα δύο αυτά σχολεία πρόσφατα και πραγματικά γίνεται μια πολύ σπουδαία δουλειά και από το διευθυντή και από τους δασκάλους και τις δασκάλες αυτών των δύο εκπαιδευτηρίων και θα έλεγα, ότι θα έπρεπε να το βοηθήσετε, αφού υπήρχε σχεδιασμός γι' αυτό το συγκεκριμένο σχέδιο. Υπήρξε ως πρόταση από τη Νομαρχιακή Αυτοδιοίκηση Σερρών αλλά προηγήθηκαν άλλες προτεραιότητες. Θα έλεγα, λοιπόν, ότι θα έπρεπε το Υπουργείο σας, μέσα από τους πόρους που μπορεί να διαθέσει και ίσως μέσα από το Κοινοτικό Πλαίσιο που το θεωρώ ότι είναι πολλαπλασιαστής για την ανάπτυξη της περιοχής και η τελευταία μας ευκαιρία από άποψη υποδομών, να παραχωρήσει τα απαιτούμενα κονδύλια. Η μελέτη είναι έτοιμη και θα έλεγα ότι θα έπρεπε να δώσουμε τη δυνατότητα και στο Μητρούσι να έχει ένα ολοήμερο σχολείο, όταν επαναλαμβάνω ότι γίνεται πολύ καλή δουλειά από τους δασκάλους της περιοχής αυτής. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκεσούλης έχει το λόγο.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, μου επιτρέπετε μισό λεπτό να συμπληρώσω κάτι;
ΠΡΟΕΔΡΕΥΩΝ (Κωνσταντίνος Γείτονας): Σας επιτρέπω, κατ' εξαίρεση.
ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
Σας έχω κάνει επανειλημμένα πρόταση μέσω ερωτήσεών μας. Υπάρχουν στρατόπεδα πέριξ της πόλης των Σερρών -βέβαια είναι απόφαση της Κυβέρνησής σας και σχεδιασμός γενικότερος- τα οποία θα εγκαταλειφθούν κάποια στιγμή από το Υπουργείο Εθνικής 'Αμυνας. Θα έλεγα ότι θα πρέπει τα συναρμόδια Υπουργεία να κάνουν κάποιον προγραμματισμό και να παραχωρήσουν εκτάσεις για την κτιριακή αυτή εγκατάσταση των σχολείων στην πόλη των Σερρών. Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, πιστεύω ότι θα συμφωνήσουμε όλοι σ' αυτήν την Αίθουσα ότι ο χώρος της Παιδείας είναι ο χώρος που προσφέρεται για κοινωνικές συγκλίσεις και για πολιτικές θα έλεγα συναινέσεις, γιατί είναι ο χώρος που θα πρέπει να τον προσεγγίζουμε όλοι με όση ευαισθησία, αλήθεια και ευθύνη έχουμε. Και νομίζω ότι αυτό το κάνουμε.
Θα ήθελα όμως να πω το εξής: Υπάρχουν δύο θέματα. Το ένα είναι το κτιριακό, όσον αφορά το συγκεκριμένο σχολείο και γενικότερα για τα σχολεία σε όλη τη χώρα, είτε είναι νηπιαγωγείο είτε είναι δημοτικό είτε είναι γυμνάσιο είτε λύκειο είτε τεχνικό επαγγελματικό εκπαιδευτήριο, αλλά όμως υπάρχει και το κομμάτι το οποίο αφορά καθαυτό το εκπαιδευτικό περιεχόμενο.
Όσον αφορά το κτιριακό θέμα, πρέπει να γνωρίζουμε όλοι ότι σε όλη τη χώρα η σχολική στέγη έχει ανατεθεί στη Νομαρχιακή Αυτοδιοίκηση, πλην της Αττικής, που είναι στον Οργανισμό Σχολικών Κτιρίων.
Έτσι λοιπόν η διαδικασία είναι η γνωστή και την επαναλαμβάνω σύντομα. Ο δήμος εντοπίζει οικόπεδα, δεσμεύει οικόπεδα και η Νομαρχιακή Αυτοδιοίκηση πληρώνει από τα χρήματα, με τα οποία χρηματοδοτείται από την πολιτεία και από εκεί και πέρα κάνει τις μελέτες και την κατασκευή σχολικών κτιρίων.
Θα ήθελα εδώ να πω ότι το θέμα το κτιριακό αφορά τη Νομαρχιακή Αυτοδιοίκηση. Χρηματοδοτείται με αρκετά κονδύλια και θέμα προτεραιοτήτων που καθορίζει εκείνη έχει πάρει για το 2001, 250.000.000 και υπάρχουν και άλλες δυνατότητες.
Όμως, εγώ θέλω να έρθω συγκεκριμένα για το σχολείο που μιλάμε και να σας πω το εξής: Το κομμάτι που αφορά το Υπουργείο Παιδείας, δηλαδή που θέλουν εκεί στην περιοχή να γίνει ολοήμερο νηπιαγωγείο, ναι εμείς θέλουμε και θα το κάνουμε ολοήμερο όσο αφορά το ποιοτικό, δηλαδή να μπορεί να λειτουργήσει έστω και μ' αυτές τις υποδομές που είναι τώρα. Γιατί δεν πρέπει νομίζω να χάσουμε χρόνο για να στηρίξουμε το σχολείο. Να το κάνουμε ολοήμερο έστω και με αυτές τις υποδομές μέχρι να γίνει το καινούριο διδακτήριο. 
Από εκεί και πέρα, όμως, θα ήθελα να πω το εξής: Πέραν από την κατασκευή της σχολικής στέγης που γίνεται από τη Νομαρχιακή Αυτοδιοίκηση που χρηματοδοτείται και έχει έξι έργα προγραμματισμένα που δεν έβαλε το έργο αυτό που λέτε εσείς και νομίζω ότι εκεί πρέπει να τεθεί το θέμα στη Νομαρχιακή Αυτοδιοίκηση, υπάρχει και μία άλλη δυνατότητα από τον Οργανισμό Σχολικών Κτιρίων. Υπάρχει ένα επικουρικό πρόγραμμα στη Νομαρχιακή Αυτοδιοίκηση ειδικά για το Βόρειο Ελλάδα. Εκεί απαιτούνται τρία, τέσσερα στοιχεία, τα οποία θα αναφέρω. Είναι να υπάρχει οικόπεδο ξεκάθαρο, να υπάρχει τοπογραφικό, να υπάρχει πρόσβαση σ' αυτό το οικόπεδο και από την άλλη μεριά να υπάρχει δυνατότητα οικοδομικής άδειας έτσι ώστε να καταθέσουμε αίτημα στον Οργανισμό Σχολικών Κτιρίων σ' αυτό το πρόγραμμα για να μπορεί να ενταχθεί και αυτό το νηπιαγωγείο σ' αυτό το πρόγραμμα που είναι καταπληκτικά σχολεία. 'Αρα, λοιπόν, έχετε αυτές τις δύο δυνατότητες να γίνουν αυτά και να βοηθήσουμε και εμείς ώστε να γίνει το νηπιαγωγείο που εσείς σήμερα εδώ προβάλατε και αναδείξατε. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Είδατε λόγο στην παιδεία και το Προεδρείο προσπάθησε να δώσει όλη την άνεση χρόνου για να συζητηθεί αυτό το ευαίσθητο θέμα. 
Τέταρτη είναι η με αριθμό 561/15.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Ανάπτυξης, σχετικώς με την ανάκληση της άδειας συνέχισης των εργασιών εξόρυξης μεταλλευμάτων, από την επιχείρηση TVX GOLD στην Κοινότητα Στρατονίκης Χαλκιδικής. 
Η επίκαιρη ερώτηση του κυρίου συναδέλφου έχει ως εξής: 
"Παρά τις συνεχείς κινητοποιήσεις των κατοίκων του χωριού της Στρατονίκης Χαλκιδικής η επιχείρηση TVX GOLD εξακολουθεί τις εργασίες εξόρυξης μεταλλευμάτων μετά την άδεια που δόθηκε από το Υπουργείο. 
Οι συνέπειες από τη συνέχιση των εργασιών είναι μεγάλες και ορατές στον οικισμό: Μεγάλες ρωγμές σε σπίτια, σχολείο, εκκλησία, ρωγμές στο έδαφος, εξαφάνιση πηγών του νερού κλπ. Επί πλέον προκαλούν σοβαρούς κινδύνους για την ασφάλεια και την υγεία των κατοίκων καθώς και οικονομικές, κοινωνικές και περιβαλλοντικές ζημιές. 
Ερωτάται ο κύριος Υπουργός:
Αν θα ανακαλέσει την άδεια συνέχισης των εργασιών κάτω από το χωριό Στρατονίκη Χαλκιδικής;
Σκοπεύει να επαναφέρει τα μεταλλεία της περιοχής κάτω από το δημόσιο έλεγχο, ώστε η βιομηχανική ανάπτυξη να γίνει με τη συμμετοχή των φορέων και των κατοίκων της περιοχής στην κατεύθυνση της αύξησης της απασχόλησης με σεβασμό όμως στις συνθήκες διαβίωσης και το περιβάλλον;".
Θα απαντήσει ο Υφυπουργός Ανάπτυξης κ. Καλαφάτης.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
Αγαπητέ συνάδελφε, πριν απαντήσω στα θέματα που επισημαίνετε στην ερώτησή σας θα ήθελα να δηλώσω ότι είναι λυπηρό το γεγονός ότι χθες είχαμε κάποια επεισόδια στο χωριό της Στρατονίκης. Δύο επισημάνσεις πρώτα. Κατανοώ την αγωνία που πιθανόν να έχετε για το τι μέλει γενέσθαι στη Στρατονίκη και στην εκμετάλλευση του ορυκτού μας πλούτου. Αυτό όμως δεν σημαίνει σε καμία περίπτωση ότι αυτή η αγωνία θα πρέπει να μετατρέπεται σε κινδυνολογία και να καταφεύγει και σε καταστροφολογία. 
Η δεύτερη επισήμανσή μας είναι ότι παρατηρώ μία αφισημία εδώ σε σχέση με τις πάγιες θέσεις του Κ.Κ.Ε. Εμείς έχουμε συνηθίσει χρόνια τώρα το Κ.Κ.Ε. να είναι ο υπέρμαχος των δικαιωμάτων των εργαζομένων. Ξέρουμε ότι σήμερα οι εργαζόμενοι είναι υπέρ της συνέχισης των εργασιών, ενώ το Κ.Κ.Ε. είναι αντίθετο με τη συνέχιση των εργασιών στη Στρατονίκη.
Στο πρώτο ερώτημα που θέσατε, εάν αποσύρουμε την άδεια, σας δηλώνω ότι η άδεια αυτή έχει δοθεί σύμφωνα με όλες τις νόμιμες διαδικασίες και γι' αυτό ακριβώς το λόγο δεν υφίσταται λόγος -ουδείς λόγος να αποσύρουμε την άδεια.
Στο δεύτερο ερώτημά σας ρωτάτε εάν εμείς διατιθέμεθα να θέσουμε το μεταλλείο που σήμερα υπάρχει και στο οποίο εργάζεται η TVX υπό δημόσιο έλεγχο. Μάλιστα λέτε με τη συμμετοχή φορέων και κατοίκων. Αυτά ακούγονται ωραία, χαϊδεύουν τα αυτιά αλλά είναι τόσο ασαφή και τόσο έωλα.
Μιλάτε για αύξηση της απασχόλησης, τη στιγμή που λέτε να σταματήσουν οι εργασίες TVX και μιλάτε για σεβασμό του περιβάλλοντος που απολύτως συμφωνούμε και εμείς, αλλά ξέρετε ότι ως προς αυτό το θέμα έχουν τηρηθεί όλες οι διαδικασίες και επιπλέον υπάρχει η μελέτη και του Εθνικού Μετσοβίου Πολυτεχνείου που μιλάει περί αυτού. 
Πρέπει να σας ενημερώσω επίσης ότι η μέθοδος που χρησιμοποιείται σήμερα στην TVX στο χωριό Στρατονίκη είναι η καλύτερη και αυτό δεν είναι προσωπική άποψη, ούτε άποψη του Υπουργείου, είναι διεθνώς αποδεδειγμένο και παραδεγμένο ότι η μέθοδος που χρησιμοποιείται είναι η καλύτερη. Υπάρχει πλήρης μελέτη περιβαλλοντικών επιπτώσεων εγκεκριμένη απ' όλες τις αρμόδιες υπηρεσίες. Επιπλέον, όπως σας το είπα, υπάρχει η έγκριση του Εθνικού Μετσοβίου Πολυτεχνείου περί των εργασιών και με τον τρόπο με τον οποίο γίνονται. Επίσης, εκτός των συμβατικών υποχρεώσεων που προκύπτουν από τη μελέτη περιβαλλοντικών επιπτώσεων, υπάρχουν οι υποδείξεις που έχει προτείνει το Εθνικό Μετσόβιο Πολυτεχνείο, οι οποίες έχουν αρχίσει να τηρούνται για την εξασφάλιση των περιουσιών και της ασφάλειας των κατοίκων. Και τέλος θα ήθελα να σας επισημάνω κάτι το οποίο γνωρίζετε, γιατί έχετε απευθύνει μία άλλη ερώτηση για παρόμοια υπόθεση, ότι με υπουργική απόφαση, η οποία εκδόθηκε τον περασμένο Φεβρουάριο, δίνεται η δυνατότητα του κοινωνικού ελέγχου μέσα από την επιτροπή στην οποία θα συμμετέχουν επιστημονικοί φορείς, η Νομαρχιακή και η Τοπική Αυτοδιοίκηση και το Υπουργείο Ανάπτυξης, ούτως ώστε να παρακολουθούνται όλες οι εργασίες και αν οι μελέτες περιβαλλοντικών επιπτώσεων και οι τεχνικές μελέτες τηρούνται επακριβώς. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
Το Κομμουνιστικό Κόμμα Ελλάδας ούτε κινδυνολογεί, ούτε και καταστροφολογεί και είναι γνωστές οι πάγιες θέσεις του για την αξιοποίηση του ορυκτού πλούτου, άλλο αν δεν συμφωνεί ο Υπουργός, η Κυβέρνηση. Βέβαια αν πάρουμε τις αρχές 3η Σεπτέμβρη, εκεί θα δείτε ότι παραπλήσιες θέσεις είχατε με το Κομμουνιστικό Κόμμα Ελλάδας, εσείς νερώσατε το κρασί σας, έχετε τη νεοφιλελεύθερη συντηρητική πολιτική της Νέας Δημοκρατίας ως μπούσουλα, πορεύεστε.
Το δεύτερο ζήτημα είναι, κύριε Πρόεδρε, ότι η συγκεκριμένη περιοχή πραγματικά καταστρέφεται. Και εκτός από αυτά τα οποία αναφέρω εδώ, την προηγούμενη εβδομάδα από τις ανατινάξεις που γίνονται στα έγκατα της γης εκατό μέτρα παρακάτω έχει ανοίξει μία τεράστια οπή δίπλα στα σπίτια. Τι πρέπει να γίνει; Να δώσει τη λύση, λοιπόν, η Κυβέρνηση. Θέλει να εγκαταλείψουν οι κάτοικοι τις περιοχές, τα σπίτια τους; Να το πει ευθέως. Και μπορεί να λυπάται σήμερα γι' αυτά τα οποία συνέβησαν προχθές στη Στρατονίκη, αλλά πρέπει να πούμε, όμως, ότι στη Στρατονίκη εδώ και πέντε μήνες υπάρχει αστυνομοκρατία, τρομοκρατία. Και δεν είναι τυχαίο ότι ένα ολόκληρο χωριό είναι ξεσηκωμένο στο πόδι. Υπάρχουν σοβαρά προβλήματα τα οποία αγνοεί η Κυβέρνηση και επικαλείται τη μελέτη του Εθνικού Μετσοβίου Πολυτεχνείου. Κοιτάξτε, κύριε Πρόεδρε, όμως λέει το Εθνικό Μετσόβιο Πολυτεχνείο τη μελέτη αυτήν τη στηρίζω στα στοιχεία τα οποία μου έχει δώσει η πολυεθνική εταιρεία. Δεν υπάρχουν πρωτογενή στοιχεία από την πλευρά του Εθνικού Μετσόβιου Πολυτεχνείου για μια σωστή και ανεξάρτητη μελέτη. Και θα μπορούσε αυτό η Κυβέρνηση να το φροντίσει, να δώσει τα πρωτογενή στοιχεία,ώστε να βγει η ανάλογη μελέτη που θα ήταν και ειλικρινής, διότι δεν ξέρουμε καμία εταιρεία να δώσει στοιχεία που θα ήταν ενάντια στον εαυτό της.
Το τρίτο ζήτημα είναι οι εργαζόμενοι. Εμείς προτιμάμε οι εργαζόμενοι να έχουν δουλειά πάντα και δεν θέλουμε μόνο για δέκα χρόνια, γιατί είναι γνωστό ότι μετά τη ληστρική εκμετάλλευση του συγκεκριμένου μεταλλείου η πολυεθνική θα φύγει. Τι θα αφήσει από πίσω,είναι το ζήτημα,και για τους εργαζόμενους και για τους κατοίκους και για την περιοχή ολόκληρο, γιατί δεν είναι τυχαίο ότι χάθηκαν είκοσι πηγές νερού. Κτηνοτροφία, γεωργία, λοιπόν, χτυπιέται και εμείς λέμε το εξής απλό, όπως και οι κάτοικοι, να μην περάσει το μεταλλείο κάτω από τον οικισμό. Έχει μεταλλεύματα και έξω από το χωριό. Το ζήτημα είναι γιατί δεν προχωράει η Κυβέρνηση σε αυτήν την κατεύθυνση και να επιβάλει αυτήν τη θέση και στην πολυεθνική εταιρεία. Απλό το ερώτημα, απλή και η απάντηση. Γιατί χρειάζεται κόστος από τη συγκεκριμένη εταιρεία και το κόστος δεν θέλει να το πληρώσει. Το κόστος αυτό θα το πληρώσουν οι ίδιοι οι κάτοικοι. Και τονίζουμε το εξής. Επισκέφθηκε η Γενική Γραμματεία την περιοχή. Την τρομοκρατία δεν θα την δεχθούμε. Παραπέμπονται μέλη της συντονιστικής επιτροπής και άλλοι κάτοικοι με τις εξής κατηγορίες. 'Oχι μόνο με την αντίσταση κατά της αρχής, αλλά και με την υποκίνηση σε στάση.
Εμάς αυτό, το δεύτερο ιδίως μας θυμίζει άλλες εποχές και πιστεύω ότι θα πρέπει να κάνει παρέμβαση η Κυβέρνηση να σταματήσει η δίωξη αυτών των ανθρώπων οι οποίοι δεν κάνουν τίποτε άλλο παρά το αναφαίρετο δικαίωμα να μείνουν στα σπίτια τους. 
Ενδιαφερόμαστε και για τους εργαζόμενους και για τους εργάτες και για τους πολίτες. Υπάρχει δουλειά και για τους εργάτες και για τους συγκατοίκους των εργατών, με την προϋπόθεση το μεταλλείο να μην περάσει κάτω -που περνά αυτήν την ώρα- από τα σπίτια. Και εδώ τουλάχιστον υπάρχουν και μαρτυρίες των παιδιών, ότι σε καθημερινή βάση τεράστιες ποσότητες δυναμίτη περνούν από κάτω, γίνονται εκρήξεις και δεν ξέρω αν εσείς ή η Κυβέρνηση θα μπορούσατε να μείνετε σε εκείνο τον τόπο. Ας τους κατανοήσουμε, κύριε Υπουργέ, και δεν είναι για γέλια η κατάσταση. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Προφανώς, αγαπητέ συνάδελφε, δεν είναι για γέλια η κατάσταση. Ίσως μου προκάλεσαν το γέλωτα αυτά που είπατε, διότι είναι τόσο αντιφατικά αυτά που υποστηρίξατε. Και είναι τόσο έκδηλη η προσπάθειά σας να μας πείσετε, ώστε δεν ξέρω ποιος ασκεί την τρομοκρατία, όταν μάλιστα γνωρίζετε ότι εκεί ορισμένοι κάτοικοι της Στρατονίκης κλείνουν το δρόμο…
ΑΓΓΕΛΟΣ ΤΖΕΚΗΣ: 'Ολο το χωριό είναι στο πόδι. Μην λέτε ψέματα στη Βουλή.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Τζέκη, μη με αναγκάσετε να πω να μη γράφονται οι διακοπές. Ο κύριος Υφυπουργός σας άκουσε με πολλή προσοχή. Ασκήσατε εντονότατη κριτική κατά της πολιτικής της Κυβέρνησης, όπως είναι δικαίωμά σας. 'Εχει δικαίωμα, όμως, και ο κύριος Υφυπουργός να πει τον αντίλογό του και να τον ακούσετε.
Παρακαλώ, κύριε Υπουργέ, συνεχίστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Τζέκη, δεν έχω ανάγκη να πω ψέματα, διότι αγωνιζόμαστε στην περιοχή για να μπορέσει να επιβιώσει και η εταιρεία και οι εργαζόμενοι, ώστε να αναπτυχθεί η περιοχή, η περιφερειακή και η τοπική ανάπτυξη. Αν εσείς επικαλείστε ψέματα από λανθασμένες πληροφορίες ή από θέλησή σας να ασκήσετε Aντιπολίτευση, αυτό είναι ένα άλλο ζήτημα.
Αλλά, όταν κύριε συνάδελφε, πηγαίνουν οι εργαζόμενοι με τα λεωφορεία και τα αυτοκίνητά τους για να δουλέψουν και κλείνουν το δρόμο οι όποιοι κάτοικοι του χωριού, δεν ξέρω ποιος ασκεί τρομοκρατία. Δεν ξέρω ποιος παραβαίνει τους νόμους και σε αυτό πρέπει να τοποθετηθείτε. Δεν μπορεί να λέμε ναι και με τους εργαζομένους ναι και με αυτούς που είναι ενάντια στους εργαζόμενους…
ΑΓΓΕΛΟΣ ΤΖΕΚΗΣ: Και με το λαό είμαστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτά τα τεχνάσματα και αυτές οι διγλωσσίες του Κ.Κ.Ε. δεν οδηγούν πουθενά.
'Oσον αφορά την 3η του Σεπτέμβρη, η πεμπτουσία της 3ης του Σεπτέμβρη είναι όχι στο δογματισμό. Και σε αυτό το δογματισμό είστε προσκολλημένοι και δεν μπορείτε να αποκολληθείτε. 
Είπατε ότι τα νερά τώρα εξαφανίστηκαν. Είναι ψεύδος αυτό. Τα νερά έχουν εξαφανιστεί από την προηγούμενη εκμετάλλευση που δεν οφείλεται στην TVX, η οποία δεν έγινε στην περιοχή που πήγατε εσείς. Όπως και οι ρωγμές στο έδαφος έχουν γίνει από τις προηγούμενες εκμεταλλεύσεις που γινόταν με άλλη μέθοδο και η μέθοδος αυτή έχει αλλάξει. 
'Oσον αφορά τις ρωγμές που έχουν παρατηρηθεί, διότι έχουμε πάει εκεί επί τόπου και μιλήσαμε με τους κατοίκους, αυτές οφείλονται σύμφωνα με τη μελέτη και της επιθεώρησης μεταλλείων, αλλά και της μελέτης του Ε.Μ.Π. στις προηγούμενες εκμεταλλεύσεις, που γινόταν με πανάρχαιο τρόπο. Αυτά πρέπει να λέτε γιατί αυτή είναι η αλήθεια. 
Εν πάση περιπτώσει εγώ θέλω να πω τα εξής σημεία: 
Εμείς αγαπητοί συνάδελφοι, δεν πρόκειται να αφήσουμε τον εθνικό ορυκτό πλούτο να τον διαχειρίζεται η οποιαδήποτε αγωνιούσα τοπική κοινωνία. Ο εθνικός ορυκτός πλούτος είναι εθνική υπόθεση και με αυτήν την έννοια την ευθύνη την έχει το συγκροτημένο κράτος, η συγκροτημένη ελληνική πολιτεία και δεν θα αφήσουμε φωνασκίες, λαϊκισμούς που αναφέρονται στη Βουλή να σαμποτάρουν και να δυναμιτίσουν αυτήν την εκμετάλλευση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Κύριε Πρόεδρε, δεν μίλησα καθόλου. 
ΠΡΟΕΔΡΕΥΩΝ (Κωνσταντίνος Γείτονας): Ε, όχι και δεν μιλήσατε καθόλου. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τελειώνω, λέγοντας ότι, αναφορικά με το δεύτερο σημείο, θα προσπαθήσουμε με όλες τις μεθόδους που έχουμε για την προστασία του περιβάλλοντος. 
Σχετικά με το τρίτο σημείο θέλω να πω ότι θα αξιοποιήσουμε στο έπακρον τη σύγχρονη τεχνολογία. Με αυτόν τον τρόπο θα επιφέρουμε τοπική περιφερειακή ανάπτυξη και απασχόληση. Έχουμε επιβάλει με την υπουργική απόφαση την ύπαρξη κοινωνικού ελέγχου και γι' αυτόν ακριβώς το λόγο πιστεύουμε ότι και αυτή η επένδυση θα έχει αίσιο μέλλον. Εάν εσείς για τους δικούς σας λόγους την δυναμιτίζετε, είναι δικό σας πρόβλημα, και δεν είναι πρόβλημα της ελληνικής Κυβέρνησης. 
ΑΓΓΕΛΟΣ ΤΖΕΚΗΣ: Εμείς λέμε όχι στο ξεπούλημα του ορυκτού πλούτου. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων και ερωτάται το Σώμα εάν δέχεται να λύσουμε τη συνεδρίαση. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 12.10' λύεται η συνεδρίαση για αύριο Παρασκευή 19 Απριλίου 2002 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας απευθυνόμενη προς τα Υπουργεία Οικονομίας και Οικονομικών και Εργασίας και Κοινωνικών Ασφαλίσεων, σχετικά με την ανεργία, τις δαπάνες ιατροφαρμακευτικής περίθαλψης και τις συντάξεις του ΟΓΑ. 





Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



 


