ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΑ’

Δευτέρα 19 Μαρτίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Π. Καμμένου, Α. Διαμαντοπούλου και Π. Ευθυμίου, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Βέροιας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 20 Μαρτίου 2007, σελ.
4. Συζήτηση επικαίρων ερωτήσεων:
α) Προς την Υπουργό Εθνικής Παιδείας και Θρησκευμάτων:
i. σχετικά με την αντιμετώπιση των προβλημάτων στο σχολικό συγκρότημα του Αγίου Κήρυκα Ζακύνθου κ.λπ., σελ.
ii. σχετικά με την πληρωμή των ωρομισθίων εκπαιδευτικών κ.λπ.
β) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τη λειτουργία του εργοστασίου ξήρανσης λυμάτων, τις περιβαλλοντικές επιπτώσεις στην περιοχή Κερατσινίου-Περάματος κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με τους ελέγχους των Μονάδων Φροντίδας Ηλικιωμένων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις», σελ.
2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Εισοδηματική πολιτική έτους 2007, φορολογικές και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΑΡΒΑΡΙΓΟΣ Δ., σελ.
ΚΑΛΟΣ Γ., σελ.
ΚΟΥΒΕΛΗΣ Φ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΑΝΤΩΝΑΚΟΠΟΥΛΟΣ Π., σελ.
ΓΕΩΡΓΑΚΟΠΟΥΛΟΣ Δ., σελ.
ΓΚΑΤΖΗΣ Ν., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΑΤΣΙΦΑΡΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΜΑΚΡΥΠΙΔΗΣ Α., σελ.
ΜΑΝΟΣ Σ., σελ.
ΜΑΝΩΛΗΣ Ι., σελ.
ΜΠΕΚΙΡΗΣ Μ., σελ.
ΠΑΠΑΝΔΡΕΟΥ Β., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
ΤΖΙΜΑΣ Μ., σελ.
ΦΛΩΡΙΔΗΣ Γ., σελ.
ΧΡΙΣΤΟΔΟΥΛΑΚΗΣ Ν., σελ.
  

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  ΡΑ΄
     Δευτέρα 19 Μαρτίου 2007
     Αθήνα, σήμερα στις 19 Μαρτίου 2007, ημέρα Δευτέρα και ώρα 18.05΄ συνήλθε στην Αίθουσα των συνεδριάσεων του Βουλευτηρίου η Βουλή σε oλομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Δημήτριο Βαρβαρίγο, Βουλευτή Ζακύνθου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο κ. Σπυρίδων Πολύζος, εκπαιδευτικός κατηγορίας ΤΕ16, ζητεί τη δυνατότητα διορισμού των εκπαιδευτικών μουσικής ΤΕ16 στα Σχολεία.
2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Αποφοίτων Εθνικής Σχολής Δημόσιας Διοίκησης καταγγέλλει την απαξίωση και μη αξιοποίηση των αποφοίτων της Σχολής.
3) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Ένωση Αποφοίτων Εθνικής Σχολής Δημόσιας Διοίκησης καταγγέλλει την απαξίωση και μη αξιοποίηση των αποφοίτων της Σχολής.
4) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ένωση Αποφοίτων Εθνικής Σχολής Δημόσιας Διοίκησης καταγγέλλει την απαξίωση και μη αξιοποίηση των αποφοίτων της Σχολής.
5) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ένωση Πτυχιούχων Τεχνολόγων Γεωπόνων ζητεί την ίδρυση Επιστημονικού Επιμελητηριακού Τομέα, ο οποίος θα καλύψει το κενό στο χώρο της τεχνολογίας τροφίμων αγροτικών προϊόντων και περιβάλλοντος.
6) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ένωση Αποφοίτων Εθνικής Σχολής Δημόσιας Διοίκησης καταγγέλλει παράνομη προκήρυξη 25 θέσεων διευθυντικών καθηκόντων από το Υπουργείο Τουριστικής Ανάπτυξης.
7) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Υπαλλήλων Περιφερειακού Γενικού Νοσοκομείου Νίκαιας Πειραιώς ζητεί την ικανοποίηση εργασιακών και οικονομικών αιτημάτων των εργαζομένων στο νοσοκομείο.
8) Ο Βουλευτής Β΄ Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Ένωση Ελλήνων Χημικών ζητεί την αναβάθμιση του μαθήματος της Χημείας στη Δευτεροβάθμια Εκπαίδευση.
9) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Νομάρχης Ρεθύμνου ζητεί τη λήψη μέτρων που θα αποσκοπούν στην αναβάθμιση και στήριξη του τουρισμού στο Νομό Ρεθύμνου.
10) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ρεθύμνης υποβάλλει απόψεις για το ειδικό χωροταξικό πλαίσιο των ανανεώσιμων πηγών ενέργειας.
11) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Γεροποτάμου Ρεθύμνης ζητεί να του εγκριθεί η πρόσληψη προσωπικού Ι.Δ..
12) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Γονέων-Κηδεμόνων και Φίλων των ατόμων, παιδιών και ενηλίκων με ειδικές ανάγκες «ΑΓΑΠΗ», ζητεί την έκτακτη χρηματοδότηση των προγραμμάτων του.
13) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ρεθύμνης ζητεί την αύξηση των κονδυλίων για τα προγράμματα ποιοτικού εκσυγχρονισμού των μικρών καταλυμάτων.
14) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμος Λαππαίων Ρεθύμνου ζητεί τη συνέχιση του προγράμματος παροχής κοινωνικών και υποστηρικτικών υπηρεσιών στην περιοχή του.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την ανάδειξη, διαφύλαξη και συντήρηση του πολιτιστικού πλούτου της περιοχής του.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Παναγιώτης Καρράς διαμαρτύρεται για την ακύρωση των παλαιών διαβατηρίων που δεν είχαν λήξει.
17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την πρόσληψη αρχαιοφυλάκων για τη φύλαξη της Σπιναλόγκας.
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την ενίσχυση της Αστυνομικής Δ/νσης Λασιθίου με πρόσθετο προσωπικό.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί την ανέγερση νέου κτιρίου για τη στέγαση του Σχολείου του.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Επιτυχόντων Εκπαιδευτικών των διαγωνισμών του Α.Σ.Ε.Π. καταγγέλλει παράνομες προσλήψεις εκπαιδευτικών.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΄Ενωση Αποφοίτων Εθνικής Σχολής Δημόσιας Διοίκησης καταγγέλλει την απαξίωση και μη αξιοποίηση των αποφοίτων της Σχολής.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΄Ενωση Ελλήνων Χημικών ζητεί την αναβάθμιση του μαθήματος της Χημείας στη Δευτεροβάθμια Εκπαίδευση.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αθανάσιος Μαυροβουνιώτης ζητεί την ηθική του αποκατάσταση λόγω της αναπηρίας του από βασανιστήρια κατά την περίοδο της χούντας.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου Λασιθίου ζητεί τη στελέχωση του περιφερειακού ιατρείου Κριτσάς με ιατρικό και νοσηλευτικό προσωπικό.
25) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ  κατέθεσε αναφορά με την οποία ο Πανελλήνιος Σύλλογος Φυσικοθεραπευτών Εκπαιδευτικών ΠΕ 18 ζητεί η ειδικότητα του βοηθού φυσιοθεραπευτή να ενταχθεί στα ΕΠΑ.Λ..
26) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ιερά Μητρόπολις Δημητριάδος ζητεί την επισκευή και συντήρηση των αγιογραφιών της Ιεράς Μονής της Παναγίας Άνω Ξενιάς.
27) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Μαρία Λαναρά ζητεί την ένταξη του Τμήματος Φιλοσοφίας του Πανεπιστημίου Πατρών στον κλάδο ΠΕ 02.
28) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Δήμος Περάματος Πειραιά ζητεί την επιβολή τέλους στην ΕΥΔΑΠ υπέρ του Δήμου Περάματος για τη λειτουργία του βιολογικού καθαρισμού της Ψυτάλλειας.
29) Ο Βουλευτής Α΄ Θεσσαλονίκης κ. ΕΛΕΥΘΕΡΙΟΣ ΒΕΝΙΖΕΛΟΣ κατέθεσε αναφορά με την οποία ο κ. Μηνάς Ιακωβίδης ζητεί να του χορηγηθεί αναβολή στράτευσης, λόγω σπουδών.
30) Ο Βουλευτής Α΄ Θεσσαλονίκης κ. ΕΛΕΥΘΕΡΙΟΣ ΒΕΝΙΖΕΛΟΣ κατέθεσε αναφορά με την οποία η κ. Αθανασία Μότσιου ζητεί να χορηγείται η απαλλαγή από το κυκλικό ωράριο και στους γονείς των μονογονεϊκών οικογενειών.
31) Ο Βουλευτής Α΄ Θεσσαλονίκης κ. ΕΛΕΥΘΕΡΙΟΣ ΒΕΝΙΖΕΛΟΣ κατέθεσε αναφορά με την οποία η Ομοσπονδία Κωφών Ελλάδος ζητεί την κατάργηση του προσόντος ξένης γλώσσας, προκειμένου για διορισμό ατόμων με κώφωση ή βαριά βαρηκοϊα.
32) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία η Ένωση Αποφοίτων Εθνικής Σχολής Δημόσιας Διοίκησης καταγγέλλει την απαξίωση και μη αξιοποίηση των αποφοίτων της Σχολής.
33) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Τ.Ε.Ι. Καλαμάτας Μεσσηνίας ζητεί να του χορηγηθούν οι αποφάσεις βάσει των οποίων καταργήθηκε η ποσόστωση 10% επί του αριθμού των εισαγομένων στην ΕΣΤΑ από το Τμήμα Τοπικής Αυτοδιοίκησης του Τ.Ε.Ι. Καλαμάτας. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3738/31-1-07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 6504/Β/25-2-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στο ως άνω σχετικό, σας γνωρίζουμε τα εξής:
     -Το από 23-7-1998 Π.Δ. που δημοσιεύθηκε στο ΦΕΚ616/Δ/19-8-98 με στόχο την αναβάθμιση του Μεταξουργείου, την ανάδειξη του παραδοσιακού χαρακτήρα της περιοχής και την απομάκρυνση ασυμβιβάστων με την κατοικία οχλουσών χρήσεων, έθεσε υπό ιδιαίτερο προστατευτικό καθεστώς από πλευράς δόμησης και χρήσεων γης την περιοχή του Μεταξουργείου.
     -Από τις διατάξεις της παρ. 4γ του άρθρου 2 του ως άνω Π.Δ. σε συνδιασμό με το άρθρο 42 του Ν. 3066/2002, προβλέφθηκε ως χρόνος απομάκρυνσης των ως άνω μη επιτρεπόμενων χρήσεων, ειδικά για το Μεταξουργείο, η 18-10-2005.
     -Στη συνέχεια, με το άρθρο 7 του Ν. 3325/2005 (ΦΕΚ Α'68/11-3-2005), και ενώ δεν είχε εκπνεύσει η ως άνω προθεσμία που είχε τεθεί με το άρθρο 42 του Ν. 3066/2002, ορίσθηκε κατά τρόπο συγκεκριμένο, σαφή και ανεπιφύλακτο ως χρόνος απομάκρυνσης των ως άνω μη συμβατών χρήσεων, το διάστημα των δώδεκα ετών από την ημερομηνία εφαρμογής της σχετικής διάταξης, δηλαδή εν προκειμένω η 19-8-2010.
     Εξαιρούνται τα συνεργεία αυτοκινήτων, μοτοσυκλετών και μοτοποδηλάτων λόγω της ρητής αναφοράς τους στις εξαιρέσεις του αναφερόμενου Νόμου 3325/05 (άρθρο 3, παρ. 2γ), τα οποία πρέπει να απομακρυνθούν μέχρι 18-10-2005.
     Η αρμόδια Δ/νση Πολεοδομικού Σχεδιασμού έθεσε ερώτημα στο Νομικό Συμβούλιο του Κράτους το οποίο και γνωμοδότησε ομόφωνα με την με αριθμ. 193/06 γνωμοδότηση ότι «οι μη επιτρεπόμενες χρήσεις γης της παρ. 4γ του άρθρου 2 του από 23-7-98 Π.Δ/γματος (ΦΕΚ 616Δ) στη περιοχή του Μεταξουργείου στην Αθήνα, ενόψει των διατάξεων του άρθρου 7 του Ν.3325/2005 (ΦΕΚ 68Α/11-3-2005) σχετικά με την «Ίδρυση και λειτουργία βιομηχανικών-βιοτεχνικών εγκαταστάσεων στο πλαίσιο της αειφόρου ανάπτυξης» οι οποίες ορίζουν ως χρόνο απομάκρυνσης των δραστηριοτήτων που είναι ασύμβατες με τις χρήσεις γης την δωδεκαετία από την ημερομηνία εφαρμογής της σχετικής διάταξης, πρέπει να απομακρυνθούν μέχρι την 19.8.2010 ». Η παραπάνω γνωμοδότηση έγινε αποδεκτή από τον Υπουργό ΠΕΧΩΔΕ με την υπ' αριθμ. 20747/25-10-2006 Απόφαση.
     Ο Υφυπουργός
     ΣΤ. Ε. ΚΑΛΟΓΙΑΝΝΗΣ»
     2. Στην με αριθμό 3953/6-2-07 ερώτηση του Βουλευτή κ. Κωνσταντίνου Καρρά δόθηκε με το υπ’ αριθμ. 6534 Β/1-3-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην παραπάνω σχετική ερώτηση σας γνωρίζουμε ότι:
     -Στην περιοχή Λιοσίων - Φυλής λειτουργεί μια Ολοκληρωμένη Εγκατάσταση Διαχείρισης Αποβλήτων (ΟΕΔΑ) η οποία περιλαμβάνει τον μοναδικό λειτουργούντα Χ.Υ.Τ.Α. στην Αττική, ένα εργοστάσιο Μηχανικής Ανακύκλωσης και Κομποστοποίησης (ΕΜΑΚ) το οποίο επεξεργάζεται Αστικά Στερεά Απόβλητα (Α.Σ.Α.), λάσπη βιολογικού καθαρισμού και «πράσινα» απόβλητα (κλαδιά, χόρτα) και παράγει ως προϊόντα ανακτώμενα υλικά συσκευασίας προς ανακύκλωση, κλάσμα υψηλής θερμικής αξίας προς ενεργειακή αξιοποίηση και κομπόστ (εδαφοβελτιωτικό - «λίπασμα») με δυναμικότητά 1.200 τόνων απορριμμάτων ανά ημέρα, έναν πυρολυτικό κλίβανο για την αποτέφρωση των μολυσματικών νοσοκομειακών αποβλήτων, εγκατάσταση ενεργειακής αξιοποίησης βιοαερίου, με παραγωγή ηλεκτρικής και θερμικής ενέργειας από το βιοαέριο του Χ.Υ.Τ.Α. Άνω Λιοσίων. Επίσης στον ίδιο χώρο έχει γίνει αποκατάσταση της παλαιάς χωματερής και γίνεται αξιοποίηση του βιοαερίου που παράγεται στην παλαιά χωματερή. Επιπλέον πρόσφατα εγκρίθηκε η κατασκευή στον ίδιο χώρο ενός Κέντρου Διαλογής Ανακυκλώσιμων Υλικών (ΚΔΑΥ).
     - Τα όποια προβλήματα δυσλειτουργίας στην ΟΕΔΑ Λιοσίων - Φυλής και κατά συνέπεια της περιβαλλοντικής επιβάρυνσης της περιοχής Θριασίου - Λιοσίων, είναι ευθύνη του φορέα διαχείρισης των εγκαταστάσεων της ΟΕΔΑ.
     - Φορέας διαχείρισης της ΟΕΔΑ Δυτ. Αττικής είναι ο ΕΣΔΚΝΑ ο οποίος εποπτεύεται από την Περιφέρεια Αττικής.
     - Από τα δημιουργούμενα προβλήματα καταδεικνύεται η αναγκαιότητα κατασκευής και λειτουργία στο άμεσο μέλλον των άλλων δύο (2) ΟΕΔΑ της Περιφέρειας Αττικής, όπως αυτές προβλέπονται από το Περιφερειακό Σχέδιο Διαχείρισης Στερεών Αποβλήτων (ΠΕΣΔΑ) Περιφέρειας Αττικής με όλο το πλέγμα των εγκαταστάσεων (ΧΥΤΑ, εργοστάσια επεξεργασίας, κέντρα ανακύκλωσης υλικών κλπ) προκειμένου να γίνεται ισοκατανομή και στις τρεις ΟΕΔΑ του συνολικού όγκου των παραγόμενων αστικών στερεών αποβλήτων της Αττικής, έτσι ώστε να μπορέσουν να λειτουργήσουν αποδοτικά οι εγκαταστάσεις. Επισημαίνεται ότι το ΠΕΣΔΑ Αττικής έχει επικαιροποιηθεί και έχει εγκριθεί με την με αρ. πρωτ. 319/Φ.περ.Σ-Α/Ο6/22.2.06 Απόφαση του Γεν. Γραμματέα Περιφέρειας Αττικής.
     - Για τα προβλήματα δυσλειτουργίας και επιβάρυνσης του περιβάλλοντος στην ΟΕΔΑ Λιοσίων - Φυλής και στην ευρύτερη περιοχή, έχει ήδη επιληφθεί το ΥΠΕΧΩΔΕ στο μέτρο που το αφορά μέσω ελέγχων της Ειδικής Υπηρεσίας Επιθεωρητών Περιβάλλοντος.
     Ο Υφυπουργός
     ΣΤ. Ε. ΚΑΛΟΓΙΑΝΝΗΣ»
      3. Στην με αριθμό 3181/17-1-07 ερώτηση του Βουλευτή  κ. Αθανασίου Μωραΐτη δόθηκε με το υπ’ αριθμ. 7664/7-2-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω σχετική ερώτηση του Βουλευτή κ. Θ. Μωραΐτη, κατά λόγο αρμοδιότητάς μας, σας γνωρίζουμε τα εξής:
      Τα προγράμματα «Βοήθεια στο Σπίτι» που χρηματοδοτούνται από το Ευρωπαϊκό Κοινωνικό Ταμείο (ΕΚΤ) στα πλαίσια του Γ΄ Κοινοτικού Πλαισίου Στήριξης, υλοποιούνται μέσω των Δημοτικών Επιχειρήσεων που έχουν σκοπό τους την κοινωνική ανάπτυξη ή την πρόνοια, οι οποίες και υποχρεούνται, μετά τη λήξη της χρηματοδότησης, να συνεχίσουν τα προγράμματα κατ' ελάχιστον επί μία διετία.
      Η στελέχωση των προγραμμάτων γίνεται με προσωπικό με σχέση εργασίας ιδιωτικού δικαίου ορισμένου χρόνου.
      Στο προσωπικό αυτό δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, σύμφωνα με τις διατάξεις του άρθρου 11 του π.δ.164/2004 «Ρυθμίσεις για τους εργαζόμενους με συμβάσεις ορισμένου χρόνου στο δημόσιο τομέα» (ΦΕΚ 134/Α΄), με τις οποίες καθορίζονται οι προϋποθέσεις υπαγωγής των συμβασιούχων των ΟΤΑ και των Δημοτικών Επιχειρήσεων στις ρυθμίσεις του και μετατροπής των συμβάσεών τους σε ιδιωτικού δικαίου αορίστου χρόνου.
      Ειδικά για το πρόγραμμα «Βοήθεια στο Σπίτι», επειδή με την εφαρμογή των διατάξεων αυτών, σε πολλές περιπτώσεις, εργαζόμενοι του προγράμματος κατατάχθηκαν στις δημοτικές επιχειρήσεις, με αποτέλεσμα να μην μπορούν πλέον να προσφέρουν υπηρεσίες στα ΚΑΠΗ, με τη διάταξη του άρθρου 16 του ν. 3491/2006, προβλέφθηκε η δυνατότητα ένταξης του προσωπικού αυτού στο Δήμο ή στο ΚΑΠΗ στο οποίο απασχολούνται, ώστε να συνεχιστεί απρόσκοπτα η εφαρμογή του προγράμματος.
      Για όσους συμβασιούχους δεν πληρούν τις προϋποθέσεις κατάταξης σε θέσεις ιδιωτικού δικαίου αορίστου χρόνου με την ανωτέρω διαδικασία, παρέχεται η δυνατότητα, εφόσον αντίστοιχες θέσεις προκηρυχθούν από υπηρεσίες του Δημοσίου, ΝΠΔΔ και ΟΤΑ, να συμμετάσχουν στις διαδικασίες πλήρωσης των θέσεων αυτών.
      Με την Α.Π. 8084/2003 εγκύκλιό μας, αλλά και σε κάθε άλλη ευκαιρία (π.χ. ετήσιες εγκύκλιοι προγραμματισμού προσλήψεων), έχουμε συστήσει στους ΟΤΑ να συστήσουν τέτοιες υπηρεσίες στους Οργανισμούς Εσωτερικής Υπηρεσίας τους και εν συνεχεία να προχωρήσουν στην πλήρωσή τους με μόνιμο προσωπικό.
      Στην περίπτωση αυτή, το προσωπικό που απασχολήθηκε στο πλαίσιο των ανωτέρω προγραμμάτων δικαιούται να λάβει την προσαύξηση μοριοδότησης λόγω εμπειρίας που προβλέπεται από τις διατάξεις του άρθρου 2 του ν.3320/2005.
      Αναφορικά με τη συνέχιση της λειτουργίας του προγράμματος «Βοήθεια στο Σπίτι» που συγχρηματοδοτείται από πιστώσεις του Ευρωπαϊκού Κοινωνικού Ταμείου (ΕΚΤ) και υλοποιείται από φορείς της Τοπικής Αυτοδιοίκησης και ειδικότερα ως προς το ζήτημα καταβολής των δεδουλευμένων στους εργαζόμενους στο εν λόγω πρόγραμμα, σας υπενθυμίζουμε ότι αρμόδια να απαντήσουν είναι τα συνερωτώμενα Υπουργεία Υγείας & Κοινωνικής Αλληλεγγύης και Απασχόλησης & Κοινωνικής Προστασίας.
      Περαιτέρω, ενόψει της εξέτασης για την ανάγκη διαμόρφωσης νέου θεσμικού πλαισίου λειτουργίας των δομών κοινωνικής μέριμνας των ΟΤΑ (Βοήθεια στο Σπίτι, ΚΗΦΗ, ΚΔΑΠ, κ.λπ.), που συμμετέχουν στα Περιφερειακά Επιχειρησιακά Προγράμματα του Γ΄ ΚΠΣ και το Επιχειρησιακό Πρόγραμμα «Απασχόληση και Επαγγελματική Κατάρτιση» ή σε αντίστοιχα προγράμματα της Ευρωπαϊκής Ένωσης, συγκροτήθηκε στο Υπουργείο μας, με την αριθμ. 34274/26-6-06 (ΦΕΚ Β΄ 1017) ΚΥΑ των Υπουργών Εσωτερικών, Δημόσιας Διοίκησης & Αποκέντρωσης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης Ομάδα Διοίκησης Έργου, η οποία πρόκειται σύντομα να λειτουργήσει.
      Ο Υφυπουργός
      ΑΘ. ΝΑΚΟΣ»
      4. Στην με αριθμό 3097/16-1-07 ερώτηση της Βουλευτού  κ. Θεοδώρας Τζάκρη δόθηκε με το υπ’ αριθμ. 2761/7-2-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθ. 3097/16.1.2007 ερώτησης που κατατέθηκε από τη Βουλευτή κ. Θ. Τζάκρη και αφορά στο αντικείμενο του θέματος σας γνωρίζουμε, κατά λόγο αρμοδιότητας, τα εξής:
      Αναφορικά με τη διαδικασία για τη μετάκληση υπηκόων τρίτων χωρών για εποχιακή εργασία, σας γνωρίζουμε ότι αυτή καθορίζεται από τις διατάξεις του άρθρου 16 του ν. 3386/05 και ιδίως των Διμερών Συμφωνιών εποχικής εργασίας.
      Συνεπώς, οι δυνατότητες παρέμβασης επί της προβλεπόμενης διαδικασίας είναι εξαιρετικά περιορισμένες, δεδομένου ότι οι διμερείς συμφωνίες εποχικής απασχόλησης κατισχύουν του νόμου.
      Ωστόσο, το Υπουργείο μας, προς την κατεύθυνση απλούστευσης της προβλεπόμενης διαδικασίας και της άμεσης ανάγκης κάλυψης των θέσεων εποχικά απασχολούμενων εργατών γης, με μετάκληση υπηκόων Αλβανίας και Βουλγαρίας, και ιδίως προς διευκόλυνση των εργοδοτών, εξέδωσε το αριθ. πρωτ. 2860/16.02.2006 έγγραφο με το οποίο δόθηκαν αναλυτικές οδηγίες προς τις αρμόδιες υπηρεσίες σχετικά με τη διαδικασία που έπρεπε να ακολουθήσουν, τις οποίες καλούνται να εφαρμόσουν και κατά το τρέχον έτος.
      Αναφορικά με την πρόταση που υποβάλλετε για έκδοση ομαδικής και όχι ατομικής απόφασης έγκρισης, έχουμε την άποψη ότι δεν απλουστεύει επί της ουσίας την διαδικασία, δεδομένου ότι η ενδεχόμενη καθυστέρηση, μετακυλύεται στα οικεία προξενεία, καθότι, σύμφωνα με το άρθρο 5 των Παραρτημάτων των δύο συμφωνιών εποχιακής απασχόλησης, οι Αλβανοί ή οι Βούλγαροι αντίστοιχα πολίτες οι οποίοι θα εγκρίνονται προς εποχιακή απασχόληση κατ' εφαρμογή των άρθρων 2 και 4 των Παραρτημάτων, θα πρέπει να παρουσιάζονται αυτοπροσώπως στην αρμόδια Προξενική Αρχή προκειμένου να υπογράφουν και να παραλαμβάνουν το ιδιωτικό συμφωνητικό επ' ονόματί τους και να εφοδιάζονται με τη νόμιμη θεώρηση εισόδου για την Ελλάδα.
      Εξάλλου, το ζήτημα της έγκαιρης έκδοσης των αδειών διαμονής δεν συνδέεται με την έκδοση των εγκρίσεων, εφόσον πρόκειται για διαδικασία που έπεται της εισόδου του υπηκόου τρίτης χώρας και σε κάθε περίπτωση, ο υπήκοος τρίτης χώρας, εφόσον υποβάλλει πλήρη δικαιολογητικά και λάβει βεβαίωση τύπου Α' θεωρείται νόμιμα διαμένων στη χώρα και έχει τη δυνατότητα να εργάζεται.
      Στόχος μας, λόγω και της αποκτηθείσας εμπειρίας από τις υπηρεσίες που για πρώτη φορά κατά το προηγούμενο έτος ασχολήθηκαν με τη διαδικασία των μετακλήσεων, δεδομένου ότι όπως σας είναι γνωστό η αρμοδιότητα μεταφέρθηκε στις υπηρεσίες των Περιφερειών και των Δήμων και Κοινοτήτων με το ν.3386/05, είναι, η όσο το δυνατόν ταχύτερη διεκπεραίωση των αιτημάτων, η αποφυγή προβλημάτων, η έγκαιρη είσοδος των υπηκόων τρίτων χωρών στην ελληνική επικράτεια και η μείωση του χρόνου έκδοσης των αδειών διαμονής.
      Προς αυτή την κατεύθυνση, υπάρχει διαρκής συνεργασία του Υπουργείου μας, με τα συναρμόδια Υπουργεία Εξωτερικών, Απασχόλησης και Κοινωνικής Προστασίας και Δημόσιας Τάξης καθώς και με τις Δ/νσεις Αλλοδαπών και Μετανάστευσης των Περιφερειών της χώρας.
      Τέλος σας πληροφορούμε ότι ήδη εκδόθηκε και με το αριθ. πρωτ. 2096/31.1.2007 έγγραφό μας απεστάλη στις αρμόδιες Δ/νσεις Αλλοδαπών και Μετανάστευσης, η υπ' αριθ. 30183/31.1.2007 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Απασχόλησης και Κοινωνικής Προστασίας, με την οποία καθορίζεται ο ανώτατος αριθμός αδειών διαμονής για εργασία για το έτος 2007 και εκτιμούμε ότι δεν θα προκύψουν προβλήματα στη διαδικασία των μετακλήσεων.
      Ο Υφυπουργός
      ΑΘ. ΝΑΚΟΣ»
     5. Στην με αριθμό 2407/15-12-06 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 7017/4/6714/8-1-076 έγγραφο από τον Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Λ. Γρηγοράκος, σας γνωρίζουμε ότι από την πρώτη στιγμή της παρουσίας μας στο Υπουργείο, με στόχο τη βελτίωση των συνθηκών ασφαλείας σε όλη τη χώρα και την ενίσχυση του αισθήματος ασφαλείας των πολιτών, αναλάβαμε δράσεις, που αφορούν στη μείωση της εγκληματικότητας, λειτουργώντας κυρίως προληπτικά, με έμφαση στην αντιμετώπιση του οργανωμένου εγκλήματος, της διακίνησης ναρκωτικών, της εμπορίας ανθρώπων και του διασυνοριακού εγκλήματος, στη βελτίωση της αποτελεσματικότητας των Υπηρεσιών του Υπουργείου στους τομείς της οδικής ασφάλειας, της αστυνόμευσης, της πυρασφάλειας και γενικότερα της αντιμετώπισης των προβλημάτων της καθημερινότητας του πολίτη, τον εκσυγχρονισμό του θεσμικού πλαισίου λειτουργίας της Αστυνομίας και του Πυροσβεστικού Σώματος. Ιδιαίτερη βαρύτητα δόθηκε στους τομείς της εκπαίδευσης, μετεκπαίδευσης και διοικητικής μέριμνας του προσωπικού, του εκσυγχρονισμού και της ενίσχυσης της υλικοτεχνικής υποδομής των Σωμάτων, καθώς και της βελτίωσης της θέσης του προσωπικού τους, ως εργαζομένων.
     Ειδικότερα, σε ό,τι αφορά την αντιμετώπιση της εγκληματικότητας, σας ενημερώνουμε ότι η πρόληψη και καταστολή της εγκληματικότητας, η διασφάλιση της δημόσιας τάξης και ασφάλειας και η εμπέδωση αισθήματος ασφάλειας στους πολίτες αποτελεί βασικό στόχο και καθημερινή επιδίωξη του Υπουργείου μας και κύρια αποστολή της Ελληνικής Αστυνομίας. Για το σκοπό αυτό και επειδή οι απαιτήσεις και οι προσδοκίες των πολιτών αυξάνουν συνεχώς, αξιώνοντας διαρκώς αναβάθμιση της ποιότητας των παρεχομένων αγαθών και υπηρεσιών, το Υπουργείο μας, με ιδιαίτερη ευαισθησία και υπευθυνότητα, εφαρμόζει την αντεγκληματική πολιτική που έχει σχεδιάσει με στόχους άμεσους και μεσοπρόθεσμους με προοπτική αποτελεσματικότητας σε τοπικό και εθνικό επίπεδο.
     Ο σχεδιασμός της αντεγκληματικής πολιτικής βασίστηκε σε διαδικασίες μελέτης και ανάλυσης των δεδομένων της εγκληματικότητας, των επιστημονικών ερευνών, των απόψεων κοινωνικών φορέων και της διεθνούς εμπειρίας. Εξετάστηκε, επίσης, η απόδοση και η αποτελεσματικότητα των Υπηρεσιών, ενώ ελήφθησαν υπόψη οι απόψεις - προτάσεις των διευθυντών των Υπηρεσιών μας. Ο κεντρικός στρατηγικός στόχος της αντεγκληματικής πολιτικής, που κατά το έτος 2005 ήταν «Σύγχρονη - Αποτελεσματική Αστυνομία κοντά στον πολίτη», παρέμεινε ως βασική αρχή και για το έτος 2006, αλλά και για τα επόμενα χρόνια. Η Ελληνική Αστυνομία για λόγους συνέχειας, συνέπειας και αξιοπιστίας εξακολουθεί να διατηρεί σταδιακά προωθούνται και υλοποιούνται καίριας σημασίας βελτιωτικές και οργανωτικές παρεμβάσεις και ρυθμίσεις. Ήδη ολοκληρώθηκε η αναδιοργάνωση των  Υπηρεσιών της Γενικής Αστυνομικής Διεύθυνσης Αττικής και Θεσσαλονίκης και προωθείται σχέδιο π.δ. για την αναδιοργάνωση των Γενικών Αστυνομικών Διευθύνσεων Περιφερειών Ιονίων Νήσων και Νήσων Νοτίου και Βορείου Αιγαίου, ενώ θα ακολουθήσουν οι λοιπές Περιφέρειες της χώρας.
     Για το θέμα της στελέχωσης των αστυνομικών Υπηρεσιών, επισημαίνεται ότι σήμερα αυτές στελεχώνονται με το απαραίτητο προσωπικό μέσα από τις δυνατότητες που παρέχει η δύναμη του Σώματος, με ορθολογική κατανομή αυτής και εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Για την περαιτέρω στελέχωση της Ελληνικής Αστυνομίας, κατά το παρελθόν έτος, προσελήφθησαν με το σύστημα των γενικών Εξετάσεων 1420 δόκιμοι αστυφύλακες και 90 δόκιμοι υπαστυνόμοι, ενώ για την πρόσληψη ικανού αριθμού αστυνομικού προσωπικού (δοκίμων υπαστυνόμων και δοκίμων αστυφυλάκων) κατά το τρέχον έτος, θα υποβληθεί, σύμφωνα με τις διατάξεις του ν. 2226/1994, σχετικό αίτημα του Υπουργείου μας προς τα αρμόδια για την έγκριση της πρόσληψης Υπουργεία.
     Στο πλαίσιο αυτό έχει στελεχωθεί και η Αστυνομική Διεύθυνση Λακωνίας, ενώ κατά τις γενικές και συμπληρωματικές μεταθέσεις του τρέχοντος έτους θα καταβληθεί προσπάθεια, σύμφωνα με τις υπηρεσιακές δυνατότητες, για περαιτέρω ενίσχυσή της με αστυνομικό προσωπικό. Πάντως, το θέμα της πληρέστερης στελέχωσης των Υπηρεσιών της εν λόγω Διεύθυνσης και της αποτελεσματικότερης λειτουργίας της θα αντιμετωπισθεί και με την ολοκλήρωση της προαναφερόμενης αναδιάρθρωσης-αναδιοργάνωσης των περιφερειακών αστυνομικών Υπηρεσιών, με την οποία συναρτάται και η ανακατανομή της ορισθείσας το έτος 2003 οργανικής δύναμης αυτών, ώστε να εξοικονομηθεί προσωπικό, που θα διατεθεί σε μάχιμες Υπηρεσίες.
     Για το θέμα της ενίσχυσης του Πυροσβεστικού Σώματος με προσωπικό, πρέπει να επισημάνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 31%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
     Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών οργανικών θέσεων Υπηρεσιών της Αττικής, ολοκληρώθηκαν οι διαδικασίες για την κατάταξη στο Σώμα πεντακοσίων πενήντα (550) δοκίμων πυροσβεστών. Συγκεκριμένα, ολοκληρώθηκε ο διαγωνισμός για την κατάταξη πεντακοσίων σαράντα (540) δοκίμων πυροσβεστών και ήδη προσελήφθησαν στο Σώμα, την 20-11-2006, οι 250 εξ αυτών, οι οποίοι εκπαιδεύονται στην Πυροσβεστική Ακαδημία. Οι λοιποί 290, καθώς και 10 αθλητές θα καταταγούν (διορισθούν) την 26-3-2007, προκειμένου να εκπαιδευτούν στην οικεία Σχολή. Επίσης και για την κάλυψη κενών οργανικών θέσεων αξιωματικών ειδικών Υπηρεσιών ευρίσκονται σε εξέλιξη διαγωνισμοί για την κατάταξη στο Σώμα είκοσι (20) πλοηγών - κυβερνητών, είκοσι τεσσάρων (24) πλοηγών-μηχανικών πυροσβεστικών πλοίων και έξι (6) αξιωματικών του Κλάδου Πληροφορικής.
     Με την ολοκλήρωση των εν λόγω προσλήψεων πυροσβεστικού προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων ώστε να ενισχυθούν οι πυροσβεστικές Υπηρεσίες και φυσικά αυτές του νομού Λακωνίας, αφού πρώτα ιεραρχηθούν οι υπηρεσιακές ανάγκες αυτών, ενώ το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με τους διαγωνισμούς που πρόκειται να προκηρυχθούν.
     Σε ό,τι αφορά τον υλικοτεχνικό εξοπλισμό των Υπηρεσιών της Αστυνομικής Διεύθυνσης Λακωνίας, σας πληροφορούμε ότι σε αυτές έχουν χορηγηθεί τα αναγκαία μέσα και εφόδια, τα οποία ενισχύονται και εκσυγχρονίζονται συνεχώς. Ενδεικτικά δε σημειώνεται ότι, από το μήνα Μάρτιο του έτους 2004 έως 21-12-2006, στην εν λόγω Υπηρεσία έχουν χορηγηθεί, μεταξύ άλλων, 14 οχήματα διαφόρων τύπων, 1 φωτοαντιγραφικό μηχάνημα, 1 συσκευή μέτρησης ήχου, 5 φορητοί πομποδέκτες, 1 επαναλήπτης, 5 σταθμοί LINK, 5 σταθμοί βάσης τοπικού χειρισμού, 4 συσκευές FAX, 20 κράνη, 48 αλεξίσφαιρα γιλέκα, 140 ζεύγη μεταλλικές χειροπέδες, μία μεταλλική βληματοδόχος, 20 υποπολυβόλα, 200 αστυνομικοί ράβδοι, κ.ο.κ. Το ίδιο χρονικό διάστημα, χορηγήθηκαν 6 ηλεκτρονικοί υπολογιστές και 3 εκτυπωτές, ενώ στο πλαίσιο του έργου «Police οη Line», που βρίσκεται σε εξέλιξη και θα ολοκληρωθεί τους προσεχείς μήνες, προβλέπεται η ενίσχυση της εν λόγω Διεύθυνσης με 36 ηλεκτρονικούς υπολογιστές, με 12 δικτυακούς εκτυπωτές-πολυμηχανήματα και με σύστημα διαχείρισης εγγράφων, καθώς επίσης και με νέες μηχανογραφικές εφαρμογές, για τη βελτίωση των παρεχομένων υπηρεσιών στους πολίτες.
     Επίσης, το ίδιο χρονικό διάστημα, στις πυροσβεστικές Υπηρεσίες του νομού Λακωνίας χορηγήθηκαν, μεταξύ άλλων, 1 πυροσβεστικό όχημα, 3 φορητές αντλίες, 44 αναπνευστικές συσκευές, 1 ηλεκτροπαραγωγό ζεύγος, 7 βενζινοκίνητα αλυσοπρίονα, 1 σετ διασωστικών εργαλείων, 2 στολές χημικής προστασίας, καθώς και ικανή ποσότητα πυροσβεστικού εξοπλισμού (αυλοί, σωλήνες εκροής νερού, δίκρουνα, ελαστικά παρεμβάσματα κ.ο.κ.).
     Αναφορικά με τη στέγαση των Υπηρεσιών μας στο νομό Λακωνίας, σας ενημερώνουμε ότι καταβάλλουμε συνεχείς προσπάθειες και επιδιώκουμε τη σταδιακή επίλυση των προβλημάτων αυτών με τη στέγασή τους σε κατάλληλα κτίρια, που θα διαθέτουν σύγχρονους, άνετους και υγιεινούς χώρους εργασίας και διαμονής του προσωπικού και των προσερχομένων σε αυτές πολιτών, καθώς και χώρους κατάλληλους για την ασφαλή και άνετη κράτηση των κρατουμένων. Στόχος μας πάντως είναι η στέγαση των Υπηρεσιών σε κτίρια του Δημοσίου, στα πλαίσια υλοποίησης του κτιριολογικού προγράμματος.
     Ειδικότερα, η Αστυνομική Διεύθυνση και οι υφιστάμενες Υπηρεσίες της (Αστυνομικό Τμήμα, Τμήμα Ασφαλείας, Τμήμα Τροχαίας και Αστυνομικό Τμήμα Περιφέρειας Σπάρτης) στεγάζονται σε μισθωμένο οίκημα, το οποίο όμως, δεν καλύπτει τις στεγαστικές τους ανάγκες. Για την επίλυση του στεγαστικού αυτού προβλήματος έχουν κινηθεί και βρίσκονται σε εξέλιξη οι απαραίτητες διαδικασίες για τη μίσθωση κατάλληλου ακινήτου, όπου θα στεγασθεί η εν λόγω Διεύθυνση και το Αστυνομικό Τμήμα Περιφέρειας. Επίσης, έχουν εκδηλωθεί οι απαραίτητες ενέργειες για την εξεύρεση και μίσθωση κατάλληλων οικημάτων, όπου θα στεγασθούν έξι (6) Αστυνομικοί Σταθμοί της εν λόγω Διεύθυνσης, των οποίων έχουν λήξει οι μισθωτικές τους συμβάσεις, ενώ ο Αστυνομικός Σταθμός Δαιμονιάς αναμένεται να μεταστεγασθεί σε δωρεάν παραχωρηθέν οίκημα του Δήμου. Παράλληλα, από την αρμόδια Διεύθυνση του Αρχηγείου της Ελληνικής Αστυνομίας εγκρίνονται, στα πλαίσια των υπηρεσιακών δυνατοτήτων, οι αναγκαίες πιστώσεις για την εκτέλεση εργασιών επισκευής και συντήρησης των οικημάτων όπου στεγάζονται οι Υπηρεσίες της εν λόγω Διεύθυνσης.
     Επίσης, από το Αρχηγείο Πυροσβεστικού Σώματος καταβάλλονται προσπάθειες για τη στέγαση των πυροσβεστικών Υπηρεσιών του νομού Λακωνίας σε κατάλληλα κτίρια. Πρόσφατα δε, μεταστεγάσθηκε το Πυροσβεστικό Κλιμάκιο Νεάπολης Δήμου Βοιών σε νέες εγκαταστάσεις.
     Πέραν αυτών, για την κάλυψη αναγκών κα την προμήθεια - συντήρηση του υλικοτεχνικού εξοπλισμού της Αστυνομικής Διεύθυνσης Λακωνίας, από το μήνα Μάρτιο του έτους 2004 έως 20-12-2006, από την αρμόδια Υπηρεσία του Αρχηγείου Ελληνικής Αστυνομίας εγκρίθηκαν πιστώσεις συνολικά 308.225,17 ευρώ. Επισημαίνεται δε ότι θα καταβληθεί προσπάθεια προκειμένου να καλυφθούν περαιτέρω οι ανάγκες της εν λόγω Διεύθυνσης, σε συνάρτηση βεβαίως με την ανάγκη ικανοποίησης ανάλογων αιτημάτων άλλων αστυνομικών Υπηρεσιών.
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
     6. Στην με αριθμό 3360/23.1.07 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Α.Π.Φ.21/13/ΑΣ/224δις 16.2.07 έγγραφο από την Υπουργό Εξωτερικών η ακόλουθη απάντηση:
      «Από την πρώτη στιγμή που έγινε γνωστό το θέμα, το Υπουργείο Εξωτερικών, αντέδρασε άμεσα και μέσω των διπλωματικών μας αρχών ζήτησε από όλους τους εμπλεκόμενους φορείς, τόσο στον Καναδά όσο και στις Η.Π.Α, να προβούν σε σχετική διόρθωση.
      Όλοι οι εμπλεκόμενοι δημόσιοι και ιδιωτικοί φορείς αρνήθηκαν κατηγορηματικά κάθε είδους πρόθεση για την λανθασμένη αναγραφή, έδειξαν διάθεση συνεργασίας και θέλησαν να προβούν στη σχετική διόρθωση.
      Ειδικότερα:
      Όσον αφορά στα Καναδικά ταχυδρομεία η παρερμηνεία γίνεται στο τμήμα υπολογισμού των τιμών της διεθνούς αποστολής δεμάτων όπου στον κατάλογο των προορισμών αναφέρεται η Κρήτη ως απλός προορισμός χωρίς την ένδειξη included iη Greece που έχει ο κυρίως κατάλογος. Με επιστολή του Διευθυντή του Γραφείου Τύπου της Πρεσβείας μας στην Οττάβα προς τα Καναδικά ταχυδρομεία έχει ήδη ζητηθεί να γίνει η κατάλληλη διόρθωση.
      Όσον αφορά στις Η.π.Α οι διπλωματικές και προξενικές μας Αρχές απέστειλαν ανασκευαστικές επιστολές σε όλους τους ιδιωτικούς και δημόσιους φορείς, στα Ακαδημαϊκά Ιδρύματα καθώς και στο Department of Commerce, Department of Treasury, United States for International Business, Nasa, και United Airlines. Στις απαντήσεις που έχουν ληφθεί τα μέχρι στιγμής αποτελέσματα υπήρξαν θετικά και αρκετοί φορείς έχουν προβεί στη σχετική διόρθωση.
      Η ελληνική κυβέρνηση, παρακολουθεί ενδελεχώς το θέμα και μέσω των διπλωματικών και προξενικών της Αρχών, θα συνεχίσει να βρίσκεται σε επικοινωνία με όσους φορείς δεν έχουν ακόμη προβεί σε διόρθωση και θα αντιδράσει άμεσα σε οποιαδήποτε νέα ενδεχόμενη εμφάνιση του προβλήματος προκειμένου για την οριστική απάλειψη αυτού του παροράματος.
      Η Υπουργός
      ΝΤΟΡΑ ΜΠΑΚΟΓΙΑΝΝΗ
     7. Στην με αριθμό  2783/8.1.07 ερώτηση της Βουλευτού κ. Φουντουκίδου δόθηκε με το υπ’ αριθμ. 3807/14.2.07 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθ. 2783/8.1.2007 ερώτησης που κατατέθηκε από την Βουλευτή κα. Π. Φουντουκίδου και αναφέρεται στο αντικείμενο του θέματος, σας γνωρίζουμε κατά λόγο αρμοδιότητας τα εξής:
      Όπως είναι γνωστό, με τις διατάξεις της παραγράφου 2 του άρθρου 16 του ν.3386/05, ορίζεται ότι ο εργοδότης που επιθυμεί να απασχολήσει υπήκοο τρίτης χώρας για εποχιακή εργασία, πλην των λοιπών δικαιολογητικών που υποβάλλει προκειμένου να εγκριθεί η είσοδος του υπηκόου τρίτης χώρας στην Ελληνική επικράτεια και να του χορηγηθεί η αντίστοιχη θεώρηση εισόδου, καταθέτει εγγυητική επιστολή τράπεζας ή του Ταμείου Παρακαταθηκών και Δανείων που αντιστοιχεί στις αποδοχές ενός μηνός του ανειδίκευτου εργάτη, η οποία επιστρέφεται στον εργοδότη μετά τη λήξη της άδειας διαμονής και την αναχώρηση του υπηκόου τρίτης χώρας από την Ελλάδα. .
      Η ύπαρξη της σχετικής διάταξης αποτελεί ασφαλιστική δικλείδα, προκειμένου να διασφαλίζεται η είσοδος και η διαμονή του υπηκόου τρίτης χώρας για τον συγκεκριμένο λόγο που έχει γίνει η μετάκλησή του στην Ελλάδα και για τον συγκεκριμένο τόπο και εργοδότη και η έξοδός του από τη χώρα στο προκαθορισμένο διάστημα.
      Αναφορικά με ειδικότερες περιπτώσεις για τις οποίες προβλέπεται επιστρoφή των εγγυητικών επιστολών, χωρίς να τηρείται η παραπάνω διαδικασία (π.χ. δεν εγκρίθηκε η μετάκληση από τον Γενικό Γραμματέα της Περιφέρειας, χορηγήθηκε θεώρηση εισόδου αλλά ο υπήκοος τρίτης χώρας δεν εισήλθε στη χώρα κ.λ.π.) έχει αποσταλεί το υπ' αριθ. 18049/29.9.2006 έγγραφο της υπηρεσίας μας, αντίγραφο του οποίου σας εmσυνάπτουμε, με το οποίο παρέχονται λεπτομερείς οδηγίες στις αρμόδιες υπηρεσίες σχετικά με τον έλεγχο που πρέπει να διενεργείται πριν την εmστροφή της εγγυητικής επιστολής.
      Η περιγραφόμενη με το ανωτέρω σχετικό έγγραφο διαδικασία ελέγχου, κρίνεται ως απολύτως αναγκαία και δεν είναι δυνατόν να υποκατασταθεί από υπεύθυνη δήλωση του εργοδότη, δεδομένου ότι με την υπεύθυνη δήλωση δεν διασφαλίζεται η αποδεδειγμένη έξοδος από τη χώρα ούτε η μη έλευση του υπηκόου τρίτης χώρας στην ελληνική επικράτεια.
      Θεωρούμε ότι γίνεται απολύτως αντιληπτό ότι παρόλο που κατανοούμε πλήρως το οικονομικό πρόβλημα των εργοδοτών και την ενδεχόμενη καθυστέρηση στην επιστροφή της εγγυητικής επιστολής και επί πλέον επιβάρυνση του εργοδότη, η πολιτεία οφείλει να διενεργεί ελέγχους και να λαμβάνει μέτρα ώστε να περιορισθεί το φαινόμενο της διαμονής παράνομα ευρισκόμενων στη χώρα υπηκόων τρίτων χωρών.
      Τέλος, σας γνωρίζουμε ότι προς την κατεύθυνση της άμεσης εξυπηρέτησης των εργοδοτών, έχουν γίνει ενέργειες από μέρους μας προς τις αρμόδιες υπηρεσίες των Υπουργείων Εξωτερικών και Δημόσιας Τάξης για την κατά το δυνατόν ταχύτερη διεκπεραίωση των σχετικών αιτημάτων και την επιστροφή των εγγυητικών επιστολών στους εργοδότες, προκειμένου να μην υφίστανται συνέπειες που δεν οφείλονται σε δική τους υπαιτιότητα.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      8. Στην με αριθμό 3520/25.1.07 ερώτηση του Βουλευτή κ. Αναστάσιου Καραμάριου δόθηκε με το υπ’ αριθμ. 2457/15.2.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 3520/25-01-2007 ερώτηση, που κατατέθηκε στη Βουλή από το Βουλευτή κ. Τ. Καραμάριο, σχετικά με τις οικογένειες Ατόμων με Αναπηρία, και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      Το Υπουργείο Απασχόλησης και Κοινωνικής Προστασίας σε συνεργασία με τον Οργανισμό Απασχόλησης Εργατικού Δυναμικού (ΟΑΕΔ), μεριμνά για την απασχόληση προσώπων ειδικών κατηγοριών, μεταξύ των οποίων και συγγενών ατόμων με αναπηρίες, κατ' εφαρμογή των διατάξεων του Ν. 2643/1998 «Μέριμνα για την απασχόληση προσώπων ειδικών κατηγοριών και άλλες διατάξεις» (Α 220). Συγκεκριμένα, σύμφωνα με το άρθρο 1 παρ. 1 περ. Β του νόμου αυτού όπως ισχύει σήμερα, προστατεύονται όσοι έχουν τέκνο, αδελφό ή σύζυγο με ποσοστό αναπηρίας 67% και άνω, εξαιτίας βαριών ψυχικών και σωματικών παθήσεων, οι οποίες διαπιστώνονται από τις αρμόδιες υγειονομικές επιτροπές του νόμου αυτού.
      Κατ' εξαίρεση, όταν τα άτομα πάσχουν από νοητική στέρηση ή αυτισμό, για την παροχή της προστασίας απαιτείται ποσοστό αναπηρίας τουλάχιστον πενήντα τοις εκατό. Οι τοποθετήσεις σε θέσεις εργασίας των ανωτέρω προσώπων πραγματοποιούνται, μετά την κατάρτιση προκηρύξεων από τις αρμόδιες υπηρεσίες του ΟΑΕΔ και υποβολή αιτήσεων από τους ενδιαφερόμενους.
      Η επαγγελματική αποκατάσταση, αφορά θέσεις του ιδιωτικού και ευρύτερου δημόσιου τομέα (άρθρο 2 Ν. 2643/1998), αλλά και του στενού δημόσιου τομέα δηλαδή Δημόσιες Υπηρεσίες, Νομικά Πρόσωπα Δημοσίου Δικαίου και Οργανισμούς Τοπικής Αυτοδιοίκησης (άρθρο 3 του ίδιου νόμου).
      Οι αιτήσεις των ενδιαφερομένων μοριοδοτούνται με βάση τα κριτήρια που καθορίζονται στο άρθρο 4 του ίδιου νόμου.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
     9. Στις με αριθμό 1902/1.12.06 και 11.12.06 ερωτήσεις των Βουλευτών κυρίων Ιωάννου Κουτσούκου και Αθανασίου Λεβέντη δόθηκε με το υπ’ αριθμ. ΓΠ147891/21.12.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 1902/1-12-2006 και 2219/11.12.2006 ερωτήσεις που κατατέθηκαν στη Βουλή από τους Βουλευτές κκ. Γ. Κουτσούκο και Θ. Λεβέντη σχετικά με το ΚΕΠΕΠ Λεχαινών, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης, στο πλαίσιο κάλυψης των αναγκών για προσλήψεις προσωπικού στις Μονάδες Κοινωνικής Φροντίδας της χώρας έχει εγκρίνει την πλήρωση 600 θέσεων και προώθησε τη διαδικασία έκδοσης Προκήρυξης μέσω ΑΣΕΠ (8Κ/06, 9Κ/06, ΦΕΚ 513/29-8-06, 542/5-9-06). Συγκεκριμένα για το ΚΕΠΕΠ Λεχαινών έχουν εγκριθεί (12) θέσεις επιστημονικού, νοσηλευτικού και λοιπού προσωπικού.
      Μετά την ολοκλήρωση έκδοσης των Οργανισμών από τις αρμόδιες υπηρεσίες του Υπουργείου Υγείας και Κοινωνικής Αλληλεγγύης, θα προωθηθεί η διαδικασία Προκήρυξης μέσω ΑΣΕΠ για το τακτικό προσωπικό και απευθείας από τις Μονάδες Κοινωνικής Φροντίδας για το προσωπικό ΙΔΟΧ, καθώς και για το νοσηλευτικό προσωπικό (Ν. 3293/04).
      Με την Π4/ΓΠοικ. 152282/15-12-06 Απόφαση του Υπουργού Υγείας και Κοινωνικής Αλληλεγγύης διορίζεται Διοικητής στο ΚΕΠΕΠ Λεχαινών, σύμφωνα με τις διατάξεις των ν. 3329/05 και ν. 3454/06.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      10. Στην με αριθμό 4173/9.2.07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 475Α/6.3.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ.4173/09-02-07 που κατέθεσε στη Βουλή η Βουλευτής κ. Ροδ. Ζήση και αφορά τον εκσυγχρονισμό και την ανάπτυξη του σιδηροδρομικού δικτύου της Θεσσαλίας, αποστέλλουμε το με αριθμ. 1055052 / 14-02-07 έγγραφο της Ο.Σ.Ε. Α.Ε, με το οποίο παρέχονται στοιχεία και πληροφορίες για τα θιγόμενα με αυτή θέματα.
      Ειδικότερα, για το έργο σύνδεσης του άξονα ΠΑΘΕΠ με τις ΒΙΠΕ Βόλου, η Διαχειριστική Αρχή του Επιχειρησιακού Προγράμματος «Σιδηρόδρομοι -Αεροδρόμια -Αστικές Συγκοινωνίες » του Υπ.Μ.Ε. με το αριθμ. 415 /Φ.75/21-02-07 έγγραφό της, πληροφορεί ότι το έργο αυτό αποτελεί αντικείμενο διαπραγματεύσεων με τη ΔΑ ΠΕΠ Θεσσαλίας για τη Δ΄ Προγραμματική Περίοδο. Συγκεκριμένα, αναφέρει ότι στην τελευταία συνάντηση (15-02-07) της ΔΑ με την αντίστοιχη του ΠΕΠ, το ΠΕΠ συμφώνησε να εντάξει στον Π/Υ του για την ΔΙΠΠ 10 M€ για την εκτέλεση του έργου του Υπ.Μ.Ε «Σύνδεση Σταθμού Διαλογής Αρμάτων με τις ΒΙΠΕ Α' και Β' Βόλου ». Στο έργο επίσης περιλαμβάνεται και η αποξήλωση της παλαιάς μετρικής γραμμής στην περιοχή της Ν. Ιωνίας. Η ωριμότητα του έργου κρίνεται καλή και η δημοπράτηση του είναι προγραμματισμένη για τις αρχές του 2008.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      (Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Βαρβαρίγο. 
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 20 Μαρτίου 2007.
     Α. ΑΝΑΦΟΡΕΣ- ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της  Βουλής)
     1. Η με αριθμό 4023/7-2-2007 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με το μέλλον της Ελληνικής Βιομηχανίας Ζάχαρης. 
     2. Η με αριθμό 2439/16-12-2006 ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Επικρατείας, σχετικά με τη μονιμοποίηση των συμβασιούχων εργαζομένων στην Ελληνική Ραδιοφωνία Τηλεόραση (Ε.Ρ.Τ. Α.Ε.)
     3. Η με αριθμό 2572/230/20-12-2006 ερώτηση και αίτηση κατάθεσης εγγράφων του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με τη σαφέστερη αποτύπωση της κατάστασης για τις Δημόσιες Επιχειρήσεις και Οργανισμούς (Δ.Ε.Κ.Ο.) στον Προϋπολογισμό του 2007.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της  Βουλής)
     1. Η με αριθμό 1074/112/10-11-2006 ερώτηση και αίτηση κατάθεσης εγγράφων της Βουλευτού του Πανελληνίου Σοσιαλιστικού Κινήματος κ. Χρυσής Αράπογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τους αέριους ρύπους στη Θεσσαλονίκη. 
     Επίσης έχω την τιμή να ανακοινώσω στο Σώμα ότι ο Βουλευτής κ. Πάνος Καμμένος ζητεί άδεια ολιγοήμερης απουσίας στο εξωτερικό από 19 έως 22 Μαρτίου 2007, προκειμένου να συμμετάσχει ως Αντιπρόεδρος της Κοινοβουλευτικής Συνέλευσης του Ο.Α.Σ.Ε. στη Διεθνή Συνδιάσκεψη.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Επίσης, άδεια ολιγοήμερης απουσίας στο εξωτερικό από 19 έως 22 Μαρτίου 2007 ζητεί η συνάδελφος Βουλευτής κ. Άννα Διαμαντοπούλου. 
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
     Επίσης ο Βουλευτής κ. Πέτρος Ευθυμίου ζητεί άδεια απουσίας από τις εργασίες της Βουλής για το διάστημα από 20 Μαρτίου 2007 έως και 22 Μαρτίου 2007 λόγω μετάβασής του στο εξωτερικό.  
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Α. Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 410/13.3.2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου, προς την Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων στο σχολικό συγκρότημα του Αγίου Κήρυκα Ζακύνθου κ.λπ..
      Το περιεχόμενο της επίκαιρης ερώτησης του κ. Βαρβαρίγου έχει ως εξής:
      «Με επανειλημμένες παρεμβάσεις μου στη Βουλή (ερωτήσεις και ομιλίες) ενημέρωσα την Κυβέρνηση για το τεράστιο πρόβλημα που προέκυψε στο σχολικό συγκρότημα του Αγίου Κήρυκα στο Δήμο Αρκαδίων Ζακύνθου, λόγω των σεισμών του Απριλίου του 2006 και ζήτησα την οφειλόμενη κρατική αρωγή.
      Έχει περάσει περίπου ένας χρόνος και η Κυβέρνηση αντιμετωπίζει τους πεντακόσιους μαθητές της Τεχνικής Εκπαίδευσης της Ζακύνθου, τους γονείς της και τους καθηγητές τους ως εχθρούς. Πλήρης αδιαφορία και εγκατάλειψη. Η αναβαθμισμένη παιδεία σε όλο της το μεγαλείο. Το εργαστήριο του σχολείου, 1.000 τ.μ., έχει κριθεί πλέον κατεδαφιστέο και ακόμα παραμένει στη θέση του, δημιουργώντας ένα επικίνδυνο περιβάλλον για τους μαθητές και τους καθηγητές. Δώδεκα αίθουσες χαρακτηρίστηκαν «κίτρινες» (επισκευάσιμες), αλλά ακόμα δεν έχει γίνει τίποτα για την επισκευή τους. Η φετινή σχολική χρονιά πήγε ουσιαστικά χαμένη, αλλά το ίδιο φαίνεται πως θα γίνει και την επόμενη. 
      Οι Διευθυντές των δύο Τ.Ε.Ε. και του Σ.Ε.Κ. του συγκροτήματος με έγγραφό τους επισημαίνουν προς το Υπουργείο Εθνικής Παιδείας και Θρησκευμάτων τα οξύτατα προβλήματα που αντιμετωπίζουν.
      Ο Σύλλογος Γονέων και Κηδεμόνων του σχολείου απελπισμένος, οργισμένος και αγανακτισμένος από την αδιαφορία της Κυβέρνησης και την ανευθυνότητα των υπευθύνων ζητά να μη χαθεί άλλος χρόνος και να υπάρξει άμεσα χρηματοδότηση, για να κατασκευαστεί νέο σχολείο.
      Ερωτάται ο κύριος Υπουργός:
      1. Τι απαντά στους μαθητές, τους καθηγητές και τους κηδεμόνες των μαθητών του συγκροτήματος;
      2. Τι μέτρα θα πάρει επιτέλους η Κυβέρνηση για την οριστική αντιμετώπιση των προβλημάτων στο σχολικό συγκρότημα του Αγίου Κήρυκα Ζακύνθου;»
      Στην επίκαιρη ερώτηση του κ. Βαρβαρίγου θα απαντήσει ο Υφυπουργός Παιδείας και Θρησκευμάτων κ. Καλός.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θεωρώ θεμιτό και δίκαιο το ενδιαφέρον του συναδέλφου μου για τη Ζάκυνθο και για το Δήμο Αρκαδίων, που όλοι τον συμπαθούμε και κάθε άλλο παρά εχθρικά του φερόμαστε από πλευράς κυβερνητικής. 
      Συζητήσαμε, λοιπόν, την ερώτηση αυτή με το ίδιο σχεδόν αντικείμενο στις αρχές του Δεκεμβρίου και είχα δώσει τότε στον εκλεκτό συνάδελφο την υπόσχεση ότι και το Υπουργείο Παιδείας –η κεντρική υπηρεσία- και ο Οργανισμός Σχολικών Κτηρίων θα συνεχίσουν να πράττουν το καθήκον τους, όπως το έπραξαν από την πρώτη στιγμή, για την αντιμετώπιση του προβλήματος, με την αποκατάσταση κτηρίων που αποτελούν το σχολικό συγκρότημα του Αγίου Κήρυκα που φιλοξενεί ούτως ή άλλως δύο Επαγγελματικά Λύκεια –πρώην Τ.Ε.Ε.- και ένα Σ.Ε.Κ..
      Για να δούμε, λοιπόν, κύριε συνάδελφε, από πού τεκμαίρεται ότι η συμπεριφορά της Κυβέρνησης ήταν ή είναι εχθρική για τη λύση του προβλήματος, γιατί κάθε άλλο παρά αυτό μπορείτε να ισχυρίζεστε. 
      Πρώτα απ’ όλα, το αίτημα της Νομαρχίας Ζακύνθου με ημερομηνία 28.9.2006 για την προμήθεια τριών προκατασκευασμένων αιθουσών, βρήκε την άμεση ανταπόκρισή του από τον Ο.Σ.Κ. με τη διάθεση αυτών των αιθουσών, οι οποίες λειτουργούν και σήμερα. Αυτή ήταν μια πρώτη θετική κίνηση, για να αντιμετωπιστεί σε σύντομο χρόνο το πρόβλημα. 
      Επίσης, δώσαμε έκτακτη επιχορήγηση ύψους 60.000 ευρώ πάλι προς τη Νομαρχιακή Αυτοδιοίκηση Ζακύνθου για την απαιτούμενη μελέτη ενίσχυσης και αποκατάστασης του κτηρίου «Κ8» –μιλώ για το κεντρικό κτήριο του όλου συγκροτήματος- και τη μελέτη ανέγερσης νέου κτηρίου –συμβολικά στην όλη μελέτη χαρακτηρίζεται ως «Κ9»- του συγκροτήματος, κυρίως των εργαστηρίων, αυτό για το οποίο αναφέρεστε στην ερώτησή σας. 
      Η απόφαση του Διοικητικού Συμβουλίου, κύριε Πρόεδρε, του Οργανισμού Σχολικών Κτηρίων με ημερομηνία 29.9.2006 είναι ακριβέστατη. Για την παροχή τεχνικής και επιστημονικής συνδρομής δόθηκαν τα 60.000 ευρώ, ώστε να αποπληρωθεί και η μελέτη ακόμα, την οποία θα την έκανε ούτως ή άλλως –και την έκανε- η Νομαρχία της Ζακύνθου.
      Ήδη μετά από τη σχετική συνεννόηση της Νομαρχιακής Αυτοδιοίκησης της νήσου σας, κύριε συνάδελφε και με αλληλογραφία που την έχω μπροστά μου –αν θέλετε, θα την καταθέσω και στη Βουλή για τα Πρακτικά- φαίνεται ότι από τις 16.2.2007 κρίθηκε απαραίτητη, όπως με πληροφορεί ο Διευθύνων Σύμβουλος του Οργανισμού Σχολικών Κτηρίων κ. Παταργιάς, η επιπλέον έκτακτη επιχορήγηση ύψους 60.000 ευρώ για την κάλυψη της μελέτης πλέον για την ανέγερση του δεύτερου κτηρίου, του «Κ9». Σας διαβεβαιώ, λοιπόν, ότι η χρηματοδότηση του έργου γίνεται με μεταφορά πιστώσεων από το Υπουργείο Παιδείας στον Ο.Σ.Κ.. 
      Μόλις ολοκληρωθεί αυτές τις μέρες, όπως μας διαβεβαίωσε ο κύριος Νομάρχης Ζακύνθου, η μελέτη και πληρωθεί με το ποσό που σας είπα, θα προσδιοριστεί η ημερομηνία για την προκήρυξη του έργου της κατασκευής του «Κ9».
      Θα πρέπει, λοιπόν, να ξέρετε και να καταλάβετε –και να διαβεβαιώσετε, κύριε συνάδελφε, τη Νομαρχιακή Αυτοδιοίκηση Ζακύνθου- θα επιχορηγηθεί για το σύνολο των αναγκών της για το 2007.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ:  Ευχαριστώ, κύριε Πρόεδρε.
      Ακούσαμε καταπληκτικά πράγματα από τον κύριο Υπουργό. Κλείνει ένας χρόνος περίπου από τον Απρίλιο του 2006 που έγιναν οι σεισμοί, που προκάλεσαν και τη ζημιά στο σχολικό συγκρότημα του Αγίου Κήρυκα.
      Σας άκουσα με έκπληξη, κύριε Υπουργέ, να μου λέτε ότι στις 28-9-2006 η νομαρχία υπέβαλε αίτημα για τρία προκατασκευασμένα. Ο τεχνικός έλεγχος από το Τ.Α.Σ. βρήκε δώδεκα αίθουσες ακατάλληλες για χρήση και το εργαστήριο, χίλια τετραγωνικά μέτρα, κατεδαφιστέο. 
      Πέρασε το καλοκαίρι, άνοιξε το σχολείο –έχω εδώ τις εφημερίδες- πήγαν τα παιδιά, έκαναν κατάληψη. «Άθλια η κατάσταση, άθλιες οι συνθήκες» γράφει όλος ο τοπικός Τύπος και την επομένη ο νομάρχης θυμάται να ζητήσει προκάτ αίθουσες, οι οποίες μπήκαν στις 30 Νοεμβρίου, την ημέρα που κουβεντιάσαμε την επίκαιρη ερώτηση. 
      Και μου είπατε, κύριε Υπουργέ, στην επίκαιρη ερώτηση αυτά που επαναλάβατε και προηγουμένως –διαβάζω ακριβώς από τα Πρακτικά της Βουλής- «επιχορηγήθηκε η Νομαρχιακή Αυτοδιοίκηση με ποσό 60.000 ευρώ για να κάνουμε δύο μελέτες για το «Κ8» και το «Κ9», που είναι το εργαστήριο». Και ακόμη μου λέτε «η μελέτη είναι πλέον προς δημοπράτηση και υλοποιείται». 
      Από την άλλη, όμως, ο Αντινομάρχης Ζακύνθου, –εδώ έχω τις δηλώσεις του- στις 7 Φεβρουαρίου 2007 ζητά χρηματοδότηση 100.000 ευρώ από τον Ο.Σ.Κ. για μελέτη ανέγερσης νέου διδακτηρίου, για να διατεθεί, όπως λέει, για μελέτη του «Κ9» και του «Κ8» που μου είπατε. Εσείς μου είπατε ότι το Νοέμβρη δώσατε 60.000 ευρώ και η μελέτη είναι προς δημοπράτηση, δηλαδή υλοποιείται. Ο αντινομάρχης λέει το Φλεβάρη, μετά τέσσερις μήνες, ότι ζητάει χρήματα και δεν γίνεται τίποτα. Κλείνει ένας χρόνος. Αυτό το λέτε ενδιαφέρον;
      Θα σας δείξω το σχολείο, γιατί πήγα και τράβηξα φωτογραφίες. Αυτό είναι το εργαστήριο χιλίων τετραγωνικών μέσα στο προαύλιο του σχολείου που είναι έτοιμο να πέσει με οποιοδήποτε σεισμό. Εδώ μεταφέρθηκε το εργαστήριο, κύριε Πρόεδρε. Δείτε τις μπουκάλες. Εδώ έχει μπασκέτες. Ήταν γυμναστήριο. Δεν υπάρχει ούτε γυμναστήριο, ούτε εργαστήριο, ούτε σχολείο. Υπάρχει ένας διαρκής κίνδυνος. Έχει περάσει ένας χρόνος από το σεισμό και αυτό το λέτε ενδιαφέρον.
      Κύριε Υφυπουργέ, ίσως οι λέξεις να έχουν χάσει το νόημά τους. Η σχολική χρονιά, όμως, πήγε φέτος χαμένη για τα παιδιά και αυτό που ζητάω και θέλω είναι να πάρετε την ευθύνη και να διαβεβαιώσετε ότι το Σεπτέμβρη που θα ανοίξει το σχολείο δεν θα χαθεί άλλη χρονιά. Θα κατεδαφιστεί το επικίνδυνο κτήριο, θα επισκευαστούν οι δώδεκα αίθουσες και θα υπάρξει χρηματοδότηση για να γίνει το καινούργιο σχολείο. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Υπάρχει ακόμη και η διαμαρτυρία του Συλλόγου Γονέων και Κηδεμόνων που σας έχει κοινοποιηθεί και ζητά τη λύση αυτών των προβλημάτων. Ακόμα σας θυμίζω ότι το σχολείο δεν έχει τουαλέτες. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ δεν σήκωσα το δάκτυλό μου να σας θυμίσω τίποτα, αλλά θα πρέπει να καταλάβετε ότι τα πράγματα δυσκολεύουν από την ώρα που δεν καταλαβαίνετε, κύριε συνάδελφε.
      Πρώτα απ’ όλα μπερδεύετε την προμελέτη με τη μελέτη….. 
      ΔΗΜΗΤΡΙΟΣ ΒΑΡΒΑΡΙΓΟΣ: ...Εσείς είστε μπερδεμένος.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε συνάδελφε, να σας αποδείξω του λόγου μου το αληθές. 
      Μπερδεύετε, λοιπόν, την προμελέτη με τη μελέτη. Ίσως δεν είστε ειδικός. Μπερδεύετε και τα κτήρια.
      ΔΗΜΗΤΡΙΟΣ ΒΑΡΒΑΡΙΓΟΣ: Δικά σας λόγια διάβασα. Δεν ήταν προμελέτη. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, δεν σας διέκοψα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Βαρβαρίγο. Δεν μπορείτε να διακόπτετε συνέχεια. Είναι δυνατόν να μην μπορεί να πει αυτό που θέλει ο Υπουργός; 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Μπορείτε να επικαλείστε οποιαδήποτε έγγραφα στηρίζουν τη δική σας λογική. Εγώ, όμως, είμαι αντίθετος προς τη λογική σας και αυτό προσπαθώ να σας δείξω, δηλαδή ότι έχετε κάνει λάθος, ότι έχετε μπερδέψει και τις ημερομηνίες και ίσως και εντέχνως προσπαθείτε εδώ να δώσετε, με λανθασμένα στοιχεία, μια βάση λογικής και να τη συνδέσετε προς την έλλειψη κρατικού ενδιαφέροντος. Είστε, λοιπόν, πέρα για πέρα λάθος. 
      ΔΗΜΗΤΡΙΟΣ ΒΑΡΒΑΡΙΓΟΣ: Εγώ.διάβασα τα πρακτικά της Βουλής.
      ΠΡΟΕΔΡΕΥΩΝ (Σωτήρης Χατζηγάκης): Κύριε Βαρβαρίγο, παρακαλώ πολύ. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ, τουλάχιστον αν δεν έχετε μάθει κοινοβουλευτικά ήθη, μάθετέ τα τώρα στη διαδικασία αυτής της ερωτήσεως. Σας παρακαλώ!
      Σας λέω, λοιπόν, συγκεκριμένα το εξής: Σας έδωσα απάντηση στην ερώτησή σας στις 30 Νοεμβρίου και σας είπα ότι για το κτήριο «Κ8» που αποτελεί και τον κεντρικό άξονα –το είπα και στην πρωτολογία μου- εμείς από το Υπουργείο Παιδείας δώσαμε 60.000 ευρώ για να γίνει η προμελέτη, για την οποία σας έλεγα ότι έληγε εκείνη την περίοδο, αλλά και για να γίνει η ανάθεση βάσει της μελέτης της τελικής αποκατάστασης των βλαβών που με «κίτρινο» είχαν σημειωθεί στο πρώτο κτήριο, όπως πολύ σωστά είπατε. 
      Στείλαμε τις τρεις αίθουσες για να μπορέσουμε να καλύψουμε το κομμάτι εκείνο του εργαστηρίου το οποίο δεν μπορούσε να λειτουργήσει υπ’ αυτές τις συνθήκες. Μάλιστα, προκηρύξαμε, δηλαδή βοηθήσαμε τη Νομαρχιακή Αυτοδιοίκηση –διότι δικό της έργο είναι, δική της ευθύνη είναι, της Νομαρχίας Ζακύνθου και όχι του Οργανισμού Σχολικών Κτηρίων, εμείς ήρθαμε να βοηθήσουμε τη Νομαρχία Ζακύνθου- και δώσαμε ακόμα και τα μικρά ποσά για την αποπληρωμή της πρώτης προμελέτης, αλλά και της μελέτης του κτηρίου «Κ9» για την οποία σας μίλησα σήμερα. Αυτή η μελέτη και το αίτημα της Νομαρχιακής Αυτοδιοίκησης έχουν ημερομηνία Φεβρουαρίου του 2007 και είναι η συνέχεια της εκτέλεσης του έργου. 
      Πού είναι, λοιπόν, όλα αυτά που λέτε περί ελλείψεως κρατικού ενδιαφέροντος;
      Σας είπα λοιπόν ότι τόσο οι επισκευές στο κτήριο Κ8, όσο και η ανάθεση ανακατασκευής του κτηρίου Κ9, με την πληρωμή που έγινε μέσω μεταφοράς πιστώσεων από το Υπουργείο Παιδείας στον Οργανισμό Σχολικών Κτηρίων, ολοκληρώνει το κυβερνητικό ενδιαφέρον. 
      Από εκεί και μετά, η προκήρυξη του έργου θα γίνει εκεί. Και με βάση το ποσό της οριστικής μελέτης για τη νέα κατασκευή του σχολείου, εμείς θα το επιχορηγήσουμε εκτάκτως –σας το δήλωσα αυτό- εκτός των πιστώσεων που θα πάρει φέτος για τις ανάγκες της η Νομαρχία Ζακύνθου.
      Ευχαριστώ. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Θα προηγηθεί τώρα η συζήτηση της τρίτης επίκαιρης ερώτησης δεύτερου κύκλου με αριθμό 418/13-3-2007 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς την Υπουργό Εθνικής Παιδείας και Θρησκευμάτων, σχετικά με την πληρωμή των ωρομισθίων εκπαιδευτικών κ.λπ..
      Το περιεχόμενο της επίκαιρης ερώτησης του κ. Λεβέντη έχει ως εξής:
      «Σήμερα το Υπουργείο Παιδείας απασχολεί περίπου 5.500 ωρομίσθιους εκπαιδευτικούς στην πρωτοβάθμια εκπαίδευση και 3.000 στην δευτεροβάθμια εκπαίδευση. Για να συμπληρωθεί το ωράριο τους, που είναι το πολύ δώδεκα ώρες, χρειάζεται να μετακινούνται σε δυο και τρία σχολεία την ίδια μέρα, ενώ πληρώνονται με το εξευτελιστικό ποσό των 7,74 ευρώ την ώρα (καθαρά) το οποίο δεν φτάνει να καλύψει ούτε τα έξοδα μετακίνησης των εκπαιδευτικών από σχολείο σε σχολείο. Επίσης δεν πληρώνονται στις αργίες και τις σχολικές εορτές κάτι που δεν ισχύει για κανένα άλλο εκπαιδευτικό στο δημόσιο και ιδιωτικό τομέα. Ταυτόχρονα, υπάρχει πολύ μεγάλη καθυστέρηση στο να πληρωθούν οι εκπαιδευτικοί αυτοί. Πέρυσι πληρώθηκαν μετά το Πάσχα για πρώτη φορά πράγμα το οποίο θα συμβεί και φέτος. Έτσι, οι περισσότεροι κάνουν δυο και τρεις δουλειές για να καταφέρουν να επιβιώσουν.
      Η ποιοτική αναβάθμιση της εκπαίδευσης δεν μπορεί να γίνεται με ωρομίσθιους και απλήρωτους εκπαιδευτικούς. Η μισή εργασία και η μισή ζωή δεν αφήνει τον εκπαιδευτικό απερίσπαστο, ώστε να προσφέρει αυτά που μπορεί, δεν δημιουργεί τις απαραίτητες προϋποθέσεις για ιδανικό παιδαγωγικό κλίμα.
      Οι ωρομίσθιοι εκπαιδευτικοί έχουν αυξηθεί τα τελευταία χρόνια, γιατί προφανώς είναι μια φθηνή και οικονομικά συμφέρουσα λύση, καθώς μπορεί κάθε καλοκαίρι να τους απολύει και να τους προσλαμβάνει ξανά όποτε προκύψει ανάγκη, δηλαδή σχεδόν πάντα, προσφέροντας το δέλεαρ της μοριοδότησης.
      Με βάση τα παραπάνω δεδομένα, ερωτάται η κυρία Υπουργός τι μέτρα προτίθεται να πάρει ώστε να πληρωθούν άμεσα οι ωρομίσθιοι εκπαιδευτικοί και να μην εμφανιστούν ξανά καθυστερήσεις στην πληρωμή τους και να καλύψει τα σοβαρά κενά σε διδακτικό προσωπικό σε όλα τα σχολεία της χώρας, ώστε να μη χρειάζονται μέθοδοι σαν αυτές των ωρομίσθιων για να μπορούν τα σχολεία να λειτουργούν.».
      Στην επίκαιρη ερώτηση του κ. Λεβέντη θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, θεωρώ απολύτως παραδεκτό και αποδεκτό από εμάς το ενδιαφέρον του εκλεκτού συναδέλφου μου για την καταβολή όλων εκείνων που αποτελούν την αποπληρωμή του εκπαιδευτικού έργου που προσφέρουν οι ωρομίσθιοι εκπαιδευτικοί και οι συμβασιούχοι.
      Όμως, δεν συμφωνώ με τη γενική κριτική ότι τα τελευταία χρόνια αυξήθηκε ο αριθμός των ωρομισθίων, οι οποίοι –και πάλι συμφωνώ με τον κ. Λεβέντη- όντως δεν δημιουργούν το σωστό εκπαιδευτικό περιβάλλον. Δεν δημιουργούν σχέσεις εμπιστοσύνης μέσα στην εκπαιδευτική μονάδα, επειδή ακριβώς η ωρομισθιακή απασχόληση είναι πολύ μικρής σημασίας και όσον αφορά τη χρονική της σταθερότητα και όσον αφορά την απαιτούμενη ποιότητα στην απόδοση του εκπαιδευτικού έργου. 
      Και δεν συμφωνώ με αυτό γιατί όντως, πριν αναλάβουμε ως Κυβέρνηση, κύριε συνάδελφε, είχαμε εκρηκτικές διαστάσεις στο φαινόμενο των προσλήψεων των ωρομισθίων δασκάλων και καθηγητών, πράγμα που και εμείς ως Αντιπολίτευση τότε το είχαμε σημειώσει και το είχαμε κάνει αντικείμενο του κοινοβουλευτικού μας ελέγχου.
      Υποσχεθήκαμε στο πρόγραμμά μας ότι με βάση τις λειτουργικές ανάγκες των σχολείων και των προγραμμάτων θα μειώσουμε όσο γίνεται περισσότερο την κατηγορία των ωρομισθίων και θα αυξήσουμε τους διορισμούς των μονίμων και των αναπληρωτών και το κάναμε. 
      Είμαστε υπερήφανοι, κύριε Λεβέντη, ότι αν συγκρίνετε τα στοιχεία των παλαιοτέρων ετών με την τακτική που ακολουθήσαμε εμείς αυτά τα τρία χρόνια ως Κυβέρνηση, θα δείτε ότι όντως είχαμε αύξηση των μονίμων διορισμών, είχαμε πολύ-πολύ μεγάλη ποσοστιαία αύξηση στους διορισμούς τόσο στην πρωτοβάθμια όσο και στη δευτεροβάθμια εκπαίδευση των αναπληρωτών καθηγητών που έχουν πλήρες ωράριο, όπως οι τακτικοί και είχαμε αρκετά μεγάλη μείωση στη χρησιμοποίηση ωρομισθίου προσωπικού και στα δύο επίπεδα της εκπαίδευσης.
      Να πάμε τώρα στα θέματα πληρωμής. Θα ήθελα να σας πω, λοιπόν, ότι για το έτος 2006 εμείς, από το Υπουργείο Παιδείας, δώσαμε πιστώσεις συνολικού ύψους 43.068.000 ευρώ για την πρωτοβάθμια και 19.870.000 ευρώ για τη δευτεροβάθμια εκπαίδευση αντίστοιχα με ποσοστό διάθεσης 100%, ώστε να εκταμιευθούν πλήρως αυτά τα ποσά και να καλύψουν όλους τους ωρομισθίους μέχρι 31-12-2006.
      Μάλιστα ελέγχοντας τις ημέρες αυτές, με βάση την ερώτησή σας, την αντίστοιχη Οικονομική Διεύθυνση, τη Διεύθυνση Οικονομικών Υποθέσεων και συγκεκριμένα το τρίτο Τμήμα του Υπουργείου είδα –και το καταθέτω, γιατί απαντά στην ερώτησή σας- ότι το Υπουργείο έκανε όλες τις απαραίτητες ενέργειες, ώστε να εκδοθούν ακόμα και τα χρηματικά εντάλματα προπληρωμής που θα αφορούσαν το Δεκέμβριο, επειδή ο Δεκέμβριος θα αποπληρωνόταν ήδη το πρώτο δίμηνο αυτού του έτους και προφανώς δεν έπρεπε τα δεδουλευμένα του Δεκεμβρίου να χαθούν με την εκτέλεση του προηγούμενου προϋπολογισμού. 
      Μπορώ να καταθέσω στην πρωτολογία μου, κύριε Πρόεδρε –και θα ολοκληρώσω στη δευτερολογία μου- τους δύο πίνακες που θα σας είναι χρήσιμοι, κύριε συνάδελφε, για να δείτε πώς κατανέμονται τα ποσά που είπα, σε κάθε Διεύθυνση και σε κάθε Γραφείο σε όλους τους νομούς της χώρας για την πρωτοβάθμια και για τη δευτεροβάθμια εκπαίδευση, ώστε να φανεί ότι το Υπουργείο Παιδείας έκανε το καθήκον του. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ.Γεώργιος Καλός καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ. 
      Ο κ. Λεβέντης έχει το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Χαίρομαι, κύριε Υπουργέ, που αναγνωρίζετε ότι υπάρχει πρόβλημα και ασφαλώς το πρόβλημα δεν είναι σημερινό. Υπήρχε και από τις προηγούμενες κυβερνήσεις, δεν το αμφισβητεί κανένας αυτό. 
      Το πρόβλημα όμως, είναι ότι σήμερα εξακολουθούμε να έχουμε χιλιάδες ωρομισθίους. Τα νούμερα που αναφέρονται εδώ είναι συγκεκριμένα. Αν θέλετε, και στη Νομαρχία Πειραιά που ενδεχομένως σας ενδιαφέρει και πιο άμεσα –δεν λέω ότι περιορίζεται μόνο το ενδιαφέρον σας εκεί, προς Θεού!- αναφέρεται ότι εργάζονται διακόσιοι εξήντα ωρομίσθιοι στα ολοήμερα δημοτικά σχολεία που παραμένουν απλήρωτοι από τις αρχές του Οκτώβρη και εξήντα ένας ωρομίσθιοι που διδάσκουν τη δεύτερη ξένη γλώσσα στα δημοτικά σχολεία που και αυτοί παραμένουν απλήρωτοι από τις αρχές του Γενάρη. 
      Επομένως, το πρόβλημα είναι ότι οι άνθρωποι αυτοί που προσφέρουν διδακτικό έργο –είναι πολύτιμο το έργο που προσφέρουν- δεν έχουν πληρωθεί ακόμα και όπως είπατε εσείς, γίνονται κινήσεις, πλην όμως, κύριε Υπουργέ, στα χέρια τους δεν έχουν φτάσει τα χρήματα και αυτό είναι ένα πρόβλημα που πρέπει να αντιμετωπιστεί. Εδώ πρέπει το Υπουργείο να το αντιμετωπίσει. Δεν μπορώ εγώ να σας πω ακριβώς τη συγκεκριμένη λύση, την οποία θα βρείτε. Αυτό είναι το πρώτο. 
      Δεύτερον, εφόσον οι άνθρωποι αυτοί καλύπτουν πάγιες και διαρκείς ανάγκες γιατί δεν προσλαμβάνονται ως μόνιμο προσωπικό; Είπατε ότι προσελήφθησαν μερικοί, και όντως προσελήφθησαν μερικοί, πλην, όμως, είναι πολλές χιλιάδες ακόμη. Αυτά τα νούμερα δεν είναι κολακευτικά για κανέναν μας, κύριε Υπουργέ, και το καταλαβαίνετε και νομίζω εσείς περισσότερο, που το ζείτε και πιο άμεσα.
      Επομένως το πρώτο είναι να πληρωθούν οι άνθρωποι. Δεύτερον, αυτό το εξευτελιστικό 7 ευρώ την ώρα –όταν οι άνθρωποι αυτοί είναι υποχρεωμένοι να αλλάζουν δύο και τρία σχολεία την ημέρα, που πρέπει να τα ξοδεύουν ουσιαστικά στις διαδρομές- είναι πάρα πολύ λίγο. Και τρίτον, να μονιμοποιηθούν οι άνθρωποι αυτοί. Τους έχουμε ανάγκη γιατί έτσι αποκαθίσταται μία αδικία, αλλά προπαντός θα προσφέρουν αυτό το πολύτιμο έργο που το έχουν ανάγκη τα παιδιά μας και που το έχει ανάγκη ο τόπος μας. Νομίζω ότι δεν ζητάνε κάτι παράλογο. Είναι πέρα για πέρα δίκαιο το αίτημά τους και μέσα στο πλαίσιο που έχει η ελληνική οικονομία –άλλωστε αυξήθηκε και 25% το Α.Ε.Π., νομίζω ότι έχουμε περιθώρια- μπορεί να καλυφθούν αυτές οι ανάγκες. 
      Ευχαριστώ. 
ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κύριε Πρόεδρε, στην ανάπτυξη της ερωτήσεώς του ο κύριος συνάδελφος έδωσε ακριβώς, χωρίς να το θέλει, και την αιτιολογία, γιατί δεν μπορεί παρά να έχουμε και να χρησιμοποιούμε ωρομισθίους στα σχολεία. 
      Είδατε τι είπατε, κύριε συνάδελφε; Είναι αναγκασμένοι να πηγαίνουν σε δύο και σε τρία και σε τέσσερα σχολεία, για να φτιάχνουν ένα ολόκληρο ωράριο. Άρα, τους χρησιμοποιούμε. 
      Το δηλώνω αυτό, για να το γνωρίζουν όσοι ενδιαφέρονται, απ’ όποιο κόμμα και αν ξεκινά η έκφραση της αγωνίας και του ερωτήματος υπέρ αυτών των εκπαιδευτικών. Μας παρακολουθεί και η Δ.Ο.Ε., μας παρακολουθεί και η Ο.Λ.Μ.Ε. στην πρωτοβάθμια και στη δευτεροβάθμια εκπαίδευση. Είμαστε απόλυτα συνεπείς ότι χρησιμοποιούμε ωρομισθιακό προσωπικό μόνον στα ολοήμερα σχολεία για τα δημοτικά, ποτέ στο κανονικό πρόγραμμα, αλλά μόνο στην απογευματινή ζώνη. 
      Πείτε μου, κύριε συνάδελφε, τι θα κάνατε, αν είχατε σ’ ένα σχολείο δύο ώρες, σε ένα άλλο κοντινό σ’ αυτό σχολείο άλλες δύο ώρες και άλλες τρεις ώρες κάπου αλλού, όπου δεν βγαίνει ολοκληρωμένο πρόγραμμα; Δηλαδή δεν βγαίνει ολοκληρωμένο εικοσάωρο ή δεκαοκτάωρο, βάσει του οποίου θα μπορούσατε να κάνετε μία σύμβαση αναπληρωτού, σύμφωνα με το νόμο. 
      Άρα, υπάρχουν οι ωρομίσθιοι. Δεν σας είπα ότι τους εξαφανίσαμε, αλλά σας είπα ότι πουθενά δεν κάναμε εκείνο που γινόταν μέχρι πρότινος. Δηλαδή δεν σπάσαμε συνολικό ωράριο αναπληρωτού, για να πάρουμε δύο και τρεις ωρομίσθιους για άλλους λόγους –κατανοείτε- κομματικούς ή πολιτικούς. Αυτό είναι το ένα. 
      Δεύτερον, να σας πω για εκείνους τους εκπαιδευτικούς στον Πειραιά, που μου λέτε, ότι μπορεί αυτοί οι άνθρωποι από δυσχέρειες των οικονομικών υπηρεσιών ή των υπηρεσιών της νομαρχίας να μην έχουν βρει τα εντάλματά τους ή κάπου να έχουν καθυστερήσει. Όμως, εγώ σας είπα -επειδή εμένα ρωτάτε- ότι δεν είναι ευθύνη του Υπουργείου Παιδείας. Κατέθεσα όλες τις αντίστοιχες οικονομικές πράξεις για όλες τις νομαρχίες, για να σας δείξω ότι εμείς εγκαίρως έχουμε στείλει τα εντάλματα των πληρωμών. 
      Βέβαια, θα το ελέγξω γι’ αυτούς τους διακόσιους είκοσι –δεν θυμάμαι πόσους ακριβώς μου είπατε- εκπαιδευτικούς του Πειραιά –γιατί, φυσικά, με ενδιαφέρουν και εμένα- και θα δω πού υπάρχει το πρόβλημα. Σας υπόσχομαι ότι, επειδή δεν είναι δικό μας πρόβλημα, θα βοηθήσω σε οποιαδήποτε κατεύθυνση, ώστε να πληρωθούν. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Κυρίες και κύριοι συνάδελφοι, θα συζητηθεί τώρα η δεύτερη με αριθμό 420/13-3-2007 επίκαιρη ερώτηση του πρώτου κύκλου της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία του εργοστασίου ξήρανσης λυμάτων, τις περιβαλλοντικές επιπτώσεις στην περιοχή Κερατσινίου-Περάματος κ.λπ..
      Το ειδικότερο περιεχόμενο της επίκαιρης ερώτησης της συναδέλφου κ. Βέρας Νικολαΐδου έχει ως εξής: 
      «Μεγάλη είναι η ανησυχία των κατοίκων Κερατσινίου-Περάματος κατά πόσο με τη σταδιακή λειτουργία, και μόνο, του εργοστασίου ξήρανσης θα αντιμετωπισθεί έγκαιρα και αποτελεσματικά η περιβαλλοντική ρύπανση, η οποία τους ταλαιπωρεί χρόνια και δεν θα περάσουν ένα ακόμη καλοκαίρι με τη δυσοσμία να τους πνίγει και τον κίνδυνο μολυσματικών ασθενειών από τα έντομα. 
      Η ανησυχία αυτή που είναι απόλυτα δικαιολογημένη και πηγάζει από την αναξιοπιστία των κυβερνήσεων Ν.Δ. και ΠΑ.ΣΟ.Κ., από τη μη τήρηση των μέχρι σήμερα δεσμεύσεων και σχετικών χρονοδιαγραμμάτων (εργοστάσιο ξήρανσης, απομάκρυνσης λυμάτων). Γίνεται δε ακόμη πιο έντονη από τις ελλείψεις που παρουσιάζουν τα έργα που εκτελούνται και αφορούν τόσο τη διασφάλιση της ασφαλούς λειτουργίας του εργοστασίου ξήρανσης σε περιπτώσεις εκτάκτων περιστατικών (βλάβες, αστοχίες κ.λπ.) όσο και την ασφαλή μεταφορά των λυμάτων, η οποία σήμερα γίνεται με ανοιχτό κανάλι πεντακοσίων μέτρων με τις ανάλογες δυσμενείς επιπτώσεις στο περιβάλλον, αλλά και την αδυναμία της έγκαιρης επεξεργασίας της συσσωρευμένης λυματολάσπης για την οποία, σύμφωνα με το Υπουργείο, απαιτείται χρονικό διάστημα τουλάχιστον δέκα μηνών και με την προϋπόθεση της εντατικής, στα όρια της δυναμικότητας, λειτουργίας του εργοστασίου και χωρίς απρόοπτα. 
      Ερωτάται, ο κύριος Υπουργός, τι μέτρα θα πάρει η Κυβέρνηση, ώστε: 
1. Να διασφαλισθεί η ασφαλής λειτουργία του εργοστασίου με σχεδιασμό που να αντιμετωπίζει έκτακτα περιστατικά, καθώς και για να στεγανοποιηθεί – σκεπαστεί το κανάλι μεταφοράς λυμάτων. 
2. Να απομακρυνθεί άμεσα η συσσωρευμένη λυματολάσπη.»
	Στην επίκαιρη ερώτηση της κ. Νικολαΐδου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλους. 
	Ορίστε, κύριε Υφυπουργέ. 
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι απόλυτα δικαιολογημένη η αγανάκτηση των κατοίκων που επί χρόνια –πάνω από δέκα- πράγματι ταλαιπωρούνται από τη δυσοσμία στην περιοχή. Εκτιμώ και τη δική σας ευαισθησία στο θέμα, όπως και την ευαισθησία και άλλων Βουλευτών άλλων παρατάξεων, που είναι και παρόντες σήμερα. 
	Πρέπει να σας πω ότι στενοχωρήθηκα, διότι αυτό είναι ένα έργο, για το οποίο περίμενα –τουλάχιστον- κάποια εύσημα, από πλευράς δικής μας ευθύνης στη διακυβέρνηση. Θα σας πω αμέσως γιατί. Θα θυμίσω γεγονότα, που είναι και κραυγαλέα από πλευράς καταστάσεων που αντιμετωπίζει κανείς πολλές φορές, όταν ασκεί οποιαδήποτε εξουσία:
	Έτος 2000. Μπήκε το εργοστάσιο ξήρανσης στο πρόγραμμα μαζί με τα έργα καθαρισμού τρίτης φάσεως. 
      Έτος  2001. Βγαίνει ξαφνικά από το πρόγραμμα. Τα έργα συνεχίζονται και κοστίζουν πολύ περισσότερο από όσο θα κόστιζαν αν είχαν και το εργοστάσιο ξήρανσης μέσα. Το παίρνει είδηση κάποια στιγμή η Ευρωπαϊκή Ένωση. Μας ρίχνει πρόστιμο και απεντάσσει και το κομμάτι ξήρανσης από πλευράς χρηματοδότησης. 
      Έτος 2004, Μάρτης. Παραλαμβάνουμε την ημέρα πεντακόσιους τόνους παραγωγή λάσπης από την Ψυτάλλεια και εκατόν πενήντα χιλιάδες τόνους σωρευμένους στο νησί διότι η δεκαετής σύμβαση που θα ίσχυε μέχρι το 2007 μεταφοράς της λάσπης αυτής, αν είναι δυνατόν στα Λιόσια, που ξέρουμε ότι ήταν κορεσμένα, ίσχυε. Μας έλεγαν: «αυτή είναι η λύση, θα πάει στα Λιόσια». Επί μια δεκαετία. Πραγματική βόμβα περιβαλλοντική, δηλαδή, παραλάβαμε. Μάλιστα, προσωπικά σας λέω ότι ήρθα και σε απόγνωση. Είπα αυτό το πράγμα δεν ξεπερνιέται με τα συνήθη μέτρα. Και πράγματι δεν πήραμε συνήθη μέτρα. 
      Ο Υπουργός κ. Σουφλιάς υπέγραψε αμέσως, αρχές Ιουλίου, μετά από την προετοιμασία των μελετών τη διακήρυξη του εργοστασίου ξήρανσης. Ένα έργο δυσκολότατο τεχνολογικά με προεπιλογή, ενστάσεις κ.λπ.. Με προσωπικές παρεμβάσεις καταφέραμε και αποφύγαμε τα χειρότερα, δηλαδή τις δικαστικές εμπλοκές. Και πράγματι ένα χρόνο αργότερα υπεγράφη η κατασκευή του εργοστασίου ξήρανσης. Με προσωπική παρέμβαση και δική μου είμαστε από πάνω. Και είναι από τα λίγα έργα που δεν έχει καθυστερήσεις. Άλλωστε –επειδή ξέρω την ευαισθησία σας- αν κάνετε μια βόλτα, πλέον αυτό το εντυπωσιακό έργο είναι εν τω περατούσθαι. Το βλέπετε ότι τελειώνει. Έχει ουσιαστικώς ολοκληρωθεί και γίνονται κάποιες δοκιμές τώρα και κάποιες συμπληρώσεις εξωτερικών χώρων. 
      Επιτέλους, οι κάτοικοι αυτό που δικαιούνται εδώ και δέκα χρόνια θα το έχουν σε δυο μήνες. Δηλαδή, μια ολοκληρωμένη διαδικασία ξήρανσης που δεν αφήνει παρά ένα κόκκο άοσμο και κατάλληλο για καύσιμο σε οποιεσδήποτε άλλες βιομηχανίες και τους απαλλάσσει απ’ αυτό τον εφιάλτη, πράγματι, των τόνων λυματολάσπης. 
      Παράλληλα, έπρεπε να δώσουμε άμεση λύση στο θέμα της συσσωρευμένης λυματολάσπης. Τι πάθαμε εκεί; Δαιμονοποιήθηκε η λυματολάσπη στον ελληνικό χώρο. Ουδείς ήθελε να συζητήσει τα περί αποδοχής και με κίνητρα –αν θέλετε- στην περιοχή του όταν όλη η Ευρώπη χρησιμοποιεί λυματολάσπη και την κάνει χώμα το οποίο μετά μας πουλάει και ακριβά. Αναγκαστήκαμε μετά από διάφορες περιπέτειες να στείλουμε ένα μέρος στη Γερμανία -σε πολύ υψηλή τιμή δυστυχώς, από διαγωνισμό πάντοτε- που ήταν περίπου τριάντα χιλιάδες τόνοι. 
      Παράλληλα, με την βοήθεια και των Ελλήνων επιστημόνων βρήκαμε μια διεθνώς αποδεκτή λύση εφαρμοζόμενη στα ελληνικά πρότυπα και στις κλιματολογικές συνθήκες με την οποία επιτέλους όλο το παραγόμενο προϊόν και ένα μέρος του υπολοίπου ταχύτατα αδρανοποιείται πλήρως και θα γεμίσει αυτές τις αντιαισθητικές λακκούβες στην Ψυτάλλεια, ουσιαστικώς με προσθήκη χώματος για να τις κάνει ξανά ένα πράσινο φυτεμένο μέρος.
      Θα συνεχίσω στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Νικολαΐδου. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε. 
      Κύριε Υπουργέ, δεν αμφισβητεί κανείς ποια είναι η πραγματικότητα και ξέρουμε πολύ καλά το ιστορικό του θέματος «Ψυτάλλεια» από το 1997. Και γι’ αυτό ακριβώς ρίχνουμε τις ευθύνες, πραγματικά πιστεύουμε, εκεί που πρέπει. Η κυβέρνηση του ΠΑ.ΣΟ.Κ. κορόιδεψε τους κατοίκους από τότε. Υπάρχουν τώρα δύο-τρία χρόνια που κάνετε μια προσπάθεια. Ο κόσμος δεν έχει απλά αγωνία για το τι θα γίνει το καλοκαίρι. 
      Σας πληροφορώ ότι ενώ λέμε μόνο για Πέραμα και Κερατσίνι, επειδή είναι οι πιο γειτονικοί δήμοι, σήμερα κάνοντας μια επίσκεψη στην Δραπετσώνα οι κάτοικοι έβαζαν το θέμα της Ψυτάλλειας ως το υπ’ αριθμόν ένα πρόβλημα. Διότι ήδη με την ζέστη που υπάρχει στην ατμόσφαιρα έχουν τρομοκρατηθεί για το τι θα γίνει το καλοκαίρι. Καταλαβαίνετε ότι δεν είναι μόνο η οσμή και τα έντομα. Κινδυνεύουν από διάφορες ασθένειες. Έχουν λοιπόν δίκιο και γι’ αυτό ακριβώς βρίσκονται και σε μια κινητικότητα: είκοσι τρεις φορείς σας έχουν επισκεφθεί και καταλαβαίνουν και εκτίμησαν την ευαισθησία σας. 
      Από την άλλη, όμως, επισκεπτόμενοι επιτόπου το έργο, την Ε.ΥΔ.ΑΠ., τους υπευθύνους των εργολαβιών και του Υ.ΠΕ.ΧΩ.Δ.Ε., όχι απλά απογοητεύθηκαν, αλλά δημιουργήθηκαν κι άλλα ερωτηματικά. Διότι ούτε λίγο ούτε πολύ τους αντιμετώπισαν με το στυλ «έχετε την εντύπωση ότι μυρίζει», όταν κανείς δεν μπορεί να σταθεί, όταν έχουν οι ίδιοι δει πάνω στην Ψυτάλλεια αυτή την τάφρο με τα πέντε μέτρα περίπου άνοιγμα –το έχετε δει σίγουρα, γιατί το έχω δει κι εγώ- και όταν ξέρουν το τι εκπέμπει μέσα από το μεγάλο βάθος της. Και ανησυχούν -αν θέλετε δεν έχουν εμπιστοσύνη στη σημερινή Κυβέρνηση, επειδή έχουν καεί και από την προηγούμενη- για τι θα γίνει το καλοκαίρι. Και βάζουν κάποια ερωτηματικά. 
      Με τις απαντήσεις που έχετε δώσει, είναι περισσότερο από σίγουρο ότι δεν πρόκειται να μεταφερθεί ούτε αυτή η λυματολάσπη, η οποία έχει «διαβατήριο» για το εξωτερικό. Θυμάστε ότι κάποιοι είχαν ειρωνευτεί, όταν είχα πει ότι δεν έχει σημασία προς τα πού θα είναι το διαβατήριο, αν θα είναι η Γερμανία ή στο Σουδάν, που έλεγε ο Νομάρχης Πειραιά. Είναι πραγματικά αστεία η λύση αυτή. 
      Εν πάση περιπτώσει, με τους ρυθμούς που πάνε, στο τέλος του Μάη, που υπόσχεστε κι αν όλα αυτά λειτουργήσουν στο 100%, τότε θα υπάρξει ένα αποτέλεσμα. Δεν έχουν παρθεί, όμως, μέτρα για το αν συμβεί κάτι το έκτακτο.
      Και δεν είναι μόνο αυτό. Ξέρετε ότι ανησυχούν τώρα για το εξής: Θα μεταφερθούν στην Ψυτάλλεια μόνο τα λύματα της περιοχής ή θα έρθουν και από άλλες περιοχές; Διότι, για παράδειγμα, είναι κοινό μυστικό –και σας το λέω από προσωπική εμπειρία- ότι σε κεντρικούς δρόμους της Νίκαιας–και σας λέω συγκεκριμένα, Καραϊσκάκη και Πέτρου Ράλλη- έρχονται τα λύματα όλης της Αττικής, για να καταλήξουν στην Ψυτάλλεια. Δεν ξέρω αν το έχετε υπ’ όψιν σας. Θα συνεχιστεί αυτό; Και αυτό μπορεί να συμβαίνει και για άλλες περιοχές. 
      ΠΡΟΕΔΡΕΥΩΝ (Σωτήρης Χατζηγάκης): Κυρία Νικολαΐδου, σας παρακαλώ να ολοκληρώσετε.
      ΒΕΡΑ ΝΙΚΟΛΑΪΔΟΥ: Είναι πολλά τα ερωτηματικά. Απαντήστε τουλάχιστον στο τι θα γίνει άμεσα. Διότι δεν πιστεύει κανείς –ούτε κι εμείς βέβαια- ότι το Μάη θα ολοκληρωθούν οι ξηραντήρες και θα δουλέψουν τα πάντα στην εντέλεια. Τι μέτρα παίρνει η Κυβέρνηση;
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Νικολαΐδου.
      Ο κύριος Υφυπουργός έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος Χωροταξίας και Δημοσίων Έργων): Κυρία Νικολαΐδου, δικαίως δυσπιστούν, γιατί ταλαιπωρήθηκαν επί δέκα χρόνια. 
      Παρά ταύτα, επειδή έχω αποκτήσει και φιλικές σχέσεις με μερικούς εξ αυτών από την πολλή επικοινωνία που έχουμε λόγω της αγωνίας τους, την οποία κι εγώ συμμερίζομαι, μετά την επίσκεψή τους στο Κερατσίνι –πρόσφατα- τουλάχιστον σε εμένα δήλωσαν ότι επιτέλους το έργο γίνεται. Και αμφέβαλλαν, όπως σωστά κι εσείς είπατε, για την ακριβή ημερομηνία ολοκλήρωσής του. 
      Θα σας απαντήσω τώρα στις ερωτήσεις σας, για να είμαστε σαφείς:
      Πρώτον: «Το εργοστάσιο ξήρανσης» -το οποίο θα τελειώσει πράγματι και θα αρχίσει να λειτουργεί το Μάη- «είναι ασφαλές 100%»; Η απάντησή μου εδώ είναι -επιτρέψτε μου να πω στο μέτρο της επιστήμης και της τεχνολογίας- κατηγορηματική. Η αυστριακή τεχνολογία, την οποία εφαρμόζουμε –διεθνώς αποδεκτή, αλλά και τελείως τεκμηριωμένη- μας επιτρέπει να έχουμε σειρά ελέγχων, ώστε να μη συμβεί το παραμικρό. Θεωρώ, δηλαδή, ότι θα δουλέψει απρόσκοπτα για πάρα-πάρα πολλά χρόνια χωρίς κανένα πρόβλημα. Και σας λέω -για την πληροφόρηση και των κατοίκων- ότι έγινε μία γενική δοκιμή τον Ιανουάριο, που απέδειξε του λόγου το αληθές.
      Δεύτερον: «Με το κανάλι τι γίνεται»; Πράγματι το κανάλι αυτό σε όλο τον κόσμο -και στην Ελλάδα- είναι ξέσκεπο, διότι αναδύει κάποια αέρια, τα οποία μερικές φορές, αν το σκεπάσεις, γίνονται προβληματικά. 
      Παρά ταύτα, επειδή είναι κοντά η κατοικημένη περιοχή, έχουμε δώσει εντολή στην Ε.ΥΔ.ΑΠ. να μελετήσει τελευταίες τεχνολογίες, ώστε να σκεπαστεί με μία ειδική κατασκευή απόσμησης ή κάτι άλλο στην έξοδο ή είσοδο του καναλιού.
      Θα σας απαντήσω σε μερικές μέρες –και με σημείωμα, αν θέλετε- για το αποτέλεσμα αυτό.
      Τρίτον, για να κλείσω, πράγματι είναι γεγονός ότι όλη αυτή η λάσπη πρέπει ταχύτατα να αδρανοποιηθεί πλήρως. Σας βεβαιώνω ότι πριν φτάσει ο Οκτώβρης δεν θα υπάρχει πλέον αντικείμενο συζήτησης, διότι με τους περίπου εννιακόσιους τόνους την ημέρα, που σήμερα αδρανοποιούνται στο νησί –και οι κάτοικοι το είδαν αυτό, είδαν ότι πραγματικά βγαίνει κάτι το οποίο είναι τελείως αδρανές, γιατί πέφτει 40% ασβέστης, χώμα κ.λπ. και αποκτά χαρακτηριστικά εδάφους- όχι μόνο δεν θα υπάρχει περιθώριο λάσπης όζουσας, αλλά επιπλέον –και ελπίζω ότι θα είναι ακριβώς έτσι- θα υπάρχει μία πράσινη ξανά περιοχή, την οποία θα επισκεφθούμε μαζί στις αρχές Νοεμβρίου.
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κύριο Υπουργό.
      Θα συζητηθεί η τρίτη επίκαιρη ερώτηση, η με αριθμό 419/13-3-2007 του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης σχετικά με τους ελέγχους των Μονάδων Φροντίδας Ηλικιωμένων.
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Επανερχόμαστε στο θέμα της λειτουργίας των Μονάδων Φροντίδας Ηλικιωμένων δεδομένου ότι σήμερα, παρά τις σχετικές μας ερωτήσεις και τις διαβεβαιώσεις των αρμοδίων φορέων, η κατάσταση στους ανωτέρω χώρους εξακολουθεί να χαρακτηρίζεται από πλήθος ελλείψεων, παραλείψεων ή παρατυπιών.
      Συγκεκριμένα, οι περισσότεροι οίκοι ευγηρίας ανά την επικράτεια εξακολουθούν να χαρακτηρίζονται από ακριβά νοσήλεια, έλλειψη εξειδικευμένου νοσηλευτικού προσωπικού, παροχή ανεπαρκούς διατροφής και ιατρικής φροντίδας και υπέρβαση οριζομένου αριθμού κλινών.
      Πολλές μονάδες στεγάζονται σε κτίρια μεγάλης παλαιότητας στα οποία απαιτούνται εργασίες ανακαίνισης, ενώ διαπιστώνεται η έλλειψη κατάλληλων υποδομών για τη φιλοξενία ατόμων με ειδικές ανάγκες και κατάκοιτων υπερηλίκων.
      Σημειώνουμε ότι αρκετές από τις ανωτέρω μονάδες λειτουργούν ακόμη και σήμερα χωρίς την απαραίτητη άδεια λειτουργίας.
      Επειδή η διαφύλαξη των συνθηκών διαβίωσης των υπερήλικων συγγενών και συμπολιτών μας αποτελεί ύψιστο χρέος της Πολιτείας, αλλά και φόρο τιμής στο παρελθόν όλων μας, ερωτώνται οι αρμόδιοι Υπουργοί:
      Σε ποια τακτικά χρονικά διαστήματα διενεργούνται έλεγχοι από το Σώμα Επιθεωρητών Ελεγκτών Υπηρεσιών Υγείας και Πρόνοιας για τους ανωτέρω τομείς παρεχόμενων υπηρεσιών και πώς αντιμετωπίζονται οι διαπιστωθείσες παραβιάσεις της σχετικής νομοθεσίας;
      Με ποιο τρόπο οι Υπηρεσίες Πρόνοιας των οικείων Νομαρχιακών Αυτοδιοικήσεων σκοπεύουν να αναβαθμίσουν αποτελεσματικά την ποιότητα ζωής και να εξασφαλίσουν την αξιοπρεπή διαβίωση των υπερήλικων συμπολιτών μας;».
      Στην επίκαιρη ερώτηση του κ. Κουβέλη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριε συνάδελφε, γνωρίζετε ότι για τον έλεγχο και την εποπτεία των Μονάδων Φροντίδας Ηλικιωμένων, κυρίως με βάση το ν.2345 και ιδιαίτερα το άρθρο 1, τις παραγράφους 1 και 4, η αρμοδιότητα αυτή απονέμεται στις κατά τόπους Νομαρχιακές Αυτοδιοικήσεις μέσω των κοινωνικών συμβούλων. Αυτοί υποχρεούνται να κάνουν επίβλεψη και συνεχή παρακολούθηση των παρεχόμενων υπηρεσιών κυρίως σ’ αυτή. 
      Σε επίπεδο κυρώσεων σε περιπτώσεις μη συμμορφώσεως των μονάδων με την κείμενη νομοθεσία, σύμφωνα πάντα με το άρθρο 1 του ν. 2345, εφόσον διαπιστωθεί η λειτουργία μιας μονάδος χωρίς σχετική άδεια, ο αρμόδιος κατά τόπο νομάρχης υποχρεούται να εκδώσει απόφαση διακοπής λειτουργίας της και σε περίπτωση μη συμμορφώσεως προς την απόφαση διακοπής οι υπεύθυνοι υπέχουν και ποινική ευθύνη και υπόκεινται σε πρόστιμα. 
      Αυτά γίνονται με βάση την ισχύουσα νομοθεσία και φυσικά παρεμβαίνει και το Σώμα Επιθεωρητών Υγείας και Πρόνοιας και ιδιαίτερα ο τομέας ελέγχου φορέων πρόνοιας είτε αυτεπαγγέλτως σύμφωνα με το ετήσιο πρόγραμμα δράσης του και κατόπιν εντολής του Υπουργού Υγείας και Κοινωνικής Αλληλεγγύης ή και ακόμη σύμφωνα με το ν. 2920/2001 κατόπιν αιτήματος του Συνηγόρου του Πολίτη.
      Έχουν διενεργηθεί εκατόν είκοσι τακτικοί έλεγχοι μέχρι στιγμής σε Μονάδες Φροντίδας Ηλικιωμένων. Οι εξήντα πέντε αφορούν Μονάδες Φροντίδας Ηλικιωμένων κερδοσκοπικού χαρακτήρα και οι πενήντα πέντε μη κερδοσκοπικού χαρακτήρα και φυσικά με πάρα πολλά προβλήματα. 
      Τώρα στο ζητούμενο το οποίο αναφέρετε λόγω των σημαντικών προβλημάτων που προκύπτουν στο δια ταύτα, μετά τις υποδείξεις και του κοινωνικού λειτουργού και του κοινωνικού συμβούλου και του Σώματος Επιθεωρητών Υγείας και Πρόνοιας προκύπτουν σημαντικά προβλήματα με το κλείσιμο ή μη κλείσιμο των ανωτέρω μονάδων. Θέλω να σας πω ότι απ’ όλες τις Νομαρχιακές Αυτοδιοικήσεις μόνο η Νομαρχιακή Αυτοδιοίκηση Δυτικής Αττικής προέβη σε κλείσιμο Μονάδων Φροντίδας Ηλικιωμένων. Όπου μας ζητήθηκε εμείς με τις υπηρεσίες μας και με το Εθνικό Κέντρο Κοινωνικής Αλληλεγγύης προβήκαμε στη μεταφορά των υπέργηρων είτε στο Γηροκομείο Αθηνών είτε σε άλλα ιδρύματα τα οποία ανήκαν στον ευρύτερο δημόσιο τομέα. 
      Υπήρχαν όμως σημαντικά προβλήματα και εκεί. Θέλω να σας πω ότι χαρακτηριστικό είναι πως μόνο στο 2005 με επιστολή που στείλαμε σε όλες τις Νομαρχιακές Αυτοδιοικήσεις συζητάμε συγκεκριμένα πράγματα επιδιώκοντας το μέγιστο βαθμό συνεργασίας με τη Νομαρχιακή Αυτοδιοίκηση. Εκεί λοιπόν με δική μου επιστολή στο τέλος του 2005 ζητούσαμε να μάθουμε αν έχουν πραγματοποιηθεί οι προβλεπόμενοι από τη νομοθεσία έλεγχοι και τα αποτελέσματά τους, αν πραγματοποιήθηκαν επανέλεγχοι στους φορείς όπου διαπιστώθηκαν παραλείψεις και εδώ είναι το ζητούμενο, αν κατά τους ελέγχους διαπιστώθηκαν πέραν των άλλων πράξεις ή παραλείψεις που να θέτουν σε κίνδυνο την υγεία και τη ζωή των τροφίμων ή τη δημόσια υγεία και στην περίπτωση αυτή αν εκλήθη ο αρμόδιος εισαγγελέας ή αν υπεβλήθη σχετική αναφορά.
      Πρέπει να σας πω ότι μόνο πέρυσι τέσσερις περιπτώσεις εστάλησαν στον εισαγγελέα μόνο μετά από ελέγχους του Σώματος Επιθεωρητών Υγείας Πρόνοιας των Αθηνών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Αν προέβησαν σύμφωνα με το νόμο στην έκδοση αποφάσεων περί διακοπής λειτουργίας, σας είπα ότι μόνο η Νομαρχία Δυτικής Αττικής προέβη σε διακοπή λειτουργίας.
      Σε πόσες και ποιες περιπτώσεις προσεβλήθη η απόφαση περί διακοπής λειτουργίας στα αρμόδια δικαστήρια και ποια η εξέλιξη της κάθε υποθέσεως. Και εδώ ο νομικός μας πολιτισμός επιτρέπει τέτοιες υποθέσεις να πηγαίνουν σε ανώτερα δικαστήρια και να είναι σε εξέλιξη οι υποθέσεις αυτές.
      ΠΡΟΕΔΡΕΥΩΝ (Σωτήρης Χατζηγάκης):  Κύριε Υφυπουργέ, τα υπόλοιπα θα τα πείτε στη δευτερολογία σας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Όλα αυτά θα σας τα πω και στη δευτερολογία μου. Παρακολουθούμε το ζήτημα από πολύ κοντά και σε στενή συνεργασία με τις νομαρχιακές αυτοδιοικήσεις.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε πολύ.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, το γεγονός ότι υπάρχει αρμοδιότητα της Νομαρχιακής Αυτοδιοίκησης σε καμία περίπτωση δεν αποτελεί δικαιολογία. Πολύ δε περισσότερο που την επίκαιρη ερώτηση την απευθύνω και στον αρμόδιο Υπουργό Εσωτερικών, Δημόσιας Διοίκησης και Αποκέντρωσης. Σε κάθε περίπτωση αν η όποια Νομαρχιακή Αυτοδιοίκηση περιφρονεί την υποχρέωσή της να ελέγχει αυτές τις Μονάδες Φροντίδας Ηλικιωμένων, δεν απαλλάσσει την Κυβέρνηση από τη συγκεκριμένη ευθύνη να αξιοποιήσει τους δικούς της ελεγκτικούς μηχανισμούς.
      Ήδη, από το έτος 2005 και συγκεκριμένα από τις 3 Οκτωβρίου 2005 –δείτε συμπτωματικά και η Ημέρα Τιμής της Τρίτης Ηλικίας- έχω πάρει απάντησή σας για ελέγχους που έχουν γίνει από το Σώμα Επιθεωρητών Ελεγκτών Υπηρεσιών Υγείας και Πρόνοιας. Δυστυχώς και οι έλεγχοι έχουν χαλαρώσει αλλά και αποτέλεσμα επί της ουσίας δεν υπήρξε.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
      Συγκεκριμένα, εξακολουθούν να υπάρχουν υψηλά νοσήλια, εξακολουθεί η ύπαρξη ανειδικεύτου προσωπικού και τις οίδεν; Ποια νοσηλεία προσφέρεται στα άτομα αυτής της συγκεκριμένης ηλικίας.
      Δεν είναι δυνατόν με την παραπομπή του ζητήματος στην αρμοδιότητα της Νομαρχιακής Αυτοδιοίκησης ή με την επίκληση των δικαιωμάτων που έχουν οι ελεγχόμενοι να προσφεύγουν στις διάφορες βαθμίδες των δικαστηρίων στο όνομα του νομικού πολιτισμού, όπως είπατε, το όλο θέμα να εξακολουθεί να παραμένει επαναλαμβάνω δύο περίπου έτη μετά από την ερώτηση που σας απηύθυνα και την απάντηση που εσείς μου στείλατε στην ίδια απαράδεκτη κατάσταση.
      Δικαιούμαι κατά συνέπεια, κύριε Υφυπουργέ και να ελέγχω την Κυβέρνηση για πράξεις και παραλείψεις, όπως δικαιούμαι να διαπιστώνω μαζί με άλλους, ότι όταν η πολιτεία δεν φροντίζει τους υπερήλικες πολίτες της, είναι μια πολιτεία που αρνείται και το παρελθόν της και το μέλλον της.
      Ζητώ από σας να ενεργοποιήσετε όλους τους ελεγκτικούς μηχανισμούς προκειμένου να αποκατασταθεί η ευρυθμία στη λειτουργία αυτών των μονάδων. Είναι προσβλητικά τα όσα συμβαίνουν, κύριε Υφυπουργέ σας βεβαιώνω, σ’ αυτές τις μονάδες. Προσβλητικά όχι μόνο για τους ανθρώπους, τους υπερήλικες, προσβλητικά για όλους μας.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υφυπουργός κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Κουβέλη, δυστυχώς η μία όψη είναι αυτή που είπατε. Το πόρισμα που μας έστειλε το Σώμα Επιθεωρητών Ελεγκτών Υπηρεσιών Υγείας και Πρόνοιας για το 2006 έδειχνε ότι οι έλεγχοι ήταν εντατικοποιημένοι σε πολλές μονάδες σε όλη τη χώρα και ιδιαίτερα στη βόρεια Ελλάδα ήταν σημαντικοί σε ιδρύματα κερδοσκοπικού και μη κερδοσκοπικού χαρακτήρα.
      Το πρόβλημα εντοπίζεται κυρίως στις παράνομες μονάδες, οι οποίες δεν είναι καν Μονάδες Φροντίδας Ηλικιωμένων. Είναι ουσιαστικά διαμερίσματα –κι αυτό συμβαίνει ιδιαίτερα στην Αττική- τα οποία λειτουργούν εκτός πάσης νομιμότητας. 
      Το πρόβλημα είναι το αντίθετο απ’ αυτό που είπατε. Τα νοσήλια είναι εξαιρετικά χαμηλά και γι’ αυτό το λόγο ελκυστικά. Στις νόμιμες Μονάδες Φροντίδας Ηλικιωμένων υπάρχουν κανονικά νοσήλια  και εκεί είναι το πρόβλημα. Επειδή τα νοσήλια είναι αρκετά υψηλά, επειδή ο νόμος είναι αρκετά αυστηρός για τη λειτουργία των Μονάδων Φροντίδας Ηλικιωμένων ξεφυτρώνουν κυριολεκτικά σαν τα μανιτάρια κάθε μέρα μικρά διαμερίσματα, τα οποία ούτε καν αναφέρουν ότι είναι Μονάδες Φροντίδας Ηλικιωμένων. Υπενοικιάζουν δωμάτια ή κλίνες σε συγγενείς. Πολλές φορές όταν πηγαίνουν οι Νομαρχιακές Αυτοδιοικήσεις και κάνουν ελέγχους τα κλείνουν αυτά τα δωμάτια και μεταφέρονται σε διπλανά διαμερίσματα σε άλλες περιοχές, σε άλλες πολυκατοικίες. Δεν λένε ότι είναι Μονάδες Φροντίδας Ηλικιωμένων, αλλά ότι νοικιάζουν διαμέρισμα ή κλίνη.
      Δημιουργείται, έτσι, ένας φαύλος κύκλος, όπου όμως συνυπεύθυνοι είμαστε όλοι και η κοινωνία των πολιτών και τα ίδια τα παιδιά των ηλικιωμένων τα οποία, επειδή πληρώνουν ελάχιστα ποσά της τάξης των 200 ή 300 ευρώ ή πολλές φορές και λιγότερα χρήματα το μήνα, δεν στέλνουν τους ηλικιωμένους τους στις κανονικές μονάδες φροντίδας ηλικιωμένων, αλλά σε αυτά τα παράνομα κτίρια, τα οποία φυσικά δεν έχουν καμία σχέση με μονάδα φροντίδας ηλικιωμένων. Εκεί είναι το ουσιαστικό πρόβλημα. 
      Θα μου πείτε γιατί δεν τα κλείνουμε αυτά. Κλείνουν καθημερινώς, όπου κληθήκαμε. Η Νομαρχιακή Αυτοδιοίκηση Αθηνών κάνει τεράστιες προσπάθειες σε αυτήν την κατεύθυνση. Πολλές φορές τους έχουμε κλείσει και αρνούνται οι ίδιοι οι συγγενείς, τα ίδια τα παιδιά, να μεταφέρουμε τους γονείς τους σε άλλες μονάδες. Δεν δίνουν τη συγκατάθεσή τους οι ίδιοι και γι’ αυτό υπάρχει συνευθύνη όλων σε αυτό. 
      Χαίρομαι που φέρνετε αυτό το θέμα εδώ στο Κοινοβούλιο, ώστε να δώσουμε τις καλύτερες δυνατές λύσεις, αλλά μόνο με την εντατικοποίηση των ελέγχων δεν λύνεται το πρόβλημα. Ήδη αλλάζουμε το νομοθετικό πλαίσιο και το κάνουμε πιο ελαστικό -γιατί είναι αρκετά σκληρός ο νόμος- για την άδεια λειτουργίας των Μονάδων Φροντίδας Ηλικιωμένων, ώστε όλες οι καλές Μονάδες Φροντίδας Ηλικιωμένων να μπορέσουν να πάρουν άδεια. Όμως, και πάλι το πρόβλημα δεν θα είναι εκεί, είναι στις μικρές παράνομες μονάδες και εντοπίζεται κυρίως στην Αθήνα, όπου κυριολεκτικά φυτρώνουν σαν τα μανιτάρια παντού. Ακόμα και με τη νέα νομοθετική ρύθμιση, πολύ φοβούμαι ότι, εάν δεν πάρουμε άλλου είδους δραστικότατα μέτρα, ποινικά κυρίως, δεν θα λυθεί το πρόβλημα. Γιατί εξαντλούν όλα τα περιθώρια και τα όπλα που τους δίνει ο νομικός πολιτισμός μας, όπως και τη συγκατάθεση, που χρειάζεται δυστυχώς η συγκατάθεση των παιδιών τους, προκειμένου να μεταφέρουμε τους γονείς σε Μονάδες Φροντίδας Ηλικιωμένων, οι οποίες να είναι αξιοπρεπείς.
      ΠΡΟΕΔΡΟΣ (Άννα Μπενάκη Ψαρούδα): Ευχαριστούμε πολύ, κύριε Υφυπουργέ.
      Επίκαιρες ερωτήσεις δεύτερου κύκλου:
      Η πρώτη με αριθμό 406/13-3-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Οικονομίας και Οικονομικών, σχετικά με τη μελέτη βιωσιμότητας της μονάδας βιοαιθανόλης στη Λάρισα κ.λπ. διαγράφεται λόγω κωλύματος του Υπουργού.
      Η δεύτερη με αριθμό 415/13-3-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «Αγία Όλγα» στη Νέα Ιωνία διαγράφεται λόγω κωλύματος του Υπουργού.
      Κυρίες και κύριοι συνάδελφοι, έχω την τιμή να σας ενημερώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος – 21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και δύο συνοδοί καθηγητές από το 2ο Γυμνάσιο Βέροιας. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη – Ψαρούδα): Κυρίες και κύριοι συνάδελφοι εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Απασχόλησης και Κοινωνικής Προστασίας.
      Ψήφιση στο σύνολο του σχεδίου νόμου: «Σύσταση Ειδικού Ταμείου Κοινωνικής Αλληλεγγύης και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Εισοδηματική πολιτική έτους 2007, φορολογικές και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου: «Κύρωση του Πρωτοκόλλου Συμφωνίας και Συναντίληψης (Memorandum of Understanding-MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμαστε στην ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις».
      Ερωτάται το Σώμα: Γίνεται δεκτό στο σύνολο το νομοσχέδιο ως διενεμήθη; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΒΑΣΩ ΠΑΠΑΝΔΡΕΟΥ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς, το νομοσχέδιο του Υπουργείου Απασχόλησης και Κοινωνικής Προστασίας: «Σύσταση Ειδικού Ταμείου Κοινωνικής Αλληλεγγύης και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      (Να καταχωριστεί το κείμενο του νομοσχεδίου)
      ΠΡΟΕΔΡΟΣ (Άννα Μπενάκη Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη Ψαρούδα): Το Σώμα παρέσχε τη ζητηθείσα εξουσιοδότηση.
      Προχωρούμε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Εισοδηματική πολιτική έτους 2007, φορολογικές και άλλες διατάξεις».
    Κατά τη συζήτηση του νομοσχεδίου αυτού, ο Γενικός Γραμματέας της Κοινοβουλευτικής Ομάδας της Νέας Δημοκρατίας, κ. Απόστολος Σταύρου, ορίζει, ως Κοινοβουλευτικό Εκπρόσωπο για αυτήν τη συνεδρίαση, το Βουλευτή κ. Κωνσταντίνο Τασούλα.
    Επίσης, ο Κοινοβουλευτικός Εκπρόσωπος του Κομμουνιστικού Κόμματος, κ. Ορέστης Κολοζώφ, ορίζει, ως Κοινοβουλευτικό Εκπρόσωπο, το Βουλευτή κ. Νικόλαο Γκατζή. 
    Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος, ορίζει, ως ειδικό αγορητή, το Βουλευτή κ. Ιωάννη Δραγασάκη.
    Η Διάσκεψη των Προέδρων έχει αποφασίσει στη συνεδρίασή της στις 15.3.2007, τη συζήτηση του νομοσχεδίου σε τρεις συνεδριάσεις. Σήμερα, θα διεξαχθεί η συζήτηση, επί της αρχής και στην πορεία θα δούμε τη διαμόρφωση των επομένων συνεδριάσεων.
    Θα δώσω το  λόγο τώρα στην εισηγήτρια της Νέας Δημοκρατίας, κ. Αθηνά Κόρκα-Κώνστα.
    Ο Υφυπουργός κ. Δούκας είναι καθ’ οδόν, σε λίγα λεπτά θα είναι εδώ, αλλά η κ. Κόρκα μπορεί εν τω μεταξύ να ξεκινήσει. 
    ΑΘΗΝΑ ΚΟΡΚΑ-ΚΩΝΣΤΑ: Ευχαριστώ πολύ, κυρία Πρόεδρε.
    Κυρίες και κύριοι συνάδελφοι, έχω την τιμή να εισηγούμαι προς ψήφιση, το σχέδιο νόμου του Υπουργείου Οικονομίας και Οικονομικών, για την εισοδηματική πολιτική του Έτους 2007, φορολογικές και άλλες διατάξεις, με κύριο γνώμονα την ενίσχυση των εισοδημάτων, αναπροσαρμογή κλιμακίων και ειδικών επιδομάτων, διατάξεις για το φόρο μεγάλης ακίνητης περιουσίας, διατάξεις για τη φορολογία κληρονομιών, δωρεών, γονικών παροχών, για τις μεταβιβάσεις των ακινήτων, καθώς και διατάξεις με τις οποίες ορίζονται θέματα, αρμοδιότητος του Υπουργείου Οικονομίας και Οικονομικών, του Υπουργείου Απασχόλησης και Κοινωνικής Προστασίας, του Υπουργείου Δικαιοσύνης, του Υπουργείου Αιγαίου και του Υπουργείου Δημοσίας Τάξεως. 
    Με τις προτεινόμενες διατάξεις κατ’ αρχάς υλοποιείται η εξαγγελθείσα εισοδηματική πολιτική του έτους 2007, για λειτουργούς και υπαλλήλους του δημοσίου, των νομικών προσώπων δημοσίου δικαίου, υπαλλήλων του Ο.Τ.Α., καθώς και μονίμων στελεχών των Ενόπλων Δυνάμεων και των Σωμάτων Ασφαλείας, δηλαδή στελεχών της Ελληνικής Αστυνομίας, των Πυροσβεστικών και Λιμενικών Σωμάτων, ιατρών του Ε.Σ.Υ., μελών Ανωτάτων Στρατιωτικών Εκπαιδευτικών Ιδρυμάτων, του εκπαιδευτικού προσωπικού των Ακαδημιών Εμπορικού Ναυτικού, διπλωματικών υπαλλήλων και συναφών άλλων κατηγοριών του Υπουργείου Εξωτερικών, καλλιτεχνικού προσωπικού των κρατικών ορχηστρών, ερευνητικού προσωπικού κ.λπ.. 
    Ειδικά από 1.1.2007 προβλέπεται αύξηση ποσοστού, κατά μέσο όρο 3,5% περίπου, επί του βασικού μισθού που αποτελεί τη βάση διαμόρφωσης όλων των μισθών της βαθμολογικής μισθολογικής κλίμακας, κατά κατηγορία, καθώς και περίπου 1,1%, λόγω ωρίμανσης. Κατ’ αυτόν τον τρόπο αναπροσαρμόζονται αυτόματα όλοι οι βασικοί μισθοί, αλλά ταυτόχρονα αυξάνεται και η βάση υπολογισμού των άλλων παροχών που έχουν άμεση σχέση με το βασικό μισθό, δηλαδή τα επιδόματα των αδειών, εορτών και το χρονοεπίδομα. 
    Κυρίες και κύριοι συνάδελφοι, μέσα στις αναπροσαρμογές περιλαμβάνεται και το ποσό του μηνιαίου επιδόματος ειδικών συνθηκών των στελεχών Ενόπλων Δυνάμεων, Σωμάτων Ασφαλείας από 1ης Σεπτεμβρίου του 2007, κατά 2% επί του βασικού μισθού του ανθυπολοχαγού που από 1.1.2007 ορίζεται σε 795 ευρώ και από 1.9.2008 καταβάλλεται ποσό 8% επί του βασικού μισθού του ανθυπολοχαγού, όπως αυτός διαμορφώνεται με την εισοδηματική πολιτική κάθε έτους. 
    Επίσης, περιλαμβάνεται η αναπροσαρμογή του ειδικού μηνιαίου επιδόματος ειδικών συνθηκών που χορηγείται στο προσωπικό των διευθύνσεων αστυνομικών επιχειρήσεων από 1ης Ιανουαρίου 2008. Λαμβάνεται μέριμνα για τους αστυνομικούς, συνοριακούς φύλακες και ειδικούς φρουρούς, οι οποίοι λόγω παθήματος, κατά την εκτέλεση μιας διατεταγμένης  υπηρεσίας, μετατάσσονται σε υπηρεσία γραφείου, καθώς και για το προσωπικό της Ελληνικής Αστυνομίας, κατά το χρόνο αποχής από τα καθήκοντά τους συνεπεία τραυματισμού. Βέβαια οι προϋποθέσεις, ο τρόπος και η διαδικασία καταβολής αυτού του ειδικού επιδόματος ρυθμίζονται με κοινή απόφαση Υπουργών Οικονομίας, Οικονομικών και Δημόσιας Τάξης. 
    Εδώ, κύριε Υπουργέ –το ανέφερα και προσωπικά, αλλά και άλλοι συνάδελφοι, κατά τη διάρκεια της συζήτησης στην Επιτροπή- θα παρακαλούσα σε συνεννόηση με τον αντίστοιχο Υπουργό Δημόσιας Τάξης, να λαμβάνατε  υπ’ όψιν και μια συνολική πρόταση που έγινε, να συμπεριληφθούν σ’ αυτόν τον τομέα και αντίστοιχα στελέχη Πυροσβεστικής και Λιμενικού Σώματος, που εργάζονται και αυτά, όπως γνωρίζουμε όλοι άλλωστε, σε αντίξοες συνθήκες και δυστυχώς έχουν συμβεί, συμβαίνουν και θα συμβαίνουν ατυχήματα και σ’ αυτούς τους τομείς.
      Επίσης περιλαμβάνει τη χορήγηση επιδόματος διδακτικής προετοιμασίας και εξωδιδακτικής απασχόλησης για τους εκπαιδευτικούς της πρωτοβάθμιας και δευτεροβάθμιας εκπαίδευσης, που θα χορηγείται τμηματικά από 1-1-2007 μέχρι 1-1-2009 στο τελικό ποσό των 105 ευρώ το μήνα, που αφορά περίπου εκατόν εβδομήντα χιλιάδες εκπαιδευτικούς, με μία αύξηση που από ανώτατα σε κατώτατα κλιμάκια κυμαίνεται ανάμεσα στο 4,6% και στα κατώτερα κλιμάκια στο 5%. Προβλέπεται η χορήγηση επιδόματος νοσοκομειακού, τροφής, και προσωπικού νοσηλευτικής υπηρεσίας, εργαστηρίων, φυσιοθεραπευτών και όλων των εμπλεκομένων, καθώς και των ιατρών που εκτελούν υπηρεσία υπαίθρου και των μόνιμων αγροτικών ιατρών, μια αύξηση που αφορά ογδόντα χιλιάδες περίπου εργαζόμενους με αποδοχές από 4,2% έως 4,6% στα κατώτατα κλιμάκια. Προβλέπεται μέριμνα για το επίδομα ετοιμότητας του προσωπικού του Ε.Κ.Α.Β., που αφορά τρεις χιλιάδες υπαλλήλους και το επίδομα ειδικών συνθηκών των κτηνιάτρων. 
      Συνεπώς με την εισοδηματική πολιτική οι μισθοί αυξάνονται με ποσοστό που υπερβαίνει σημαντικά τον προβλεπόμενο πληθωρισμό. Παράλληλα, το διαθέσιμο εισόδημα των μισθωτών του δημοσίου ενισχύεται περαιτέρω και με την αύξηση του αφορολόγητου ορίου, αλλά και με τη μείωση των φορολογικών συντελεστών, που ήδη εφαρμόζονται από 1-1-2007. 
      Στο παρόν νομοσχέδιο, επίσης, καθορίζονται οι τιμές ακινήτων και οι φορολογικοί συντελεστές, βάσει των οποίων θα  υπολογίζεται ο Φόρος Μεγάλης Ακίνητης Περιουσίας για το έτος 2007, δηλαδή λαμβάνεται υπ' όψιν η αξία που έχουν τα ακίνητα κατά την 1-1-2005 για τον προσδιορισμό του φόρου, δηλαδή επεκτείνονται οι ρυθμίσεις που ίσχυαν κατά το 2006. Μ' αυτόν τον τρόπο επιτυγχάνεται να μην προστεθούν και νέοι υπόχρεοι σε φόρο λόγω αύξησης αντικειμενικών αξιών, αλλά ταυτόχρονα να διευκολυνθούν και οι υπόχρεοι σε Φόρο Μεγάλης Ακίνητης Περιουσίας, για να μη χρειάζεται πάλι από την αρχή να υπολογίζουν την αξία των ακινήτων. 
      Επίσης, ρυθμίζονται θέματα τακτοποίησης των δηλώσεων Φόρου Μεγάλης Ακίνητης Περιουσίας εκείνων που ήδη έχουν υποβάλει δηλώσεις και δίνεται και μια προθεσμία υποβολής της αρχικής δήλωσης στις 30 Νοεμβρίου του 2007, για τη δήλωση του 2007 βέβαια. 
      Αναφερόμαστε επιπλέον στη φορολογία κληρονομιών, δωρεών, γονικών παροχών και μεταβίβασης ακινήτων εξ’ ολοκλήρου και κατά πλήρη κυριότητα με αυξήσεις των αφορολογήτων ορίων για απόκτηση πρώτης κατοικίας. Αναπροσαρμόζονται τα απαλλασσόμενα ποσά, οι φορολογικές κλίμακες υπολογισμού φόρου της εν λόγω φορολογίας και για την απόκτηση πρώτης κατοικίας, δηλαδή αυξάνεται το αφορολόγητο ποσό, καθώς και οι κλίμακες υπολογισμού φόρων κληρονομιών, δωρεών και γονικών παροχών. 
      Καθορίζεται –συνοπτικά θα πω, διότι θα έχουμε την ευχέρεια και στη συζήτηση επί των άρθρων- η απαλλαγή για την πρώτη κατοικία για τον άγαμο κληρονόμο στα 90.000 ευρώ. Το αντίστοιχο παράδειγμα για ένα ζευγάρι με δύο παιδιά είναι το αφορολόγητο όριο των 194.000 ευρώ, μ’ ένα αντίστοιχο ποσό στα οικόπεδα 42.000 ευρώ για τον άγαμο και 77.000 ευρώ για τον έγγαμο, που προσαυξάνεται κατά 12.000 ευρώ για το κάθε ένα από τα δύο παιδιά και κατά 14.000 ευρώ για το τρίτο και επόμενα παιδιά. 
      Θα πω συνοπτικά ότι τα αφορολόγητα ποσά αυξάνονται κατά ένα ποσοστό 20% έως 21,74% και τα κλιμάκια της φορολογικής κλίμακας για κληρονομιές, δωρεές κ.λπ. από 18,78% έως 33,3%, όπως αυξάνεται αντίστοιχα και ο φόρος σε 120.000 ευρώ για κάθε γονέα στο ποσό των γονικών παροχών, που υπολογίζεται στο μισό. Εάν ένας γονέας έχει αποβιώσει, το ποσό αυτό αυξάνεται στα 160.000 ευρώ. Λαμβάνεται μία ειδική μέριμνα για τα Άτομα με Αναπηρία άνω του 67%.
      Υπάρχει επίσης και είναι σημαντικό αυτό, μία ειδική μέριμνα για όσους υπέβαλλαν τις δηλώσεις τους στις Δ.Ο.Υ. μέχρι 28 Φεβρουαρίου του 2007, αλλά δεν έχουν γίνει ακόμα τα οριστικά συμβόλαια μεταβίβασης των ακινήτων, ίσως λόγω φόρτου εργασίας. Θα μπορούν να γίνουν οι μεταβιβάσεις με προθεσμία μέχρι τις 30 Απριλίου του 2007 με τις παλαιές αντικειμενικές αξίες, δηλαδή με τους συντελεστές που ίσχυαν μέχρι 28 Φεβρουαρίου, εφόσον φυσικά οι δηλώσεις υποβλήθηκαν στις αντίστοιχες Δ.Ο.Υ. μέχρι 28 Φεβρουαρίου.
      Ποιος είναι ο στόχος; Ο στόχος της ρύθμισης αυτής είναι να ελαφρυνθούν οι φορολογούμενοι, ν’ ανακουφιστεί, να ενισχυθεί η οικογένεια για την απόκτηση στέγης λόγω αναπροσαρμογής αντικειμενικών αξιών, η οποία βεβαίως είναι μικρότερη των φορολογητέων ποσών που αναπροσαρμόστηκαν. 
      Αντίστοιχα, μέσα σ' αυτό το σχέδιο νόμου υπάρχει πρόβλεψη για την υγειονομική περίθαλψη υπαλλήλων του Ταμείου Παρακαταθηκών και Δανείων, ώστε να παρέχεται αυτή από τον Ο.Π.Α.Δ., διότι υπήρχε ένα πρόβλημα μέχρι τώρα που δεν εξυπηρετούνταν οι ασφαλισμένοι από τον Ο.Π.Α.Δ. και έπρεπε να υποβάλλονται ξεχωριστά δικαιολογητικά.
      Επειδή ο αριθμός των εργαζομένων στο Ταμείο Παρακαταθηκών και Δανείων δεν είναι μεγάλος –γνωρίζουμε όλοι επίσης ότι το 70% των αιτήσεων καθαρών κερδών του Ταμείου αποδίδεται στο δημόσιο- θεωρούμε ότι είναι ανάγκη να υπαχθούν στον Ο.Π.Α.Δ. για ιατρική, φαρμακευτική, οδοντιατρική και νοσοκομειακή περίθαλψη αντιστοίχως.
      Ρυθμίζονται θέματα υπαγωγής στο Ε.Τ.Α.Τ., δηλαδή στο Ενιαίο Ταμείο Ασφάλισης Τραπεζοϋπαλλήλων, των μέχρι 31/12/1992 ασφαλισμένων και συνταξιούχων του Λογαριασμού Κεφαλαίων Πρόσθετης Ασφάλισης Συμπληρωματικών Συνταξιοδοτικών Παροχών, του Λογαριασμού Ασφαλιστικών Καλύψεων του Προσωπικού της Τραπέζης Αττικής, δηλαδή του Λ.Α.Κ., το οποίο αναλαμβάνει να τους καταβάλλει συνταξιοδοτικές παροχές, που μέχρι σήμερα βάρυναν το Λ.Α.Κ., χωρίς βέβαια να χορηγεί αυξήσεις, γιατί αυτή είναι υποχρέωση που καλύπτεται από την Τράπεζα Αττικής
      Επίσης, για τους ασφαλισμένους αντίστοιχα μετά την 01/01/1993, που δεν δικαιούνται συνταξιοδοτικών παροχών από το Λ.Α.Κ., η Τράπεζα Αττικής αναλαμβάνει την κάλυψη των σχετικών οικονομικών επιβαρύνσεων για τις καταβληθείσες ασφαλιστικές εισφορές που κατέβαλαν οι από 01/01/1993 ασφαλισμένοι του Λ.Α.Κ. μέχρι σήμερα.
      Επαναχορηγείται το επίδομα ειδικών συνθηκών εργασίας για το προσωπικό των Τμημάτων Φωτοστοιχειοθεσίας, Τυπογραφικής Διαμόρφωσης Ηλεκτρονικών και Εντύπων Εκδόσεων της Διεύθυνσης Στατιστικής, Πληροφορικής και Εκδόσεων της Γενικής Γραμματείας Εθνικής Στατιστικής Υπηρεσίας του Υπουργείου Οικονομίας και Οικονομικών, το οποίο δινόταν όταν στεγαζόταν η διεύθυνση στο Εθνικό Τυπογραφείο και το οποίο μετά σταμάτησε, ενώ δεν παύει το ίδιο ακριβώς ζήτημα να αφορά όλους τους εργαζόμενους. Και φυσικά το επίδομα αυτό αφορά το προσωπικό όλης της υπηρεσίας, μετά τη συγχώνευση του Υπουργείου Οικονομίας και Οικονομικών.
      Συνδυάζεται και αλλάζει ο τρόπος πληρωμής πρόσθετων αμοιβών –επίδομα αλλοδαπής και επιμίσθιο- για υπαλλήλους και λειτουργούς του δημοσίου που εργάζονται στο εξωτερικό, είτε μόνιμους είτε επί συμβάσει. Με τις διατάξεις αυτές επιδιώκεται να εξαλειφθούν κάποια μειονεκτήματα που παρουσίαζε μέχρι ώρας το ισχύον σύστημα, με χρονοβόρες και δυσχερείς διαδικασίες για τα δικαιολογητικά και με αυτόν τον τρόπο θα επιτυγχάνεται και η έγκαιρη παρακράτηση του αναλογούντος φόρου εισοδήματος.
      Αντίστοιχα προσετέθησαν άρθρα, όπως εκείνο που αφορά τον Οργανισμό Λιμένος Θεσσαλονίκης, που παρέχει τη δυνατότητα κτηρίου ή κτηρίων με δαπάνες του Ο.Λ.Θ. στην έκταση της λιμενικής ζώνης, της οποίας έχει παραχωρηθεί η χρήση από το δημόσιο μέχρι τις 27/06/2041, για να κατασκευαστούν τα αντίστοιχα κτήρια που θα αφορούν τα δικαστήρια. Θα έχουμε το χρόνο αργότερα να το αναλύσουμε στην επί των άρθρων συζήτηση.
      Ρυθμίζεται η χορήγηση παγίων εξόδων κίνησης για τους υπαλλήλους του Υπουργείου Αιγαίου και Νησιωτικής Πολιτικής για τη μετακίνησή τους. Γιατί αντιλαμβανόμαστε, κυρίες και κύριοι συνάδελφοι, όλοι πόσο σημαντικό είναι να μετακινούνται αυτοί οι άνθρωποι σε εξήντα έξι κατοικημένα νησιά – και στα τουριστικά νησιά το καλοκαίρι με δυσκολίες, όπως καταλαβαίνουμε, αλλά και το χειμώνα, που μπορεί να αποκλείονται λόγω κακοκαιρίας κ.λπ..
      Προβλέπονται ρυθμίσεις για τα έσοδα των αθλητικών σωματείων, των τμημάτων αμειβομένων αθλητών και ανωνύμων εταιρειών, που προέρχονται από τα τηλεοπτικά δικαιώματα για τη μετάδοση αγώνων και συναφών διαφημίσεων, καθώς και από αθλητικούς οργανισμούς που διοργανώνουν διεθνείς, ευρωπαϊκούς, παγκόσμιους και ολυμπιακούς αγώνες.
      Διατίθεται το 10% και αποδίδεται στα ασφαλιστικά ταμεία πλέον του προσωπικού της Ελληνικής Αστυνομίας σαν αποζημίωση στο αστυνομικό προσωπικό για πρόσθετη απασχόληση πρόληψης μέτρων τάξης και ασφάλειας στους προαναφερόμενους αγώνες. Επίσης, αστυνομικοί οι οποίοι ήταν μέλη των διοικητικών συμβουλίων αστυνομικών οργανώσεων και οι οποίοι αποτάχθηκαν για πειθαρχικά παραπτώματα, τα οποία βέβαια έχουν άμεση σχέση με τη συνδικαλιστική τους δράση, δικαιούνται να επανεξεταστούν οι υποθέσεις τους μέχρι ένα μήνα από την ψήφιση και δημοσίευση του παρόντος νόμου.
      Αναλυτικά βέβαια –εν τάχει προσπάθησα να αναφερθώ- θα αναφερθούμε στην κατ’ άρθρο συζήτηση στα εν λόγω άρθρα.
      Εν κατακλείδι θα ήθελα, κυρίες και κύριοι συνάδελφοι, να θυμηθούμε τι έχει συμβεί από το Μάρτιο του 2004, που ανέλαβε την ευθύνη της χώρας η νέα διακυβέρνηση της Νέας Δημοκρατίας. Θυμόμαστε όλοι ότι παρελήφθη μια οικονομία με μεγάλα προβλήματα και αδυναμίες, μια οικονομία ασφυκτιούσα κάτω από μεγάλο και υψηλό έλλειμμα και μεγάλη αναποτελεσματικότητα σε όλους τους τομείς.
      Τρία χρόνια μετά την αποτελεσματική επίτευξη μείωσης του ελλείμματος σε ποσοστό μικρότερο του 3% και αφού αντιμετωπίστηκαν σοβαρά προβλήματα και δημιουργήθηκαν και οι προϋποθέσεις για την έξοδο της οικονομίας της χώρας μας από την επιτήρηση, πιστεύω ότι στην τρίχρονη προσπάθεια για δημοσιονομική εξυγίανση η χώρα μας έχει κάνει σημαντική πρόοδο. Αυτό έδωσε την ευχέρεια να υπάρξουν πρωτοβουλίες σαν τη σημερινή της Κυβέρνησης και του Υπουργείου Οικονομίας και Οικονομικών –θα επαναλάβω- στα πλαίσια του δυνατού και εφικτού πάντα για τη διασφάλιση της κοινωνικής συνοχής με τις αυξήσεις σε μισθούς, καθώς και σε μείωση των φορολογικών συντελεστών για απόκτηση περιουσίας.
      Θεωρώ ότι το μεταρρυθμιστικό πρόγραμμα της Κυβέρνησης προχωρά και τα ήδη διαφαινόμενα θετικά αποτελέσματα της στρατηγικής αυτής και για την οικονομία και για την κοινωνία, σύμφωνα και με τις προγραμματικές δεσμεύσεις της Κυβέρνησης της Νέας Δημοκρατίας σαν παράταξης γίνονται σήμερα πράξη. 
      Η φορολογική μεταρρύθμιση επιστρέφει στον πολίτη τους καρπούς αυτής της προσπάθειας με σταθερά βήματα. Αν συνδέσουμε δε τις ελαφρύνσεις με ρυθμίσεις που υπήρχαν για την ενίσχυση οικονομικά ασθενέστερων, όπως συντάξεις Ο.Γ.Α., επίδομα Ε.Κ.Α.Σ., αναδρομική επιστροφή του Λ.Α.Φ.Κ.Α., δημιουργία Ταμείου Αλληλεγγύης για ανέργους μεγάλης ηλικίας και αύξηση επιδόματος ανεργίας και τα συνδέσουμε επίσης με τη σταδιακή μείωση των συντελεστών φορολογίας και αύξηση του αφορολογήτου ορίου σε 12.000 ευρώ για φυσικά πρόσωπα, καθώς και απλοποίηση και ορθολογικοποίηση της φορολογίας τους, πιστεύω ότι οι αυξήσεις, στα πλαίσια πάντοτε επαναλαμβάνω του δυνατού, συνδεδεμένες με τις προαναφερθείσες ρυθμίσεις που αφορούν στο να μην πληρώνουν φόρο τρεισήμισι εκατομμύρια συμπολίτες μας και να έχουν λιγότερους φόρους δυόμισι εκατομμύρια συμπολίτες μας, θα μπορέσουν να βοηθήσουν τους εργαζόμενους διότι η Κυβέρνηση προχωρά με αναπτυξιακή στρατηγική και κοινωνικό πρόσωπο. Σας καλώ, λοιπόν, κυρίες και κύριοι συνάδελφοι, να υπερψηφίσουμε το προαναφερθέν σχέδιο νόμου. 
      Ευχαριστώ πολύ, κυρία Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κυρία Κόρκα.
      Κύριε Υπουργέ, επειδή όταν αρχίσαμε δεν ήσασταν εδώ, εάν έχετε κάποιες νομοτεχνικές βελτιώσεις να τις πείτε τώρα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία Πρόεδρε, έχω κάποιες νομοτεχνικές διορθώσεις και βελτιώσεις. Είναι δύο σελίδες.  Θέλετε να τις διανείμουμε στους κυρίους συναδέλφους, ή να τις διαβάσω;
      ΠΡΟΕΔΡΟΣ (Άννα Μπενάκη-Ψαρούδα): Απ’ ό,τι με πληροφορούν έχουν ήδη διανεμηθεί. Επομένως θα παρακαλέσω να τις καταθέσετε στα Πρακτικά.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Καλώς, κυρία Πρόεδρε.
      (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει στα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής:
      
      (Να φωτογραφηθεί το κείμενο)
      
      
      
      ΠΡΟΕΔΡΟΣ (Άννα Μπενάκη-Ψαρούδα): Το λόγο τώρα έχει ο εισηγητής του ΠΑ.ΣΟ.Κ. συνάδελφος κ. Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρίες και κύριοι συνάδελφοι, η μόλις κατελθούσα του Βήματος συνάδελφος παρουσίασε τα πράγματα ειδυλλιακά. Θα ήταν πολύ ωραία, αν ήταν έτσι. Δυστυχώς για εσάς, ο μεγάλος όγκος του πληθυσμού ο οποίος περιμένει τις αυξήσεις του από το δημόσιο, δηλαδή την εισοδηματική πολιτική, υποφέρει όσο και αν δεν θέλετε να το παραδεχθείτε αυτό. Πράγματι, όταν ο ελληνικός λαός και ιδιαίτερα οι δημόσιοι υπάλληλοι παίρνουν αυξήσεις της τάξεως του 3,5% επί του βασικού μισθού που τελικά καταλήγουν να είναι επί των αποδοχών 2,6% με 2,7% δεν μπορούμε να μιλάμε περί πραγματικών αυξήσεων. 
      Οι πενιχρές αυξήσεις οι οποίες αντιστοιχούν στους περισσότερους από τους δημοσίους υπαλλήλους των οποίων το εισόδημα επιβαρύνεται από τη νέα φορολογική «μεταρρύθμιση» την οποία λέει ότι έκανε η Κυβέρνηση, δηλαδή γι’ αυτούς που έχουν εισόδημα μέχρι 23.000 ευρώ, δεν ξεπερνούν τα 28 ευρώ το μήνα. Καταλαβαίνετε, λοιπόν, ότι με 0,28% -ακριβώς τόσο είναι η αύξηση την οποία πήραν- ζουν σε πελάγη «ευτυχίας»! Εάν δε λάβουμε υπ’ όψιν μας ότι η Κυβέρνηση με τη φορολογική της πολιτική έχει επιβαρύνει τα μέγιστα όλα αυτά τα νοικοκυριά, όταν μάλιστα με τα φορολογικά μέτρα τα οποία πήρε τους προηγούμενους μήνες με την πρόσθετη φορολόγηση είναι 900.000.000 ευρώ επιπλέον και αν λάβουμε ότι περίπου οι μισθωτοί είναι μισοί του δημοσίου και μισοί ιδιωτικοί, έχουμε 450.000.000 ευρώ επί πλέον φόρους από την άμεση φορολογία και αν λάβουμε υπ’ όψιν μας ότι η επιβάρυνση της έμμεσης φορολογίας θα είναι 1.600.000.000 ευρώ, έχουμε άλλα 800.000.000 ευρώ, καταλαβαίνετε λοιπόν, ότι όχι μόνο δεν τους δίνετε, αλλά τους χρωστάτε και από αυτά τα οποία τους πήρατε. 
      Δεν γίνεται καμμία αναφορά για το νέο μισθολόγιο για το οποίο είχε μιλήσει ο κ. Καραμανλής, ο ίδιος προσωπικά, στο Συνέδριο της Α.Δ.Ε.Δ.Υ., το Νοέμβριο του 2004, που έλεγε ότι από 1-1-2006 θα ισχύει νέο ενιαίο μισθολόγιο. Το ξεχάσατε αυτό. Γιατί; Μπορείτε να μας απαντήσετε, κύριε Υπουργέ; Γιατί έμεινε στο δρόμο αυτό, μία ακόμα από τις πολλές, ανεκπλήρωτες υποσχέσεις, τις οποίες έχει δώσει η Κυβέρνησή σας; Μια σειρά επιδομάτων κατευναστικού χαρακτήρα είναι όλα τα επιδόματα, τα οποία δίνετε εδώ. Άλλα για τους γιατρούς, άλλα για τους αστυνομικούς, άλλα για τους λιμενικούς –όλο τέτοια μικροεπιδόματα δεξιά και αριστερά- για τους εκπαιδευτικούς πρωτοβάθμιας και δευτεροβάθμιας εκπαίδευσης, με 17  ευρώ το μήνα το ένα εξάμηνο, άλλα 17 ευρώ το μήνα το άλλο εξάμηνο και πάει λέγοντας, έτσι ώστε ουσιαστικά να μην γίνεται καμμία αναφορά στο μισθολόγιο στο οποίο εσείς είχατε αναφερθεί. 
      Στα Σώματα Ασφαλείας και ιδιαίτερα στους αστυνομικούς, ξεχάσατε την υπόσχεσή σας των 140 ευρώ επί του βασικού μισθού –αυτό λέγατε τότε- ο οποίος θα έφτανε στο 880 ευρώ. Το ξεχάσατε. Τους το υποσχεθήκατε, τους το ξαναυποσχεθήκατε, τους δώσατε 14 ευρώ και τώρα έρχεστε με μικροεπιδόματα εδώ να ρυθμίσετε την κατάσταση. Το ίδιο γίνεται και στους κτηνιάτρους και να μην αναφέρομαι σε μια σειρά μικροεπιδομάτων, τα οποία δίνετε με βάση αυτό το νομοσχέδιο. 
      Με το 0,86 ευρώ την ημέρα που δίνετε, όπως είπα, η μοίρα αυτών οι οποίοι ζουν με την εισοδηματική πολιτική είναι όχι μόνο να ανεβάσουν το βιοτικό τους επίπεδο, αλλά να το υποβιβάσουν. 
      Η Κυβέρνηση, βεβαίως, θα μπορούσε να έχει μια άλλη εισοδηματική πολιτική, δεδομένου ότι το εγχώριο προϊόν είναι πολύ περισσότερο. Ανέρχεται στα 260.000.000.000 ευρώ και όχι στα 208, όπως αναγράφεται στον προϋπολογισμό, σύμφωνα με τη δική σας Αναθεώρηση. Σας ερωτώ να μου πείτε –δεν παίρνω τα 260, στέκομαι στα 208- κύριε Υπουργέ: Πού είναι η συμμετοχή των εργαζομένων στην αύξηση της παραγωγικότητας και στην αύξηση του Α.Ε.Π., όταν η ονομαστική αύξηση είναι 7% και αυτοί παίρνουν 3,5%; Δεν όφειλαν ένα μέρος απ’ αυτήν την ονομαστική αύξηση να πάρουν και οι εργαζόμενοι και στο δημόσιο τομέα; Γιατί και ο δημόσιος τομέας, όσο και εάν τον λέμε αντιπαραγωγικό, συμβάλλει στην αύξηση της παραγωγικότητας, όταν η παραγωγικότητα και η αύξηση του Α.Ε.Π. είναι ονομαστικά στο 7%. 
      Δυστυχώς, όμως, η Κυβέρνηση δεν έχει εισοδηματική πολιτική υπέρ των χαμηλών εισοδημάτων. Αντίθετα, έχει μια πολιτική εναντίον των εργαζομένων. Όλα τα μέτρα, τα οποία έχει πάρει μέχρι σήμερα η Κυβέρνηση της Νέας Δημοκρατίας, είναι εναντίον των εργαζομένων. Από το ωράριο, από τα επικουρικά ταμεία, από όποιο μέτρο και να πάρουμε θα δείτε ότι είναι εναντίον των εργαζομένων. Και βεβαίως, στηρίζει την έξοδό της από την κοινοτική επιτήρηση, που αυτή μας έβαλε, στην εισοδηματική πολιτική που δίνει ψίχουλα στους εργαζόμενους και στην επιβολή νέων φόρων, ρίχνοντας πάλι τα βάρη σε όλους τους πολίτες. 
      Αναφορικά τώρα με τις φορολογικές διατάξεις, οι οποίες αναφέρονται εδώ, είναι ατάκτως ερριμμένες. Θα αναφερθώ σε μερικές. 
      Στο άρθρο 1, δεν έχω να πω τίποτα. Σας λέω ότι είναι μια πολιτική, η οποία δεν ανταποκρίνεται στις προσδοκίες των εργαζομένων, δεν έχουν καθιερωθεί ακόμα οι συλλογικές διαπραγματεύσεις στο δημόσιο, όπως στον ιδιωτικό τομέα. 
      Στο άρθρο 2, αναφέρεστε στη φορολογία σε τιμές του 2005, για το φόρο μεγάλης ακίνητης περιουσίας. Άρχισαν τα προεκλογικά δωράκια και θα δείτε πόσα είναι τα προεκλογικά δωράκια, τα οποία δίνει αυτό το νομοσχέδιο στους πολίτες. Λέει ότι ο φόρος μεγάλης ακίνητης περιουσίας θα γίνει με τιμές του 2005 και θα πληρωθεί με συντελεστές του 2005. Γιατί; Δεν το κατάλαβα. Δεν αναπροσαρμόστηκαν οι τιμές; Αντί να προσαρμόσουμε δηλαδή τη βάση επιβολής του φόρου μεγάλης ακίνητης περιουσίας, τι κάνουμε; Δημιουργούμε ακόμη μια στρέβλωση στη φορολογία. 
      Στις γονικές παροχές γίνονται μικρές αναπροσαρμογές, οι οποίες είναι άνευ σημασίας. Ιδιαίτερα από τη στιγμή που θα ισχύσει ο Φ.Π.Α. στα ακίνητα, ιδιαίτερα για την πρώτη κατοικία, θα δημιουργηθεί τεράστιο πρόβλημα, γιατί κανένας εργολάβος δεν θα δέχεται να μην εισπράξει το Φ.Π.Α. από τον αγοραστή του και να τον χρεωθεί αυτός. Εκτός εάν πούμε ότι θα του επιστρέφεται ο Φ.Π.Α. για ολόκληρη την κατασκευή και η Κυβέρνηση θα εισπράττει μόνο το Φ.Π.Α. για εκείνους οι οποίοι έχουν από δεύτερη κατοικία και μετά. 
      Δεδομένου, όμως, ότι το 80% των νέων κατασκευών πηγαίνουν σε πρώτη κατοικία, τότε θα έχετε κάνει μία τρύπα στο νερό. Επειδή, όμως, δεν θα συμβεί αυτό, θα δείτε τι προβλήματα θ’ αντιμετωπίσετε, όταν επιχειρήσετε να εφαρμόσετε το Φ.Π.Α. στην πρώτη κατοικία.
      Έρχομαι τώρα στο άρθρο 5, το οποίο είναι και το πλέον επίμαχο. Κύριε Υπουργέ, στην Τράπεζα Αττικής υπήρχε ένα ταμείο, ένας λογαριασμός για την ιδιωτική ασφάλιση την οποία είχαν κάνει οι εργαζόμενοι με την Εθνική Ασφαλιστική. Πλήρωνε η Τράπεζα, πλήρωναν οι εργαζόμενοι, και υπήρχε μία πρόσθετη επικουρική σύνταξη. Έρχεστε εσείς τώρα και τους το αφαιρείτε αυτό. Με ποιο δικαίωμα; Με ποιο δικαίωμα βάζετε ένα τέτοιο χέρι στα ασφαλιστικά των εργαζομένων, όταν πρόκειται καθαρά περί μιας ιδιωτικής ασφάλισης; Μάλιστα λέτε ότι απαγορεύετε και την αύξηση της σύνταξης αυτών που θα παίρνουν τη σύνταξη μέχρι το ’92. Όση σύνταξη παίρνουν, αυτή θα παίρνουν. 
      Αυτά είναι αντισυνταγματικά. Σας το λέει η Επιστημονική Επιτροπή της Βουλής. Σας το λέει καθαρά, αλλά το λέει συγκεκαλυμμένα. Αν θέλετε, να σας διαβάσω τι λέει η Επιστημονική Επιτροπή της Βουλής, ότι αυτή η διάταξη κινείται πλέον στα όρια της συνταγματικότητας και καλό θα ήταν να μην την περάσετε. Δεδομένου μάλιστα ότι είχε ζητηθεί από το Νομικό Συμβούλιο του Κράτους γνωμοδότηση, αντί να περιμένετε τη γνωμοδότηση και να δείτε τι λέει το Νομικό Συμβούλιο του Κράτους, εσείς επιχειρείτε να περάσετε βίαια και να καταργήσετε μία πρόσθετη αμοιβή την οποία θα έπαιρναν οι εργαζόμενοι. Αυτό που σας είπα προηγουμένως, δηλαδή, ότι όλα τα μέτρα τα οποία παίρνετε είναι εναντίον των εργαζομένων. Σαν μην έφθανε η ληστεία των ασφαλιστικών ταμείων -γινόμαστε μάρτυρες τις τελευταίες ημέρες σ’ αυτήν την πραγματική ληστεία, η οποία γίνεται εναντίον των ασφαλιστικών ταμείων- έρχεστε εδώ και καταργείτε έναν ακόμα ασφαλιστικό φορέα για τους εργαζόμενους.
      Και θέλω να μου πείτε, κύριε Υπουργέ, ποιες είναι οι μέθοδοι τις οποίες χρησιμοποιούν οι μαφιόζικες ομάδες για το ξέπλυμα του μαύρου χρήματος. Τι κάνουν; Από τη μία τράπεζα σε μία off shore, από την off shore σε μία χρηματιστηριακή, από τη χρηματιστηριακή σε άλλη τράπεζα, για να λευκάνουν το χρήμα. Εσείς κάνατε την ίδια πορεία, για να μαυρίσετε το χρήμα. Πήγατε ως μη οφείλατε από το δημόσιο στην τράπεζα, στη χρηματιστηριακή, σε άλλη τράπεζα, σε άλλη χρηματιστηριακή, για να γυρίσει πάλι στο δημόσιο, αλλά στο ενδιάμεσο να έχουν χαθεί μίζες στη μία περίπτωση 38.000.000-40.000.000 ευρώ και στην άλλη περίπτωση 5.000.000 ευρώ.
      Σας ερωτώ να μου πείτε: Με ποιο δικαίωμα γίνονται αυτά, όταν είχε τη δυνατότητα το δημόσιο ν’ απευθυνθεί απευθείας στα ασφαλιστικά ταμεία, για να τους πουλήσει αυτό το ομόλογο; Ποιος ήταν ο λόγος για τον οποίο το κάνατε, αν δεν ήταν καθαρά το θέμα του να εισπράξουν κάποιοι τις τεράστιες αυτές μίζες, τις οποίες εισέπρατταν; Πείτε το «προμήθειες». Μπορείτε να μου βρείτε μία δικαιολογία; Ποια δικαιολογία; Μη μου πείτε ότι δεν το ήξεραν, γιατί από τον Οκτώβριο φαίνεται ότι είναι γνωστό στα ασφαλιστικά ταμεία ότι θα βγει αυτό το κρυφό ομόλογο, το οποίο, ενώ γνωρίζουμε ότι τα ομόλογα που γίνονται με ανάθεση αγοράζονται περίπου στο 87% με 90%, η «JP MORGAN» το αγοράζει στο 100%. Το αγοράζει στο 100%, γιατί ξέρει ότι αμέσως θα το πουλήσει στο 107%, από εκεί θα πάει πάλι στο άλλο 107%, έτσι ώστε να γυρίσει πάλι και να το αγοράσουν τα ασφαλιστικά ταμεία και να έχουν εν τω μεταξύ πληρώσει τα ταμεία αυτήν την προμήθεια, την οποία σας είπα, των 40.000.000 ευρώ. 
      Πώς είναι δυνατόν, λοιπόν, να μιλάτε και να λέτε ότι δεν έγινε τίποτα και ότι δεν υπάρχει τίποτε απολύτως και ότι όλα τα πράγματα είναι μια χαρά; Μια χαρά είναι όταν συμβαίνουν όλα τα φαινόμενα τα οποία αντιμετωπίζουμε;
    Πού βρισκόμαστε, κύριοι συνάδελφοι; Κανένας δεν μπορεί να κάνει συμψηφισμό εδώ. Να τελειώσουμε με αυτήν την ιστορία, ότι γίνονταν στο παρελθόν. Εάν γίνονταν και έχετε στοιχεία, είσαστε υποχρεωμένοι να τα παρουσιάσετε. Εάν δεν τα παρουσιάσετε και τα συγκαλύπτετε εσείς για να συγκαλύψετε τις δικές σας ανομίες, είστε διπλά ένοχοι. Κάποια στιγμή θα πρέπει να μιλάμε ενώπιον του ελληνικού λαού και να λέμε αλήθειες. Να τελειώσουμε, λοιπόν, με αυτήν την ιστορία των συμψηφισμών. 
    Άλλο θέμα: Μεγάλη προχειρότητα. Ήρθε ο Υπουργός Εμπορικής Ναυτιλίας, μιλούσε για επίδομα κίνησης και έξοδα διανυκτέρευσης και μετά στην επιτροπή έγινε επίδομα προσέλκυσης των υπαλλήλων. Του επεσήμανα εκεί ότι αν μπει έτσι, δεν θα μπορούν να παίρνουν τα εισιτήριά τους, τη διανυκτέρευσή τους. Και το έκανε επίδομα προσέλκυσης. 
    Δεν είμαστε αντίθετοι εμείς στο να πάρουν οι υπάλληλοι αυτοί το επίδομα αυτό, αλλά δεν μπορείτε να νομοθετείτε με αυτήν την προχειρότητα. 
    Όσον αφορά τώρα για τους αστυνομικούς και για τους αποταχθέντες, εδώ έχω δύο σημεία, στα οποία θέλω να αναφερθώ: Το 10% που παίρνουν από τα Μ.Μ.Ε. τα αστυνομικά όργανα ήταν να πάει σ’ ένα ειδικό ταμείο και να ενισχύονται αυτοί οι οποίοι παίρνουν μέρος στη φρούρηση των αγώνων. Δεν μπόρεσε να γίνει αυτό και τώρα πηγαίνει στα ταμεία τους. Αυτή είναι μία έμμεση ενίσχυση. Δεν λέει, όμως, κανείς ότι θα αυξηθεί η σύνταξή τους. Απλούστατα μάλλον τις υποχρεώσεις του δημοσίου θα καλύπτουν. Τις υποχρεώσεις που θα είχε το δημόσιο να καλύψει, εάν υπήρχαν ελλείμματα στα ταμεία, τώρα θα καλύπτονται από τα έσοδα τα οποία θα έχουν από αυτούς τους αγώνες. 
    Όσον αφορά τώρα για τους αποταχθέντες, εμείς κρατήσαμε μία επιφύλαξη γι’ αυτό. Στην ανακοίνωση του Σωματείου των Αστυνομικών μιλάμε για αποταχθέντες του 1985. Σε μία άλλη ανακοίνωση κάποιων άλλων αστυνομικών μιλούν για τους αποταχθέντες του 1992. Δεν μας διευκρινίστηκε από τον Υπουργό ποιοι είναι αυτοί οι αποταχθέντες και πόσοι είναι αυτοί οι οποίοι απετάχθησαν λόγω των συνδικαλιστικών τους δραστηριοτήτων. Γιατί αν είναι αποταχθέντες του 1985, εμείς είμαστε απόλυτα αντίθετοι. Είναι οι αστυνομικοί εκείνοι που στα πλαίσια της ενοποίησης και για πρώτη φορά τότε που έμπαιναν τα συνδικαλιστικά θέματα, είχαν προπηλακίσει τον τότε  Υπουργό Δημόσιας Τάξης κ. Σκουλαρίκη. Δεν είναι δυνατόν να δεχτούμε να επανέλθουν αυτά τα φασιστοειδή στην Αστυνομία. 
    Δυο λόγια για τις τροπολογίες, κυρία Πρόεδρε. 
    Πρώτον, αρχίσαμε τα δωράκια. Αυξάνουμε το Φ.Π.Α. των αγροτών. Εμείς δεν είμαστε αντίθετοι να αυξήσετε το 6% και να το κάνετε 7%, κάντε το και 15%, όμως σας επισημαίνουμε ότι υπάρχει κίνδυνος να εμπλακείτε με την Ευρωπαϊκή Ένωση, γιατί το 4%, το 5% και το 6% είναι συνάρτηση των συντελεστών του 8%, του 9% και του 19%. Όταν εσείς χωρίς να αυξηθεί το 9% και το 19%, αυξάνετε την επιστροφή, υπάρχει κίνδυνος για την Ευρωπαϊκή Ένωση να σας ζητήσουν τα ρέστα. Σας το επισημαίνουμε αυτό, για να μη νομίζετε ότι δεν το λέμε. 
    Έρχεστε και δίνετε άλλο ένα δωράκι στους μηχανικούς. Καλά κάνετε, δώστε τους λεφτά. Εμείς δεν είμαστε αντίθετοι στο να δώσετε. Αλλά γιατί υπάρχει αυτός ο συνωστισμός την τελευταία περίοδο; Τρία χρόνια πάλευαν οι μηχανικοί για να πάρουν αυτήν την αύξηση και εδώ δίνετε στους μηχανικούς και στους υπομηχανικούς και εξαιρείτε τους εργοδηγούς. Εάν και οι εργοδηγοί είναι μέσα στο πλαίσιο των ρυθμίσεων που καλύπτουν όλο το πλαίσιο των μελετών, των ελέγχων που κάνουν, γιατί να εξαιρεθούν αυτοί; Βάλτε, λοιπόν, και τους εργοδηγούς για να κάνετε καλύτερο το δωράκι αυτό που δίνετε. Μη το κόβετε, κύριε Υπουργέ. Δεν υπάρχει κανένας λόγος. 
    Όπως έχουμε πει, υπάρχουν μερικά άρθρα που είναι ανώδυνα, όπως αυτό που λέει για τον ενιαίο τρόπο πληρωμής των υπαλλήλων του εξωτερικού, που δεν έχουμε λόγους να μην το ψηφίσουμε, όμως υπάρχουν κάποια που δεν θα τα ψηφίσουμε. Γενικώς, όμως, δεν ψηφίζουμε επί της αρχής το νομοσχέδιο, γιατί η εισοδηματική πολιτική, την οποία κάνετε, είναι μία εισοδηματική πολιτική η οποία ενισχύει την ένδεια και τη φτώχεια. 
Απόδειξη είναι ότι οποιαδήποτε ανάπτυξη στηρίζεται στην αύξηση των καταναλωτικών δανείων και όχι στην αύξηση της ιδιωτικής κατανάλωσης που γίνεται από την αύξηση του εισοδήματος. Η αύξηση γίνεται από την κατανάλωση που ενισχύεται καθαρά από τα δάνεια τα οποία παίρνουν τα νοικοκυριά και μια τέτοια ανάπτυξη έχει πήλινα πόδια. Να είστε βέβαιοι ότι κάποια στιγμή θα καταρρεύσει. 
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Νικόλαος Γκατζής.
      ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
      Κύριοι Βουλευτές, και αυτό το νομοσχέδιο δεν ξεφεύγει από τα πλαίσια της αντιλαϊκής πολιτικής που ακολουθήθηκε σε σχέση με τις αμοιβές των εργαζομένων όλα τα τελευταία χρόνια, για να μην πω την τελευταία εικοσαετία. 
      ΑΘΑΝΑΣΙΑ ΜΕΡΕΝΤΙΤΗ: Η Νέα Δημοκρατία το κατέθεσε το νομοσχέδιο!
      ΝΙΚΟΛΑΟΣ ΓΚΑΤΖΗΣ: Τη δουλειά σας, κυρία μου, και εγώ θα πω τη δικιά μου! Αλλά και εσείς ακολουθούσατε την ίδια πολιτική. Όταν λέμε ότι συνεχίζεται η ίδια πολιτική, μη σας κακοφαίνεται, μη θυμάστε τώρα ότι είναι πολιτική ένδειας και λιτότητας, όταν χειροκροτήσατε τα 0,77 ευρώ πέρυσι. Έχουμε φρέσκα, δεν μιλάμε για παλιά. Για φρέσκα, επί Κυβέρνησης Νέας Δημοκρατίας. Και οι δυο, λοιπόν, εφαρμόζετε αντιλαϊκή πολιτική, μια πολιτική σκληρής, μονόπλευρης λιτότητας που διαρκεί δεκαετίες. 
      (Θόρυβος στην Αίθουσα)
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: …(Δεν ακούστηκε)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι. Είναι στο Βήμα ο συνάδελφος και εσείς…
      ΝΙΚΟΛΑΟΣ ΓΚΑΤΖΗΣ: Κύριε Γεωργακόπουλε, ο αντικομμουνισμός σας είναι γνωστός. Αν θέλετε να λέμε ότι το ΠΑ.ΣΟ.Κ. έκανε καλή πολιτική, δεν θα το ακούσετε από εμάς. Θα σας λέμε αυτά τα οποία εφαρμόσατε, για να μην κοροϊδεύετε τον κόσμο ότι σήμερα σας έπιασε ο πόνος, κύριε Γεωργακόπουλε, για την ένδεια και τη φτώχεια, όταν δεν έχει κλείσει χρόνος που χειροκροτήσατε, ο Αρχηγός σας και εσείς, τα 0,77 ευρώ, αυτήν την πολιτική της λιτότητας που εφαρμόζει η Νέα Δημοκρατία. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:  Ήταν ελεύθερη συλλογική σύμβαση. 
      ΝΙΚΟΛΑΟΣ ΓΚΑΤΖΗΣ: Αφήστε τα αυτά τώρα, κύριε Γεωργακόπουλε, την ελεύθερη συλλογική σύμβαση. Θα πω και γι’ αυτό. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ:  Τα δικά σας δικά σας και τα δικά μας δικά σας!
      ΝΙΚΟΛΑΟΣ ΓΚΑΤΖΗΣ: Μη με προκαλείτε, κύριε Γεωργακόπουλε. Το 1999 ψηφίσατε νόμο για τις συλλογικές συμβάσεις, απαγορεύσατε όμως όλες τις συλλογικές συμβάσεις που θα έχουν οικονομικό περιεχόμενο και ασφαλιστικό περιεχόμενο και ό,τι είναι εις βάρος του δημοσίου συμφέροντος. Σε ποιον τα λέτε λοιπόν αυτά; Βρίσκεστε σε κανένα μπαλκόνι στο χωριό σας;
      Κύριοι Βουλευτές, είναι πραγματικά μια πολιτική σκληρής λιτότητας που εξουθενώνει ακόμα παραπέρα το εργατικό εισόδημα, τις λαϊκές οικογένειες, τα φτωχά λαϊκά στρώματα. Η Κυβέρνηση με τον προϋπολογισμό του 2007 έδινε μία αύξηση 6,4% για τις αποδοχές και τις συντάξεις σε σχέση με το 2006. Είναι όμως μία ονομαστική αύξηση, η οποία είναι πολύ μικρότερη από την αύξηση που είχαμε στο Α.Ε.Π., το 7,1%, ένα γεγονός δηλαδή που επιβεβαιώνει τη χειροτέρευση της θέσης των μισθωτών και των συνταξιούχων το 2007. Η θέση των εργαζομένων όμως επιδεινώνεται ακόμα περισσότερο, αν υπολογίσουμε τις φορολογικές επιβαρύνσεις που θα υποστεί το 2007 ο εργαζόμενος λόγω της αύξησης των εσόδων του προϋπολογισμού κατά 6,8% από τους άμεσους φόρους και κατά 9,6% από τους έμμεσους φόρους. Δηλαδή, κύριοι Βουλευτές, παίρνει ουσιαστικά το 1/3 της αύξησης της φορολογίας. Αν λάβουμε υπ’ όψιν και τον πληθωρισμό, καταλαβαίνετε λοιπόν ότι δεν έχει να πάρει καμμία αύξηση ο εργαζόμενος και θα έχει σημαντική μείωση των μισθών και των εισοδημάτων. Αν υπολογίσουμε δε σ’ αυτό το ποσοστό της ονομαστικής αύξησης του 6,4% που δίνεται για μισθούς και συντάξεις, την αύξηση των κονδυλίων για μισθολογική ωρίμανση και τις νέες προσλήψεις, τότε αυτό το ποσοστό μειώνεται και κάτω από το 3%, αν λάβουμε υπ’ όψιν ότι δεν υπολογίζεται επί όλων των αποδοχών, αλλά μόνο στο βασικό μισθό που έρχεται γύρω στο 2%.
      Κύριοι Βουλευτές, μιλάμε για μια αύξηση, η οποία πέρυσι ήταν 0,77 ευρώ,  αυτό που είπα προηγουμένως ότι το χειροκρότησε το ΠΑ.ΣΟ.Κ., συμφώνησαν δηλαδή με την Κυβέρνηση και φέτος δεν θα ξεπεράσει τα 0,80 ευρώ. Μακάρι να ισχύσει αυτό που είπε ο εισηγητής του ΠΑ.ΣΟ.Κ. ότι είναι λιτότητα και έτσι το καταγγέλλει το ΠΑ.ΣΟ.Κ., φοβάμαι όμως μήπως έχουμε πάλι νέα χειροκρότηση, όταν αυτή η εισοδηματική πολιτική θα εφαρμοστεί ως πιλοτικό εργαλείο και για τον ιδιωτικό τομέα και εκεί θα είναι περίπου τα 0, 80 ευρώ.
      Κύριοι Βουλευτές, ποιοι ευθύνονται γι’ αυτήν την τραγική κατάσταση για τους μισθούς και για τις συντάξεις; Ποιοι ευθύνονται γι’ αυτήν την εξαθλίωση;   Ποιοι ευθύνονται για το γεγονός ότι το 65% έως 70% των συνταξιούχων ζει με 500 ευρώ το μήνα. Ποιοι ευθύνονται για το ότι ένα μεγάλο ποσοστό που χρωστάει σήμερα 70.000.000.000 ευρώ βρίσκεται στα σιδερένια σαγόνια των τραπεζιτών; Ποιοι ευθύνονται για το ότι όπως έγραφαν προχθές και οι εφημερίδες είκοσι τέσσερις χιλιάδες νέοι κάτω από τριάντα ετών βρίσκονται υπερχρεωμένοι με δισεκατομμύρια στις τράπεζες; 
      Κύριοι Βουλευτές, αν λάβουμε υπ’ όψιν τις επαναλαμβανόμενες συχνά αυξήσεις που γίνονται τόσο στις υπηρεσίες με τα τιμολόγια κ.λπ. όσο και στα είδη πλατιάς λαϊκής κατανάλωσης, θα δείτε ότι το πενιχρό εισόδημα των εργαζομένων δημοσίων υπαλλήλων και των άλλων που θα ακολουθήσουν δεν φθάνει, όπως ομολογούν και οι ίδιοι, για να περάσουν τις πρώτες δέκα ημέρες του μήνα. 
      Προχθές στο Βόλο έγινε ένα συνέδριο των βιομηχάνων της περιοχής μας. Ήρθε ο κύριος Υπουργός Οικονομίας και Οικονομικών και χαιρέτησε αυτό το συνέδριο. Είπε, κύριοι, έχουμε μια καλή οικονομία και ωφελούνται απ’ αυτήν την αύξηση της ανάπτυξης όλοι οι Έλληνες. Τα ίδια έλεγαν και οι προηγούμενες κυβερνήσεις. Είναι όμως έτσι, κύριε Υπουργέ; Για να δούμε; Το Α.Ε.Π. το 1995 ήταν 80.000.000.000 ευρώ. Το 2007 έφθασε τα 208.000.000.000 ευρώ. Αν λάβουμε υπ’ όψιν ότι ο Υπουργός Οικονομίας θέλει να το αυξήσει κατά 25%, που είναι περίπου 52.000.000.000 ευρώ, τότε το σύνολο του Α.Ε.Π. θα φθάσει τα 260.000.000.000 ευρώ. Μέσα σε δώδεκα χρόνια έχουμε μία αύξηση του Α.Ε.Π., δηλαδή του παραγόμενου πλούτου περίπου κατά 310%. Φανταστείτε τι μυθικός πλούτος είναι αυτός που έχει παραχθεί μέσα σε δώδεκα χρόνια. Πού πήγε όμως και όλα αυτά τα χρόνια έχουμε λιτότητα, επί της λιτότητας, ω λιτότητα για τους εργαζόμενους; Και βάλλονται οι εργασιακές σχέσεις, βάλλονται τα κεκτημένα των εργαζομένων σε υγεία, παιδεία, κ.λπ. Έχουμε φτώχεια που ξεπερνάει το 22%. Η ανεργία, σε τεράστιους αριθμούς, πήρε χαρακτηριστικά κοινωνικής συμφοράς. Πού βρίσκεται, λοιπόν, αυτός ο πλούτος; 
      (Στο σημείο αυτό την Προεδρική Εδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      Από την άλλη έχουμε τις τράπεζες να λένε, όπως έγραφε πάλι προχθές ο αστικός Τύπος και το αναφέρει στην έκθεσή του ο Διοικητής της Τράπεζας της Ελλάδας, ότι έχουν κέρδη το πρώτο εξάμηνο του 2006 47%. Να πού πάει ο πλούτος. Τι κάνετε γι’ αυτούς, κύριοι της Κυβέρνησης, κύριε Υπουργέ; Πώς αυτός ο πλούτος πηγαίνει μόνο σε λίγα χέρια και συσσωρεύεται; Έλεγε το ΠΑ.ΣΟ.Κ. και λέτε και εσείς ότι πρέπει να κερδίζουν οι βιομήχανοι και οι επιχειρηματίες για να κάνουν επενδύσεις. Έχουμε στοιχεία της Εθνικής Στατιστικής Υπηρεσίας την οποία εσείς ελέγχετε που λένε ότι το 2004 οι εισηγμένες εκατόν επτά επιχειρήσεις στο Χρηματιστήριο Αθηνών κέρδισαν 70,5 δισεκατομμύρια ευρώ. Θα περίμενε κανένας με βάση τη δική σας λογική ότι θα είχαμε επένδυση και ότι με την επένδυση θα είχαμε προσλήψεις προσωπικού και άρα μείωση της ανεργίας και ότι έτσι θα ωφελούνταν κάπως το εργατικό κίνημα με το να βρίσκει δουλειά ο άνεργος. Η ίδια, λοιπόν, έκθεση της Στατιστικής Υπηρεσίας λέει ότι την ίδια περίοδο είχαμε δέκα χιλιάδες εκατό απολύσεις από αυτές τις ίδιες επιχειρήσεις που βρίσκονται στο Χρηματιστήριο Αθηνών και είχαν αυτά τα κέρδη. Να, λοιπόν, το παραμύθι σας που φεύγει πια από το κάθε επιχείρημα που θα μπορούσε να είναι πιστευτό, όταν η ίδια η Στατιστική Υπηρεσία έρχεται να σας το πετάξει κατάμουτρα και να πει ότι δεν ευσταθούν αυτά τα παραμύθια.
      Έχουμε συσσώρευση πλούτου, η νέα τεχνολογία που έχει προχωρήσει σε τόσο μεγάλο βαθμό έχει τη δυνατότητα να πολλαπλασιάζει σήμερα την παραγωγή. Έχουμε πληθώρα παραγωγής αν θέλουμε. Και αντί, όπως στο Σοσιαλισμό, θα μειώνονται οι ώρες εργασίας εφόσον έχουμε παραγωγή άφθονη με βάση την τεχνολογία,  έχουμε απολύσεις. Και αυτήν την έρευνα που γίνεται στην τεχνολογία, που είναι κοινωνικό αγαθό και πρέπει να τη νέμονται όλοι, την ιδιοποιούνται οι λίγοι και καλοί, οι «ημέτεροι», αυτούς τους οποίους υπηρετείτε και τα δύο κόμματα, για να συνεταιρίζονται. Και το ΠΑ.ΣΟ.Κ. και σεις  έχετε την ίδια πολιτική. Αυτούς δεν στηρίζετε; Τι ρωτάτε; 
      Γι’ αυτό λέμε ότι πρέπει τελικά ο λαός να δει τι πολιτική ακολουθείτε όλα αυτά τα χρόνια και να πάρει τα μέτρα του.
      Κύριοι Βουλευτές, ακούστηκε και κάτι και ίσως αυτό πάει να εφαρμόσει η Κυβέρνηση. Ξέρουμε και ξέρετε ότι ο Διοικητής της Τράπεζας της Ελλάδος είναι προπομπός ή ένας από αυτούς, ο οποίος προαναγγέλλει την πολιτική που  ακολουθεί η Κυβέρνηση, με τις εκθέσεις που παρουσιάζει κ.λπ.. 
      Τι λέει λοιπόν; Ότι θα πρέπει να περιοριστεί η αύξηση των αποδοχών, να είναι σφικτή, δηλαδή, η εισοδηματική πολιτική της Κυβέρνησης. Έτσι ακριβώς το αναφέρει. Και από την άλλη μεριά να δούμε, λέει, μία ανακατανομή στο εισόδημα μεταξύ των κοινωνικών ομάδων. Δηλαδή, να δούμε πώς αυτήν τη μικρή πίτα που παίρνουν οι εργαζόμενοι, μισθωτοί, μεροκαματιάρηδες, συνταξιούχοι, αγρότες, μικροϋπάλληλοι, αυτοαπασχολούμενοι, αυτό το μικρό εισόδημα, να γίνει μία νέα ανακατανομή, χωρίς όμως να πειραχτούν τα κέρδη των μεγάλων επιχειρήσεων, χωρίς να θίξουμε το μεγάλο κομμάτι της πίτας, που πληρώνουν λιγότερο φόρο. Θα αναφερθώ παρακάτω για το φορολογικό. 
      Έτσι, λοιπόν, η αντίθεση εργασίας – κεφαλαίου, για τους εισηγητές της πολιτικής που ακολουθεί σήμερα η Κυβέρνηση, είναι αντίθεση μεταξύ των εργαζομένων και πρέπει να δούμε μία αναδιανομή των μισθών και των συνταξιούχων.
      Κύριοι Βουλευτές, η Κυβέρνηση από την άλλη μεριά ακολουθεί μία πολιτική επιδοματική. Εμείς είμαστε ενάντια ανέκαθεν, διότι το επίδομα δίνεται και παίρνεται πίσω. Έχουμε τέτοια παραδείγματα, τα ανέφερα στην επιτροπή, να μην ξοδέψω το χρόνο μου. Ίσως επί των άρθρων να τα πούμε. Είναι μία πολιτική που το επίδομα δεν μετράει στη σύνταξη, όταν δεν μπαίνει στο βασικό μισθό. Είναι μία πολιτική που έχει σκλάβους και ομήρους τους εργαζόμενους σε πολλούς τομείς. Εμείς λέμε ότι πρέπει να ενσωματωθεί στο βασικό μισθό, εκτός βέβαια από εκείνα τα επιδόματα, τα οποία έχουν κοινωνικό περιεχόμενο, όπως είναι το επίδομα για τα παιδιά, το επίδομα γάμου κ.λπ., τα οποία όμως εδώ και δεκαπέντε χρόνια, κύριοι του ΠΑ.ΣΟ.Κ., και σεις της Νέας Δημοκρατίας τα έχετε σε σταθερές τιμές. Στις  6.000 δραχμές ήταν πριν δεκαπέντε χρόνια, στα 18 ευρώ είναι φέτος που δίνει η Κυβέρνηση. Τα ίδια λεφτά. Το ίδιο και για το επίδομα γάμου.
      Λέμε και παλεύουμε και προτείνουμε τους εργαζόμενους να παλέψουν για ένα μισθό ανθρώπινο  1.300 ευρώ, με ανάλογη κλιμάκωση που θα έχει για όλες τις κατηγορίες, για όλα τα μισθολογικά κλιμάκια. 
      Από την άλλη μεριά, κύριοι Βουλευτές, αυτή η επιδοματική πολιτική που ακολουθείτε, δεν είναι μόνο ότι έχει αυτά τα μειονεκτήματα που είπαμε προηγούμενα, αλλά από την Κυβέρνηση γίνεται και επιλεκτικά. Παραδείγματος χάριν είναι ένα επίδομα στα Μ.Α.Τ.. Δεν είναι τίποτε, είναι 20 ευρώ. Πάει να τους ξεγελάσει και αυτούς. Και αυτοί πρέπει να μη συμφωνήσουν. Εμείς δεν συμφωνούμε με αυτό το επίδομα, κύριε Υπουργέ. Λέμε ότι πρέπει τελικά, αντί το επίδομα ειδικών συνθηκών, να δώσετε το επίδομα αναγνώρισης του επαγγέλματος επικίνδυνου και ανθυγιεινού και με ό,τι προβλέπει η εργατική νομοθεσία. Δεν μπορεί να ασκείτε αυτήν την πολιτική και μάλιστα να δίνετε αυτά τα λεφτά μόνο στο Αστυνομικό Σώμα και να εξαιρείτε τους λιμενεργάτες, να εξαιρείτε τους πυροσβέστες, που βρίσκονται ιδιαίτερα σε μία εποχή που οι πυρκαγιές θα σαρώσουν. 
      Δεύτερον, έχετε αυτό το επίδομα του 10% από τα τηλεοπτικά δικαιώματα. Είχε ψηφισθεί νόμος να το παίρνουν οι εργαζόμενοι αστυνομικοί που φυλάνε τα γήπεδα. Σήμερα εσείς το παίρνετε και το δίνετε στα ασφαλιστικά ταμεία. Γιατί, κύριε Υπουργέ;
      Εμείς, γνωρίζοντας την αντιλαϊκή πολιτική που ακολουθείτε και εν’ όψει μάλιστα της αναδιάρθρωσης που θέλετε να κάνετε στα ασφαλιστικά ταμεία, δηλαδή παραπέρα διάλυση των ασφαλιστικών ταμείων, φοβούμαστε ότι αυτό το ποσοστό –το 10%- που θα παίρνουν οι εργαζόμενοι αστυνομικοί από την περιφρούρηση των γηπέδων θα χρησιμοποιηθεί σαν αντίδωρο από τον προϋπολογισμό που δίνετε για τα ασφαλιστικά ταμεία. Πάτε δηλαδή να αποφύγετε τις εισφορές. Είμαστε αντίθετοι. Να φορολογείτε αυτές τις εταιρείες και να το παίρνουν οι εργαζόμενοι που πηγαίνουν  στα γήπεδα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έχουμε επίσης και εδώ ένα αντιμίσθιο 100 ευρώ σε όσους παθαίνουν κάτι στην υπηρεσία τους και γυρίζουν στα γραφεία. Αναφέρεται στους αστυνομικούς υπαλλήλους, όχι στα άλλα Σώματα. Γιατί τέτοια εξαίρεση πάλι, κύριε Υπουργέ; Άλλωστε αυτοί χάνουν 300 ευρώ. Γιατί τους δίνετε μόνο 100 ευρώ; Όταν βρίσκονται έξω, σε μάχιμη υπηρεσία, έχουν επίδομα 300 ευρώ που το παίρνουν και από τις υπερωρίες. Γιατί τώρα το περικόπτετε αυτό; 
      Έχουμε αύξηση της υπερωριακής απασχόλησης, σε εκατομμύρια κ.λπ.. Αυτό πάλι δίνεται μόνο σε αστυνομικούς. Όχι, κύριε Υπουργέ, πρέπει να δίνεται σε όλους. Πρέπει να αντιμετωπίζετε όλα τα Σώματα Ασφαλείας με τον ίδιο τρόπο, να πληρώνονται οι υπερωρίες, οι αργίες με βάση ότι προβλέπει η εργατική νομοθεσία και όχι αυτό να γίνεται επιλεκτικά. 
      Έχουμε επίσης και μια φωτογραφική διάταξη. Τι λέει; Ότι ορισμένοι που διώχθηκαν με πειθαρχικά αδικήματα σε μια περίοδο, θα επανέλθουν στο Σώμα. Ο Υπουργός Δημόσιας Τάξης μιλάει για τρεις αστυνομικούς. Πάλι εξαιρεί τους πυροσβέστες και το λιμενικό. 
      Και όταν τον ρώτησα γιατί δεν περιλαμβάνει και μια περίπτωση, την οποία μας ανέφερε ο πρόεδρος των Λιμενικών, έναν πραγματικό σκαπανέα του συνδικαλιστικού κινήματος -όντας πρόεδρος που αναγκάστηκε σε παραίτηση- μου είπε «εγώ δεν έχω αυτό το δικαίωμα, είναι αρμοδιότητα άλλου Υπουργείου».
      Μα, κοροϊδευόμαστε, κύριε Υπουργέ; Είναι αρμοδιότητα άλλου Υπουργείου; Ποιος κυβερνάει αυτόν τον τόπο; Ο καθένας κάνει τη δική του πολιτική; Γιατί δεν λέτε ότι αυτά είναι δικά σας παιδιά και εκείνο δεν είναι. Γιατί φωτογραφίζετε τρεις ακριβώς αστυνομικούς; Μάλιστα, το αναφέρετε «τρεις αστυνομικούς». 
      Εμείς κάναμε πρόταση αυτή η περίπτωση να συμπεριλάβει όλους, και εκείνους που αναγκάστηκαν σε παραίτηση σε όλα τα Σώματα. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: Κλείνω, κύριε Πρόεδρε, με το φορολογικό.
      Αυτή η παρέμβαση που γίνεται επιβεβαιώνει, κύριοι Βουλευτές με τη μεγάλη ακίνητη περιουσία, την αντιλαϊκή και μονόπλευρη πολιτική υπέρ του κεφαλαίου που ακολουθεί και αυτή η Κυβέρνηση. Τι λέει; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
      ΝΙΚΟΛΑΟΣ ΓΚΑΤΖΗΣ: Αφήστε με να τελειώσω, κύριε Πρόεδρε, σας παρακαλώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, σας παρακαλώ. 
      ΝΙΚΟΛΑΟΣ ΓΚΑΤΖΗΣ: Ένα λεπτό και τελειώνω. 
      Αυτό επιβεβαιώνεται, κύριοι Βουλευτές, από το άρθρο 2. Τι λέει εκεί; «Η μεγάλη ακίνητη περιουσία θα φορολογείται με βάση την τιμή των αντικειμενικών αξιών του 2005 και με φορολογικούς συντελεστές του 2006». Ξέρετε τι σημαίνει αυτό; Ένα δωράκι μερικών εκατομμυρίων ευρώ στους μεγαλοέχοντες και κατέχοντες ακίνητη περιουσία. Εμείς λέμε ότι πρέπει να είναι 15.000 ευρώ. Πρέπει κάθε άτομο να έχει και 5.000 ευρώ αφορολόγητο. 
      Για τα υπόλοιπα άρθρα και τις τροπολογίες θα μιλήσω στη δευτερολογία μου, κύριε Πρόεδρε. Είμαστε κατά της αρχής αυτού του νομοσχεδίου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γκατζή.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων τριάντα έξι μαθητές και μαθήτριες και τρεις συνοδοί καθηγητές από το 2ο Γυμνάσιο Βεροίας, το δεύτερο τμήμα. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Δραγασάκης, ειδικός αγορητής του Συνασπισμού, έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε  Πρόεδρε, κυρίες και κύριοι συνάδελφοι, αυτό το νομοσχέδιο έχει πάρα πολλά θέματα, εισοδηματικά, των δημοσίων υπαλλήλων, των Σωμάτων Ασφαλείας, διάφορα επιδόματα μηχανικών, εκπαιδευτικών. Έχει τα θέματα που αφορούν την Τράπεζα Αττικής, όπως επίσης φορολογικά. 
Δεν μπορεί, λοιπόν, κανείς να μιλήσει επί της αρχής. 
      Εγώ θα ήθελα να κάνω σήμερα μια εισαγωγή σε ό,τι αφορά το γενικό θέμα, το εισοδηματικό, και αύριο και μεθαύριο, που θα συζητήσουμε τα άρθρα, θα αναφερθώ στα ειδικότερα θέματα, εξειδικεύοντας αυτά τα οποία κατά κάποιον τρόπο θα πω σήμερα. 
      Και θέλω να κάνω την εισαγωγή, γιατί εδώ υπάρχει ένα θέμα συνολικό, το οποίο δεν έχει τεθεί, κατά τη γνώμη μου. Εδώ και χρόνια ακούμε το εξής. Στην ουσία ακούμε μια ενοχοποίηση των μισθών. Αν αυξηθούν οι μισθοί, θα ανέβει ο πληθωρισμός. Αν αυξηθούν οι μισθοί, θα έχουμε πρόβλημα ανταγωνιστικότητας. Εδώ πρόκειται για μια σκόπιμη προσπάθεια να παραπλανηθεί ο λαός. Και αυτό γίνεται επί χρόνια, δεν είναι για μία φορά, να πει κανείς ότι κάτι έκτακτο προέκυψε. Πρόκειται για μια ιδεολογία, η οποία υπηρετεί μια συγκεκριμένη πολιτική: Να αυξάνουν τα κέρδη, να συσσωρεύεται ο πλούτος και διαρκώς οι εργαζόμενοι να σφίγγουν το ζωνάρι. 
      Ακριβώς γι’ αυτό πρέπει να δούμε τα αποτελέσματα που είχε αυτή η πολιτική ως τώρα. Όπως είχα την ευκαιρία να εκθέσω αναλυτικά κατά τη συζήτηση του προϋπολογισμού, και στη χώρα μας αλλά και παγκοσμίως δεν ζούμε πια την εποχή των προσδοκιών, ότι δηλαδή με αυτήν τη νεοφιλελεύθερη, όπως ονομάζεται, πολιτική ή ότι με αυτήν την παγκοσμιοποίηση θα έρθει το άλφα ή το βήτα θετικό αποτέλεσμα. Αυτή η πολιτική εφαρμόζεται τουλάχιστον εδώ και δεκαπέντε χρόνια, άρα είμαστε στη φάση των αποτελεσμάτων, του απολογισμού. Οι εργαζόμενοι, κυρίες και κύριοι συνάδελφοι, ζητούν απολογισμό: «Πού πήγαν οι θυσίες μας, πού πήγαν οι κόποι μας,  γιατί δεν βελτιώθηκε η ανταγωνιστικότητα; Τι άλλο πρέπει να δώσουμε; Γιατί η ακρίβεια είναι εκεί που είναι, ενώ μας λέγατε ότι θα περιοριστεί;» Πρέπει λοιπόν να απολογηθείτε όσοι ασκήσατε εξουσία.  Ξέρω ότι το αποφεύγετε, αλλά έρχεται η στιγμή που θα υποχρεωθείτε να το κάνετε. Και, εν πάση περιπτώσει, αυτό που λέω το αναγνωρίζετε και οι μεν και οι δε. Δηλαδή το ΠΑ.ΣΟ.Κ. σήμερα αναγνωρίζει ότι η πολιτική της Νέας Δημοκρατίας είναι πολιτική διεύρυνσης των ανισοτήτων. Η Νέα Δημοκρατία αναγνωρίζει ότι η πολιτική μέχρι τις 7 του Μάρτη 2004 ήταν πολιτική διεύρυνσης των ανισοτήτων. Το θέμα είναι να βρούμε το θάρρος να μιλήσουμε συνολικά για την περίοδο και όχι μόνο για την «μπλε» ή την «πράσινη» εποχή. 
      Το πρώτο αποτέλεσμα, λοιπόν, αυτής της πολιτικής που ασκήθηκε αυτά τα χρόνια ήταν μια μεταφορά πλούτου από την εργασία στο κεφάλαιο και συνακόλουθα μια διεύρυνση των ανισοτήτων. Ξέρετε ποιος το υποστηρίζει αυτό σήμερα; Αυτό που σας είπα μόλις τώρα το αναγνωρίζει ο Διοικητής της Κεντρικής Τράπεζας των Ηνωμένων Πολιτειών της Αμερικής κ. Μπερνάνκι, το αναγνωρίζουν κεντρικά στελέχη, ας το πω έτσι, του οικονομικού κατεστημένου. Το αναγνώρισε πρόσφατα η Ευρωπαϊκή Ένωση. Όμως προσοχή! Το αναγνώρισε με ένα μυστικό έγγραφο. Και είναι απ’ αυτά τα σημεία, για τα οποία ο κ. Αλογοσκούφης σε μια εκτενή ενημέρωση που μας έκανε προχθές δεν είπε κουβέντα. Πώς το μάθαμε ότι υπάρχει αυτό το μυστικό έγγραφο; Το έγραψε μια ισπανική εφημερίδα, η «El Pais» και επίσης αναπαρήγαγε  στην Ελλάδα τη σχετική πληροφορία σ’ ένα άρθρο της η κ. Παπαδάκη στα «ΝΕΑ» προ ημερών. 
      Τι λέει, λοιπόν, αυτή η τόσο προσεκτικά φυλαγμένη μελέτη –επαναλαμβάνω- της Ευρωπαϊκής Επιτροπής, της Ευρωπαϊκής Ένωσης; Λέει αυτό που φωνάζουν χρόνια εδώ μερικοί, ότι από το ’93 μέχρι το 2006, στο διάστημα δηλαδή αυτών των δεκατριών, δεκατεσσάρων ετών, η συμμετοχή των μισθών στο εθνικό εισόδημα μειώθηκε από 68%, που ήταν, στο 64%. Αυτός είναι ο αριθμός που κρύβουν και τον οποίο αριθμό τον αναφέρω, διότι έχει, ας το πω έτσι, μια επισημότητα. Κανείς δεν μπορεί να τον αμφισβητήσει. Αλλά αυτό αποτελεί μόνο μια πτυχή αυτού που έγινε αυτά τα χρόνια, της τεράστιας μεταφοράς πλούτου, όπως είπα.
      Τι πρέπει να γίνει; Το έγγραφο, η μελέτη της Κομισιόν διατυπώνει ορισμένες σκέψεις, θα έλεγα μάλιστα πολύ τολμηρές σε ό,τι αφορά το κλίμα των συζητήσεων εδώ μέσα. Λέει ότι τούτου δοθέντος μπορεί να υπάρξει αύξηση μισθών. Μάλιστα η έκθεση αυτή λέει ότι μπορεί να υπάρξει αύξηση μισθών τουλάχιστον για μια περίοδο και πάνω από την αύξηση της παραγωγικότητας. Γιατί; Διότι η αύξηση των κερδών ήταν τόσο σημαντική που μπορεί να απορροφηθεί χωρίς να υπάρξουν γενικότερες επιπτώσεις κ.λπ..
      Προφανώς βασισμένος σ’ αυτήν τη μελέτη, ο κ. Αλμούνια, ο Επίτροπος της Ευρωπαϊκής Ένωσης, δήλωσε πρόσφατα –και δεν είναι τυχαίο αυτό- ότι αυτή η διανομή εισοδήματος μεταξύ μισθών και κερδών είναι άδικη και μη διατηρήσιμη. Τα ακούτε αυτά, κύριε Υπουργέ; 
      ΠΑΝΑΓΙΩΤΗΣ ΑΔΡΑΚΤΑΣ: Τα ακούει και σημειώνει κιόλας.
      ΙΩΑΝΝΗΣ ΔΡΑΓΑΣΑΚΗΣ: Μάλιστα, πρόσφατα κάποιος άλλος, που ίσως τον ξέρετε εσείς προσωπικά, ο κ. Ρόουστ -ο αρχηγός των οικονομολόγων της Μόργκαν Στάνλεϋ- στο Νταβός δήλωσε ότι το κοινωνικό εκκρεμές πήγε τόσο πολύ με το μέρος του κεφαλαίου, που είναι καιρός να πάει και προς τα αριστερά, προς το μέρος της εργασίας. Και τα είπε ο Ρόουστ αυτά! Και είμαι σίγουρος ότι αν εμείς οι αριστεροί βάλουμε μυαλό και δεν τσακώνεται ο ένας αριστερός με τον άλλον, αυτό που προέβλεψε ο Ρόουστ θα γίνει πράξη, μέσα από αγώνες βεβαίως, μέσα από κινητοποιήσεις των εργαζομένων πριν απ’ όλα.
      Νομίζω λοιπόν ότι αυτά είναι μερικά δεδομένα, τα οποία κανείς δεν μπορεί να αποφύγει. Ποια είναι τώρα η πολιτική της Κυβέρνησης; Κατά πρώτον, όταν μιλάμε για εισοδηματική πολιτική, χρειάζονται κάποια κριτήρια. Ακούμε καμμιά φορά για την αντοχή της οικονομίας. Ποιο γράδο μετρά την αντοχή της οικονομίας; Με ποια νομιμοποίηση μιλά γι’ αυτό ο εκάστοτε Υπουργός Οικονομικών; Διότι δεν υπήρξε Υπουργός Οικονομικών, οποιασδήποτε κυβέρνησης, που να μη μιλά κάθε τόσο για  την αντοχή της οικονομίας! Με ποια νομιμοποίηση, με ποιο κριτήριο;  
      Ένα πρώτο, λοιπόν, κριτήριο είναι η σχέση ονομαστικών και πραγματικών αποδοχών. Δηλαδή αυτό το 3,5% που μας είπε η εισηγήτρια, η συνάδελφος της Νέας Δημοκρατίας, τι σημαίνει για το δημόσιο υπάλληλο, για τον καθηγητή, για τον αστυνομικό, για το λιμενικό, για τον πυροσβέστη, για το στρατιωτικό; Τι σημαίνει αυτό το 3,5%; Σημαίνει ότι τα λεφτά του θα αυξηθούν κατά 3,5%; Σημαίνει ότι θα μπορεί να πάρει 3,5% παραπάνω φέτος από ό,τι πέρυσι; 
      Δεν σημαίνει αυτό. Πρώτον, διότι αυτό το 3,5% το τρώει ο πληθωρισμός και η ακρίβεια και, δεύτερον, διότι αυτό το 3,5% είναι στο βασικό μισθό, δεν είναι στις συνολικές αποδοχές και είναι πια και θέμα αξιοπρέπειας να λέγεται αυτό το πράγμα. 
      Έχουμε ζητήσει από τον Υπουργό να μας πει πόσος είναι ο βασικός μισθός και πόσο τα επιδόματα σε ένα μέσο όρο, διότι αν είναι αλήθεια ότι ο βασικός μισθός σε πολλές περιπτώσεις είναι το μισό ή το 60% των συνολικών αποδοχών, σημαίνει ότι αυτό το 3,5% είναι κάτω από το 2,5%. Άρα οι αυξήσεις για τις οποίες μιλάμε είναι κάτω από τον πληθωρισμό. Άρα δεν είναι πραγματικές αυξήσεις.
      Το δεύτερο κριτήριο είναι αυτό που αναφέρθηκε. Λέμε ότι αυξάνεται το εθνικό εισόδημα. Για ποιους αυξάνεται; Μόνο για κάποιους; Δηλαδή οι εργαζόμενοι δεν θα έχουν μια συμμετοχή στην αύξηση του εθνικού εισοδήματος; Να θέσω και ένα άλλο ερώτημα. Τι θα γίνει όταν έχουμε πτώση του εθνικού εισοδήματος; Δηλαδή όταν το εθνικό εισόδημα αυξάνεται με 3%, 4%, όπως συμβαίνει σήμερα, δεν παίρνουν οι εργαζόμενοι τίποτα. Όταν έχουμε ύφεση, στασιμότητα όπως είχαμε παλιά ή όπως έχει η Πορτογαλία εδώ και έξι χρόνια, συνειδητοποιούμε τι θα συμβεί τότε; 
      Εδώ λοιπόν με το 3,5% το οποίο όπως είπα είναι κάτω από το 2,5%, δεν καλύπτεται ούτε ο πληθωρισμός ούτε η ακρίβεια ούτε, εν πάση περιπτώσει, παίρνει και ο εργαζόμενος κάτι από αυτό που με τη δική του συμμετοχή και συμβολή δημιουργείται ως κοινωνικός πλούτος.
      Το τρίτο κριτήριο, το οποίο το θεωρώ καθοριστικό, είναι το τι συμβαίνει με την εισοδηματική πολιτική και το κοινωνικό κράτος. Αν έχεις ένα κοινωνικό κράτος που καλύπτει τις ανάγκες για την παιδεία ή την υγεία, αν, δηλαδή, έχουμε πραγματικά δωρεάν υγεία και δωρεάν παιδεία, θα έλεγε κανείς ότι η αύξηση των αποδοχών δεν αποκτά τόσο κρίσιμη σημασία. Όταν όμως έχεις μείωση του κοινωνικού κράτους, όταν δηλαδή ο εργαζόμενος χρόνο με το χρόνο πληρώνει πιο πολλά από την τσέπη του για να εκπαιδεύσει τα παιδιά του ή για να καλύψει ιατρικές ανάγκες, τότε τα πράγματα είναι ακόμα χειρότερα. 
      Σας επισημαίνω ότι αυτές τις ημέρες δημοσιεύθηκαν στοιχεία για την ιδιωτική δαπάνη για την παιδεία. Δηλαδή, το πόσο ξοδεύει ο κάθε Έλληνας, ο κάθε εργαζόμενος από την τσέπη του για την εκπαίδευση των παιδιών του. Από 2,5% που ήταν παλιά έχει πάει στο 5%. Έχουμε ραγδαία αύξηση όλα τα χρόνια και επί ΠΑ.ΣΟ.Κ. και επί Νέας Δημοκρατίας. 
      Τι είναι αυτή η αύξηση; Τι πληρώνει ο κόσμος; Πληρώνει από την τσέπη του παιδικούς σταθμούς, πληρώνει ξένες γλώσσες, πληρώνει φροντιστήρια και ιδιαίτερα μαθήματα –το μεγαλύτερο κονδύλι στη μέση εκπαίδευση- και πληρώνει για το φοιτητή εφόσον μπει στο πανεπιστήμιο, διότι δεν έχουμε ούτε φοιτητικές εστίες επαρκείς ούτε συστήματα διατροφής για το φοιτητή. Εν ολίγοις, όπως γράφει εδώ και η «ΚΑΘΗΜΕΡΙΝΗ», πολλά ζευγάρια δίνουν τον ένα μισθό για την εκπαίδευση και τη φύλαξη των παιδιών τους. Αυτή είναι η εισοδηματική πολιτική. 
      Όχι για να σας προκαλέσω, αλλά επειδή παραμένει επίκαιρο, θα ήθελα να πω ότι πριν από ενάμιση αιώνα ο Μαρξ είχε πει ότι ο κοινωνικός μισθός είναι πιο σημαντικός από τον κοινό μισθό. Κοινωνικός μισθός είναι, δηλαδή, αυτά που παίρνει ο εργαζόμενος ως δημόσια αγαθά, ως κοινωνικά αγαθά και είναι αυτά που σήμερα ακριβώς κτυπιούνται και γι’ αυτό το λέω. 
      Ποιες είναι οι συνέπειες αυτής της πολιτικής που σχεδιάζετε και υλοποιείτε, κύριοι συνάδελφοι; Ορισμένες από τις συνέπειες τις είπε ο Πρόεδρος της Δημοκρατίας κ. Παπούλιας προ ημερών μιλώντας στο Συνέδριο της Γ.Σ.Ε.Ε., που εξέφρασε την ανησυχία του για τη διεύρυνση των κοινωνικών ανισοτήτων, οι οποίες διευρύνονται με αυτή την πολιτική. Σημείωσε μάλιστα –για να δώσει και ένα επιχείρημα- ότι οι υπερβολικές διαφορές εισοδήματος υποσκάπτουν τελικά την ίδια την κοινωνική και την πολιτική σταθερότητα. 
      Μια δεύτερη συνέπεια είναι ότι αυτή η πολιτική οδηγεί στη διαμόρφωση ενός νέου κοινωνικού στρώματος, όπως είχα την ευκαιρία να πω και στην επιτροπή, ενός στρώματος νεόπτωχων ή εργαζόμενων πτωχών. Δηλαδή δουλεύει κάποιος, αλλά είναι τόσο λίγα αυτά που παίρνει που είναι στο όριο της φτώχειας. 
      Μια άλλη συνέπεια είναι ο δανεισμός, τραγική συνέπεια. Πολλά νοικοκυριά αυτά που έχουν δεν φτάνουν για να ζήσουν και οδηγούνται στην παγίδα του δανεισμού. 
      Τέλος, βέβαια είναι η υποβάθμιση της ζωής των ίδιων των μισθωτών, είναι η υποβάθμιση της Δημόσιας Διοίκησης ως λειτούργημα και ως λειτουργία και είναι και η υποβάθμιση της οικονομικής ανάπτυξης, διότι αν αυτοί που παράγουν τον πλούτο δεν έχουν και κάποιο εισόδημα για να αγοράσουν αυτά που παράγουν, αυτό οπωσδήποτε επιδρά αρνητικά στην οικονομική ανάπτυξη.
      Επομένως η αντίθεση σε αυτήν την πολιτική και η δράση ενάντια σε αυτήν την πολιτική είναι πλήρως δικαιολογημένα και νομιμοποιημένα. Εάν κάποια στιγμή δείτε τους μισθωτούς ενωμένους, το δημόσιο υπάλληλο, τον καθηγητή, το δάσκαλο δίπλα με τον αστυνομικό, δίπλα με αυτόν στα Μ.Α.Τ., δίπλα με τον πυροσβέστη κι αν τους βλέπετε όλους αυτούς να διαδηλώνουν, τότε μην τα βάζετε με το Συνασπισμό. Η πολιτική σας θα είναι αυτή που θα εκθρέψει με μαθηματική ακρίβεια αυτά τα οποία σας είπα. 
      Στην υπόλοιπη διαδρομή των συζητήσεών μας θα καταθέσω τις συγκεκριμένες προτάσεις που έχουμε για όλα αυτά τα θέματα, τα οποία περιέχει το νομοσχέδιο και για ορισμένα από τα οποία μόνο τώρα μίλησα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Δραγασάκη.
      Ο κ. Μαργαρίτης Τζίμας έχει το λόγο.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, όταν ασκούμε μια πραγματική κοινωνική πολιτική, ακούμε από την πλευρά του ΠΑ.ΣΟ.Κ. ότι αυτή η κοινωνική πολιτική είναι προεκλογικό δωράκι. 
      Έχω μπροστά μου την εισοδηματική πολιτική που ψήφισε το ΠΑ.ΣΟ.Κ. στην Αίθουσα αυτή δύο μήνες πριν την πραγματοποίηση των εθνικών εκλογών του 2004,  και δημοσιεύτηκε στο φύλλο της Εφημερίδας της Κυβερνήσεως στις 23 Δεκεμβρίου του 2003. Δηλαδή αυτό που κάνει η Κυβέρνηση τώρα, φέρνοντας προς ψήφιση ένα χρόνο πριν τη διεξαγωγή των εκλογών την εισοδηματική πολιτική, εσείς το κάνατε δύο μήνες πριν την πραγματοποίηση των εκλογών του 2004. Και κοιτάξτε, είκοσι χρόνια μετά τη διακυβέρνηση της Ελλάδος από το κόμμα σας, τι μισθούς μάς παραδώσατε, σύμφωνα με το νόμο τον οποίο ψηφίσατε τότε.
      Ο υποχρεωτικής εκπαίδευσης, με νόμο δικό σας, παίρνει βασικό μισθό 590 ευρώ, ο δευτεροβάθμιας εκπαίδευσης παίρνει βασικό μισθό 690 ευρώ. Κυβερνήσατε τη χώρα είκοσι χρόνια και μας παραδώσατε μισθούς αυτής της τάξεως. Και έρχεστε τώρα εδώ και βαφτίζετε την κοινωνική μας πολιτική, ως προεκλογικό δωράκι.
      Είναι, όμως, σαφές και από την επιτροπή, αλλά και από την τοποθέτηση εδώ του εισηγητή, ότι το ΠΑ.ΣΟ.Κ. είναι αντίθετο σε ό,τι έχει σχέση με την εξουδετέρωση των κοινωνικών ανισοτήτων, που επιχειρεί με συγκεκριμένα μέτρα αυτή η Κυβέρνηση. 
      Δηλαδή το κόμμα σας, κυρίες και κύριοι συνάδελφοι του ΠΑ.ΣΟ.Κ., μειοψήφησε ή ήταν απόν σε όλες τις αποφάσεις, που πήρε αυτή η Κυβέρνηση για αυξήσεις μισθών ή συντάξεων. Παραδείγματος χάριν, στην αγροτική σύνταξη του Ο.Γ.Α. είχατε αποχωρήσει από την Αίθουσα. Δεν την ψηφίσατε. Στην αύξηση του Ε.Κ.Α.Σ. αποχωρήσατε. Δεν την ψηφίσατε. Στο νέο αναπτυξιακό νόμο που δημιουργεί καινούργιες θέσεις εργασίας στην ελληνική περιφέρεια και καταπολεμά την ανεργία, ήσασταν απόντες. 
      Γίνεται, όμως, σαφές και κατανοητό και από τον πλέον κακόπιστο παρατηρητή και μελετητή αυτού του νομοσχεδίου, ότι τρία εκατομμύρια διακόσιες χιλιάδες Έλληνες δεν θα πληρώσουν φέτος ούτε 1 ευρώ φόρο. Δεν πρόκειται να προκαλέσω από το Βήμα αυτό, αλλά δεν υπάρχει περίπτωση να βρεθεί συνάδελφος στην Αίθουσα αυτή, που να μπορεί υπεύθυνα, να αποδείξει την αναλήθεια του ισχυρισμού αυτού. Τρία εκατομμύρια διακόσιες χιλιάδες Έλληνες δεν πρόκειται να πληρώσουν ούτε 1 ευρώ φόρο και άλλα δυόμισι εκατομμύρια Έλληνες θα πληρώσουν λιγότερους φόρους από ό,τι το 2006. Αυτά είναι μαθηματικά στοιχεία, περιγράφονται μέσα στο νομοσχέδιο και δεν μπορούν να τύχουν αμφισβήτησης.
      Όταν, λοιπόν, περίπου έξι εκατομμύρια Έλληνες ή δεν πληρώνουν ή πληρώνουν λιγότερους φόρους, αυτό αποδεικνύει ότι αυτή η Κυβέρνηση, ασκεί πραγματικά μια γνήσια φιλολαϊκή πολιτική.
      Το ΠΑ.ΣΟ.Κ. με τις τοποθετήσεις του φαίνεται ότι είναι εναντίον των συμφερόντων του λαού. Διότι όταν έχει απέναντί του μία Κυβέρνηση που φέρνει ένα νομοσχέδιο, με το οποίο επτά εκατομμύρια Έλληνες ή δεν πληρώνουν ή πληρώνουν λιγότερους φόρους και αντιδρά έτσι, αυτό σημαίνει ότι το ΠΑ.ΣΟ.Κ. είναι εναντίον των συμφερόντων του λαού. 
      Και άκουσα το συνάδελφο, τον εισηγητή του ΠΑ.ΣΟ.Κ., να κάνει, με τρόπο, το συνήγορο των εργολάβων. Και τι μας νοιάζει εμάς για τους εργολάβους, αν υποστούν οποιονδήποτε κραδασμό από την ισχύ των διατάξεων αυτών των νόμων; Η Βουλή είναι συνήγορος συμφερόντων; Η Βουλή είναι συνήγορος των αδικιών, που κάνατε επί είκοσι ολόκληρα χρόνια και προσπαθούμε να ανατάξουμε την ελληνική κοινωνία.
      Φυσικά εξεπλάγην από την τοποθέτηση του εισηγητή της Αντιπολίτευσης, ο οποίος ξέρει πάρα πολύ καλά την πορεία του μαύρου χρήματος.
      Για να είμαι ειλικρινής, εγώ και το κόμμα της Νέας Δημοκρατίας δεν ξέρουμε καλά την πορεία του μαύρου χρήματος. Τώρα, αν εσείς στα είκοσι χρόνια ξέρετε πώς διοχετεύεται το μαύρο χρήμα και γίνεται λευκό στην πορεία, αυτό είναι δικό σας πρόβλημα. 
      Και επειδή ακριβώς εγκαλούμεθα για τις τελευταίες εξελίξεις με το γνωστό ομόλογο, να σας θυμίσω ότι σήμερα είναι μια μεγάλη μέρα για τον Έλληνα πολίτη, για το ενάμισι εκατομμύριο ελληνικές οικογένειες, που τους πήρατε τις οικονομίες με το σκάνδαλο του Χρηματιστηρίου, γιατί πίστεψαν σ’ εσάς, που λέγατε ότι η ευτυχία και η ευημερία των Ελλήνων εξαρτώνται από την πορεία του ελληνικού Χρηματιστηρίου. 
      Το σκάνδαλο του Χρηματιστηρίου δεν έγινε, κυρίες και κύριοι συνάδελφοι, επί των ημερών αυτής της Κυβέρνησης. Έγινε επί των ημερών της δικής σας κυβέρνησης. Και σήμερα άρχισε η δίκη της διοίκησης του ελληνικού Χρηματιστηρίου, που είναι υπόδικη για κατάχρηση του ελληνικού δημοσίου με εκατοντάδες εκατομμύρια ευρώ. Αυτό είναι μία πραγματικότητα. Και οι οικογένειες, που έχασαν τα εισοδήματά τους επί των ημερών της δικής σας κυβέρνησης περιμένουν δικαίωση από την ελληνική δικαιοσύνη. 
      Μη μας μιλάτε, λοιπόν, τώρα. Στο σπίτι του κρεμασμένου δεν μιλάνε για σκοινί. 
      Για να μη σας θυμίσω και το σκάνδαλο Κοσκωτά με την Τράπεζα Κρήτης, το πώς επιλέγατε τότε και καταθέτατε τα αποθεματικά των ταμείων σε μία και μοναδική τράπεζα, την Τράπεζα Κρήτης. 
      Δώστε μία εξήγηση στον ελληνικό λαό. Δεν το ξέχασε ο ελληνικός λαός το σκάνδαλο Κοσκωτά ούτε και τα δωράκια της Δ.Ε.Η., που είχαν και τη θεωρητική επικάλυψη του τότε Πρωθυπουργού της χώρας. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μη λέτε ό,τι θέλετε, κύριε συνάδελφε. 
      ΜΑΡΓΑΡΙΤΗΣ ΤΖΙΜΑΣ: Εγώ δεν σας διέκοψα. Θα μάθετε να ακούτε κριτική. Αυτό επιτάσσει η δημοκρατία. 
      Πιστεύω ότι δεν σκέφτηκε κανένας συνάδελφος από την πλευρά του ΠΑ.ΣΟ.Κ το τι σημαίνει η καταβολή των 105 ευρώ το μήνα του εξωδιδακτικού επιδόματος στους εκπαιδευτικούς. Κύριοι συνάδελφοι, 105 ευρώ το μήνα στους εκπαιδευτικούς, 105 ευρώ σε όλο το νοσηλευτικό προσωπικό των νοσοκομείων το μήνα, σημαίνει αύξηση όχι 3,6%, αλλά 10% επί του μισθού, τον οποίο παίρνουν σήμερα. Αυτή είναι η πραγματική ανάλυση. 
      Και φυσικά εγώ δεν πρόκειται να σας θυμίσω τι έγινε με το Λ.Α.Φ.Κ.Α., όταν ψηφίσατε νόμο τότε επί των ημερών σας για να καταθέσετε τα χρήματα του αποθεματικού του Λ.Α.Φ.Κ.Α. στο ελληνικό Χρηματιστήριο. 
      Και ούτε πρόκειται να σας εγκαλέσω γιατί επί των ημερών σας αγοράζατε τη μετοχή της Εμπορικής 64 ευρώ και μας την παραδώσατε το 2004, με πτώση κατά 90%, στα 7 ευρώ. 
      Ούτε πρόκειται να σας εγκαλέσω λέγοντας ότι τη μετοχή του Ο.Τ.Ε. την αγοράσατε 29 ευρώ το 2003 και μας την παραδώσατε στα 8,5 ευρώ το 2004 με πτώση 90%.
      Ούτε πρόκειται να σας θυμίσω ότι πριν από τις εκλογές του 2000 αγοράσατε τη μετοχή της Εθνικής με 51 ευρώ και την πήγατε στα 17,5 ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έτσι, λοιπόν, για μια ακόμα φορά σας λέω πως στο σπίτι του κρεμασμένου δεν μιλάνε για σκοινί. Και αυτή η Κυβέρνηση, σεβόμενη το χρήμα του ελληνικού λαού –άρχισε να αποδίδει η πολιτική της καρπούς- τον πλούτο, για τον οποίο μίλησε ο εκπρόσωπος του Κομμουνιστικού Κόμματος τον διαχέει στα χαμηλά κοινωνικά στρώματα, τα οποία βάναυσα αδικήθηκαν επί των ημερών της δικής σας κυβέρνησης. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Τζίμα. 
      Η κ. Παπανδρέου έχει το λόγο. 
      ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, συζητάμε σήμερα την εισοδηματική πολιτική της Κυβέρνησης μαζί με κάποιες άλλες διατάξεις και πρέπει να πω ότι η εισοδηματική πολιτική είναι συνεπής με την πολιτική της Νέας Δημοκρατίας, της αναδιανομής του εισοδήματος από τους πολλούς στους λίγους. Είναι μια πολιτική που την ακολουθεί τα τρία χρόνια σταθερά και με μεγάλη συνέπεια –πρέπει να πω- με αξιοθαύμαστη συνέπεια, με αποτέλεσμα οι κοινωνικές ανισότητες να έχουν διευρυνθεί πάρα πολύ. 
Είναι χαρακτηριστικό ότι η ήπια προσαρμογή, κατά τον κ. Αλογοσκούφη, σημαίνει άγρια φοροαφαίμαξη για τους πολλούς. 
	Τα τρία τελευταία χρόνια έχει αυξηθεί το μέσο κόστος της ζωής για την ελληνική οικογένεια κατά 26,8% περίπου. Το ίδιο διάστημα το μηνιαίο εισόδημα αυξήθηκε κατά 14,4%, δηλαδή υπάρχει και μια πραγματική επιβάρυνση στην οικογένεια 245 ευρώ το μήνα. 
	Έρχεται σήμερα μια εισοδηματική πολιτική, που, όπως είπαν και οι προηγούμενοι, αφορά μόνο το βασικό μισθό και σημαίνει ότι τα πραγματικά εισοδήματα των εργαζομένων θα μειωθούν ακόμη περαιτέρω. 
	Με δεδομένο ότι και οι δαπάνες για την υγεία, την παιδεία, αλλά και την πρόνοια μειώνονται, σημαίνει ότι οι κοινωνικές ανισότητες διευρύνονται και είναι έκδηλη σε όλη τη χώρα η μεγάλη δυσαρέσκεια των πολιτών για τα προβλήματα που αντιμετωπίζουν πλέον καθημερινά. 
	Δεν είναι τυχαίο ότι στο ίδιο νομοσχέδιο περιέχεται διάταξη, που αφορά την Τράπεζα Αττικής –και αυτή είναι πρωτοφανής- όπου παρεμβαίνει μία φιλελεύθερη, καθώς λέει, Κυβέρνηση στην ιδιωτική ασφάλιση, στο ιδιωτικό συμβόλαιο. Αυτό συμβαίνει πρώτη φορά. Βεβαίως, θα υπάρχουν και συνταγματικά προβλήματα αλλά θα υπάρχουν προβλήματα και στα ευρωπαϊκά όργανα, διότι δεν νοείται αυτή η παρέμβαση. 
	Τι κάνει η Κυβέρνηση; Μεταφέρει βάρη από τον εργοδότη, οφειλές που έχει, λόγω του ιδιωτικού συμφωνητικού, προς την κοινωνική ασφάλιση, στο κοινωνικό σύνολο. Διότι σε λίγο το Ε.Τ.Α.Μ., όπως είναι γνωστό, θα το περάσει στο Ι.Κ.Α.. Αυτό, βέβαια, είναι συνέπεια της όλης πολιτικής, της  μείωσης των βαρών για τις τράπεζες και της μεταφοράς των βαρών αυτών στο Ι.Κ.Α., το οποίο έχει προβλήματα, που επιδεινώθηκαν ακόμη περισσότερο τα τρία τελευταία χρόνια. Όχι μόνο στο Ι.Κ.Α., αλλά και σε όλα τα ασφαλιστικά ταμεία επιδεινώθηκαν τα προβλήματα με την πολιτική που ακολουθείτε. Ακολουθείτε στα ταμεία μια πολιτική, που πρόσφατα αναδείχθηκε. Αυτό συνέβη σ΄ ένα μέρος, βέβαια, γιατί δεν ξέρουμε ακόμη τι διαστάσεις θα πάρει. Ωστόσο, είναι φανερός ο τρόπος με τον οποίο λειτουργείτε. 
	Κυρίες και κύριοι συνάδελφοι, σήμερα ο Κυβερνητικός Εκπρόσωπος στην ενημέρωση αναφέρθηκε σε μένα. Είπε ότι η εκπρόσωπος του ΠΑ.ΣΟ.Κ. κ. Βάσω Παπανδρέου επιδιώκει, προφανώς, να δημιουργήσει εσφαλμένες εντυπώσεις, οι οποίες δεν έχουν απολύτως καμμία βάση, επειδή στην πρώτη συνεδρίαση της επιτροπής είπα ότι το κρυφό ομόλογο ήταν 300.000.000 ευρώ –γιατί αυτό είχε διαρρεύσει τότε- και είναι 280.000.000 ευρώ. Βεβαίως, η όλη συζήτηση γίνεται για τα 280.000.000 ευρώ.  Δεν είναι εκεί το πρόβλημα. 
     Ο Κυβερνητικός Εκπρόσωπος και η Κυβέρνηση συνολικά παραπληροφορεί τον ελληνικό λαό, όταν δίνει στοιχεία, τα οποία δεν είναι αληθή, όταν προσπαθεί να καλύψει τις πολιτικές ευθύνες των μελών της Κυβέρνησης, αλλά και των διορισμένων διοικήσεων και καταφεύγει στο πολύ απλοϊκό επιχείρημα ότι υπήρχε ομόφωνη απόφαση –που και αυτή αμφισβητείται- του Δ.Σ. του ταμείου. Μα, εδώ δεν πρόκειται μόνο για ένα ταμείο. Πρόκειται, δυστυχώς, για περισσότερα ταμεία και δεν πρόκειται μόνο για το ένα ομόλογο. 
      Πρόσφατα εμφανίστηκε και το κρυφό ομόλογο, που εξεδόθη από το Υπουργείο Οικονομίας και Οικονομικών και δεν ξέρουμε, κύριε Υπουργέ, αν είναι το μόνο κρυφό ομόλογο ή θα αναγκαστείτε σε λίγο να ενημερώσετε τον ελληνικό λαό. 
	Όμως, ο Κυβερνητικός Εκπρόσωπος ανέφερε ότι στην περίοδο 1999-2003 έχουν εκδοθεί από τις προηγούμενες, βεβαίως, κυβερνήσεις ορισμένα ομόλογα, εκτός Ο.Δ.ΔΗ.Χ., και, βεβαίως, κανείς δεν αμφισβήτησε ότι υπάρχει ο νόμος και πως το 10% του δανειακού προγράμματος το χρόνο, μπορεί να γίνεται χωρίς Ο.Δ.ΔΗ.Χ. από το Γενικό Λογιστήριο του Κράτους. 
	Όμως, υπάρχει μια διαφορά: αυτά γίνονται κυρίως για αμυντικούς εξοπλισμούς. Όλα αυτά τα δάνεια, που έχουν γίνει, συνοδεύονται από συγκεκριμένες συμβάσεις για αμυντικό εξοπλισμό. Το ομόλογο που εξέδωσε πρόσφατα το Υπουργείο Οικονομίας και Οικονομικών σε ποια συγκεκριμένη σύμβαση αναφέρεται; Κι αυτά τα δάνεια που υπήρχαν τότε πήγαιναν στους κατασκευαστές του εξωτερικού. 
      Εδώ έχουμε την έκδοση ενός κρυφού ομολόγου, το οποίο δεν είναι βασικά δανεισμός του κράτους από τρίτους, είναι ενδοκυβερνητικός. Είναι δανεισμός στα πλαίσια του δημοσίου.
      Το Γενικό Λογιστήριο του Κράτους εξέδιδε απλά ομόλογα, συνήθως σταθερού ή κυμαινόμενου επιτοκίου, διότι δεν έχει τις απαραίτητες γνώσεις να εκδίδει αυτά τα σύνθετα ομόλογα.
      Είναι αλήθεια, ναι ή όχι, κύριε Υπουργέ, ότι ακόμη και ο Ο.Δ.ΔΗ.Χ. που έχει ικανά και εξειδικευμένα στελέχη, πρώτη φορά εξέδωσε τόσο σύνθετο ειδικό ομόλογο το 2005 και το 2006; Τα προηγούμενα χρόνια ακόμη και ο Ο.Δ.ΔΗ.Χ. εξέδιδε πιο απλά δομημένα προϊόντα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Κυρία συνάδελφε, θα καταθέσω στα Πρακτικά τι ακριβώς έγινε το 2001 με τον Ο.Δ.ΔΗ.Χ..
      ΒΑΣΩ ΠΑΠΑΝΔΡΕΟΥ: Κύριε Υπουργέ, μη με διακόπτετε. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Μα, ρωτήσατε.
      ΒΑΣΩ ΠΑΠΑΝΔΡΕΟΥ: Είπατε και άλλα ψέματα στην επιτροπή ότι εσείς δεν έχετε καμία ιδέα. Εσείς υπογράψατε και δεν μπορείτε να λέτε ότι δεν το ξέρετε. Δική σας είναι η υπογραφή. Όλα τα δάνεια είναι κατατεθειμένα σε ειδικό κεφάλαιο του ισολογισμού του κράτους, εξωτερικά δάνεια για τις αμυντικές δαπάνες. Και λέτε ψέματα ότι δεν είχαν καταγραφεί. Ήσαν περασμένα και στο χρέος.
      Κύριε Υπουργέ, αυτό το ειδικό ομόλογο, που έκανε τη βόλτα μέσω της “JP MORGAN» του Λονδίνου και της «ΑΚΡΟΠΟΛΙΣ» χρηματιστηριακής  για να πάει στα ταμεία, για να πληρωθούν οι περίπου σαράντα εκατομμύρια προμήθειες σε διαφόρους και να καρπωθούν κάποιοι τα κέρδη, λέτε ότι «δεν γνωρίζετε». Μα, ποιος είναι πιο αρμόδιος από τον Υπουργό Οικονομικών να γνωρίζει τι γίνεται με τα δάνεια που εκδίδει; 
      Κι αν δεν γνωρίζετε, γιατί, κύριε Υπουργέ, δεν ζητάτε τιμολόγηση του ομολόγου που βγάλατε, επειδή είναι τόσο ευνοϊκό από διεθνείς και ελληνικές τράπεζες για να σας δώσουν την τιμή να δείτε αν είναι, ναι ή όχι, υπερτιμολογημένο; Είναι ναι ή όχι η πραγματική του τιμή 85%; Κάνατε, ναι ή όχι, swap που δίνει αξία 15% στην «JP MORGAN» κι αυτό το επιπλέον 15% το μοιράστηκαν οι διάφοροι;
      Γιατί δεν ζητάτε από τη «JP MORGAN», εφόσον είναι τόσο ευνοϊκό, να το ξαναγοράσει; Τι τιμή αγοράς ξαναδίνει; Γιατί δεν ζητάτε από την «ΑΚΡΟΠΟΛΙΣ ΑΧΕΠΕΥ» να ξαναγοράσει εφόσον είναι τόσο εξαιρετικό το δάνειο το οποίο εκδίδετε;
      ΠΡΟΕΔΡΕΥΩΝ (Σωτήρης Χατζηγάκης):  Ολοκληρώστε παρακαλώ.
      ΒΑΣΩ ΠΑΠΑΝΔΡΕΟΥ: Ένα λεπτό, κύριε Πρόεδρε.
      Πώς είναι δυνατόν να εκδίδετε ομόλογο το Φεβρουάριο και τέσσερις μήνες πριν να γνωρίζει η «ΑΚΡΟΠΟΛΙΣ» και ο κ. Σημαιοφορίδης να το λέει στο διοικητικό συμβούλιο;
      Μην κάνετε συμψηφισμούς. Εδώ δεν δεχόμαστε συμψηφισμούς για τίποτα.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κυρία Παπανδρέου.
      ΒΑΣΩ ΠΑΠΑΝΔΡΕΟΥ: Το ΠΑ.ΣΟ.Κ. κρίθηκε επανειλημμένα από τον ελληνικό λαό. Τώρα κρίνεστε εσείς.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κυρία Παπανδρέου.
      ΒΑΣΩ ΠΑΠΑΝΔΡΕΟΥ: Ένα λεπτό, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Το πήρατε το λεπτό σας.
      ΒΑΣΩ ΠΑΠΑΝΔΡΕΟΥ: Δεν ξέρω τρία χρόνια τι κάνατε. Εδώ υπάρχει συνολική ευθύνη της Κυβέρνησης για το πάρτι, το οποίο έχει στηθεί από κυβερνητικά στελέχη.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ.
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, θα περιοριστώ σε λίγες παρατηρήσεις και σχόλια.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Πρώτον να διευκρινίσω ότι θα καταψηφίσω το νομοσχέδιο επί της αρχής και θα καταψηφίσω και ένα πολύ μεγάλο μέρος των υπουργικών τροπολογιών.
      Να συγχαρώ τον κύριο Υπουργό εδώ και την Κυβέρνηση, που στα πλαίσια της επανίδρυσης του κράτους, πέτυχαν να ξεπεράσουν οι εργαζόμενοι στο δημόσιο και στον ευρύτερο δημόσιο τομέα, το ένα εκατομμύριο άτομα.
      Το διάβασα προχθές. Είναι επεξεργασία στοιχείων της Στατιστικής Υπηρεσίας από το Ινστιτούτο Εργασίας της Γ.Σ.Ε.Ε., σύμφωνα με το οποίο, για πρώτη φορά στην ιστορία μας, οι εργαζόμενοι στον ευρύτερο δημόσιο τομέα και το δημόσιο είναι ένα εκατομμύριο τέσσερις χιλιάδες οχτακόσια εβδομήντα δύο άτομα.  
      ΚΩΝΣΤΑΝΤΙΝΟΣ ΤΑΣΟΥΛΑΣ: Είναι οι αμειβόμενοι, όχι οι εργαζόμενοι. 
      ΣΤΕΦΑΝΟΣ ΜΑΝΟΣ: Ορθώς. Οι αμειβόμενοι, όχι απαραιτήτως εργαζόμενοι, λέει ο κ. Τασούλας και είναι μια ορθότατη παρατήρηση. 
      Κύριοι συνάδελφοι, προσέξτε λίγο, γιατί μιλούμε για την εισοδηματική πολιτική. Και σας χαροποιεί το γεγονός ότι διορίζονται τόσοι πολλοί στο δημόσιο, αλλά πρέπει να συνειδητοποιήσετε ότι όλο και λιγότεροι άνθρωποι, αυτοί που δεν είναι στο δημόσιο, εργάζονται για να αμείβονται αυτοί που είναι στο δημόσιο. 
      Λέει η ίδια έκθεση: «προστέθηκαν το 2006 σαράντα εννιά χιλιάδες θέσεις εργασίας σε όλη την Ελλάδα εκ των οποίων, όμως, οι σαράντα επτά χιλιάδες διακόσιες ογδόντα οχτώ, το 96% είναι στο δημόσιο». Αυτό από μια φιλελεύθερη -υποτίθεται- Κυβέρνηση! Δηλαδή χειρότερος κρατισμός από αυτόν δεν μπορεί να διανοηθεί κανείς ότι μπορεί να υπάρξει. Τι άλλο πρέπει να γίνει; 
      Πάντοτε απορώ, πώς ένας άνθρωπος, όπως είναι ο σημερινός εδώ Υφυπουργός, καταφέρνει να λέει αυτά τα οποία λέει ως πρόσωπο, με αυτά τα οποία συμβαίνουν και με την ανοχή του μέσα σ’ αυτό το κράτος. Γιατί τους πληρώνετε όλους αυτούς; Αυτή είναι η πρώτη παρατήρηση-ερώτηση.
       Έρχομαι τώρα στο άρθρο 1. Είναι ένα θέμα, το οποίο με έχει απασχολήσει πολλές φορές, έχω μιλήσει πολλές φορές, αλλά διαπιστώνω ότι το «πάχος της πέτσας» της Κυβέρνησης είναι πραγματικά εντυπωσιακό. 
      Κύριοι συνάδελφοι, αν διαβάσετε τις παραγράφους στο άρθρο 1, θα δείτε ότι προβλέπεται ότι ο μισθός του πρωτοδίκη είναι 1.127 ευρώ. Ο πρωτοδίκης είναι η πρώτη βαθμίδα στη δικαιοσύνη, ο πρώτος δικαστής. Αυτός ο καινούργιος δικαστής με τα 1.127 ευρώ, που ενδεχομένως τοποθετήθηκε σε μια επαρχιακή πόλη, με τι αξιοπρέπεια θα είναι δικαστής; Εγώ να σας πω την αλήθεια το θεωρώ τελείως ακατανόητο. Και για να μη σας αφήσω με την απορία, τι  θα πρότεινα, θα πρότεινα να προστεθούν 1.000 ευρώ τουλάχιστον στο δικαστή και 1.000 ευρώ σε όλες τις δικαστικές βαθμίδες. 
      Προσέξτε, όλοι οι δικαστές είναι τρεις χιλιάδες εξακόσιοι πενήντα, προτείνω δηλαδή μια ετήσια δαπάνη 50.000.000 ευρώ. Θα μου πείτε, εσύ, ο Μάνος, λες τέτοια πράγματα; Θα σας πω: Υπάρχει σήμερα μια τροπολογία του κ. Σουφλιά και του κ. Αλογοσκούφη, η οποία λέει, δώστε σε όλους τους μηχανικούς και στους ανθρώπους των Τ.Ε.Ι. ένα επίδομα 550 ευρώ το μήνα. Αυτά τα λεφτά είναι το μισό ποσό από αυτό που παίρνει ο πρωτοδίκης. Το μισό ποσό το δίνουμε έτσι ακρίτως σε όλους τους μηχανικούς, δήθεν ότι όλοι αυτοί συμμετείχαν σ΄ αυτήν την «κοσμογονία»  έργων που γίνεται σήμερα στην Ελλάδα. Διότι αυτό επικαλούνται. Λένε ότι οι άνθρωποι αυτοί έχουν πεθάνει στη δουλειά και παράγουν τόσο φοβερό έργο και πρέπει να τους ανταμείψουμε. 
      Έχω περάσει από αυτό το Υπουργείο και  αμφισβητώ εδώ ότι πάνω από πενήντα άνθρωποι έχουν συμμετοχή σε όλη αυτή την «κοσμογονία». Παρά ταύτα όμως θα ξοδευτούν 38.000.000 γι΄ αυτούς τους ανθρώπους γι΄ αυτό το επίδομα. Εγώ νομίζω –και συμπαθάτε με που θα το πω έτσι- ότι η Βουλή αυτή και η κοινωνία που ανέχεται τέτοιες ρυθμίσεις, πρέπει να είναι πραγματικά αρρωστημένη. Δεν έχει αίσθηση του μέτρου και της ηθικής με το να πεις ότι ο δικαστής θα κερδίζει 1.127 ευρώ και από την άλλη μεριά ο μηχανικός θα παίρνει μόνο ως επίδομα -διότι έχει ισχυρό Υπουργό του οποίου δεν μπορούν να του πουν όχι- 550 ευρώ. 
Τι να σας πω; Είστε η Πλειοψηφία, αποφασίστε ό,τι νομίζετε, αλλά μη νομίσετε ότι δεν τα προσέχουμε αυτά. 
	ΠΡΟΕΔΡΕΥΩΝ (Ιωάννης Τραγάκης): Είχαμε και πρώτα τα θέματα αυτά, από τον Ιανουάριο του 2004.
	ΣΤΕΦΑΝΟΣ ΜΑΝΟΣ: Κύριε Πρόεδρε και μηχανικέ, ξέρω ακριβώς τι λέω. Στις 24 Ιανουαρίου του 2004 πάλι προεκλογικά, ένα μήνα προ των εκλογών, το ΠΑ.ΣΟ.Κ. θυμήθηκε το επίδομα και έδωσε 350 ευρώ και τώρα η Κυβέρνηση της αρετής και της σεμνότητας θυμάται και σ’ αυτές τις παραμονές εκλογών να δώσει. Τίνος τα λεφτά δίνουν και για ποιο λόγο δίδονται αυτά τα χρήματα; Σταματώ εδώ.
 	Παρενθετικά σας λέω -διότι το έχω πει πάρα πολλές φορές, πάλι, όμως, λέω ότι δεν «ιδρώνει το αυτί» κανενός, κύριοι συνάδελφοι- ότι ο κ. Αλογοσκούφης έχει υπογράψει την απόφαση με την οποία αμείβονται οι συμβολαιογράφοι. Ένας συμβολαιογράφος στην Αθήνα…
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, κάντε μου τη χάρη και δώστε μου λίγο χρόνο.
	Ένας συμβολαιογράφος στην Αθήνα για ένα διαμέρισμα εξήντα πέντε τετραγωνικών μέτρων στο Παγκράτι με μία αγοραπωλησία θα βγάλει 1.120 ευρώ. Με ακούσατε; Αυτή είναι η απόφαση και δεν είναι να απορείτε ότι το Μισθοδικείο βγάζει αυτές τις αποφάσεις. Ελπίζω να «μπουμπουνίσει» στο κράτος και άλλες αποφάσεις πέραν των όσων πήρε, διότι έχουν 100% δίκιο οι δικαστές. Τι πράγματα είναι αυτά; Τι κριτήρια είναι αυτά; Και τι κάνει ο συμβολαιογράφος σε σχέση με το δικαστή; Να βγάζει ο συμβολαιογράφος πενήντα, εκατό χιλιάδες, εκατόν πενήντα, ένα εκατομμύριο ευρώ το χρόνο; Για ποιο λόγο; 
	Έρχομαι τώρα στο τμήμα για το Φ.Μ.Α.Π., κύριοι συνάδελφοι. Νομίζω ότι ειπώθηκε από τον κύριο Γεωργακόπουλο ή από τον εκπρόσωπο του Κ.Κ.Ε. ότι μοιράζουμε λεφτά στους πλούσιους. Μπορεί πράγματι να πληρώνουν λίγο λιγότερα αυτοί που υπόκεινται, αλλά, κύριε Γκατζή, δεν προσέξατε κάτι. Αυτό το οποίο λέει η διάταξη είναι το εξής: Όποιο κορόιδο πλήρωσε το 2005 θα συνεχίσει να πληρώνει. Όποιος, όμως, το 2005 δεν πλήρωσε, δεν πειράζει, δεν θα πληρώσει.
      Φέρνω ένα συγκεκριμένο παράδειγμα. Στον Κορυδαλλό κάποιος είχε περιουσία 400.000 ευρώ. Πλήρωνε Φ.Μ.Α.Π.; Αυτή η περιουσία μετά, το 2005, αυξήθηκε κατά 6%. Τώρα είναι 424.000 και πληρώνει πάλι Φ.Μ.Α.Π.. Ένας άλλος, όμως, στο Πολυδένδρι Αττικής, που είχε 250.000 ευρώ το 2005, βάσει της διάταξης τώρα έχει αξία 467.000, πιο πολύ απ’ αυτόν, που είναι στον Κορυδαλλό, αλλά αυτός στον Πολυδένδρι δεν πληρώνει τίποτα. Είναι κατάφωρα άδικη η ρύθμιση και συνιστώ σε όλους τους φορολογούμενους, που πληρώνουν σαν κορόιδα το Φ.Μ.Α.Π. να κρατήσουν επιφύλαξη κατά την πληρωμή του και να προσφύγουν στα διοικητικά δικαστήρια. Είμαι βέβαιος ότι θα το κερδίσουν και θα ανατραπεί αυτή η άθλια ρύθμιση. 
	Θα κάνω τώρα μία τελευταία παρατήρηση. Υπάρχει το άρθρο 3 για τις δωρεές και τις γονικές παροχές. Κύριοι συνάδελφοι, δεν ξέρω αν συνειδητοποιείτε ότι εδώ αν χαρίσεις ένα οικόπεδο με σπίτι στο παιδί σου πληρώνεις 20% φόρο. Αν χαρίσεις το ίδιο ποσό σε μετοχές, δεν πληρώνεις σχεδόν τίποτα. Είναι δηλαδή μία κατάσταση που αγγίζει τα όρια της παλαβομάρας. 
      Θα έλεγα στην Κυβέρνηση για να σοβαρευτεί ότι πρέπει να περιοριστεί δραστικά η φορολογική επιβάρυνση για τις δωρεές και τις κληρονομιές. Δεν μπορεί να έχετε αυτό το καθεστώς, το οποίο δημιουργεί κάθε είδους στρεβλώσεις, τις οποίες ούτε να φανταστείτε δεν μπορείτε. Δεν μπορείτε να φανταστείτε τι προκαλεί αυτό το οποίο έχετε αφήσει. 
      ΠΡΟΕΔΡΕΥΩΝ (Ιωάννης Τραγάκης): Και μ’ αυτό κλείστε, γιατί θα κατηγορηθώ για εύνοια. 
      ΣΤΕΦΑΝΟΣ ΜΑΝΟΣ: Το κλείσιμο έρχεται τώρα. 
      Πρόσεξα ότι ο κ. Τζίμας είπε «στο σπίτι του κρεμασμένου να μην μιλούμε για σκοινί». Και μίλησε για τα μαύρα χρήματα. 
      Μα, κύριοι συνάδελφοι, έχω τροπολογία για πέμπτη φορά που λέω στην Κυβέρνηση να καταργήσει την ειδική ρύθμιση που δίνει μαύρα χρήματα στους καναλάρχες και ακόμη δεν το έχουν κάνει. Δηλαδή, πρέπει να έχουν μαύρα χρήματα οι καναλάρχες; Για να εξαγοράζουν ποιους; Ποιες συνειδήσεις να μπορούν να εξαγοράζουν; Και γιατί εσείς της Νέας Δημοκρατίας το ανέχεστε αυτό; Δεν χρειάζεται να σηκωθείτε να μιλήσετε. Να πάρετε τον Υπουργό κατ’ ιδίαν και να του πείτε «δεν πάει άλλο αυτό». Διότι δεν μπορείτε να εμφανίζεστε από τη μια ότι είστε τιμωροί της διαφθοράς και προκαλούμενοι, να αποδεικνύετε συνεχώς ότι εσείς στηρίζετε τη διαφθορά. 
      ΠΡΟΕΔΡΕΥΩΝ (Ιωάννης Τραγάκης): Ρωτάει ο κ Μανώλης από πότε ισχύει αυτό.
      ΣΤΕΦΑΝΟΣ ΜΑΝΟΣ: Από το 1997. 
      ΙΩΑΝΝΗΣ ΜΑΝΩΛΗΣ: Άλλο ρωτάω εγώ. Θέλω και εγώ τον ίδιο χρόνο. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος, κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, έχω επιμείνει αρκετές φορές στις παρεμβάσεις μου για τον τρόπο της λειτουργίας του πολιτικού μας συστήματος. Ασφαλώς δεν βρίσκομαι εδώ για να δώσω συμβουλές ούτε σε κόμματα ούτε σε συναδέλφους με πολυετή παρουσία μέσα στην Αίθουσα. Επιτρέψτε μου, όμως, να καταθέσω κάποιες απόψεις. 
      Πολλές φορές ακούω ομιλίες των Βουλευτών της Αντιπολίτευσης και πραγματικά χαίρομαι για το επίπεδο του λόγου τους, αλλά και για τους προβληματισμούς και για τις προτάσεις που αναπτύσσουν. Δυστυχώς, όμως, η μεγάλη πλειοψηφία κινείται σε τελείως διαφορετική κατεύθυνση. Και εξηγούμαι. 
      Παρατηρώ τον τελευταίο χρόνο σχεδόν σε όλα τα νομοσχέδια ότι η κριτική του ΠΑ.ΣΟ.Κ. είναι η ίδια. Όλα τα νομοθετήματα χαρακτηρίζονται ρουσφετολογικά και υποτίθεται πως κλείνουν το μάτι στους ψηφοφόρους. Αν αυτή είναι η άποψή σας για τον τρόπο της λειτουργίας του ελληνικού Κοινοβουλίου το καλύτερο θα ήταν, σύμφωνα με τη δική σας άποψη, να κάνουμε εκλογές κάθε δύο χρόνια. Από τη στιγμή που αρχίσατε να εξυφαίνετε σενάρια εκλογών δεν έχετε σταματήσει την ίδια μονότονη κριτική. Δεν νομίζω, λοιπόν, ότι προσφέρετε κάτι ουσιαστικό με την τακτική σας αυτή. 
      Μια δεύτερη παρατήρηση αφορά στη σύγχυση στην κριτική ορισμένων. Ενώ ξεκινούν λέγοντας για ρουσφετολογικές διατάξεις, στη συνέχεια μιλούν για ανάλγητη και σκληρή Κυβέρνηση, που υποτίθεται πως πολεμά τους εργαζόμενους. Τελικά τι από τα δυο κάνουμε; Ή μάλλον καλύτερα, εσείς τι ακριβώς θέλετε να κάνουμε; Αν υπάρχουν παροχές μάς λέτε γιατί τις δίνετε. Αν δεν υπάρχουν παροχές μάς μέμφεστε ότι είμαστε κοινωνικά άδικοι. Δεν μπορώ ειλικρινά να κατανοήσω ποιο είναι τελικά το μήνυμα που θέλει, που προσπαθεί να εκπέμψει το ΠΑ.ΣΟ.Κ. στην κοινωνία. Τι θα έκανε σήμερα αν ήταν κυβέρνηση; Ποια καινούργια ιδέα ή ποια καινούργια πρόταση έχει προσφέρει; 
      Δεν πρόκειται να σας κάνω κριτική για το τι κάνατε ή το τι δεν κάνατε τα είκοσι χρόνια που κυβερνήσατε αυτήν τη χώρα. Οι πολίτες σάς έκριναν, συνεχίζουν και σας κρίνουν και δικαίως το κάνουν. Βέβαια αυτό δεν σημαίνει ότι πήρατε από τους πολίτες συγχωροχάρτι για ό,τι έχει γίνει. Και αυτό το λέω γιατί βλέπω μια εμμονή στο ΠΑ.ΣΟ.Κ. να μην κάνουμε καμμία απολύτως αναφορά στο χρόνο της διακυβέρνησής του. 
      Εδώ, όμως, επιτρέψτε μου να σας κρίνω για το σήμερα. Σας κρίνω για τα τρία χρόνια, που είμαι εγώ στο Κοινοβούλιο. Σας κρίνω για το επίπεδο του αντιπολιτευτικού σας λόγου. Σας κρίνω για τις προτάσεις σας. Γιατί σίγουρα η Αξιωματική Αντιπολίτευση πρέπει να κάνει κριτική. Οφείλει να κάνει κριτική και μάλιστα σκληρή κριτική στην Κυβέρνηση. Αλλά, πρέπει να έχει και θέσεις. Πρέπει να έχει απόψεις, να καταθέτει συγκεκριμένες προτάσεις. 
      Συζητώντας για την εισοδηματική πολιτική λέτε ότι οι αυξήσεις είναι πενιχρές. Εγώ δεν θα τις κρίνω με αυτόν τον τρόπο. Εγώ θα πω ότι αυτές αντέχει η οικονομία. Δεν νομίζω ότι υπάρχει κάποιος πολιτικός που δεν θα ήθελε να γίνεται ευχάριστος, πολύ περισσότερο να γίνεται ευχάριστος σε θέματα που απασχολούν πολύ μεγάλες ομάδες του πληθυσμού. 
      Ας υποθέσουμε, λοιπόν, σήμερα ότι ερχόταν εδώ ο Υπουργός Οικονομίας και Οικονομικών, ο κ. Αλογοσκούφης και έλεγε ότι αυξάνω τους μισθούς κατά 10%, κατά 20%, κατά 30%. 
Ξέρετε τι θα απαντούσατε τότε; «Και πού θα τα βρείτε τα λεφτά;» Και σωστά θα απαντούσατε. 
      Το ζήτημα δεν είναι να δώσεις μια αύξηση, που δεν την αντέχει η οικονομία. Το ζήτημα είναι με στοχευμένες παρεμβάσεις να ενισχύσεις εκείνους, που έχουν πράγματι τη μεγαλύτερη ανάγκη.
      Ακόμη ευρύτερα: Το ζήτημα είναι να διαμορφώνεις τις συνθήκες εκείνες, προκειμένου να λειτουργεί καλύτερα και πιο αποδοτικά η οικονομία. 
      Θεωρώ ότι θα έπρεπε να είστε πολύ πιο γενναίοι στην κριτική σας και να έχετε το θάρρος να αναγνωρίσετε τους τομείς εκείνους, που πράγματι πηγαίνουν καλά στη χώρα. Η ισοπέδωση, η άρνηση, ο μηδενισμός, τον οποίο συχνά επικαλείστε, δεν προσφέρει το παραμικρό στον πολιτικό διάλογο.
      Για παράδειγμα: Μόλις την προηγούμενη εβδομάδα ανακοινώθηκε η έκθεσης της «Moody’s», η οποία αποδίδει εύσημα στην ελληνική προσπάθεια, που κάνει η Κυβέρνηση για την οικονομία. Υπενθυμίζω ότι ανάλογες θετικές εκθέσεις για την ελληνική οικονομία, έχουν δημοσιεύσει κατά καιρούς και άλλες υπηρεσίες του ίδιου κλάδου, όπως η «Standard & Poor’s» και η «Fitch».
      Πριν από λίγους μήνες η έκθεση της Ευρωπαϊκής Επιτροπής είχε τίτλο «Οι επενδύσεις επιστρέφουν στην Ελλάδα». Τελικά τι έχει συμβεί; Όλοι αυτοί κάνουν λάθος ή μήπως όλοι έχουν συνωμοτήσει εναντίον του ΠΑ.ΣΟ.Κ.;
      Κυρίες και κύριοι συνάδελφοι, δεν αναφέρθηκα σε αριθμούς, αν και θα ήταν κάτι πάρα πολύ εύκολο να το κάνω. Θα μπορούσα να σας πω για το έλλειμμα, για το δημόσιο χρέος, για την ανεργία, για τις επενδύσεις και για πολλά άλλα. Δεν το έπραξα. Αντίθετα, έκανα ορισμένες παρατηρήσεις με αφορμή τη συζήτηση του συγκεκριμένου νομοσχεδίου, προκειμένου να τονίσω ότι τα πράγματα δεν γίνεται να είναι ή άσπρα ή μαύρα. Δεν πρέπει να κινούμαστε στα άκρα. Ιδιαίτερα ο χώρος της οικονομίας, κατά την άποψή μου, απαιτεί συναίνεση. 
      Δείτε το παράδειγμα της Γερμανίας. Η κυβέρνηση συνασπισμού των χριστιανοδημοκρατών και των σοσιαλδημοκρατών κατάφεραν, μετά από πολλά χρόνια, να δώσουν μία σημαντική ώθηση στην οικονομία τους. Μετά από έξι χρόνια στασιμότητας η οικονομία τους κινείται πλέον με ρυθμούς 2,7%. Αυτό το κατάφεραν μέσα από προγραμματικές συμφωνίες, με συναίνεση, σκεπτόμενοι το αύριο.
      Το παράδειγμα των Γερμανών το έχουν ακολουθήσει και στο παρελθόν και άλλες χώρες. Και το ακολούθησαν επιτυχώς.
      Γιατί κάποτε, λοιπόν, να μη συμφωνήσουμε κι εμείς σε πέντε γενικές κατευθύνσεις, σε πέντε γενικές αποφάσεις;
      Μπορούμε να λέμε τι αύξηση δώσαμε εμείς στους μισθούς ή τι δίνατε εσείς στο παρελθόν. Εκεί είναι, όμως, το ζήτημα; Δεν είναι εκεί και πρέπει να το καταλάβουμε το συντομότερο δυνατό. Τελικά, η αδιέξοδη αντιπαράθεση κάνει κακό σε όλους. Κάνει κακό στο πολιτικό μας σύστημα, κάνει κακό στους πολίτες. Εκείνο, όμως, που πρέπει να μας προβληματίσει όλους, είναι γιατί υπάρχουν αυτοί οι μισθοί και γιατί δεν είναι υψηλότεροι. 
      Σας είπε ο κ. Δούκας στην επιτροπή –θα το πει και σήμερα- τι πληρώνουμε κάθε χρόνο μόνο για τους τόκους. Εάν δεν είχαμε όλα αυτά τα βάρη, σαφώς θα υπήρχε η δυνατότητα για μεγαλύτερες αυξήσεις. Το τι πρέπει να γίνει, για να αυξηθεί η παραγωγικότητα και η ανταγωνιστικότητα της οικονομίας, αυτή και μόνο αυτή θα πρέπει να είναι η συζήτηση. 
      Εμείς πήραμε κάποια μέτρα. Ενδεικτικά σας αναφέρω τον αναπτυξιακό νόμο, τη φορολογική μεταρρύθμιση, τις Συμπράξεις του Δημόσιου και του Ιδιωτικού Τομέα, το νόμο για τις Δ.Ε.Κ.Ο. και άλλα. Απ’ ό,τι φαίνεται, τα μέτρα αυτά ήδη αποδίδουν. Ελπίζουμε να αποδώσουν ακόμα περισσότερο στο μέλλον. 
      Σε ό,τι αφορά τις συγκεκριμένες ρυθμίσεις του νομοσχεδίου για την εισοδηματική πολιτική: Παρέχεται αύξηση 3,5% στο βασικό μισθό, ενώ οι συντάξεις αυξάνονται μεσοσταθμικά κατά 4%. Επιπρόσθετα, υπάρχει και πλήθος διατάξεων που αφορούν συγκεκριμένες ομάδες, όπως για παράδειγμα το επίδομα διδακτικής προετοιμασίας των εκπαιδευτικών ή το επίδομα που δίδεται στα νοσοκομεία.
      Στο δεύτερο κεφάλαιο, υπάρχουν πολύ θετικές ρυθμίσεις για την αύξηση του αφορολογήτου ορίου για την απόκτηση πρώτης κατοικίας, καθώς και ευνοϊκές διατάξεις για τα άτομα με ειδικές ανάγκες. Με τροπολογία αυξάνεται ο κατ’ αποκοπήν συντελεστής επιστροφής του Φ.Π.Α. σε αγρότες, σε 7% στη φυτική και ζωική παραγωγή από 5% και 6%, που ίσχυε αντίστοιχα.
      Κυρίες και κύριοι συνάδελφοι, υπερψηφίζω αυτό το νομοσχέδιο, διότι θεωρώ ότι αποδεικνύει με τον πλέον σαφή και κατηγορηματικό τρόπο τη σοβαρότητα του οικονομικού επιτελείου της Κυβέρνησης. Οι αυξήσεις και οι παροχές, που δίδονται, είναι στα όρια της αντοχής της ελληνικής οικονομίας. Αυτό αποτελεί δείγμα συνέπειας και συνέχειας της προσπάθειας, που γίνεται τα τελευταία τρία χρόνια.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, θέλω να ξεκινήσω την ομιλία μου για τη ρύθμιση που επιχειρεί να κάνει η Κυβέρνηση στην Τράπεζα Αττικής. Και αυτό, γιατί η συγκεκριμένη ρύθμιση είναι μία σκανδαλώδης και χαριστική ρύθμιση σε βάρος και των εργαζόμενων και της κοινωνικής ασφάλισης. 
      Έρχεσθε, κύριε Υπουργέ, μ’ ένα νόμο, χωρίς να έχετε κανένα δικαίωμα και παρεμβαίνετε σ’ ένα ασφαλιστικό συμβόλαιο. Και το μεγάλο ερώτημα το οποίο γεννιέται, είναι από πού αντλείτε αυτήν την εξουσιοδότηση. Από το Σύνταγμα; Αναμφισβήτητα όχι, γιατί το Σύνταγμά μας προστατεύει το δίκαιο των συλλογικών διαπραγματεύσεων και στην προκειμένη περίπτωση το συγκεκριμένο ασφαλιστικό συμβόλαιο έχει συναφθεί με επιχειρησιακή σύμβαση από το 1989. 
      Μήπως, όμως, αντλείτε αυτή σας τη «νομιμοποίηση» από την κοινωνική ασφάλιση; Και εδώ η απάντηση είναι όχι, γιατί ο συγκεκριμένος λογαριασμός, ο Λογαριασμός Ασφαλιστικών Καλύψεων, είναι έξω από τη σφαίρα της κοινωνικής ασφάλισης.  Οι εργαζόμενοι στην Τράπεζα Αττικής είναι ασφαλισμένοι για κύρια σύνταξη στο Ι.Κ.Α., έχουν επικουρικό ταμείο, το Τ.Α.Π.Ι.Λ.Τ. και ο συγκεκριμένος λογαριασμός, ο ΛΑΚ, δεν είναι τίποτα άλλο παρά ένα ιδιωτικό ασφαλιστήριο. Ανήκει, λοιπόν, στον τρίτο πυλώνα της κοινωνικής ασφάλισης. 
      Όμως, έρχεστε και επικαλείστε λόγους δημοσίου συμφέροντος. Ερωτώ λοιπόν, ευθέως: Αποτελεί δημόσιο συμφέρον το συμφέρον του ιδιώτη αγοραστή; Διότι ο μεγάλος ωφελημένος από αυτήν τη σκανδαλώδη και αντισυνταγματική ρύθμιση την οποία επιχειρείτε, είναι αυτός ο οποίος προορίζεται να αγοράσει την Τράπεζα Αττικής, γιατί θα την αγοράσει χωρίς τις υποχρεώσεις προς τους ασφαλισμένους, θα τον έχετε ελαφρύνει, δηλαδή, αρκετές εκατοντάδες εκατομμύρια. Ο μεγάλος χαμένος, αγαπητοί συνάδελφοι, είναι πρώτον, οι ασφαλισμένοι και δεύτερον, η κοινωνική ασφάλιση, η οποία επωμίζεται το βάρος για να δώσει αυτές τις παροχές. 
      Φαίνεται, όμως, κύριοι Υπουργοί, ότι δεν σας ενδιαφέρει η κοινωνική ασφάλιση. Τα ίδια κάνατε και στην περίπτωση της Εμπορικής. Όταν θέλατε να πουλήσετε την Εμπορική στην «CREDIT AGRICOLΕ», την απαλλάξατε από 550.000.000 ευρώ, που ήταν υποχρεώσεις στα ασφαλιστικά ταμεία, προκειμένου να πουληθεί πιο εύκολα. Δεν ακούτε όχι μόνο εμάς, αλλά ούτε και το Διοικητή της Τράπεζας της Ελλάδος, ο οποίος άφησε έκθετο τον κ. Κολίτζα και αφήνει έκθετη και την Κυβέρνηση, σχετικά με τα επιχειρήματα τα οποία η τελευταία επικαλείται. 
      Όμως, φαίνεται ότι το αφτί το δικό σας, όπως είπε και άλλος συνάδελφος που μίλησε πριν, δεν ιδρώνει. Βάλατε τους λύκους να φυλάνε τα πρόβατα, σε ό,τι αφορά την  κοινωνική ασφάλιση. Ειλικρινά προβληματίζομαι, εάν σ’ αυτήν την Αίθουσα πρέπει να σας προτείνουμε για το βραβείο της παγκόσμιας ευρεσιτεχνίας σχετικά με τον τρόπο που επιλέξατε να αξιοποιήσετε τα αποθεματικά των ασφαλιστικών ταμείων. 
      Έτσι αξιοποιείτε εσείς, κύριοι Υπουργοί, τα αποθεματικά και την περιουσία των ασφαλισμένων; Με τρείς μεσάζοντες να παρεμβαίνουν από το κράτος μέχρι τα ασφαλιστικά ταμεία; Σας ερωτώ ευθέως και ζητώ απάντηση: Γιατί το δημόσιο, εάν ήθελε να πάρει χρήματα, δεν πήγαινε απευθείας το ίδιο στα ασφαλιστικά ταμεία; Γιατί επέλεξε αυτόν το δρόμο, στον οποίο μεσολάβησαν οι τρεις συγκεκριμένοι μεσάζοντες; Για  να υπάρξουν προμήθειες;
      Απόψε, παρακολουθώντας το δελτίο ειδήσεων, φαίνεται ότι κανένας δεν διόρισε τον κ. Σημαιοφορίδη και την παρέα του, με εξαίρεση τους εκπροσώπους των εργαζομένων. Ποιος διόρισε τον κ. Σημαιοφορίδη; Ο γείτονας; Όχι βέβαια ο Κώστας ο Γείτονας, ο δικός μας. Ποιος τον διόρισε αλήθεια τον κ. Σημαιοφορίδη; Πώς η «ΑΚΡΟΠΟΛΙΣ ΑΧΕΠΕΥ», όποια πέτρα και να σηκώσεις, είναι από κάτω; Είναι ένα πάρα πολύ μεγάλο ερώτημα. 
      Ποιοι ήταν οι υπεύθυνοι, αλήθεια, για τον έλεγχο και πώς εσείς, αντί να αντιμετωπίσετε τις όποιες θεσμικές ελλείψεις, εάν υπήρχαν θεσμικές ελλείψεις, όχι μόνο δεν τις αντιμετωπίσατε, αλλά και καταργήσατε στην πράξη τη συγκεκριμένη επιτροπή που λειτουργούσε με επικεφαλής τον κ. Θωμόπουλο και είχε συνεδριάσει σαράντα τρεις φορές; Τι βάλατε στη θέση της και γιατί έρχεστε τώρα, μετά απ’ όλα αυτά, να πείτε ότι «Εμείς θα αντιμετωπίσουμε το θεσμικό κενό»; Ποιο θεσμικό κενό; Αυτό που εσείς δημιουργήσατε; 
      Πείτε μας, επιτέλους, ποιοι κάλυψαν τον κ. Σημαιοφορίδη σε ό,τι αφορά την αθέτηση, την παραβίαση της απόφασης που είχε πάρει το Διοικητικό Συμβούλιο του Τ.Ε.Α.Δ.Υ.; Ποιος τον κάλυψε; Μόνος του προχώρησε στη συγκεκριμένη υπέρβαση, αθετώντας την απόφαση του διοικητικού συμβουλίου του συγκεκριμένου ταμείου; Επιτέλους, δεν υπάρχουν υπεύθυνοι σ’ αυτόν τον τόπο; Κανείς δεν αναλαμβάνει την ευθύνη του; Εγώ αναρωτιέμαι, όπως και ο ελληνικός λαός που μας ακούει: Είστε Κυβέρνηση υπεύθυνων Υπουργών ή ανεύθυνων θεατών, παρακολουθητές των εξελίξεων; Είναι ένα πάρα πολύ μεγάλο ερώτημα αυτό. 
      Από εκεί και πέρα, τι να πω για τα ζητήματα που έχουν σχέση με την εισοδηματική πολιτική; Είναι η τρίτη εισοδηματική πολιτική, την οποία συζητάμε σ’ αυτήν την Αίθουσα. Αυτό που πρέπει να σας αναγνωρίσουμε, αν μη τι άλλο, είναι η συνέπειά σας, η συνέπεια στην πολιτική της λιτότητας που ακολουθήσατε και στις τρεις συγκεκριμένες περιπτώσεις, η οποία για τους πολλούς επιφυλάσσει λιτότητα και για τους λίγους γενναιόδωρες παροχές. 
      Βέβαια, είναι οφθαλμαπάτη η αύξηση την οποία επικαλείστε, του 3,5%, από τη στιγμή που είναι μια αύξηση μόνο στους βασικούς μισθούς. Μια σειρά από επιδόματα βγαίνουν απ’ έξω και είναι πάρα πολλά. Η αύξηση είναι μόλις στο 65% των πραγματικών αποδοχών των δημοσίων υπαλλήλων, με αποτέλεσμα η αύξηση να μην είναι 3,5%, αλλά της τάξης του 2,28%. Εάν από αυτήν την αύξηση αφαιρέσει κανείς τις φορολογικές κρατήσεις και τις τεράστιες επιβαρύνσεις που έχει σήμερα μια οικογένεια από την άνοδο της ακρίβειας, δεν μιλάμε για αύξηση, αγαπητοί συνάδελφοι, αλλά για μια πολύ μεγάλη, πολύ σημαντική μείωση που έχει υποστεί το εισόδημα των εργαζομένων και των υπολοίπων λαϊκών τάξεων από την πολιτική σας. 
      Έτσι, λοιπόν, θέλω να πω ότι μ’ αυτήν την επιχειρηματολογία καταψηφίζουμε επί της αρχής το συγκεκριμένο νομοσχέδιο, το οποίο όχι μόνο δεν προωθεί τα συμφέροντα των εργαζομένων, όχι μόνο δεν οδηγεί σε πραγματική σύγκλιση, αλλά σε πραγματική απόκλιση.
      Σας ευχαριστώ. 
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο συνάδελφος κ. Μανώλης. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, κύριοι συνάδελφοι, συζητάμε ένα πολύ σημαντικό νομοσχέδιο για την εισοδηματική πολιτική, αλλά νομίζω ότι η συζήτηση όχι μόνον εδώ, αλλά και έξω, στην κοινωνία, περιστρέφεται γύρω απ’ αυτό που έχει συμβεί με τα ταμεία. 
      Κατ’ αρχήν, θέλω να θυμίσω σε όσους ανακάλυψαν πολύ τελευταία και όψιμα τα θέματα της κοινωνικής ασφάλισης και το παίζουν ειδικοί, βγαίνουν στα κανάλια σήμερα, ζητούν παραιτήσεις Υπουργών και κάνουν περίεργες προτάσεις για 550 ευρώ στον ανασφάλιστο που θα αναφέρω και παρακάτω, ότι πρέπει να μάθουν πρώτα τι σημαίνει κοινωνική ασφάλιση, να δουν την ιστορία της και μετά να βγαίνουν να μιλάνε. Γιατί ή μιλάνε ανεύθυνα, οπότε αυτό είναι πολύ κακό ή συνειδητά λένε πράγματα και αποτελούν τους «λαγούς» για τις μελλοντικές εξελίξεις στο ασφαλιστικό σύστημα. Θα μιλήσω αμέσως γι’ αυτό. 
      Θέλω να σας πω, λοιπόν, για όσους από την πλευρά της Αντιπολίτευσης σήμερα χύνουν κροκοδείλια δάκρυα για τα αποθεματικά των ταμείων, ότι τα αποθεματικά των ταμείων έχουν ληστευθεί, έχουν χαθεί τεράστια ποσά τα τελευταία τριάντα χρόνια, με ευθύνη της πολιτείας, με ευθύνη των τραπεζών.
      Ποιος είχε δεσμευμένα τα αποθεματικά για χρόνια στα ταμεία, όταν ο πληθωρισμός ήταν 20% ή 10% ή 15% με 0,4%; Δεν είναι αυτό ληστεία; Ποιος έδωσε αναπηρικές συντάξεις -και μιλάμε για τεράστια ποσοστά- σε ανύπαρκτους ανάπηρους; 
Ποιος έβαλε ολόκληρες κατηγορίες συμπολιτών μας -που δεν είχαν πληρώσει ούτε δραχμή στο Ταμείο των Ναυτικών- στο Ν.Α.Τ. και το διέλυσε; Ποιος έβαλε τα ταμεία, με πολιτική εντολή, να παίξουν στο Χρηματιστήριο όλα τους τα αποθεματικά, να φουσκώσουν το Χρηματιστήριο για να ανέβει, να φουσκώσουν οι φούσκες και στο τέλος να σκάσουν οι φούσκες και να χάσουν, προσέξτε, όχι μέρος των κερδών τους, αλλά μέρος του κεφαλαίου τους, που είναι ακόμα πιο τραγικό; Επειδή, λοιπόν, αυτά τα χρήματα είναι ιερά και δεν ανήκουν σε κανένα, καλό είναι, όταν μιλάμε γι’ αυτά, να προσέχουμε. 
      Άκουγα σήμερα το γραμματέα της Α.Δ.Ε.Δ.Υ. και μίλησα και με την Α.Δ.Ε.Δ.Υ.. Δύο κουβέντες για να καταλάβει και ο κόσμος τι έγινε και να πούμε ποια είναι η πραγματική διάσταση του προβλήματος. Η «ΑΚΡΟΠΟΛΙΣ» δεν συνεργάζεται σήμερα με τα ταμεία και με το συγκεκριμένο ταμείο από το 2002, εκτός αν δεχθούμε ότι τη γαλάζια «ΑΚΡΟΠΟΛΙΣ», για την οποία μιλάτε εσείς σήμερα, την επιλέξατε εσείς και τη «δώσατε» στο συγκεκριμένο ταμείο και σε άλλα ταμεία, για να κάνει συναλλαγές. 
      Άρα, λοιπόν, τι είπε; Ότι έχοντας αυτά τα ομόλογα, αν τα αλλάξετε από τα μακροπρόθεσμα και πάτε εδώ, θα κερδίσετε. Και πράγματι το κέρδος –δεν το λέω εγώ, το λέει η Α.Δ.Ε.Δ.Υ. σήμερα- είναι μεγάλο, σε σχέση με το προηγούμενο. Όμως ένα μέρος, δηλαδή τα 70.000.000 από το 280.000.000, είναι η παραπάνω προμήθεια και εκεί είναι το μεγάλο μπέρδεμα και αυτό που παγίδευσε, κατά την άποψή μου, τους εκπροσώπους των εργαζομένων, που δεν κατάλαβαν τι έγινε και ήταν ομόφωνη η απόφαση για την αγορά των συγκεκριμένων ομολόγων. Ούτε  πήραν χαμπάρι τι έγινε. Γιατί όσοι λένε ότι το πήραν χαμπάρι, μίλησαν κατ’ αρχήν τώρα, μετά από πολύ καιρό και αφού το θέμα αποκαλύφθηκε και έχει πάρει διαστάσεις. 
      Και να ρωτήσω κάτι; Ποιος έκανε την αποκάλυψη; Για απαντήστε μου. Η Επιτροπή Κεφαλαιαγοράς. Ποιος διορίζει την Επιτροπή Κεφαλαιαγοράς, ποιος την ελέγχει πολιτικά; Ο κ. Αλογοσκούφης. Αν ήθελε ο κ. Αλογοσκούφης ή αν στη θέση του κ. Αλογοσκούφη ήταν ο αντίστοιχος Υπουργός του ΠΑ.ΣΟ.Κ., που έπαιζε τότε στο Χρηματιστήριο και γίνονταν όλες αυτές οι απάτες, να κρύψει αυτήν τη διαδικασία, θα την έκρυβε. Μην είστε γελασμένοι. Άρα, λοιπόν, εδώ πρέπει να πούμε ότι η Κυβέρνηση το αποκάλυψε και τρέξαμε μετά όλοι εμείς και φωνάζουμε. Και τι έκανε ο Υπουργός;
      ΑΝΔΡΕΑΣ ΜΑΚΡΥΠΙΔΗΣ: Πότε το είπε η Κυβέρνηση; Πότε το αποκάλυψε; Πότε και πού; 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      ΙΩΑΝΝΗΣ ΜΑΝΩΛΗΣ: Η Επιτροπή…
      ΑΝΔΡΕΑΣ ΜΑΚΡΥΠΙΔΗΣ: Λέτε ψέματα.
      ΠΡΟΕΔΡΕΥΩΝ (Ιωάννης Τραγάκης): Παρακαλώ! 
      ΙΩΑΝΝΗΣ ΜΑΝΩΛΗΣ: Αφήστε τα αυτά, σ’ εμένα μιλάτε. Η Επιτροπή Κεφαλαιαγοράς έκανε …
      ΑΝΔΡΕΑΣ ΜΑΚΡΥΠΙΔΗΣ: Είναι διαστρέβλωση …
      ΠΡΟΕΔΡΕΥΩΝ (Ιωάννης Τραγάκης): Κύριε Μακρυπίδη, παρακαλώ!
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε…
      ΙΩΑΝΝΗΣ ΜΑΝΩΛΗΣ: Ο Τύπος δεν πήρε τίποτα πριν από την απόφαση της Επιτροπής Κεφαλαιαγοράς. 
      ΑΝΔΡΕΑΣ ΜΑΚΡΥΠΙΔΗΣ: Σας πήρε χαμπάρι ο Τύπος και όχι μόνο.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, παρακαλώ! Πολλοί διαφωνούσαν προηγουμένως με τον κ. Κουσελά, αλλά δεν διέκοψε κανένας. 
      Είπατε τίποτα, κύριε Κουτσούκο;
      ΓΙΑΝΝΗΣ ΚΟΥΤΣΟΥΚΟΣ: Όχι, γιατί;
      ΠΡΟΕΔΡΕΥΩΝ (Ιωάννης Τραγάκης): Έτσι σας ρωτώ. 
      ΓΙΑΝΝΗΣ ΚΟΥΤΣΟΥΚΟΣ: Γιατί απευθύνεστε σ’ εμένα, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Γιατί καταλάβατε πολύ καλά τι είπατε. Κατάλαβα και είδα και τη χειρονομία σας. Παρακαλώ.
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, σας παρακαλώ πάρα πολύ, είναι η πολλοστή φορά που με αντιμετωπίζετε μ’ αυτόν τον τρόπο.
      ΠΡΟΕΔΡΕΥΩΝ (Ιωάννης Τραγάκης): Ακούστε, είπα «παρακαλώ» και το σταματάω εδώ.
      ΙΩΑΝΝΗΣ ΜΑΝΩΛΗΣ: Λυπάμαι πάντως που αντέδρασαν δύο παλαιοί εκπρόσωποι συνδικάτων, λες και αυτοί έστελναν στα ταμεία. Τα συνδικάτα έστελναν στα ταμεία τους ικανότερους. Δεν ξέρω, εγώ έπεσα από το διάστημα, έπεσα από τον Άρη και δεν ξέρω τι κάνουν οι εκπρόσωποι των συνδικάτων σ’ αυτά τα ταμεία. Εγώ δεν δέχομαι να έχει η Κυβέρνηση έξι εκπροσώπους σ’ ένα διοικητικό συμβούλιο και έξι οι συνδικαλιστές και να μην παίρνουν χαμπάρι τίποτα.
      Δύο πράγματα συμβαίνουν. Ή είναι ανίκανοι οι άνθρωποι -τους πήρατε από το σωρό και τους στείλατε εκεί, για να παίρνουν μία μικρή αποζημίωση και να τους κλείσετε τα μάτια, επειδή δεν τους εκλέξατε στο Διοικητικό Συμβούλιο της Α.Δ.Ε.Δ.Υ. ή της Γ.Σ.Ε.Ε. κατά τη γνώμη μου παλαιότερα- ή πήγαν εκεί και έγιναν ένα με το σύστημα. Μη φωνάζετε, λοιπόν, εσείς, γιατί ξέρετε καλά πώς γινόταν. Είσαστε συνδικαλιστές και ντρέπομαι, γιατί εσείς που πρέπει να ξέρετε τι έγινε με την περίπτωση του Χρηματιστηρίου, έρχεστε σήμερα με τον κομματικό σας πατριωτισμό, για να σώσετε –υποτίθεται- το γόητρο του κόμματός σας και λέτε ανακρίβειες. Έρχεστε εδώ, λες και δεν έγινε τίποτα. Δεν σας άκουσα ποτέ να διαμαρτυρηθείτε εκείνη την εποχή, να πείτε ότι τα ταμεία έπαιξαν στο Χρηματιστήριο λεφτά και έχασαν κεφάλαιο. 
      ΑΠΟΣΤΟΛΟΣ ΚΑΤΣΙΦΑΡΑΣ: Καλά, πείτε μας για το …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πέστε για το ομόλογο. 
      ΙΩΑΝΝΗΣ ΜΑΝΩΛΗΣ: Εγώ, λοιπόν, που και τότε και σήμερα θεωρώ ιερά τα χρήματα των πολιτών, των εργαζομένων, έρχομαι σήμερα …
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι.
      ΙΩΑΝΝΗΣ ΜΑΝΩΛΗΣ: Έρχομαι σήμερα, λοιπόν και λέω, κύριε Πρόεδρε, ότι επειδή και εγώ τότε διαμαρτυρόμουν και έλεγα ότι δεν μπορεί να παίζουν στο Χρηματιστήριο και να γίνονται όργανα της Κυβέρνησης τα ταμεία,  ότι πρέπει να μπει τέλος, κύριε Υπουργέ.. 
      ΑΝΔΡΕΑΣ ΜΑΚΡΥΠΙΔΗΣ: Να μας πείτε για το Σημαιοφορίδη και την «ΑΚΡΟΠΟΛΙΣ». Αυτό είναι κατάντια! 
      ΙΩΑΝΝΗΣ ΜΑΝΩΛΗΣ: Μπορεί να γίνονταν αυτά τα πράγματα, αλλά δεν πρέπει να ξαναγίνουν.
      Δεύτερον, υπάρχει μια μείωση του κέρδους του ταμείου. Και εγώ λέω «μπράβο» στον Υπουργό, που έστειλε την υπόθεση στον εισαγγελέα. Πείτε μου πότε στείλατε εσείς υπόθεση στον εισαγγελέα στο παρελθόν. Μόνο για μια περίπτωση μπορείτε να μας κατηγορείτε, ότι δεν στείλαμε φυλακή πάρα πολλούς από εσάς. Γιατί έπρεπε να πάνε πάρα πολλοί φυλακή. 
      (Χειροκροτήματα από την πτέρυγα της Νέας Δημοκρατίας)
      Εγώ, έχω καταθέσει ερωτήσεις εδώ και έχω ατράνταχτα στοιχεία. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είστε διπλά ένοχοι. 
      ΙΩΑΝΝΗΣ ΜΑΝΩΛΗΣ: Έχω στοιχεία ατράνταχτα, αλλά στη λογική –προσέξτε- του να μην ποινικοποιήσουμε την πολιτική ζωή …
      ΠΡΟΕΔΡΕΥΩΝ (Ιωάννης Τραγάκης): Πιο ήρεμα, κύριε συνάδελφε.
      ΙΩΑΝΝΗΣ ΜΑΝΩΛΗΣ: Εκτός αν σας ικανοποιούν οι εισαγγελικές αποφάσεις, που λένε «παρεγράφη». Δεν αθωώθηκε κανένα από τα στελέχη σας και από τα παιδάκια σας. Κανείς δεν αθωώθηκε. Παραγράφηκαν. Ήξεραν να κάνουν τη δουλειά τους οι άνθρωποι και τους κάλυπταν κάποιοι από εσάς. Και επειδή παραγράφηκαν, αυτόματα είναι αθώοι. Πού το είδατε αυτό; Εδώ το έγκλημα παραμένει έγκλημα και το ξέρετε. Δεν μπορείτε να γελάτε σήμερα ή να έρχεστε ως «μωρές παρθένες» και να λέτε: «Τι γίνεται;», «Τι κάνετε εσείς;». Μπορείτε να κάνετε την κριτική σας και καλά κάνετε. Να φωνάξω και εγώ για τα λεφτά που χάθηκαν, να ζητήσουμε ευθύνες, να μπει ο εισαγγελέας για να μην ξαναγίνει, αλλά όποιος απλώνει το χέρι του, το κόβουμε. Να έρθετε μαζί μας. Έχετε ένα παρελθόν ύποπτο πολλοί από εσάς. Δεν μιλάω για συγκεκριμένα πρόσωπα, για εσάς, για πολλά από τα στελέχη σας, που τα καλύπτατε. Αυτή είναι η διαφορά. Ότι σήμερα πάνε στον εισαγγελέα, ενώ τότε τους καλύπτατε. Μη βιάζεστε, λοιπόν.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΙΩΑΝΝΗΣ ΜΑΝΩΛΗΣ: Όχι, κύριε Πρόεδρε, είχα δύο λεπτά διακοπή. 
      ΠΡΟΕΔΡΕΥΩΝ (Ιωάννης Τραγάκης): Τριάντα δευτερόλεπτα ήταν η διακοπή. Κλείστε σας παρακαλώ.
      ΙΩΑΝΝΗΣ ΜΑΝΩΛΗΣ: Ακούστε και το τελευταίο.
      Επειδή δεν ξέρω με τι ανευθυνότητα αντιμετωπίζετε και προσεγγίζετε τα προβλήματα, βγήκε ο Γιώργος Παπανδρέου -για να γίνει Πρωθυπουργός, υποτίθεται, επειδή βλέπει ότι δεν πάει και καλά- και λέει 550 ευρώ στον ανασφάλιστο. Εγώ μπορώ να σας πω 700 ευρώ, 800 ευρώ ή και 1000 ευρώ. Έμεινε εκεί. Δεν ξέρει –και πιθανότατα δεν του το είπε κανένας από εσάς- ότι σήμερα υπάρχουν άνθρωποι που έχουν πληρώσει είκοσι χρόνια εισφορές, κύριε Υπουργέ, δεκαπέντε χρόνια, είκοσι πέντε χρόνια και παίρνουν 450 και 500 και όχι 550 ευρώ. Αυτούς τι θα τους κάνετε; Θα τους αυξήσετε τη σύνταξη; Δεν ακούω κουβέντα. Δεν μιλάτε.
      (Θόρυβος από την πτέρυγα του ΠΑ.ΣΟ.Κ.)
      ΑΝΔΡΕΑΣ ΜΑΚΡΥΠΙΔΗΣ: Στον Τσιτουρίδη πες τα…
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριοι συνάδελφοι.
      Ολοκληρώστε, παρακαλώ.
      ΙΩΑΝΝΗΣ ΜΑΝΩΛΗΣ: Όσο και αν διαμαρτύρεστε, θα ολοκληρώσω. Όσο και να φωνάζετε, θα με ακούσετε. Γιατί ο Γιωργάκης είναι ο «λαγός» όσων θέλουν να καταργήσουν την κοινωνική ασφάλιση στην Ελλάδα και να την κάνουν ιδιωτική. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, σας παρακαλώ! Πέρασε ο χρόνος σας. Πρέπει να κλείσετε.
      ΙΩΑΝΝΗΣ ΜΑΝΩΛΗΣ: Ένα λεπτό, κύριε Πρόεδρε, είναι πολύ σοβαρό.
      ΠΡΟΕΔΡΕΥΩΝ (Ιωάννης Τραγάκης): Όλοι σοβαρά μιλούν εδώ. Έχετε πάει στα δέκα λεπτά.  
      ΙΩΑΝΝΗΣ ΜΑΝΩΛΗΣ: Ναι, αλλά με διέκοψαν.
      ΠΡΟΕΔΡΕΥΩΝ (Ιωάννης Τραγάκης): Δεν σας διέκοψαν και τόσο.
      ΙΩΑΝΝΗΣ ΜΑΝΩΛΗΣ: Έντεκα λεπτά μίλησε ο κ. Μάνος. Μιλάω δέκα λεπτά, με τρία λεπτά διακοπή.
      ΠΡΟΕΔΡΕΥΩΝ (Ιωάννης Τραγάκης): Αφήστε τον κ. Μάνο. Ολοκληρώστε.
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      ΙΩΑΝΝΗΣ ΜΑΝΩΛΗΣ: Θα ολοκληρώσω. Θα τα ακούσετε. Μη σας πονάει. Δεν κατεβαίνω, εάν δεν τα ακούσετε. Αν δεν μ’ ακούσετε, δεν κατεβαίνω!
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε!
      ΑΠΟΣΤΟΛΟΣ  ΚΑΤΣΙΦΑΡΑΣ: Δεν έχετε ασυλία. Να μας πείτε για το ομόλογο. 
      ΙΩΑΝΝΗΣ ΜΑΝΩΛΗΣ: Λαγοί έχετε γίνει. 
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Κλείστε μ’ αυτό!
      ΙΩΑΝΝΗΣ ΜΑΝΩΛΗΣ: Μ’ αυτό θα κλείσω. Αν δεν με αφήσετε, πώς θα κλείσω; 
      Λέω, λοιπόν, κύριε Πρόεδρε, ότι όταν λέμε ότι ο ανασφάλιστος, που δεν έχει πληρώσει ούτε δραχμή, θα παίρνει 550 ευρώ και αφήνουμε αυτόν που πληρώνει να παίρνει 500 ευρώ ή δεν του δίνουμε αναλογική σύνταξη 800 ευρώ, που πρέπει, είναι σαν να του λέμε: «ηλίθιε, κορόιδο, μην πληρώνεις, γιατί έτσι και αλλιώς θα πάρεις λιγότερα ή, το πολύ, το ίδιο μ’ αυτόν που δεν πληρώνει καθόλου». Φεύγει, λοιπόν, από το σύστημα ο άνθρωπος. Γιατί να πληρώσει αυτός του Τ.Ε.Β.Ε. ή του Τ.Σ.Α. ή ένας στο Ι.Κ.Α.; Τα «φτιάχνει» με τον εργοδότη και φεύγει από το σύστημα. Αυτό θέλετε. Τι πάτε και λέτε μετά; Κατώτερη σύνταξη 500 ή 600 ευρώ και από εκεί και πέρα, κόψτε το λαιμό σας και πηγαίνετε στην ιδιωτική ασφάλιση. 
      Απαντήστε σ’ αυτό το ερώτημα, γιατί αλλιώς είστε λαγοί αυτών που επιδιώκουν το σουηδικό μοντέλο –που έγινε σε μια νύκτα- που επιδιώκουν τη διάλυση της κοινωνικής ασφάλισης. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο Υπουργός Εθνικής Οικονομίας και Οικονομικών κ. Αλογοσκούφης.
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      Παρακαλώ, όχι σχόλια.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, συζητούμε σήμερα στη Βουλή το σχέδιο νόμου για την εισοδηματική πολιτική του έτους 2007, το οποίο περιλαμβάνει ορισμένες φορολογικές και κάποιες άλλες διατάξεις. 
      Μ’ αυτό το σχέδιο νόμου, καθορίζονται οι αυξήσεις των μισθών των δημοσίων υπαλλήλων και λειτουργών για το 2007. Επίσης, αυξάνονται τα αφορολόγητα ποσά για την απόκτηση πρώτης κατοικίας, καθώς και τα αφορολόγητα όρια στις κλίμακες για δωρεές, γονικές παροχές και κληρονομιές. 
      Κυρίες και κύριοι συνάδελφοι, από το Μάρτιο του 2004 αποτελεί κεντρική επιδίωξη της κυβερνητικής πολιτικής η ενίσχυση της αποτελεσματικότητας και του δυναμισμού της ελληνικής οικονομίας. Διότι μία αποτελεσματική οικονομία και μια δίκαιη κοινωνία, αποτελεί ουσιαστική προϋπόθεση για την ανάπτυξη, την πρόοδο και την ευημερία της χώρας και των πολιτών. Και είναι ουσιαστική προϋπόθεση και για την ανάπτυξη και για την απασχόληση και για την κοινωνική συνοχή. 
      Θέσαμε από την πρώτη στιγμή κάποιους βασικούς άξονες, πάνω στους οποίους κινούμαστε για την επίτευξη των στόχων μας. 
      Την εξυγίανση των δημοσίων οικονομικών.
      Την ενθάρρυνση της επιχειρηματικότητας. 
      Τη βελτίωση της ανταγωνιστικότητας της οικονομίας.
      Την τόνωση της εξωστρέφειας της οικονομίας, γιατί ζούμε σ’ ένα παγκοσμιοποιημένο περιβάλλον, στο οποίο η εξωστρέφεια είναι το κλειδί. 
      Τη δημιουργία μιας πιο αποτελεσματικής Δημόσιας Διοίκησης και την ενίσχυση του κοινωνικού κράτους.
      Με την πολιτική και τις μεταρρυθμίσεις που υλοποιούμε, διαμορφώνουμε τις προϋποθέσεις για μία οικονομία ικανή να αξιοποιήσει τις ευκαιρίες και τις προκλήσεις που παρουσιάζονται. Μία οικονομία που να βοηθά και να συμβάλλει στη γενικότερη πρόοδο της χώρας. Και σήμερα, τρία χρόνια μετά, έχουμε θετικά αποτελέσματα. 
      Οι μεταρρυθμίσεις που υλοποιήσαμε και υλοποιούμε, αποδίδουν. Η πρόοδος που σημειώνεται, είναι και ορατή και μετρήσιμη. Είναι γνωστά σε όλους σας τα προβλήματα που αντιμετώπιζε η χώρα το Μάρτιο του 2004. Το Μάρτιο του 2004 παραλάβαμε μεγάλα και κρυφά ελλείμματα και χρέη. Για ένα διάστημα, η οικονομική πολιτική, λόγω του ότι δεν υπήρχε καμία διαφάνεια στη διαχείριση του δημοσίου χρήματος, βρισκόταν σε κινούμενη άμμο. 
      Για να προσδιοριστούν τα ελλείμματα που δημιούργησαν οι εσφαλμένες επιλογές των προηγούμενων κυβερνήσεων, χρειάστηκαν δυόμισι χρόνια στενής συνεργασίας της Ελληνικής Στατιστικής Υπηρεσίας με την Ευρωπαϊκή Στατιστική Υπηρεσία. 
      Θυμάστε όλοι ότι ο προεκλογικός προϋπολογισμός του 2004 προέβλεπε ένα έλλειμμα της τάξης του 1,2% του Α.Ε.Π., δεν είχε περιλάβει μία σειρά από δαπάνες και υπεσχημένα των προηγουμένων κυβερνήσεων και βεβαίως τελικά το έλλειμμα ανήλθε στο 7,8% του Α.Ε.Π., λόγω αυτών που είχαν δρομολογηθεί, αλλά δεν είχαν γραφεί στον προϋπολογισμό. 
      Για κάθε χρονιά από την ένταξή μας στην Ο.Ν.Ε., αποδείχθηκε ότι το δημοσιονομικό έλλειμμα ήταν διπλάσιο, τριπλάσιο, τετραπλάσιο έως και εξαπλάσιο από αυτό που εμφάνιζαν οι προηγούμενες κυβερνήσεις.
      Ως αποτέλεσμα των μεγάλων ελλειμμάτων και των κλειστών αγορών που εμπόδιζαν τον ανταγωνισμό, είχαμε έναν πληθωρισμό που βρισκόταν σε επίπεδα πολύ υψηλότερα από τον κοινοτικό μέσο όρο, σχεδόν διπλάσιο. Και η ανταγωνιστικότητα της χώρας βεβαίως παρουσίαζε συνεχή και διαρκή επιδείνωση. Αυτό προκύπτει από πολλούς δείκτες, προκύπτει από την καθοδική πορεία, για παράδειγμα, των εξαγωγών μας σε σχέση με το Ακαθάριστο Εγχώριο Προϊόν. Ενώ το 2000 οι εξαγωγές ήταν στο 10,6% του Ακαθάριστου Εγχώριου Προϊόντος, το 2004 είχαν πέσει στο 7,4%. Καμία συμβολή δεν είχαν στην περίοδο 2000-2004 οι εξαγωγές στην ανάπτυξη της οικονομίας. Οι ξένες επενδύσεις που γίνονταν στη χώρα μας, ήταν ελάχιστες. Η αποσάρθρωση του παραγωγικού ιστού που συντελέστηκε ως το 2004, ήταν σημαντική σε πάρα πολλούς τομείς. Και βεβαίως αυτή η κατάσταση αντανακλούσε τελικά αρνητικά στην κοινωνία, διότι η ανεργία βρισκόταν σε εξαιρετικά υψηλά επίπεδα, η ανεργία των νέων είχε ξεπεράσει κάθε όριο. 
      Μια σειρά από ευκαιρίες για τη χώρα περνούσαν ανεκμετάλλευτες. Μια τέτοια ευκαιρία ήταν η υλοποίηση του Γ΄ Κοινοτικού Πλαισίου Στήριξης που καθυστερούσε υπερβολικά. Σημαντικές υποδομές για την οικονομική και κοινωνική ζωή της χώρας δεν υλοποιούνταν. Απειλούμασταν με την καταβολή σημαντικών προστίμων για τις καθυστερήσεις αυτές. Η ένταξη των νέων τεχνολογιών στη Δημόσια Διοίκηση και στην οικονομική ζωή του τόπου γινόταν με ρυθμούς χελώνας. Η Ελλάδα παρέμενε ψηφιακά υπανάπτυκτη και δεν μπορούσε να παρακολουθήσει τις εξελίξεις στην κοινωνία της πληροφορίας και της γνώσης. Η δε γραφειοκρατία, έπνιγε κάθε πρωτοβουλία.
      Τα προβλήματα αυτά ήταν γνωστά σε όλους μας. Αν δεν αντιμετωπίζονταν έγκαιρα και αποφασιστικά, θα μπορούσαν να έχουν εξαιρετικά αρνητικές παρενέργειες. Ελλόχευε ο κίνδυνος –και πολλοί συνάδελφοι από την Αξιωματική Αντιπολίτευση χαιρέκακα επέσυραν αυτόν τον κίνδυνο- μετά τους Ολυμπιακούς Αγώνες να οδηγηθούμε σε ύφεση ή αν όχι σε ύφεση, σε σημαντική οικονομική επιβράδυνση. Πολλοί προέβλεπαν -πάλι χαιρέκακα από την Αξιωματική Αντιπολίτευση- ότι ήμασταν στα πρόθυρα ύφεσης και έκρηξης της ανεργίας. 
      Με την πολιτική μας και με τις μεταρρυθμίσεις που υλοποιήσαμε και υλοποιούμε, αναστρέψαμε αυτήν την αρνητική πορεία της οικονομίας. Οι προβλέψεις που έκαναν οι κασσάνδρες, έπεσαν εντελώς έξω. Αυτό το παραδέχονται πλέον όλοι όσοι εκτιμούν αντικειμενικά και νηφάλια τα πράγματα. Το επισημαίνουν οι υπηρεσίες της Ευρωπαϊκής Επιτροπής, το καταγράφουν όλοι οι διεθνείς οργανισμοί, το αντιλαμβάνονται όλο και περισσότερο οι πολίτες.
      Κυρίες και κύριοι συνάδελφοι, η Κυβέρνηση αυτή είναι απόλυτα συνεπής στις δεσμεύσεις που ανέλαβε, υλοποιεί τους στόχους της με αποφασιστικότητα και μεθοδικότητα. Κατ’ αρχάς, αποκαταστήσαμε τη δημοσιονομική διαφάνεια και εξυγιάναμε τα δημόσια οικονομικά. Το δημοσιονομικό έλλειμμα από 7,8% του Α.Ε.Π., που ήταν το 2004, μειώθηκε πέρυσι στο 2,6% και φέτος θα παραμείνει κάτω από το 3% και θα είναι χαμηλότερο από το 2,5%, όπως προβλέπει ο προϋπολογισμός. Βρισκόμαστε κάτω από το κρίσιμο όριο που θέτει η Ευρωπαϊκή Ένωση, το 3%, για πρώτη φορά από την ένταξή μας στην ευρωζώνη. Είναι δε αξιοσημείωτο και δεν έχει προηγούμενο, πιστεύω, για ολόκληρη την Ευρωπαϊκή Ένωση να μειώνεται το έλλειμμα σε τόσο μεγάλο βαθμό σε τόσο σύντομο χρονικό διάστημα. 
      Δεν θα είχε μεγάλη σημασία η μείωση του ελλείμματος, αν δεν συνοδευόταν από μία ισχυρή ανάπτυξη και αύξηση της απασχόλησης. Διότι με την πολιτική που ακολουθούμε, όχι μόνο αποτρέψαμε τον κίνδυνο της οικονομικής επιβράδυνσης μετά τους Ολυμπιακούς Αγώνες, αλλά με τις κατάλληλες πολιτικές διαμορφώσαμε και συνθήκες για δυναμική οικονομική ανάπτυξη. Το 2005, την κρίσιμη μεταολυμπιακή χρονιά, τότε που η Αντιπολίτευση προέβλεπε ύφεση, σεισμούς και καταποντισμούς, η ανάπτυξη έτρεξε με ρυθμό 3,7%. Το 2006 ξεπέρασε και τις προβλέψεις μας και επιταχύνθηκε στο 4,3%. Η ανάπτυξη στη χώρα μας έχει αποκτήσει μια νέα δυναμική. Δεν προέρχεται πια από τις δημόσιες δαπάνες, τα δημοσιονομικά ελλείμματα και το δημόσιο τομέα. Προέρχεται από τις επενδύσεις και τις εξαγωγές, από την ανταγωνιστικότητα και την αποτελεσματικότητα της οικονομίας.
      Με τις μεταρρυθμίσεις που προωθήσαμε και προωθούμε, η ανταγωνιστικότητα της οικονομίας, όχι μόνο σταμάτησε να φθίνει, αλλά παρουσιάζει και σταδιακή βελτίωση. Αυτό μαρτυρά η ανοδική πορεία των εξαγωγών μας ως ποσοστό του Ακαθάριστου Εγχωρίου Προϊόντος. Ανέβηκαν στο 8% του Ακαθάριστου Εγχωρίου Προϊόντος το 2005, στο 8,8% το 2006 και φέτος αναμένεται να φθάσουν στο 9,8%, σχεδόν στο 10%. Είναι η πρώτη φορά εδώ και πολλά χρόνια, που αυτήν την τελευταία τριετία οι εξαγωγές έχουν θετική συμβολή στην ανάπτυξη της χώρας.
      ΝΙΚΟΛΑΟΣ ΓΚΑΤΖΗΣ: Οι εισαγωγές τι αύξηση έχουν;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτά τα αποτελέσματα έχουν άμεσο θετικό αντίκτυπο και σε όλους τους κοινωνικούς δείκτες. Η ανεργία σημειώνει μεγάλη μείωση. Στο πρώτο τρίμηνο του 2003 ήταν στο 11,3%. Κατά μέσο όρο, το 2004 έκλεισε στο 10,5%, δηλαδή έπεσε σε σχέση με το πρώτο τρίμηνο. Για το 2006 αναμένεται να κλείσει στο 8,9%. Είναι η πρώτη φορά από το 1998, όπου τα στοιχεία για την ανεργία υπολογίζονται ανά τρίμηνο και η ανεργία μειώνεται σε ετήσια βάση κάτω από το όριο του 9%.
Βεβαίως εξακολουθεί και είναι υψηλή, αλλά η πρόοδος είναι και ορατή και μετρήσιμη. 
      Η πρόοδος που σημειώνουμε ως χώρα, κυρίες και κύριοι συνάδελφοι, δεν είναι τυχαία. Οφείλεται σε πρωτοβουλίες και σε μεταρρυθμίσεις που αναλάβαμε με συγκεκριμένη στόχευση, σε μεταρρυθμίσεις που απάντησαν σε χρόνιες παθογένειες της οικονομίας, σε μεταρρυθμίσεις που αντιμετώπισαν βαθιά ριζωμένα προβλήματα. Θα απαριθμήσω τις κυριότερες.
      Η πιο σημαντική πρωτοβουλία ήταν η φορολογική μεταρρύθμιση. Με την πρώτη φάση της φορολογικής μεταρρύθμισης μειώσαμε τη φορολογία για τις επιχειρήσεις σταδιακά στην τριετία 2005-2007. Με τη δεύτερη φάση, που ξεκίνησε φέτος από την 1η Ιανουαρίου και ολοκληρώνεται το 2009, μειώνουμε σημαντικά τη φορολογία των φυσικών προσώπων. Η φορολογική μεταρρύθμιση είχε άμεση θετική επίπτωση στην οικονομία. Ενίσχυσε την ανάπτυξη και την απασχόληση και δημιουργεί σχέσεις εμπιστοσύνης μεταξύ κράτους και πολίτη.
      Η δεύτερη σημαντική πρωτοβουλία ήταν η μεταρρύθμιση του επενδυτικού νόμου. Με την εφαρμογή του 3299/2004 ήδη από το πρώτο τρίμηνο του 2005 αντιμετωπίζουμε αποτελεσματικά την υστέρηση στον τομέα των ιδιωτικών επενδύσεων που εμφάνιζε η οικονομία μας και ιδιαίτερα στην περιφέρεια. Στο νόμο έχουν υπαχθεί μέχρι σήμερα δύο χιλιάδες εννιακόσια επτά επενδυτικά σχέδια ύψους 5.520.000.000 ευρώ και δημιουργούνται δεκαπέντε χιλιάδες διακόσιες εβδομήντα μία νέες άμεσες θέσεις εργασίας.
      Η τρίτη σημαντική οικονομική μεταρρύθμιση που υλοποιούμε είναι ο νόμος- πλαίσιο για τις συμπράξεις δημόσιου και ιδιωτικού τομέα. Δυστυχώς πρέπει να πω ότι  ούτε τη φορολογική μεταρρύθμιση ούτε την αναμόρφωση του επενδυτικού νόμου την ψήφισε η Αξιωματική Αντιπολίτευση, όπως δεν ψήφισε και καμμία από τις άλλες πρωτοβουλίες, γιατί η μόνη θέση της είναι η άρνηση και η σκανδαλολογία. Ο ν.3389/2005 για τις συμπράξεις ήταν η απάντησή μας στις απαιτήσεις και τις ανάγκες της κοινωνίας για περισσότερες και καλύτερες υποδομές. Ήδη έχουν εγκριθεί έργα ύψους 2.500.000.000 ευρώ για κοινωνικές προτεραιότητες, όπως είναι σχολεία, νοσοκομεία, κτήρια της Τοπικής Αυτοδιοίκησης, πυροσβεστικοί σταθμοί και άλλες υποδομές του δημοσίου και αυτά δεν είναι μόνο κοινωνικού χαρακτήρα έργα, αλλά είναι και έργα που αφορούν ολόκληρη την ελληνική περιφέρεια. Αύριο θα ενημερώσω αναλυτικά την κυβερνητική επιτροπή και κατόπιν, αργότερα, θα ενημερώσω αναλυτικά και τη Βουλή. 
      Η τέταρτη σημαντική πρωτοβουλία ήταν η υλοποίηση της νέας γενιάς των αποκρατικοποιήσεων. Έχουμε πια μια πλήρη αποκρατικοποίηση στον τραπεζικό τομέα, σε μεγάλες τράπεζες, όπως η Εθνική και η Εμπορική, κάτι που εθεωρείτο σχεδόν αδύνατο πριν από μερικά χρόνια. Το τραπεζικό σύστημα λειτουργεί πολύ πιο αποτελεσματικά. Τα περιθώρια μεταξύ επιτοκίων χορηγήσεων και καταθέσεων μειώνονται πια σημαντικά. Βεβαίως υπάρχουν και άλλα βήματα που πρέπει να γίνουν, να ενταθεί και άλλο ο ανταγωνισμός, αλλά βρισκόμαστε σε καλό δρόμο. 
      Μια ακόμα σημαντική πρωτοβουλία ήταν η υλοποίηση μιας νέας και καλά στοχευμένης πολιτικής για την ενίσχυση της εξωστρέφειας. Αναβαθμίσαμε το Εθνικό Συμβούλιο Εξαγωγών, κινητοποιήσαμε τον Ο.Π.Ε.Χ. και μ’ αυτόν τον τρόπο κατορθώσαμε να αντιστρέψουμε την καθοδική πορεία των εξαγωγών, με τη βοήθεια πάντα των ελληνικών επιχειρήσεων και των Ελλήνων εξαγωγέων.
      Έκτη σημαντική μεταρρύθμιση ήταν ο νόμος για τις Δ.Ε.Κ.Ο., ο 3429/2005. Και αυτόν τον καταψήφισε το ΠΑ.ΣΟ.Κ.. Οδηγεί σε μεγαλύτερη διαφάνεια, σε καλύτερη διαχείριση, σε πιο ποιοτικές και καλύτερες υπηρεσίες προς τους πολίτες και -το σημαντικότερο- λιγότερα βάρη για τους φορολογούμενους. 
      Σχεδιάσαμε και αρχίζουμε να υλοποιούμε σε λίγο την ψηφιακή στρατηγική 2006-2013. Με αυτήν κλείνουμε το ψηφιακό χάσμα που μας χωρίζει από την Ευρωπαϊκή Ένωση. Δημιουργούμε την ψηφιακή Ελλάδα. Ήδη, η διείσδυση της ευρυζωνικότητας από 0,1% του πληθυσμού που ήταν στις αρχές του 2004 έχει πολλαπλασιαστεί με εκθετικούς ρυθμούς και σήμερα βρισκόμαστε στο 4,5% του πληθυσμού. 
      Παράλληλα, εξυγιάναμε το Γ΄ Κοινοτικό Πλαίσιο Στήριξης. Αποκαταστήσαμε την αξιοπιστία της Κεφαλαιαγοράς, ώστε το Χρηματιστήριο να λειτουργεί με διαφάνεια και να συμβάλλει στην ανάπτυξη της χώρας. Αναδιοργανώσαμε τους μηχανισμούς του Υπουργείου Οικονομικών για την αποτελεσματική αντιμετώπιση της φοροδιαφυγής. Θα μπορούμε να χρηματοδοτούμε σημαντικές κοινωνικές προτεραιότητες. Αναβαθμίσαμε το «TAXIS», ώστε οι φορολογούμενοι να εξυπηρετούνται γρήγορα και αποτελεσματικά.
    Όλες αυτές οι πρωτοβουλίες που ανέφερα είχαν θετικές επιπτώσεις στην ανάπτυξη, στην απασχόληση και στη κοινωνική συνοχή. Ειδικά σε ό,τι αφορά τη κοινωνική συνοχή η κατάσταση που κληθήκαμε να αντιμετωπίσουμε ήταν ιδιαίτερα προβληματική. Από την πρώτη στιγμή δώσαμε προτεραιότητα παρά τις δημοσιονομικές δυσκολίες στην αντιμετώπιση κοινωνικών αδικιών, με το νόμο για τα πανωτόκια, με την επιστροφή του Λ.Α.Φ.Κ.Α., με την αύξηση του αφορολογήτου, με φορολογικές ελαφρύνσεις ειδικές προς τα άτομα με αναπηρίες, με την αύξηση του Ε.Κ.Α.Σ. και των αγροτικών συντάξεων, με ρυθμούς διπλάσιους του πληθωρισμού για τα χρόνια που πέρασαν και φέτος κατά 22%, με την αύξηση του επιδόματος ανεργίας κατά 18%.
    Βεβαίως η προσπάθεια κατά της κοινωνικής αδικίας και κατά της φτώχειας δεν μπορεί να τελειώσει. Συνεχίζεται με στοχευμένες δράσεις και με σταδιακή αύξηση του κοινωνικού προϋπολογισμού, γιατί στόχος μας δεν είναι μόνο η αποτελεσματική οικονομία, αλλά είναι και μια δίκαιη κοινωνία. Για το 2008 έχουμε ήδη συμπεριλάβει στο πρόγραμμα σταθερότητας και ανάπτυξης βελτιώσεις στο Ε.Κ.Α.Σ., στις συντάξεις του Ο.Γ.Α. και στο επίδομα ανεργίας ανάλογες με τις φετεινές, ώστε να πετύχουμε τους στόχους, να πετύχουμε αυτά για τα οποία έχουμε δεσμευτεί προς τον ελληνικό λαό. Επιπλέον δημιουργείται ειδικό ταμείο για την αντιμετώπιση της φτώχειας και του κοινωνικού αποκλεισμού, μέσω του οποίου προγραμματίζουμε τη διάθεση σταδιακά σε ετήσια βάση ως το τέλος της επόμενης πενταετίας 2.000.000.000 ευρώ σε ειδικά στοχευμένες δράσεις για τα νοικοκυριά που βρίσκονται κάτω από το όριο της φτώχειας, γιατί το κοινωνικό κράτος στην Ελλάδα δεν λειτουργεί αποτελεσματικά. 
    Τέλος, με την υλοποίηση του Eθνικού Στρατηγικού Πλαισίου Αναφοράς 2007-2013, το οποίο έχουμε σχεδιάσει και ήδη συζητάμε με τις υπηρεσίες της Ευρωπαϊκής Επιτροπής στοχεύουμε στην αποτελεσματική αξιοποίηση πόρων της τάξεως του 20,1 δισεκατομμυρίων ευρώ σε σταθερές τιμές του 2004 που με μεγάλο κόπο διασφάλισε η χώρα μας το Δεκέμβριο του 2005, πάλι παρά τις κινδυνολογικές προβλέψεις της Αξιωματικής Αντιπολίτευσης που θεωρούσε ότι δεν θα φθάσουμε αυτούς τους στόχους. 
    Το 82% των πόρων του Εθνικού Στρατηγικού Πλαισίου Αναφοράς κατευθύνεται στην περιφέρεια. Στόχος μας είναι να κλείσει το χάσμα που χωρίζει την περιφέρεια από το κέντρο. Στόχος μας είναι η ουσιαστική περιφερειακή σύγκλιση. 
    Κυρίες και κύριοι συνάδελφοι, οι καρποί της προσπάθειας που κάνουμε τα τελευταία τρία χρόνια μάς επιτρέπουν να διαθέσουμε πόρους για συγκεκριμένες και με σαφή στόχευση κοινωνικές παρεμβάσεις. Δεν υπάρχει, όμως, κανένα περιθώριο για γενικευμένη χαλάρωση και για γενικευμένη παροχολογία. Απαιτείται από όλους υπευθυνότητα. Οι λάθος επιλογές που έγιναν στο παρελθόν σε καμμία περίπτωση δεν πρέπει να επαναληφθούν. Οι λάθος επιλογές του παρελθόντος είναι αυτές που οδήγησαν στην αναποτελεσματικότητα και στις κοινωνικές αδικίες που παρέλαβε η σημερινή Κυβέρνηση. 
    Πράγματι, έχουμε σημειώσει μεγάλη πρόοδο. Όμως έχουμε ακόμη πολύ δρόμο μπροστά μας. Προβλήματα που δημιουργήθηκαν σε είκοσι πέντε χρόνια δεν επιλύονται από τη μια στιγμή στην άλλη. Απαιτούν χρόνο και συστηματική προσπάθεια, συνέχεια, συνέπεια και σαφή στόχευση. Το δημόσιο χρέος που από το 29% του Α.Ε.Π. το 1981 έφθασε το 2004 στο 108,5% του Α.Ε.Π. δεν θα πέσει από τη μια στιγμή στην άλλη. Δεν θα μπορούσε γιατί δεν είναι ούτε τεχνικά ούτε οικονομικά ούτε πολιτικά εφικτό να γίνει κάτι τέτοιο. Θα απαιτήσει χρόνο και συνέπεια και συνέχεια για να μειωθεί σύμφωνα με τις ευρωπαϊκές μας υποχρεώσεις. Πέρυσι μειώθηκε στο 104,1% του Α.Ε.Π.. Φέτος ο στόχος είναι να μειωθεί στο 100% του Α.Ε.Π.. Για το 2008 στοχεύουμε να πάμε κάτω από το 100% στο 95,9%. Για πρώτη φορά μετά από δεκαπέντε χρόνια θα είμαστε κάτω από το 100%. 
    Η μείωση του χρέους δεν επιτυγχάνεται με μαγικές συνταγές. Επιτυγχάνεται με τη μείωση του ελλείμματος και με τη σταδιακή επίτευξη ισοσκελισμένων ή και ελαφρά πλεονασματικών προϋπολογισμών που έχουμε υποχρέωση στα πλαίσια του Συμφώνου Σταθερότητας και Ανάπτυξης να  πετύχουμε. Και έχουμε θέσει ως στόχο να το κάνουμε με τον ηπιότερο δυνατό τρόπο έως το 2012. 
      Δεν είναι όμως μόνο το δημόσιο χρέος. Έχουμε και άλλες μεγάλες προκλήσεις μπροστά μας. Με την ευκαιρία του δημοσίου χρέους, πριν πάω στις άλλες προκλήσεις, επιτρέψτε μου να μιλήσω λίγο για τα θέματα των ημερών που προσπαθεί να αναδείξει η Αξιωματική Αντιπολίτευση, δηλαδή, για τα θέματα των εκδόσεων των ομολόγων. 
      Γνωρίζετε, κυρίες και κύριοι συνάδελφοι, ότι λόγω του τεραστίου ύψους του δημοσίου χρέους που έχει δημιουργήσει η πολύ κακή πολιτική που ακολουθήθηκε τα τελευταία είκοσι πέντε χρόνια, σήμερα είμαστε υποχρεωμένοι κάθε χρόνο να δανειζόμαστε 35.000.000.000-36.000.000.000 ευρώ για να αναχρηματοδοτούμε αυτό το χρέος, διότι λήγουν κάποια δάνεια –πρέπει να υπάρξουν καινούργια δάνεια να τα αποπληρώσουν- και βεβαίως για να καλύπτουμε και τα μικρότερα ελλείμματα που υπάρχουν σήμερα. 
      Το συντριπτικά μεγαλύτερο κομμάτι αυτού του δανεισμού γίνεται με δημοπρασίες ή και με κοινοπρακτικά δάνεια, διότι αυτό προγραμματίζεται και μέσω των συγκεκριμένων διαδικασιών που υπάρχουν. Μέσω του Ο.Δ.ΔΗ.Χ. γίνεται αυτός ο δανεισμός. 
      Ένα μικρό μέρος αυτού του δανεισμού γίνεται με ειδικές εκδόσεις για την αξιοποίηση ιδιαίτερα ευνοϊκών ευκαιριών ή συγκυριών για να μπορούμε να μειώνουμε το κόστος εξυπηρέτησης του χρέους. Από αυτές τις ειδικές εκδόσεις 
–γιατί υπάρχει μεγάλη σύγχυση στην κοινή γνώμη μετά την κινδυνολογία της Αξιωματικής Αντιπολίτευσης- με νόμους που η σημερινή Αξιωματική Αντιπολίτευση είχε ψηφίσει όταν ήταν κυβέρνηση, ένα μικρό μέρος γίνεται μέσω της 23ης Διεύθυνσης του Γενικού Λογιστηρίου του Κράτους και αυτό το μικρό μέρος αφορά στη χρηματοδότηση των εξοπλιστικών δαπανών. Αυτό γίνεται με τους καλύτερους δυνατούς όρους και με τις ίδιες διαδικασίες που γίνεται και η χρηματοδότηση όλων των υπολοίπων αναγκών του δημοσίου.
      Επειδή άκουσα να μιλάνε κάποιοι δήθεν για «κρυφά» χρέη, εγώ θα καταθέσω έναν πίνακα από το Γενικό Λογιστήριο του Κράτους που παρουσιάζει από το 1999 μέχρι και πέρυσι, το 2006, το σύνολο των ποσών που χρηματοδοτήθηκαν μ’ αυτά που η Αξιωματική Αντιπολίτευση, χωρίς να έχει καμμία συναίσθηση του τι λέει, χαρακτήρισε ως «κρυφά» χρέη. 
      Το 1999 το δημόσιο δανείστηκε μ’ αυτά τα «κρυφά» χρέη 1.912.000.000 ευρώ…
      ΚΩΝΣΤΑΝΤΙΝΟΣ ΤΑΣΟΥΛΑΣ: «Κρυφά» ομόλογα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Ναι, «κρυφά» ομόλογα. 
      …δανείστηκε 1.912.000.000 ευρώ. 
      ΠΡΟΕΔΡΕΥΩΝ (Ιωάννης Τραγάκης): Και το «κρυφά» εντός εισαγωγικών βέβαια. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το «κρυφά» εντός εισαγωγικών, γιατί δεν είναι κρυφά βεβαίως. Δεν υπάρχουν κρυφά ομόλογα. Κρυφά ομόλογα υπάρχουν στη φαντασία των συναδέλφων της Αξιωματικής Αντιπολίτευσης που κυκλοφορούν αυτά τα κατάπτυστα δήθεν non papers.
      Το 2000 εκδόθηκαν τέτοια «κρυφά» ομόλογα ύψους 2.356.000.000 ευρώ. το 2001 1.102.000.000 ευρώ, το 2002 2.130.000.000 ευρώ, το 2003 1.090.000.000 ευρώ, το 2004 1.100.000.000 ευρώ.
      Βεβαίως λόγω του ότι έχουμε εξυγιάνει τις αμυντικές δαπάνες, από τότε είναι πολύ μικρότερα τα ποσά τα οποία χρειάζεται να δανειστεί το δημόσιο. Το 2005 δανειστήκαμε μόλις 650.000.000 ευρώ από τα 2.000.000.000 ευρώ που δανείζονταν οι προηγούμενες κυβερνήσεις και το 2006 850.000.000 ευρώ, με σαφείς και συγκεκριμένες διαδικασίες που ακολουθούνται διαχρονικά. Καταθέτω το σχετικό πίνακα.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να μπει η σελ. 165)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή σ’ αυτό το κατάπτυστο non paper της Αξιωματικής Αντιπολίτευσης, έγινε και μια προσπάθεια να εμπλακεί και ο Γενικός Γραμματέας του Γενικού Λογιστηρίου του Κράτους, λέγοντας ότι δήθεν είχε φιλική σχέση με κάποιον από μια τράπεζα, θα καταθέσω –λυπάμαι που αναγκάζομαι να το κάνω, διότι αυτά τα στοιχεία κανονικά θα έπρεπε να είναι απόρρητα, αλλά δεν μπορούμε να κάνουμε αλλιώς- στο Κοινοβούλιο έναν αναλυτικό πίνακα με το ποιες τράπεζες χρηματοδότησαν ποια δάνεια σ’ όλη αυτή την περίοδο, από το 1999 μέχρι το τέλος του 2006. Είναι όλες αξιόπιστες τράπεζες. Δεν έχουμε κανένα λόγο να αμφισβητούμε την αξιοπιστία οποιασδήποτε τράπεζας.
      Όποιοι όμως κάνουν τον κόπο να κοιτάξουν αναλυτικά αυτόν τον πίνακα θα δουν κάποιες συμπτώσεις, ότι σε κάποιες περιόδους που κυβερνούσε η Αξιωματική Αντιπολίτευση κάποιες τράπεζες έπαιρναν τη μερίδα του λέοντος. Θα δουν επίσης ότι μέχρι και το τέλος του 2006 η τράπεζα για την οποία κατηγορείται ο Γενικός Γραμματέας σ’ αυτό το κατάπτυστο, επαναλαμβάνω, non paper, το οποίο κανονικά επισύρει και αστικές ευθύνες, θα δουν, επαναλαμβάνω, ότι η τράπεζα για την οποία ομιλούν, η «JP Morgan», δεν είχε πάρει κανένα τέτοιο κοινοπρακτικό δάνειο. Έχουν πάρει όλες οι άλλες μεγάλες τράπεζες -γιατί τις δουλειές του δημοσίου, βεβαίως, δεν τις παίρνει μια τράπεζα επί των ημερών της Νέας  Δημοκρατίας, όπως συνέβαινε παλιότερα, θα το δείτε στον κατάλογο- όπως η «Citigroup», η «Deutsche Bank», η «Morgan Stanley», η «Citibank», η «Hypo Vereinsbank». Η «JP Morgan» το πρώτο και μοναδικό που πήρε ήταν το 2007. Αυτά τα περί ειδικών σχέσεων εγώ δεν  τα καταλαβαίνω. Είναι πολλά χρόνια εκεί ο κ. Κουρής. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (Να μπουν οι σελ. 168, 169)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):Έρχομαι τώρα στα υπόλοιπα θέματα. Διότι, βεβαίως, δεν είναι μόνο το δημόσιο χρέος και η χρηματοδότησή του. Έχουμε και άλλες προκλήσεις μπροστά μας ως χώρα. Η μεγαλύτερη είναι το ασφαλιστικό. Είναι ένα πρόβλημα που, αν δεν αντιμετωπιστεί έγκαιρα, θα δημιουργήσει μεγάλα προβλήματα στην επόμενη δεκαετία. Κι εδώ απαιτούνται συναινέσεις. Υπάρχουν μεγάλα προβλήματα και στο ασφαλιστικό σύστημα και στη λειτουργία των ταμείων και στη διαχείριση, αν θέλετε, των ταμείων, κάτι που ανέδειξε η ίδια η Κυβέρνηση με το θέμα αυτό της συγκεκριμένης χρηματιστηριακής εταιρείας. Ασφαλώς και πρέπει να αντιμετωπίζουμε τα προβλήματα. Τα προβλήματα, όμως, πρέπει να τα αντιμετωπίζουμε με νηφαλιότητα, πρέπει να τα αντιμετωπίζουμε με ψυχραιμία και βέβαια να τα αντιμετωπίζουμε με γνώση.
      Υπάρχουν προβλήματα διαχείρισης των αποθεματικών των ασφαλιστικών ταμείων, τα οποία είναι διαχρονικά προβλήματα. Είναι προβλήματα μιας δεκαετίας και πλέον. Γι’ αυτό αύριο, σε ειδική σύσκεψη που συγκαλούμε, θα ζητήσουμε να διερευνήσει -έχω συνεννοηθεί με το συνάδελφο κ. Τσιτουρίδη- το Υπουργείο Απασχόλησης και Κοινωνικής Προστασίας τα τελευταία δέκα χρόνια, από το 1998 μέχρι και φέτος, πώς τα ταμεία διαχειρίστηκαν τα αποθεματικά τους. Να δούμε τι έγινε στο παρελθόν. Διότι έχουμε κι αυτή την περίοδο του Χρηματιστηρίου που, εξ όσων όλοι θυμόμαστε, η τότε κυβέρνηση έδινε εντολές στα ταμεία να αγοράζουν στο Χρηματιστήριο σε υψηλές τιμές και τα ανάγκασε να κάνουν τοποθετήσεις τέτοιες, οι οποίες αργότερα τα οδήγησαν σε σημαντικές απώλειες. Δεν καταλαβαίνω πώς μπορεί και μιλάει η Αξιωματική Αντιπολίτευση όταν έχει αυτό το παρελθόν. 
      Εμείς όμως είμαστε σε κάθε περίπτωση αποφασισμένοι και να αποκαλύψουμε πλήρως το τι γίνεται εκεί -γιατί υπάρχουν αδυναμίες, δεν υπάρχουν κατάλληλοι άνθρωποι, για να κάνουν επενδύσεις σε σύνθετα χρηματοοικονομικά προϊόντα- αλλά και να αλλάξουμε το θεσμικό πλαίσιο. Γι’ αυτό γίνεται αύριο μια μεγάλη σύσκεψη στην οποία μετέχει, εκτός εμού και του Υπουργού Απασχόλησης και Κοινωνικής Προστασίας, ο Διοικητής της Τράπεζας της Ελλάδος, ο Πρόεδρος της Επιτροπής Κεφαλαιαγοράς, ο Πρόεδρος του Χρηματιστηρίου, για να δούμε τι πρέπει να κάνουμε ώστε να προστατεύσουμε πραγματικά τα χρήματα των ασφαλισμένων, διότι αυτή είναι η επιδίωξή μας. Δεν μπορούμε να λέμε ότι θα λύσουμε το ασφαλιστικό και από την άλλη μεριά να μην εξυγιάνουμε το σύστημα αξιοποίησης των αποθεματικών των ταμείων. 
      Ωστόσο το ασφαλιστικό ξεπερνά αυτό το ζήτημα. Το ασφαλιστικό είναι ένα πρόβλημα που, αν δεν αντιμετωπιστεί έγκαιρα, θα δημιουργήσει μεγάλα προβλήματα στην επόμενη δεκαετία. Και εδώ απαιτούνται συναινέσεις, κυρίες και κύριοι συνάδελφοι. Ο διάλογος που ξεκινήσαμε πρέπει να συνεχιστεί. Οι προτάσεις της επιτροπής, που έχει δημιουργηθεί για την αποτύπωση της κατάστασης στο ασφαλιστικό σύστημα, θα παρουσιαστούν σύμφωνα με το χρονοδιάγραμμα. Και παράλληλα πρέπει να συνεχίσουμε και τον πολιτικό και τον κοινωνικό διάλογο. 
      Έρχομαι τώρα, κλείνοντας, στο νομοσχέδιο που συζητούμε για την εισοδηματική πολιτική. 
      ΠΡΟΕΔΡΕΥΩΝ (Ιωάννης Τραγάκης): Θα κρατήσω το χρόνο από τη δευτερολογία σας.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κρατήστε τον, κύριε Πρόεδρε. 
      Με την εισοδηματική πολιτική για το 2007 αξιοποιούμε την πρόοδο που συντελέστηκε τα τελευταία τρία χρόνια στην οικονομία. Και εξαντλήσαμε όλα τα δυνατά δημοσιονομικά περιθώρια για να ενισχύσουμε τα εισοδήματα των δημοσίων λειτουργών και συνταξιούχων, όπως κάναμε και τα δύο προηγούμενα χρόνια. Οι μισθοί αυξάνονται με ρυθμό που υπερβαίνει σημαντικά τον προβλεπόμενο πληθωρισμό. Οι συντάξεις, όπως ήδη έχουμε ανακοινώσει, αυξάνονται με ρυθμό μεγαλύτερο από το ρυθμό αύξησης των μισθών, όπως έγινε και τα προηγούμενα χρόνια άλλωστε. Και παράλληλα, το διαθέσιμο εισόδημα των μισθωτών και των συνταξιούχων του δημοσίου ενισχύεται ακόμη περισσότερο λόγω της αύξησης του αφορολογήτου ορίου και της μείωσης των φορολογικών συντελεστών, που ισχύει από την 1η Ιανουαρίου του 2007.
      Κυρίες και κύριοι συνάδελφοι, δεν θα μπω στις λεπτομέρειες, ακριβώς για να μην εκμεταλλευτώ άλλο το χρόνο σας. Θα έχουμε την ευκαιρία και στη συζήτηση επί των άρθρων και ο κ. Δούκας, όταν παρέμβει, να  αναλύσουμε διεξοδικά –το έχει κάνει άλλωστε με απόλυτη επάρκεια και η εισηγήτριά μας- το περιεχόμενο του νομοσχεδίου.
      Η πολιτική μας, κυρίες και κύριοι συνάδελφοι –για να κλείσω- αποτελεί εγγύηση ότι η Ελλάδα και οι πολίτες του τόπου μας μπορούν να κοιτούν προς το μέλλον με αισιοδοξία. Οι μεταρρυθμίσεις αποδίδουν. Η Ελλάδα μετασχηματίζεται. Όμως δεν υπάρχουν περιθώρια για εφησυχασμό. Απαιτείται να συνεχίσουμε την προσπάθεια που ξεκινήσαμε με συνέπεια, απαρέγκλιτα, με την ίδια ένταση, όπως όταν ξεκινήσαμε. 
      Ορισμένες φορές οι επί μέρους προτεραιότητες μπορεί και πρέπει να προσαρμόζονται, αλλά ο στόχος για μια αποτελεσματική οικονομία και μια δίκαιη κοινωνία παραμένει αμετάθετος και βέβαια σ’ αυτήν την πορεία επιζητούμε πάντα τη μέγιστη δυνατή κοινωνική συναίνεση και τη μέγιστη δυνατή πολιτική συναίνεση, έστω και αν δεν το επιτυγχάνουμε πάντα. 
      Πρέπει πιστεύω να αντιληφθούν όλα τα κόμματα και όλοι οι κοινωνικοί εταίροι ότι για να προοδεύσει και να προχωρήσει η Ελλάδα, πρέπει να ξεπεραστούν ιδεοληψίες και αγκυλώσεις του παρελθόντος. Πρέπει να υποχωρήσουν οι μικροκομματικές σκοπιμότητες και να αναζητηθούν συναινέσεις εκεί που, τουλάχιστον μεταξύ των μεγάλων κομμάτων, δεν υπάρχουν ουσιαστικές διαφορές. Και οι κοινωνικοί εταίροι είμαι βέβαιος ότι θα αναλάβουν με νηφαλιότητα τις ευθύνες τους και πιστεύω ότι είμαστε σε μια φάση που ως χώρα μπορούμε να κάνουμε μια ιστορική υπέρβαση, για να ξεφύγουμε από τα προβλήματα του παρελθόντος και να αντιμετωπίσουμε το μέλλον με αισιοδοξία και αποτελεσματικότητα. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης.
       ΓΕΩΡΓΙΟΣ ΦΛΩΡΙΔΗΣ: Ευχαριστώ, κύριε Πρόεδρε.
      Αγαπητοί συνάδελφοι, ο κύριος Υπουργός προσπάθησε κάποια στιγμή να μιλήσει και για την «ταμπακιέρα». Η «ταμπακιέρα», βεβαίως, είναι όσα παρακολουθεί ο ελληνικός λαός να συμβαίνουν αυτές τις ημέρες, ο οποίος ελληνικός λαός ψάχνει να δει αν υπάρχει πολιτικό θάρρος από την Κυβέρνηση να αναλάβει στοιχειωδώς βαριές πολιτικές ευθύνες. Μέχρι στιγμής αυτό το θάρρος δεν υπάρχει. 
      Αντίθετα υπάρχει η γνωστή προσπάθεια αντιπερισπασμού, πρόκλησης σύγχυσης και περίπου εξίσωσης με το παρελθόν –με βάση αυτό το παρελθόν που διαμόρφωσε για το ΠΑ.ΣΟ.Κ. η Νέα Δημοκρατία και όχι το πραγματικό παρελθόν- έτσι ώστε να καταλήξουν οι πολίτες στο συμπέρασμα είτε ότι όλοι ίδιοι είναι είτε ότι όλοι έκαναν την ίδια διαχείριση και, επομένως, δεν υπάρχει κανένα πρόβλημα.
      Κύριε Υπουργέ, τα ερωτήματα είναι πάρα πολύ απλά και πάρα πολύ καθαρά και είναι τα εξής: Όταν ένα ταμείο έχει τη δυνατότητα να αγοράσει στην τιμή 99 και αγοράζει στην τιμή 107, σημαίνει ότι κάτι δεν πάει καλά σίγουρα. Αυτό το ταμείο, με βάση το πόρισμα το οποίο δώσατε –η Κυβέρνηση εννοώ- στη δημοσιότητα, φαίνεται να πλήρωσε προμήθειες 5.000.000 ευρώ σε μία χρηματιστηριακή εταιρεία, την ώρα που στη χειρότερη περίπτωση για το ταμείο θα μπορούσε να αγοράσει τα ίσης αξίας ομόλογα πληρώνοντας μια προμήθεια το πολύ 50.000 ευρώ. 
      Αυτή είναι η διαφορά. Υπάρχει ένα ποσό 4.950.000 ευρώ, το οποίο δόθηκε έξω από κάθε κανόνα συνετής και χρηστής διαχείρισης. Και το ερώτημα είναι γιατί δόθηκαν τα χρήματα αυτά. Είναι λίγα; Είναι 1.500.000.000 δραχμές με μία πράξη!
      Ξέρετε εσείς πολλούς οργανισμούς στον κόσμο να μπορούν να βγάλουν με μια απλή πράξη 1.500.000.000 δραχμές; Διάβασα δε χθες ότι αυτή η προμήθεια των 5.000.000 ευρώ εισεπράχθη σε μετρητά και σε βαλίτσα από την Τράπεζα της Ελλάδος. Δεν ξέρω αν είναι αλήθεια. Εάν, όμως, είναι αλήθεια, διερωτώμαι γιατί άραγε τόση αγωνία να εισπραχθούν τα χρήματα σε μετρητά και όχι σε επιταγές έτσι ώστε να γίνει στη συνέχεια η διαχείριση. 
      Εδώ, λοιπόν, τα ερωτήματα είναι αμείλικτα και εδώ μιλάμε για αποταμιεύσεις των Ελλήνων εργαζομένων η διαχείριση των οποίων ανατίθεται κάθε φορά στην Kυβέρνηση και η Kυβέρνηση μέσα από τη λειτουργία του κράτους την αναθέτει στις διοικήσεις των ταμείων έχουσα, όμως, την εποπτεία επί της λειτουργίας των ταμείων αυτών. 
      Κύριε Υπουργέ, μια νομοθετική πράξη της Κυβέρνησής σας πριν από ένα χρόνο ήταν να ιδρύσετε μια Ειδική Γραμματεία και να καταβάλει το ελληνικό δημόσιο κι άλλα χρήματα για να συντηρείται αυτός ο Οργανισμός της Ειδικής Γραμματείας, η οποία θα επόπτευε και θα συντόνιζε τη λειτουργία των ασφαλιστικών ταμείων. Χρειάστηκε, λοιπόν, να κάνετε ένα νόμο για να μας πείτε ότι θέλετε να οδηγήσετε την υπόθεση σε διαφάνεια. Τελικά ποιο ήταν το αποτέλεσμα; Αυτό το οποίο παρακολουθεί κατάπληκτος ο ελληνικός λαός και που οδήγησε σήμερα στην παραίτηση του Προέδρου του Ταμείου, ο οποίος φέρει το όνομα του μέχρι πρότινος Γενικού Διευθυντή της Νέας Δημοκρατίας και ο οποίος, βέβαια, είναι προφανές ότι δεν έχει τα προσόντα να κάνει αναλυτικές εκτιμήσεις για τέτοιου είδους πράξεις.
      Το ερώτημα, πρώτον, είναι γιατί κάποιος μπορούσε να αγοράσει με τιμή 99 ή 100 και αγόρασε με 107; Και γιατί ενώ η προμήθεια στην τιμή των 100 θα μπορούσε να είναι 0,1%, έγινε τελικά 7%; Πού πήγαν τα χρήματα αυτά; Ποιοι πήραν τα χρήματα αυτά; 
      Δεύτερον, το ΠΑ.ΣΟ.Κ., το οποίο πολύ εύκολα κατηγορείτε, πριν από το 2000 αφαίρεσε τη δυνατότητα διαχείρισης των αποθεματικών των ταμείων από τον Υπουργό ή τους Υπουργούς και την πήγε σε μια ανεξάρτητη αρχή υπό την Τράπεζα της Ελλάδος. Υπάρχει καμμία απάντηση από την Κυβέρνησή σας γιατί δύο μήνες μετά από τις εκλογές του 2004 και την ανάληψη της εξουσίας από την νέα διακυβέρνηση η επιτροπή αυτή έπαψε να λειτουργεί; Είναι μέσα στην προσπάθεια διαφάνειας και συνετούς διαχείρισης των αποθεματικών των ταμείων; 
      Τρίτον, μπορείτε να μας εξηγήσετε γιατί ανάμεσα σε μια έκδοση ενός ομολόγου, προκειμένου να δανειστεί το ελληνικό δημόσιο και σ’ ένα ασφαλιστικό ταμείο που επενδύει τα χρήματά του στο ομόλογο αυτό επιτρέπεται και χρειάζεται να μεσολαβούν κάποιοι οι οποίοι, κατά τα στοιχεία που έχουν δει το φως της δημοσιότητας, έχουν πάρει προμήθειες 35.000.000 ευρώ, δηλαδή, περίπου 12.000.000.000 δραχμών; Μπορείτε να μας εξηγήσετε γιατί αυτό είναι αναγκαίο στη λειτουργία του κράτους; 
      Εσείς, κύριε Υπουργέ της Οικονομίας, εκ της θέσεώς σας είσαστε ο θεματοφύλακας της καλής διαχείρισης στα ασφαλιστικά ταμεία γιατί από τον κρατικό προϋπολογισμό χρηματοδοτείται, με βάση την κείμενη νομοθεσία, ένα σημαντικό μέρος της δυνατότητας αυτών των ταμείων για να υπάρχουν. Δηλαδή, ένα μεγάλο μέρος από τα χρήματα των Ελλήνων φορολογουμένων που διαχειρίζεσθε, πηγαίνει για να χρηματοδοτήσει το ασφαλιστικό σύστημα της χώρας και αυτό απλά σημαίνει ότι πηγαίνει στα συγκεκριμένα ασφαλιστικά ταμεία, τα οποία διοικούν οι άνθρωποι που εσείς έχετε διορίσει. 
      Μη μου πείτε, όπως μέχρι τώρα ανακοινώνετε, ότι εσάς δεν σας ενδιαφέρει τι γίνεται από εκεί και πέρα. Είναι καταπληκτικό να ακούμε από το χρηματοδότη, για λογαριασμό του κράτους, των ασφαλιστικών ταμείων ότι δεν τον ενδιαφέρει αν η διαχείριση εκείνων των χρημάτων είναι σωστή και δεν τον νοιάζει εάν ένα ομόλογο που εξέδωσε μέχρι να καταλήξει στο ταμείο έχει πληρώσει προμήθειες 35.000.000 ευρώ. Και προσέξτε, μιλάμε μόνο για ένα ομόλογο μέχρι αυτή τη στιγμή ύψους 280.000.000 ευρώ. 
      Μπορείτε να μας εξηγήσετε γιατί στις ιδιωτικές τοποθετήσεις που γίνονταν και στο παρελθόν και τώρα στις περισσότερες περιπτώσεις τοποθετούν τα χρήματά τους στα ομόλογα του ελληνικού δημοσίου –σε αυτού του είδους τις εκδόσεις- τα καλύτερα ασφαλιστικά ταμεία της Ευρώπης και αυτοί, βεβαίως, δεν πληρώνουν παρά ελάχιστη ή καθόλου προμήθεια; Και γιατί αυτό ενώ το κάνουν αυτά τα ξένα ασφαλιστικά ταμεία παίρνοντας τα ελληνικά ομόλογα, δεν μπορούν να το κάνουν και τα ελληνικά με ελληνικά ομόλογα; 
      Κάθε χρόνο δεν δίνετε στον Ο.Γ.Α., όπως και εμείς, ομόλογα προκειμένου να καλύπτουμε τις υποχρεώσεις του κράτους προς τον Ο.Γ.Α.;
      Υπάρχει προμήθεια εκεί; Όχι βέβαια. Η εξόφληση των υποχρεώσεων του κράτους προς το Ι.Κ.Α. δεν έγινε με την έκδοση των ομολόγων ύψους περίπου 3.000.000.000 ή 4.000.000.000 ευρώ, χωρίς την παραμικρή προμήθεια; Γιατί, λοιπόν, έχουμε αυτού του είδους τις διαδρομές, όσον αφορά την έκδοση των συγκεκριμένων ομολόγων; 
      Και βέβαια επιχειρήσατε και έναν ακόμη ατυχή αντιπερισπασμό και απορώ γιατί καταφεύγετε σε τέτοιες μεθοδεύσεις, οι οποίες όχι απλώς δεν αντέχουν στην κοινή λογική, αλλά ξέρετε πολύ καλά ότι είναι ψέματα. Αν θέλετε να μιλήσετε για ειδικές εκδόσεις ομολόγων που έγιναν στην περίοδο του ΠΑ.ΣΟ.Κ. και θέλετε να πείτε ότι κάτι μεμπτό υπάρχει σ’ αυτό, ανάλογο των κρινομένων υποθέσεων, θα πρέπει να είστε σαφείς. Θα πρέπει, λοιπόν, να μας πείτε ότι και εκείνες οι ειδικές εκδόσεις κατευθύνθηκαν στα ασφαλιστικά ταμεία, ότι πληρώθηκαν υπερβολικές προμήθειες, για να δούμε τι συμβαίνει. Είναι αυτά τα οποία μας λέγατε ότι δεν εγγράφονταν στους δημόσιους λογαριασμούς της χώρας. Θα θυμάστε που μας το λέγατε αυτό.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν εγγράφονταν.
      ΓΕΩΡΓΙΟΣ ΦΛΩΡΙΔΗΣ: Σας φέραμε όλους τους προϋπολογισμούς, κύριε Υπουργέ και όλες αυτές οι εκδόσεις αναγράφονταν στο λογαριασμό του χρέους, γιατί ήταν όλες αμυντικές δαπάνες, συνδέονταν όλες με μια συγκεκριμένη σύμβαση παραγγελίας εξοπλισμού και τις είχατε όλες στα χέρια σας για να τις ελέγξετε. 
      Εκεί που δεν γινόταν άμεσα η εγγραφή ήταν στο έλλειμμα, δηλαδή ως δαπάνη. Και μας κατηγορήσατε για πάρα πολύ καιρό ότι δι’ αυτού του τρόπου δημιουργήσαμε κρυφά ελλείμματα, θέλοντας να μας πείτε ότι παραβαίναμε τους κανόνες της EUROSTAT για την εγγραφή των αμυντικών δαπανών. Φευ, όμως, πολύ γρήγορα ήρθε η EUROSTAT και είπε ότι η μεθοδολογία που ακολουθούσαν οι κυβερνήσεις του  ΠΑ.ΣΟ.Κ., να εγγράφουν τις αμυντικές δαπάνες κατ’ ευθείαν στο χρέος και να τις περνάνε στο έλλειμμα μόλις γινόταν η λειτουργική παραλαβή του εξοπλισμού, υιοθετήθηκε απ’ αυτήν ως η μοναδική αποδεκτή μέθοδος για όλες τις χώρες της Ευρωπαϊκής Ένωσης.
      Και δεν ζητήσατε μια συγγνώμη. Γιατί στο σύνολο των 16.000.000.000, μιας δεκαετίας, αμυντικών δαπανών, όλες ανεγράφησαν κατ’ ευθείαν στους λογαριασμούς του χρέους και τα 8.000.000.000 σταδιακά ενεγράφησαν στο έλλειμμα και η εγγραφή τους γινόταν με βάση την τμηματική λειτουργική παραλαβή των αμυντικών συστημάτων που παρήγγειλε η χώρα. Γι’ αυτά, λοιπόν, μας μιλάτε; Εξηγείστε για ποια ομόλογα και για ποιες ειδικές εκδόσεις μιλάτε. 
      Όταν ξέσπασε το σκάνδαλο των υποκλοπών –κάθε φορά αυτό κάνετε-ο κ. Καραμανλής, αφού κρύφτηκε κάνα δυο μήνες, κάλεσε πέντε σοβαρούς, πράγματι, καθ’ όλα και άξιους καθηγητές πανεπιστημίων να πει ότι θα αλλάξει το πλαίσιο. Και ποιος σας είπε, αγαπητοί συνάδελφοι, ότι η νομοθεσία της χώρας μας επιτρέπει να κλέβουν κάποιοι, να ληστεύουν; Ποιος σας είπε ότι η νομοθεσία της χώρας μας λέει ότι όταν σου εμπιστεύεται ο άλλος τα λεφτά του, μπορείς να τα υπεξαιρείς ή να μη τα χρησιμοποιείς όπως τα δικά σου, δηλαδή με την ίδια φροντίδα; 
      Εγώ ξέρω ότι οι νόμοι της χώρας μας -και όχι οι νόμοι του ΠΑ.ΣΟ.Κ.- από τότε που δημιουργήθηκε ο σύγχρονος Ποινικός Κώδικας, από το 1951, λένε ότι δεν επιτρέπεται να κλέβεις, δεν επιτρέπεται να ληστεύεις, δεν επιτρέπεται να υπεξαιρείς και όταν σου εμπιστεύονται άλλοι είτε σε ιδιωτική εταιρεία, είτε στο δημόσιο χρήματα που δεν σου ανήκουν για να τα διαχειριστείς, η διαχείρισή τους πρέπει να γίνεται με τον ίδιο τρόπο που διαχειρίζεσαι και τα δικά σου. Αλλιώς αν δεν τα κάνεις αυτά, δηλαδή αν κλέβεις, αν ληστεύεις, αν υπεξαιρείς, αν διαπράττεις το αδίκημα της απιστίας, πας φυλακή. Έτσι λέει η ελληνική νομοθεσία τα τελευταία πενήντα χρόνια. 
      Ποιο πλαίσιο θα αλλάξετε; Θα αλλάξετε ένα πλαίσιο που θα πει ότι τώρα επιτρέπεται να κλέβουν; Το πλαίσιο λέει ότι δεν επιτρέπεται να κλέβεις και το πλαίσιο λέει ότι όταν διαχειρίζεσαι ξένο χρήμα, πρέπει να το διαχειρίζεσαι και να το τοποθετείς και να το επενδύεις σαν να ήταν δικό σου. Δηλαδή αν μπορείς να αγοράσεις ένα ομόλογο με 100 ευρώ να το αγοράσεις με 100 και όχι με 107 ευρώ. Διότι αν είχες δικά σου χρήματα και ήθελες να τα επενδύσεις σε ελληνικά ομόλογα, θα πήγαινες στις τιμές της αγοράς. Και οι τιμές της αγοράς ήταν 99. Δεν θα πλήρωνες από την τσέπη σου 107. Εκτός πια και αν ήσουν ανόητος, αλλά ανόητοι με χρήματα δικά τους δεν υπάρχουν. Αφελείς επιχειρούν να εμφανιστούν, όταν διαχειρίζονται τα χρήματα του ελληνικού δημοσίου. Υπάρχουν απαντήσεις γι’ αυτά; 
      Και τι θα κάνετε; Ενώ είχατε την επιτροπή, η οποία υπό την ηγεσία ή υπό τη διοίκηση ή υπό την ευθύνη της Τράπεζας της Ελλάδος έπρεπε να ασχοληθεί με τις τοποθετήσεις που κάνουν στα ταμεία, την επιτροπή αυτή δεν τη λειτουργήσατε, την καταργήσατε.
      Πώς την καταργήσατε στην πράξη; Ενώ ο νόμος λέει ότι θα έπρεπε να στείλετε τους εκπροσώπους από τα Υπουργεία, δεν τους στείλατε. Η επιτροπή δεν είχε νόμιμη σύνθεση και τρία χρόνια τώρα δεν λειτουργεί. 
      Τώρα πήρατε χαμπάρι ότι δεν λειτουργεί η επιτροπή; Τώρα πήρατε χαμπάρι τι γίνεται στα ταμεία; 
      Εγώ βέβαια καταλαβαίνω τη δήλωσή σας και τι πανικός υπάρχει σ’ αυτήν την Κυβέρνηση όχι μόνο μ’ αυτά που βγήκαν μέχρι τώρα, αλλά μ’ αυτά που ενδεχομένως να βγουν στη συνέχεια.
      Είπατε ότι θα κάνετε έρευνα για να δείτε πώς έγιναν οι τοποθετήσεις. Πράγματι, σήμερα εγώ τοποθετήθηκα δημόσια και λέω ότι αν η Κυβέρνηση δεν φοβάται την αλήθεια, θα πρέπει να φέρει εδώ διεθνή οίκο, ο οποίος πρέπει να αξιολογήσει τις επενδύσεις της τελευταίας τριετίας, για να δούμε πώς έγιναν, με ποιες τιμές, σε ποιους πήγαν, αν πληρώθηκαν προμήθειες, τι έχει συμβεί.
      Αυτά πρέπει να μας πείτε. Διαφορετικά, ξέρετε τι μας λέτε; Αν συλληφθεί κάποιος να ληστεύει ή να κλέβει και προσαχθεί στον εισαγγελέα, αυτός θα πει «κύριε εισαγγελέα μου ή κύριε δικαστά μου, εγώ –ξέρεις- από δω και πέρα θα γίνω καλός άνθρωπος». Το δικαστήριο ξέρετε τι θα του πει; Θα του πει «ωραία, πάρε τώρα δεκαπέντε χρόνια φυλακή, πήγαινε στην κάθειρξη και σκέψου εκεί με ποιον τρόπο θα γίνεις καλός άνθρωπος».
      Πρώτα, λοιπόν, πρέπει να υπάρξει η απόδοση δικαιοσύνης. Και για να υπάρξει απόδοση δικαιοσύνης, πρέπει να υπάρξει η διαφάνεια. Όμως, κυρίως θα πρέπει επιτέλους αυτή η Κυβέρνηση να αναλάβει στοιχειωδώς πολιτικές ευθύνες. Τις πολιτικές ευθύνες, κύριοι Υπουργοί, για όλα όσα συμβαίνουν στο ασφαλιστικό σύστημα της χώρας αυτήν τη στιγμή, με τις αποταμιεύσεις απλών εργαζομένων, δεν τις έχει κανένας άλλος εδώ και τρία χρόνια εκτός από εσάς.
       (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Και αυτή τη στιγμή, έχετε υποθέσεις στα χέρια σας με πλήρη απόδειξη ότι τα πράγματα όχι μόνο δεν έγιναν όπως έπρεπε να γίνουν, αλλά έγιναν τελείως αντίθετα, κόντρα σε κάθε νομικό πλαίσιο το οποίο ισχύει στη χώρα. Και μη μου πείτε τώρα ότι υπάρχει ένα ζήτημα και να θέσουμε κάποιους περισσότερους ειδικούς κανόνες. Να τους θέσουμε, κανένα πρόβλημα. Όμως, έχει αποδειχθεί πολλές φορές στην παγκόσμια ιστορία ότι και το πιο σκληρό πλαίσιο είναι διαβλητό από ανθρώπους, που δεν έχουν τη στοιχειώδη εντιμότητα. Τα πιο σκληρά πλαίσια –για παράδειγμα το αμερικάνικο- καταρρέουν μέσα από κομπίνες που κάνουν διάφοροι. Πάντα υπάρχει τρόπος υπονόμευσής τους. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κύριε Πρόεδρε.
      Το ζήτημα –επειδή είμαστε πολιτικοί και πολιτικά μιλάμε εδώ- είναι οι άνθρωποι που αναλαμβάνουν, να κινηθούν εντός του πλαισίου. Και για τους ανθρώπους που αναλαμβάνουν να κινηθούν εντός του πλαισίου, πολύ γρήγορα, κύριε Υπουργέ, μόλις σε τρία χρόνια, φθάσατε στο σημείο και εσείς να έχετε χάσει τον αριθμό, σχετικά με το πόσοι είναι αυτοί οι οποίοι εμπλέκονται σε ύποπτες διαχειρίσεις του δημοσίου χρήματος. 
      Αυτό είναι, λοιπόν, το κρίσιμο για το πολιτικό σύστημα της χώρας και αυτό σημαίνει ανάληψη πολιτικής ευθύνης. Ανάληψη πολιτικής ευθύνης σημαίνει ότι έχω την ευθύνη για αυτούς που έχω διορίσει. Ανάληψη πολιτικής ευθύνης σημαίνει ή ότι έχω κάνει τα στραβά μάτια στην κακή διαχείριση ή δεν έχω κάνει το σωστό έλεγχο. Και ανάληψη πολιτικής ευθύνης σημαίνει ότι δεν αποδέχομαι ή αναλαμβάνω την ευθύνη γι' αυτό το σύστημα, όπου ανάμεσα στο Υπουργείο Οικονομικών και στο ασφαλιστικό ταμείο, το οποίο χρηματοδοτείται από το Υπουργείο Οικονομικών, υπάρχουν διάφοροι μεσάζοντες οι οποίοι οικονομάνε  του κόσμου τις προμήθειες. 
      Αυτή είναι η πολιτική ευθύνη. Η ανάληψη της πολιτικής ευθύνης, ξέρετε, ξεκινάει από τη διατύπωση μιας απλής συγγνώμης έως την παραίτηση. Και ο τρόπος που αναλαμβάνεται η πολιτική ευθύνη, είναι αυτός που αξιολογείται από τον ελληνικό λαό αν είναι, τελικά, ο σωστός. 
      Εσείς, όμως, σήμερα κρύβεστε πίσω από τους διορισμένους από εσάς. Αυτοί τα κάνουν λάθος και εσείς τα κάνατε όλα σωστά. Όλα σωστά εδώ και τρία χρόνια; Να ομολογείτε ότι εκδίδετε ομόλογα τα οποία, τελικά, καταλήγουν στα ελληνικά ασφαλιστικά ταμεία και στο ενδιάμεσο παρεμβάλλονται άνθρωποι, φορείς ή επιχειρήσεις, που κερδίζουν του κόσμου τα δισεκατομμύρια σε δραχμές;
      Προφανώς, δεν αναμένει κανείς από μια Κυβέρνηση που μόλις σε τρία χρόνια με τις υποθέσεις των εξαγορών από πλευράς δημοσίων οργανισμών, τραπεζών και επιχειρήσεων, με την υπόθεση του καρτέλ και των κουμπάρων και με την υπόθεση των ασφαλιστικών ταμείων, ενώ έχει τρωθεί βάναυσα, καίρια και ανεπανόρθωτα –είμαι βέβαιος γι' αυτό- στο ηθικό πεδίο, να εννοεί να αναλάβει τίποτα. Όλα στο μέλλον, τώρα θα τα κάνουμε καλύτερα. Τι θα κάνετε καλύτερα; Το ζήτημα είναι ποια είναι η άποψή σας για τη διαχείριση των δημοσίων πραγμάτων, ποια είναι η άποψή σας για τη λειτουργία του δημόσιου χώρου και του δημόσιου αγαθού. 
      Και εδώ όχι απλώς αποδείχθηκε ότι όλα τα προηγούμενα χρόνια ασκήσατε μια σκληρή, μαύρη προπαγάνδα εναντίον του ΠΑ.ΣΟ.Κ., το οποίο το χρεώσατε με μύρια όσα και που τελικά δεν είχατε τη στοιχειώδη εντιμότητα απέναντι στον ελληνικό λαό να φανείτε συνεπείς τουλάχιστον σε μία υπόσχεση που του δώσατε, ότι, μόλις αναλαμβάνατε την εξουσία, θα φροντίζατε να χυθεί άπλετο φως σε όλες τις υποθέσεις για τις οποίες κατηγορήσατε το ΠΑ.ΣΟ.Κ.. Υποσχέσεις για εξεταστικές επιτροπές, για το Χρηματιστήριο, για τα πάντα!
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Είχατε δυόμισι χρόνια στη διάθεσή σας, σύμφωνα με τις συνταγματικές προθεσμίες όσον αφορά και την ύπαρξη ποινικών ευθυνών, και δεν τολμήσατε να φέρετε εδώ το αίτημα να υπάρξει μια εξεταστική επιτροπή! Δεν το κάνατε! 
      Μία εξεταστική επιτροπή συστήσατε για τις αμυντικές δαπάνες, σπάσατε τα μούτρα σας και αυτήν τη στιγμή υλοποιείτε κατά γράμμα όλες εκείνες τις συμβάσεις τις οποίες κατηγορήσατε ως σκοτεινές. Τις υλοποιείτε κατά γράμμα και την εξεταστική επιτροπή την κλείσατε άρον – άρον! 
      Αυτά είναι τα μεγάλα ελλείμματα που έχετε απέναντι στον ελληνικό λαό! Ακόμα και αυτές τις υποσχέσεις για διαφάνεια όχι μόνο δεν τις τηρήσατε, αλλά ξέρατε ότι, αν φέρνατε εδώ τέτοια θέματα, αυτοί που θα αποκαλύπτονταν πίσω απ’ αυτά τα θέματα που κατηγορούσατε το ΠΑ.ΣΟ.Κ. δεν θα ήταν τίποτα άλλο παρά επίλεκτα στελέχη της παράταξής σας. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Φλωρίδη. 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Προσπαθώ κατά καιρούς να ερμηνεύσω, πώς είναι δυνατόν το ΠΑ.ΣΟ.Κ. σε θέματα πολιτικής ευθύνης και διαφάνειας, σε θέματα κομματισμού και σε θέματα προόδου της οικονομίας, εκεί που μας χρωστάει –λεκτικά τουλάχιστον και από πλευράς εντυπώσεων- επιχειρεί να μπει και από πάνω. 
      Αναρωτιέμαι αν είμαστε δύο διαφορετικοί κόσμοι. Είναι ότι εμείς είμαστε ευγενέστεροι και εσείς είστε πιο θαρραλέοι, για να μη χρησιμοποιήσω μια άλλη λέξη, η οποία απάδει της δικής μου συμπεριφοράς; Μήπως εμείς είμαστε αφελέστεροι και εσείς είστε πιο καπάτσοι; Μήπως εμείς είμαστε ρομαντικοί και εσείς είστε σκληροί και ξέρετε να υπερασπίζεστε το κόμμα σας και τα συμφέροντά σας περισσότερο; 
      Δεν είναι τίποτα απ’ όλα αυτά. Νομίζω πως μία από τις ερμηνείες του γεγονότος ότι το ΠΑ.ΣΟ.Κ. ζητάει και τα ρέστα υποκριτικά, όπως εν προκειμένω για το θέμα του δήθεν κρυφού ομολόγου, είναι ότι στις 7 Μαρτίου του 2004 δεν σημειώθηκε μία συνήθης αλλαγή. 
      Στις 7 Μαρτίου του 2004 μία κυβέρνηση διαδέχθηκε ένα καθεστώς. Αυτή η διαφορά του τι ήταν πριν και τι είναι μετά, ερμηνεύει κάλλιστα όλες αυτές τις εκ πρώτης όψεως αφελείς απορίες που διατύπωσα. 
      Το ΠΑ.ΣΟ.Κ. ήταν ένα καθεστώς. Δεν εννοώ πολιτειολογικά, με την έννοια της ακλόνητης εξουσίας. Δεν εννοώ δικτατορικά. Προς Θεού! Εννοώ ένα καθεστώς από πλευράς νοοτροπίας, από πλευράς πελατειακής συμπεριφοράς προς τους οπαδούς του και από πλευράς αλληλεγγύης των στελεχών του μεταξύ τους –όμως κακώς εννοούμενης αλληλεγγύης- σε θέματα που δεν θα έπρεπε να υπάρχει. 
      Η Νέα Δημοκρατία είχε αριθμητικώς, κοινοβουλευτικώς τη δύναμη να γίνει και αυτή καθεστώς. Είχε τη δύναμη να γίνει το μπλε ΠΑ.ΣΟ.Κ.. Είχαμε μία συμπαγή πλειοψηφία, μία έντονη εντολή του ελληνικού λαού και μπορούσαμε να καταχραστούμε αυτήν την πλειοψηφία και αυτήν την εντολή και να κάνουμε το δικό μας πελατειακό κράτος, το οποίο –επαναλαμβάνω- δεν υπάρχει, δηλαδή αυτό που μονότονα επαναλαμβάνετε για τα δήθεν «γαλάζια παιδιά». 
      Δεν συνεχίσαμε αυτήν την τακτική. Θα μπορούσε η Νέα Δημοκρατία να έχει μια αρρωστημένη αλληλεγγύη και να καλύπτει θέματα διαφθοράς και σκανδάλων. Θα μπορούσε η Νέα Δημοκρατία να δημιουργήσει όλους εκείνους τους μηχανισμούς που θα την έκαναν κομματικά να νιώθει ότι πατάει γερά στα πόδια της μέσα στο ελεγχόμενο κράτος. 
      Η Νέα Δημοκρατία αντελήφθη ότι ο ελληνικός λαός το Μάρτιο του 2004 έδωσε εντολή να φύγει το καθεστώς. Δεν ήθελε καθεστώς.
      Αυτήν την εντολή η Νέα Δημοκρατία τη σεβάστηκε και έδωσε στον τόπο μία Κυβέρνηση με όλες τις «δυνάμεις» και όλες τις «αδυναμίες» που έχει μία Κυβέρνηση όταν συγκρίνεται μ’ ένα καθεστώς. 
      Ας πάρουμε το παράδειγμα αυτού του δήθεν κρυφού ομολόγου.  Η Νέα Δημοκρατία δεν έχει ούτε την πρόθεση ούτε το μηχανισμό να συγκαλύπτει τέτοια ζητήματα. Έκανε έλεγχο, βρήκε το πρόβλημα και το πρόβλημα οδεύει προς τη δικαιοσύνη και προς την κάθαρσή του. Οι επιθεωρητές οι οποίοι έβγαλαν πόρισμα είναι επιθεωρητές του Υπουργείου Απασχόλησης. Δεν είναι κάποιοι εξωτικοί, κάποιοι «αλεξιπτωτιστές» οι οποίοι επεβλήθησαν. Είναι μέσα από τους υπάρχοντες μηχανισμούς. Να ξέρετε ότι εάν προκύψουν όχι ευθύνες για μη συνετή διαχείριση, όπως είπε ο κ. Φλωρίδης, χαμηλώνοντας τον πήχη της αίσθησης που έχει για το τι διεπράχθη εκεί, αλλά αν υπάρξει αίσθηση παρανομίας, αν υπάρξει απόδειξη παρανομίας, αυτή θα τιμωρηθεί κατά τρόπο αδυσώπητο. 
      Δεν έχουμε εδώ μη συνετή διαχείριση, διότι αυτό είναι εντελώς υποκειμενικό. Εδώ θα ερευνηθεί η παρανομία και να είστε βέβαιοι ότι θα παταχθεί γιατί δεν έχουμε ούτε το μηχανισμό, ούτε την πρόθεση, ούτε την επιθυμία, ούτε το σχεδιασμό να μπορούμε τέτοιες κινήσεις, τέτοιες πρωτοβουλίες, τέτοιες αποφάσεις λιγότερο ή περισσότερο συνετές ή παράνομες να τις συγκαλύπτουμε. Αυτή είναι η μεγάλη διαφορά μας. Αυτή είναι η αμηχανία που ενίοτε νιώθουμε όταν ακούμε το ΠΑ.ΣΟ.Κ. που βαρύνεται με τόσες ατασθαλίες, με τόσους κομματισμούς, να ζητάει και από πάνω τα ρέστα. Ο μοναδικός λόγος αυτής της αδυναμίας είναι ότι είμαστε Κυβέρνηση και όχι καθεστώς όπως εσείς.
      Να σας πω και κάτι άλλο; Προτιμώ αυτήν την αμηχανία που έχουμε απέναντί σας, από το να είχαμε μετατραπεί σε καθεστώς και να είχαμε καταχραστεί την εμπιστοσύνη του ελληνικού λαού και να ήμασταν μία ομάδα –για να μη χρησιμοποιήσω αυτό που για μας είπε ο Αρχηγός σας, μία σπείρα- η οποία καταχράται την εντολή του ελληνικού λαού. Καλύτερα η προσωρινή αμηχανία έναντι αυτών των φαινομένων η οποία όμως οδηγείται σε λύση και σε κάθαρση, παρά η αλληλεγγύη και η συγκάλυψη ενός καθεστώτος το οποίο ο ελληνικός λαός «ξερίζωσε» το Μάρτιο του 2004. 
      Σήμερα δεν υπάρχει κρυφό ομόλογο, υπάρχει το κρυφό μαράζι του ΠΑ.ΣΟ.Κ. να δημιουργήσει την αίσθηση και την εικόνα ότι γίνονται σκάνδαλα. Κανείς δεν μπορεί να αποτρέψει σκάνδαλα. Κανείς δεν λέει ότι οι μισοί Έλληνες είναι ηθικοί και οι άλλοι μισοί είναι ανήθικοι. Αυτά είναι αφέλειες και δεν ανήκουν στο χώρο της πολιτικής. Εδώ μιλάμε περί πολιτικών αποφάσεων και περί πολιτικών διαφορών. Η πολιτική διαφορά δεν είναι στο ήθος των ψηφοφόρων ή των στελεχών. Η πολιτική διαφορά είναι στις αντιμετωπίσεις αυτών των φαινομένων και εδώ υπάρχει ριζική διαφορά. Η αντιμετώπιση αυτών των φαινομένων είναι που κάνει τη διαφορά και πείθει τον ελληνικό λαό ότι εμείς σ’ αυτά τα θέματα είμαστε αμείλικτοι, ενώ εσείς απλώς είστε στην καλύτερη των περιπτώσεων καλοί υποκριτές. Χαρείτε το «καλοί» και αφήστε σε μας τη δουλειά, να διορθώσουμε και το θεσμικό πλαίσιο που μας αφήσατε, αλλά και τυχόν παραπτώματα τα οποία κανείς δεν διανοείται -πριν οριστικοποιηθούν από τη δικαιοσύνη- να τα ταυτίζει με ποινικά παραπτώματα. 
      Υπάρχει μία καχυποψία στην κοινή γνώμη τη οποία δημιούργησε η θητεία του ΠΑ.ΣΟ.Κ. και η διαχείριση του ΠΑ.ΣΟ.Κ. Εν ονόματι αυτής της καχυποψίας δύσκολα μπορεί κάποιος να αρθρώσει την αντίρρηση ότι καταγγελλόμενος σε δημοκρατία δεν σημαίνει και οριστικά ένοχος. Και όμως, άλλο καταγγελλόμενος, άλλο ένοχος και είναι δύσκολο να το αρθρώσει κάποιος σήμερα αυτό, γιατί η κοινή γνώμη έχοντας κληρονομήσει αυτήν την καχυποψία από τη δική σας περίοδο δύσκολα θα δεχθεί ότι ένας καταγγελλόμενος για οικονομικά σκάνδαλα δεν έχει βάλει το χέρι του στο μέλι, όπως λένε. Αυτήν την παράδοση θεσμικά δεν τη δεχόμαστε.
     Δεν δέχομαι κάθε καταγγελλόμενο να τον καταδικάζω. Αλλά αυτό είναι μια θεωρητική αντιμετώπιση του προβλήματος που έχετε δημιουργήσει. 
     Η πολιτική και η θεσμική αντιμετώπιση του προβλήματος είναι η έρευνα, η παραπομπή στη δικαιοσύνη και η τιμωρία όσων, πράγματι, έχουν κάνει παρανομίες και παρατυπίες. Αυτά όσον αφορά στο ανομολόγητο μαράζι σας να δώσετε την αίσθηση ότι η Κυβέρνηση βαρύνεται δήθεν με σκάνδαλα. 
     Θα εβαρύνετο η Κυβέρνηση με σκάνδαλα εάν συγκάλυπτε, εάν είχε επιλέξει όχι σήμερα –είναι αργά- αλλά πριν τρία χρόνια να είναι το μπλε ΠΑ.ΣΟ.Κ., εάν είχε «αξιοποιήσει» την πλειοψηφία της αλλά και την καταφορά του ελληνικού λαού εναντίον σας για να θεμελιώσει, για να κτίσει ένα δικό της κράτος, το οποίο τότε θα της επέτρεπε να κάνει αυτά που εσείς δήθεν παρουσιάζετε για τα «γαλάζια» παιδιά. Ενώ εσείς στην πραγματικότητα μας αφήσατε ένα βαθύτατα κομματικό κράτος. Εσείς στην πραγματικότητα έχετε κάνει αυτά που θέλετε να πείσετε ότι, δήθεν, κάνουμε εμείς.
     Σήμερα, όμως, εδώ δεν είμαστε για το «κρυφό» ομόλογο. Σήμερα εδώ είμαστε για τη φανερή εισοδηματική πολιτική. Και είμαστε για τη φανερή εισοδηματική πολιτική η οποία επιβαρύνει τον κρατικό προϋπολογισμό με 851.000.000 ευρώ, δίνοντας τις αυξήσεις που πρέπει να δώσει και στους εργαζομένους στο δημόσιο τομέα και στους συνταξιούχους. Και είναι αυτές οι αυξήσεις της τάξεως του 5% με τις ωριμάνσεις και στο θέμα των βασικών μισθών του δημοσίου. Και είναι αυτές οι αυξήσεις της τάξεως μέχρι του 7,5% στις συντάξεις του δημοσίου. Όχι επειδή υπάρχει μια φιλανθρωπική αντιμετώπιση ή μια δημαγωγική αντιμετώπιση, αλλά επειδή υπάρχει για πρώτη φορά μετά από πολλά χρόνια, μία αντιμετώπιση των οικονομικών αναγκών του δημόσιου τομέα και των εργαζομένων σ’ αυτόν, με βάση τις πραγματικές δυνατότητες της οικονομίας και όχι με βάση το γεγονός ότι δίνουμε αυξήσεις και ας το πληρώσουν οι επόμενες γενιές.
     Είναι από τις λίγες φορές που όλη η οικονομική πολιτική αρχίζει να αποδίδει. Και μία έκφανση αυτής της αποδόσεως είναι και η εισοδηματική πολιτική, που σήμερα καλούμαστε να ψηφίσουμε. Μία έκφανση αυτής της αποδόσεως της οικονομικής πολιτικής που μείωσε τα ελλείμματα, που μείωσε το χρέος, που περιόρισε έντονα τον δημοσιονομικό εκτροχιασμό σας. Μία έκφανση είναι και το γεγονός των φορολογικών ελαφρύνσεων. 
     Είναι σημαντικό γεγονός ότι ο φόρος για αγορά πρώτης κατοικίας μειώνεται κατά 20%. Είναι σημαντικό γεγονός ότι ελαφρύνονται οι γονικές παροχές για κάθε γονέα σε ποσοστό που φθάνει το 20%. 
     Αυτά όλα δεν είναι χατιρικά. Αυτά όλα δεν υπονομεύουν την οικονομία. Αυτά όλα δεν στερούν την οικονομία από πόρους τους οποίους έχει θανάσιμα ανάγκη. Αυτά όλα ξεδιπλώνονται σταδιακά, ξεδιπλώνονται στοχευμένα, επειδή οι αντοχές της βελτιωμένης οικονομίας το επιτρέπουν. Και επειδή αυτές οι αντοχές κατακτήθηκαν από την οικονομική πολιτική της Κυβερνήσεως και από την κατανόηση και την εμπιστοσύνη του ελληνικού λαού, είναι απόρροια συνεπώς μιας ορθής πολιτικής η οποία επιβάλλεται όχι απλώς να συνεχιστεί, αλλά επιβάλλεται να διευρυνθεί και να έχει μακρύτερο ορίζοντα.
     Αυτήν την πολιτική καλούμαστε σήμερα να στηρίξουμε. Αυτήν την πολιτική καλούμαστε σήμερα να διασαλπίσουμε. Αυτήν την πολιτική καλούμαστε σήμερα να παρουσιάσουμε στον ελληνικό λαό, χωρίς να παριστάνουμε ότι δεν καταλαβαίνουμε ότι έχει δυσκολίες. Χωρίς να παριστάνουμε ότι δεν θα θέλαμε αυτά τα ποσά να είναι μεγαλύτερα. Χωρίς να παριστάνουμε ότι δεν ξέρουμε ότι υπάρχουν έξω από εδώ χιλιάδες, εκατομμύρια συμπατριώτες μας, οι οποίοι αντιμετωπίζουν σοβαρά οικονομικά προβλήματα.
     Η μόνη ειλικρινής πολιτική απάντηση σ’ αυτά τα προβλήματα, όμως, είναι ότι αντιμετωπίζονται σταδιακά μέσα από τη δύναμη της οικονομίας και όχι μέσα από την επιδείνωση της καταστάσεως της οικονομίας. Η δύναμη της οικονομίας, το μεγάλωμα της πίτας, η ανάπτυξης της εξωστρέφειας της οικονομίας, η ενδυνάμωση της ανταγωνιστικότητάς της, αφορά και το χαμηλοσυνταξιούχο.
Αφορά και το χαμηλοσυνταξιούχο ότι αυξάνονται σημαντικά οι εξαγωγές και ας μην του φαίνεται εκ πρώτης όψεως σχετικό, διότι αυτό καταδεικνύει τη δύναμη και την ευρωστία μίας οικονομίας, από την οποία θα αφαιρέσουμε μια ικμάδα για να τη δώσουμε σ’ αυτόν τον άνθρωπο, για να τη δώσουμε σ’ αυτήν την τάξη, για να τη δώσουμε σ’ αυτές τις κοινωνικές ομάδες. Μόνο μία οικονομία με ικμάδα μπορεί να μοιράσει το προϊόν της, όπως σήμερα γίνεται εδώ με την εισοδηματική πολιτική. 
      Το ΠΑ.ΣΟ.Κ. με την καθεστωτική του πονηριά και με τη θρασύτητα αυτής της βεβαιότητας ότι έχει απέναντί του μία Κυβέρνηση και όχι ένα καθεστώς, επιχειρεί να μας ταυτίσει με τον εαυτό του, διότι στην καλύτερη των περιπτώσεων η επιτυχία σας θα είναι να θεωρήσει ο κόσμος ότι είμαστε όλοι ίδιοι. Νομίζω πως κάτι τέτοιο όχι απλώς δεν γίνεται πιστευτό αλλά και το φρόνημά μας δυναμώνει, αλλά και τον ελληνικό λαό πείθει ακόμη περισσότερο ότι θα πρέπει να συνεχίσει τη στήριξη προς αυτήν την Κυβέρνηση, η οποία θα εμπεδώσει και θα συνεχίσει να του παρέχει μία κυβέρνηση με όλες τις δυνάμεις και όλες τις αδυναμίες και όχι ένα νέο καθεστώς.
      Εσείς αξιοποιήσατε τη λαϊκή εντολή, στηρίξατε τους δικούς σας οπαδούς, συγκαλύψατε σκάνδαλα, αλλά ο ελληνικός λαός αποφάσισε αυτό το στυλ διακυβέρνησης να μην το θέλει πια. Και μη θέλοντας το πια, δεν το θέλουμε και εμείς. Γι’ αυτό είμαστε κοντά στο λαό, είμαστε σύμφωνοι με τις εντολές του λαού και γι’ αυτό να είστε βέβαιοι πως οτιδήποτε συνιστά σκάνδαλο, θα πατάσσεται, γιατί η Νέα Δημοκρατία είναι Κυβέρνηση από το λαό και όχι ένα στενό καθεστώς που πρώτιστο χρέος του και πρώτιστο μέλημά του είναι να συγκαλύπτει τα νώτα του.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τασούλα.
      Επανερχόμαστε στον κατάλογο των ομιλητών Βουλευτών.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Οφείλω να πω στον κ. Τασούλα ότι τα καθεστώτα δεν εκλέγονται. Και το ΠΑ.ΣΟ.Κ. ζήτησε και πήρε την εντολή του ελληνικού λαού ουκ ολίγες φορές. Άρα, είναι ύβρις αυτό που από το Βήμα είπατε περί καθεστώτος, αλλά σας χαρακτηρίζει.
      Θέλω να σας πω, επίσης, ότι κάνετε το διπλό έγκλημα της συγκάλυψης, διότι σήμερα είστε Κυβέρνηση εσείς και αν αυτά τα οποία καταγγέλλετε από του Βήματος αυτού υπάρχουν στην πραγματικότητα, σημαίνει ότι τους φακέλους τους κρατάτε κλειστούς και δεν τους ανοίγετε. Άρα, λοιπόν, κάνετε το διπλό έγκλημα της συγκάλυψης. Είστε συνένοχοι.
      Οφείλω να πω στον κύριο Υπουργό ότι ο ίδιος υπογράφει τον κοινωνικό προϋπολογισμό μαζί με τον κ. Τσιτουρίδη. Ε, λοιπόν, στην προηγούμενη ομιλία μου στη Βουλή από το βιβλίο του κοινωνικού προϋπολογισμού είχα καταθέσει στα Πρακτικά μία σελίδα, που αναφερόταν στη διαχείριση των κινητών αξιών των Ταμείων. Και έλεγε εκείνη η σελίδα ότι παρέλαβε το ΠΑ.ΣΟ.Κ. 4,2% του Α.Ε.Π. το 1994 από τις κινητές αξίες των Ταμείων και στην κρίση του Χρηματιστηρίου το 2000 οι κινητές αξίες ήταν το 10% του Α.Ε.Π.. Άρα, λοιπόν, για ποια κατάχρηση των κινητών αξιών των Ταμείων ομιλούν οι κύριοι της Νέας Δημοκρατίας;
      Οφείλω να υπενθυμίσω στον κύριο Υπουργό ότι αυτά τα οποία λέει περί ομολόγων που δεν ήταν γραμμένα, είναι στο μεγάλο ψεύδος της απογραφής. Είναι η λογιστική και ταμειακή καταγραφή, διότι εμείς καταγράφαμε, μόνο όταν γίνονταν οι παραλαβές των εξοπλισμών. Και έρχεται εδώ και τα λέει μ’ ένα ύφος «Να σας βγάζω ένα πράγμα, που δεν θα έπρεπε να το βγάλουμε», λες και ήταν κάτι το κρυφό. Ποια; Αυτά τα οποία ήταν δημοσιευμένα; Και μας μοίρασε, αυτά τα οποία λέει ότι δεν θα έπρεπε να μοιραστούν; Αν είναι δυνατόν! Ντροπή μας!
      Και θα ήθελα να πω στον συνδικαλιστή της Νέας Δημοκρατίας, το Βουλευτή κ. Μανώλη, ότι αλλάξατε δύο δικαστικούς για να οδηγήσετε τη «Δ.Ε.Κ.Α.» στο δικαστήριο.
Δυο δικαστικοί παραιτήθηκαν και μπήκαν άλλοι, για να πάει η «Δ.Ε.Κ.Α.» στο δικαστήριο. 
      Θέλω να πω σ’ εσάς, τους Βουλευτές της Νέας Δημοκρατίας, το εξής: Αφού θέλατε να δανειστείτε μέσω ομολόγων και είχατε έτοιμους αυτούς που θα σας δανείσουν και ήταν τα Ταμεία, Τ.Ε.Α.Δ.Υ., Τ.Ε.Α.Π.Ο.Κ.Α., Τ.Ε.Α.Υ.Π.Ε., Τ.Σ.Ε.Υ.Π., αφού τους είχατε έτοιμους, γιατί δεν βγάλατε το ειδικό ομόλογο -δώστε τους και πάρτε τα λεφτά- αλλά βάλατε στο μέσον τους μεσάζοντες μ’ ένα ομόλογο που τιμολογείται στην καλύτερη των περιπτώσεων 87% με 88%; Και αυτό το πουλήσατε 100%. Αφού ήταν να πάτε στην «ΑΚΡΟΠΟΛΙΣ», έπρεπε να σταματήσετε στου Μπαϊρακτάρη, για να καταγγείλετε στη λαδόκολλα αυτούς που εσείς έχετε; Προς Θεού!
      Δυστυχώς, υπάρχει η αντίληψη, κύριοι συνάδελφοι, ότι η μακροοικονομία δεν επηρεάζει άμεσα την κοινωνία, ούτε και οι πολιτικές της μακροοικονομίας, την οποία μακροοικονομία, δυστυχώς, την παραλάβατε λουλούδι και την καταντήσατε γαϊδουράγκαθο. Δημοσιονομική πολιτική, εισοδηματική πολιτική, η νομισματική πολιτική διαμορφώνονται σε επίπεδο Ευρωζώνης. Και όμως, αυτή η μακροοικονομία έχει άμεσες επιπτώσεις και στην καθημερινότητα και στην αναδιανομή του εισοδήματος. 
      Σήμερα, λοιπόν, συζητάμε την εισοδηματική πολιτική του 2007 και -ας μην γελιόμαστε- κατά βάση είναι ο προάγγελος για την εισοδηματική πολιτική, που θα ακολουθηθεί για τους εργαζόμενους του ευρύτερου δημόσιου τομέα, αλλά και του ιδιωτικού τομέα. Η πολιτική αυτή, που διαγράφεται ότι θα ακολουθήσετε ως Κυβέρνηση μέσα από το νομοσχέδιο, κατά προτροπή και της Τραπέζης της Ελλάδος είναι περιοριστική για τους εργαζόμενους.
      Όσοι ισχυρίζονται ότι δίνουμε στους εργαζόμενους, τους απαντώ ότι η συνταγή είναι γνωστή. Τρία χρόνια στέγνωσαν. Προεκλογικά δίνουμε, πάγια συνταγή. Όμως, και αυτά τα οποία δίνετε μέσα από την ακρίβεια έχουν εξαφανιστεί. Για ποιες αυξήσεις ομιλούμε; 
      Θα σας καταθέσω τον εξής πίνακα, τον οποίο πήρα από την Ε.Σ.Υ.Ε. και τη EUROSTAT. Είναι οι επιδόσεις σε βασικούς διαρθρωτικούς δείκτες της Ελλάδας με την Ευρώπη των δεκαπέντε. Κατά κεφαλήν Α.Ε.Π. σε μονάδες ισοδύναμης αγοραστικής δύναμης είναι 100% στην Ευρώπη των δεκαπέντε και 78% σε εμάς. 
      Όμως, ανεβάσαμε την παραγωγικότητα, αλλά δεν το πήρε ο εργαζόμενος. Ο δεύτερος δείκτης, λοιπόν, αφορά την παραγωγικότητα ανά απασχολούμενο σε μονάδα ισοδύναμης αγοραστικής δύναμης είναι 100% στην Ευρώπη των δεκαπέντε και 88% σε εμάς. Γιατί δεν είναι ισόποσο, παρ’ όλο που αυξήθηκε η παραγωγικότητα του Έλληνα εργαζόμενου; Αυτό τι σημαίνει; Σημαίνει ότι τα παίρνει πίσω η ακρίβεια όλα αυτά. Ένας δουλεύει. Δουλεύει, το κράτος της Νέας Δημοκρατίας, για να δώσει στους ολίγους. 
      Και εδώ έρχεται η επιδείνωση της κατάστασης με την εξής στρέβλωση, κύριοι συνάδελφοι. Από τη μια, είναι η αλλαγή των καταναλωτικών προτύπων στην κοινωνία μέσω της προβολής ενός ελκυστικού κόσμου, ο οποίος γίνεται ακόμη ελκυστικότερος μέσα από τη διαφήμιση και όλοι θέλουν να τον γευτούν. 
      Από την άλλη, είναι η συγκέντρωση του πλούτου στις τράπεζες, που δημιουργούν μια πίεση για μια χαλαρή νομισματική ρευστότητα. Υπάρχει χρήμα, να το δώσουν. Δημιουργούν, λοιπόν, προϋποθέσεις εύκολου και επιπόλαιου δανεισμού. Δηλαδή στην ουσία η περιοριστική πολιτική του δημοσίου από τη μια μεριά, η χαλαρή ρευστότητα από την άλλη και οι ανάγκες του πολίτη, είναι ο αγωγός μεταφοράς του δημοσίου ελλείμματος από το κράτος στην πλάτη του νοικοκυριού. Αυτή είναι κατά βάση η πολιτική που ασκείτε. Τον αναγκάζετε να δανειστεί για να καταναλώσει, αλλά η περιοριστική πολιτική αφήνει το έλλειμμα του δημοσίου εκεί που είναι. 
      Αυτό το φαινόμενο μόνο με μεταρρυθμίσεις, κύριοι συνάδελφοι, μπορεί να εξαλειφθεί και μεταρρυθμίσεις πάνω στις αγορές και στον πληθωρισμό. Εσείς που κόπτεστε για μεταρρύθμιση, πείτε μου ποιες είναι οι πολιτικές επηρεασμού για την υπερβάλλουσα ζήτηση; Ποια πολιτική ακολουθείτε; Πείτε μου τις πολιτικές που ακολουθείτε στον επηρεασμό της προσφοράς, τις πολιτικές που ακολουθείτε για τον πληθωρισμό, για τους μηχανισμούς πρόληψης. Καμμία πολιτική. Όσα παίρνει ο άνεμος. Αυτή είναι η ιστορία, καμμία πολιτική.
      Η τελευταία μεταρρύθμιση, αν θέλετε, σε εισοδηματική πολιτική ήταν του Γεωργίου Παπανδρέου, του αείμνηστου, για το ενιαίο μισθολόγιο. Από εκεί και πέρα, επιδόματα και μπαλώματα. Κρυφοί μισθοί. Έχουμε πια υπαλλήλους, οι οποίοι όμως, είναι κακοπληρωμένοι και συνεπώς ευάλωτοι. Κι έρχεται στο τέλος και το κερασάκι για την Τράπεζα Αττικής με το Λ.Α.Κ.. Πρώτη φορά έχω δει, κύριοι συνάδελφοι, η Έκθεση της Νομικής Υπηρεσίας της Βουλής να αφιερώνει για ένα άρθρο επτά σειρών, επτά σελίδες, γιατί κινείται στα  όρια της νομιμότητας. Γιατί αυτό που κάνετε είναι κατάπτυστο. Χώρια, ότι ρίξατε τη μετοχή της τραπέζης με εκείνη την αλήστου μνήμης φράση που είπε ο διοικητής της ότι άμα δεν το έχουμε, έχουμε πρόβλημα σαν τράπεζα. Στο τέλος θα δούμε ποιος θα μαζέψει τα λεφτά.  Μία πρόταση έχω να σας κάνω. Τουλάχιστον αυτά τα ψίχουλα που δίνετε, αντί να τα δώσετε σε τέσσερις δόσεις, δώστε τα σε δύο. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Παναγιώτης Σγουρίδης  καταθέτει για τα Πρακτικά το προαναφερθέν έγγραφο, τα οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Σγουρίδη.
      Το λόγο έχει ο κ. Χριστοδουλάκης. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, οφείλω να ομολογήσω ότι η Κυβέρνηση της Νέας Δημοκρατίας έχει ένα πολύ μεγάλο προσόν. Έχει την ιδιότητα να μπορεί να στέκεται ήρεμη και να παρουσιάζει με ροδαλά χρώματα, ακόμη και την πιο σκανδαλώδη υπόθεση διαχείρισης δημόσιου χρήματος, που έχει παρουσιαστεί τα τελευταία χρόνια στη χώρα μας. Δεν ορρωδεί επίσης μπροστά στη χειροτέρευση σχεδόν όλων των οικονομικών δεικτών και παρουσιάζει ότι τα φαινόμενα διαρκώς βελτιώνονται, με τη διαφορά ότι κανείς άλλος δεν το καταλαβαίνει. 
      Άκουσα τον κύριο Υπουργό Οικονομικών προηγουμένως, να μας λέει το πόσο βελτιώθηκε η ανταγωνιστικότητα της χώρας μας. Θα σας πω εγώ πόσο βελτιώθηκε. Ενώ μέχρι το 2003 είχε μία συνεχή, όχι ραγδαία, αλλά ευδιάκριτη βελτίωση, από το 2003 μέχρι το 2005, κατρακύλησε περίπου δέκα θέσεις σ’ όλους τους κρίσιμους τομείς ανταγωνιστικότητας, τους οποίους μετρά το προσφιλές διεθνές οικονομικό φόρουμ, το αγαπημένο παιδί της Νέας Δημοκρατίας και επειδή το 2006, μετά από αυτήν τη μεγάλη χειροτέρευση, κάπως ανήλθε, αυτό το παρουσιάζει, ως βελτίωση της ανταγωνιστικότητας. 
      Μα, κυρίες και κύριοι συνάδελφοι, και ένα πλοίο άμα βυθιστεί στη θάλασσα φθάνοντας στον πυθμένα, θα αναπηδήσει λίγο. Την αναπήδηση του πυθμένα, εσείς την έχετε βαφτίσει βελτίωση των οικονομικών δεικτών. 
      Ήλθε επίσης εδώ ο κύριος Υπουργός της Οικονομίας να μας πει ότι η Κυβέρνηση κάνει ό,τι μπορεί, ό,τι είναι δυνατόν, για να δώσει αυξήσεις στα εισοδήματα των εργαζομένων και των συνταξιούχων. ‘Ο,τι  ήταν δυνατόν έκανε  το 2004 και έδωσε αύξηση 2%.  Ό,τι ήταν δυνατόν έκανε και το 2005 και  έδωσε αύξηση 2,5%. Ό,τι είναι δυνατόν κάνει το 2007 και δίνει αύξηση 3,5% που ουσιαστικά θα  μειωθεί στην πράξη, λόγω του ανεβασμένου φορολογικού συντελεστή και θα καταντήσει να είναι και πάλι κάτω του πληθωρισμού. Το 2007, ο φετινός προϋπολογισμός είναι το τέλος των ψευδαισθήσεων των πολιτών -όσοι είχαν τέτοιες ψευδαισθήσεις- για την πολιτική της Νέας Δημοκρατίας. Το κόμμα το οποίο υποσχέθηκε ασύστολα, ανεβίαστα και ανεύθυνα,  υπέρογκες αυξήσεις σε όλες τις κατηγορίες εργαζομένων, 20% στους πανεπιστημιακούς, 25% στους δικαστικούς, 20% στους εκπαιδευτικούς, πολύ  περισσότερο στους αστυνομικούς και σε πάρα πολλές άλλες κατηγορίες, προσγειώθηκε τώρα ανώμαλα στα μονοψήφια και χαμηλά νούμερα, αποδεικνύοντας έτσι για  άλλη μια φορά τη μεγάλη αναξιοπιστία και τη μεγάλη ανευθυνότητα με την οποία επιδίωξε πάση θυσία την εκλογική νίκη. 
      Ακόμη χειρότερο, όμως, είναι οι ισχυρισμοί ότι βελτιώνει τα πράγματα για τους λιγότερα οικονομικά ισχυρούς. Δείτε τι κάνει το νομοσχέδιο το οποίο έχουμε μπροστά μας σήμερα, στις φοροαπαλλαγές για την απόκτηση πρώτης κατοικίας ή για τις γονικές παροχές και θα δείτε τη μεγάλη, σκανδαλώδη εύνοια την οποία επιδεικνύει στους μεγάλους ιδιοκτήτες, όταν για το φόρο μεγάλης ακίνητης περιουσίας κρατάει τις αντικειμενικές αξίες στα επίπεδα του 2005, ενώ για όλες τις μικρότερες ιδιοκτησίες, οι οποίες εναλλάσσονται είτε λόγω πώλησης, είτε λόγω κληρονομιάς, είτε για οποιονδήποτε άλλο λόγο, μπαίνουν οι νέες αντικειμενικές αξίες, οι οποίες είναι αυξημένες γύρω στο 25% και πολύ περισσότερο για πολλές κατηγορίες, ενώ οι φορολογικές απαλλαγές προσαρμόζονται από 10% έως 20%, ανάλογα με την περίσταση. 
      Δεν είναι προφανές ότι μια τέτοια  πολιτική οδηγεί σε μια άγρια φορολογική αναδιανομή σε βάρος της μικρής ιδιοκτησίας, σε βάρος της φτωχής οικογένειας, σε βάρος της μεσαίας οικογένειας και σε όφελος μόνο των μεγαλοϊδιοκτητών, τους οποίους με κανέναν τρόπο δεν θέλει να θίξει και να πειράξει η σημερινή Κυβέρνηση; Εκεί όμως που η υποκρισία, αλλά ταυτόχρονα και η αλαζονική έπαρση παρουσιάζει την πραγματικότητα διαστρεβλωμένη, είναι το θέμα το οποίο πυρπολεί σήμερα τον προβληματισμό και στο Κοινοβούλιο και στα Μέσα Ενημέρωσης και αφορά τη διαχείριση ομολόγων από τα ασφαλιστικά ταμεία. 
      Κυρίες και κύριοι συνάδελφοι, νομίζω ότι πρέπει επειγόντως να γίνει μια διερεύνηση σε βάθος όλων των εκδόσεων ομολόγων που έχουν γίνει τα τελευταία χρόνια -και ας πάτε όσο θέλετε πίσω να ψάξετε και επί κυβερνήσεων ΠΑ.ΣΟ.Κ., διότι δεν χωράνε συμψηφισμοί σε αυτό το θέμα- και αν κάτι βρεθεί το οποίο κάποτε δεν έγινε καλά, εδώ είμαστε για να το αντιμετωπίσουμε. Αλλά σε καμμία περίπτωση, η διαχείριση η οποία υπήρχε στα ασφαλιστικά ταμεία επί κυβερνήσεων ΠΑ.ΣΟ.Κ. δεν παρέβη τους κανόνες της χρηστής συμπεριφοράς, της συνετής επιλογής, της λελογισμένης τοποθέτησης σε αξίες οι οποίες ενείχαν επενδυτικό κίνδυνο, με αποτέλεσμα η περιουσία των ασφαλιστικών ταμείων να αυξηθεί θεαματικά την περίοδο 1994-2004. 
      Εμείς, κυρίες και κύριοι συνάδελφοι, από το 1996 και μετά είχαμε αρχίσει την έκδοση πολυετών ομολόγων, με τα οποία δοκιμάζαμε και την αντοχή της ελληνικής οικονομίας, γιατί έπρεπε να ικανοποιήσουμε και το κριτήριο του Μάαστριχτ να βγάζουμε δεκαετή ομόλογα με σταθερό επιτόκιο, τα οποία βαθμιαία έπρεπε να έρχονται στο ίδιο επίπεδο με τα γερμανικά ομόλογα. Καθώς η σύγκλιση ήταν μια ολοένα και πιο αξιόπιστη διαδικασία, όσοι είχαν αγοράσει εκείνα τα ομόλογα –και μεταξύ αυτών ήταν και τα μεγάλα ασφαλιστικά ταμεία της χώρας μας- είχαν γράψει έκτοτε σημαντικές υπεραξίες. 
      Εμείς,  λοιπόν, είχαμε προικίσει τα ασφαλιστικά ταμεία της χώρας με τα ομόλογα της σύγκλισης, από τα οποία τα ασφαλιστικά ταμεία και κατ’ επέκταση ο κάθε σημερινός εργαζόμενος και αυριανός συνταξιούχος, βελτίωσε την οικονομική κατάσταση των ταμείων και διευκόλυνε έτσι τη βιωσιμότητά τους. 
      Αντίθετα, εσείς τα αναγκάσατε να επιλέξουν τα ομόλογα της πρόκλησης, τα οποία ξέρετε πολύ καλά ότι έχουν πολύ κατώτερη αξία αγοράς από την ονομαστική τους. Τα ομόλογα σύγκλισης, τα οποία εξέδιδε το ΠΑ.ΣΟ.Κ., έχουν πολύ μεγαλύτερη αξία αγοράς από την ονομαστική τους αξία. Τι κάνετε, λοιπόν; Υποχρεώνετε τις διοικήσεις να σπάνε τα ομόλογα της σύγκλισης, χάνοντας έτσι την υπεραξία την οποία έχουν κατακτήσει εν τω μεταξύ και να τα αντικαθιστούν με άλλα, δικής σας επινόησης και τεχνολογίας, ομόλογα, τα οποία διατηρούν μεν την ίδια ονομαστική αξία, αλλά έχουν πολύ χαμηλότερη αξία αγοράς.
      Είναι φανερό ότι με τον τρόπο αυτό επιδιώκετε μια συστηματική, σκόπιμη και σχεδιασμένη απομείωση της περιουσίας των ασφαλιστικών ταμείων. Οφείλετε να δώσετε εξηγήσεις, ποιος καρπούται αυτή τη διαφορά υπεραξίας με υποαξία που έχουν τα ομόλογα τα οποία τους προτρέπετε να αγοράσουν.
    Αναφερθήκατε επίσης –και λυπάμαι πάρα πολύ γι’ αυτό- ότι και το ΠΑ.ΣΟ.Κ. έβγαζε ομόλογα, λέει, πέραν των κανονικών εκδόσεων, πράγμα το οποίο φυσικά και γινότανε όπως γίνεται απ’ όλες τις κυβερνήσεις του κόσμου, με μία τρομερή διαφορά με τα δικά σας πεπραγμένα: Ότι εμείς τα ομόλογα αυτά ειδικών εκδόσεων, τα είχαμε σχεδιάσει έτσι ώστε  να αντικαταστήσουμε τον παραδοσιακό στρατιωτικό δανεισμό για τις αμυντικές δαπάνες, ο οποίος γινότανε από το Υπουργείο Αμύνης, όχι πάντα με όρους αγοράς και φέραμε τα δάνεια τα οποία γίνονται για εξοπλιστικούς σκοπούς, να γίνονται με όρους οι οποίοι επικρατούν και στον κανονικό δανεισμό του δημοσίου. 
    Όταν μάλιστα πρωτοεκδόθηκαν αυτά τα ομόλογα, με τα οποία πληρώνονταν οι εταιρείες προμήθειας στρατιωτικού υλικού, οργανώθηκε μία μεγάλη εκδήλωση στο Λονδίνο, με συμμετοχή πενήντα και πλέον τραπεζών και το γεγονός χαιρετίστηκε από το διεθνή Τύπο ως μία πολύ σημαντική βελτίωση του τρόπου με τον οποίο δανείζεται το ελληνικό δημόσιο, με όρους απόλυτης διαφάνειας, με όρους απόλυτης ανταγωνιστικότητας, εγγράφοντας όλα αυτά τα δάνεια στους ισολογισμούς του κράτους, σε ειδική κατηγορία που λέγεται «εξωτερικά δάνεια για εξοπλιστικές ανάγκες» και δεν έχουν καμμία απολύτως σχέση με τοποθετήσεις ασφαλιστικών ταμείων, όπως ψευδώς και συκοφαντικά σήμερα ισχυρίστηκε ο Κυβερνητικός Εκπρόσωπος για να καλύψει τα δικά σας ομόλογα, της  πρόκλησης και της σκανδαλώδους διαχείρισης, τα οποία περιμένουν μια απάντηση …
    ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, παρακαλώ τελειώνετε. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: …μία απάντηση η οποία ελπίζω να σημάνει και το τέλος τέτοιων πρακτικών. Διαφορετικά, θα φέρετε ακεραία την πολιτική ευθύνη γι’ αυτή την πρωτοφανή κακοδιαχείριση σε βάρος ταμείων, ασφαλισμένων και εργαζομένων. 
    Σας ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Χριστοδουλάκη.
    Ο Υφυπουργός Οικονομίας και Οικονομικών, κ. Πέτρος Δούκας, έχει το λόγο.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, κύριε Χριστοδουλάκη, με απογοητεύσατε. Μπήκατε σε θέματα στα οποία δεν θα έπρεπε αν είχατε μπει και με αναγκάζετε να πω πράγματα που δεν είχα σχεδιάσει και για τα οποία δεν είχα σχεδιάσει να μιλήσω σήμερα.
    Αγαπητοί συνάδελφοι, το νομοσχέδιο που συζητάμε σήμερα είναι πολύ σημαντικό, με πολλά θέματα. Κύριο βάρος έχει φυσικά το μέρος με τα εισοδηματικά. 
    Αλλά οι συνάδελφοι από το ΠΑ.ΣΟ.Κ. θεώρησαν πως τα εισοδηματικά των πολιτών είναι δευτερεύουσας σημασίας. Θεώρησαν πως η σκανδαλολογία προσφέρεται περισσότερο, είναι πιο ωφέλιμη. Όχι ωφέλιμη για τους πολίτες, ωφέλιμη για το ίδιο το ΠΑ.ΣΟ.Κ.. Και μιας και δεν έχει καμμιά άλλη ιδέα να προτείνει, κάτι πιο εποικοδομητικό, η σκανδαλολογία είναι μία πολύ καλή απασχόληση γι’ αυτόν.
    Κύριοι συνάδελφοι, από το Βήμα αυτό θέλω να ευχαριστήσω τα στελέχη του Οργανισμού Διαχείρισης Δημόσιου Χρέους και τα στελέχη της Διεύθυνσης Δημοσίου Χρέους του Γενικού Λογιστηρίου για τη δουλειά που κάνουν. Να ευχαριστήσω τον κ. Παπανικολάου, να ευχαριστήσω τον κ. Τζιβεριώτη και να ευχαριστήσω και την κ. Σπυρουλοπούλου και τους συνεργάτες τους. Είναι άξιοι. Κάθε μήνα, κάθε μέρα, κάθε εβδομάδα είναι μέσα στις αγορές, παρακολουθούν, ενημερώνονται, για να εξασφαλίσουν τον πιο φθηνό δανεισμό, την καλύτερη δυνατή χρηματοδότηση για όλες τις ανάγκες του δημοσίου. 3.000.000.000 το μήνα αντλούμε από τις αγορές, αγαπητοί συνάδελφοι, 35.000.000.000-36.000.000.000 ευρώ το χρόνο. Και πώς λειτουργούν οι υπηρεσίες του κράτους; Όπως οι ομόλογοί τους σε όλον τον κόσμο, στην Ιταλία, την Ιαπωνία, τον Καναδά, την Αμερική, την Ισπανία, τη Γερμανία, τη Γαλλία. Ακριβώς η ίδια μεθοδολογία. Και πώς χρηματοδοτούν τα ελλείμματα; Με δημοπρασίες, με κοινοπρακτικές εκδόσεις, με ειδικές εκδόσεις και με «commercial paper». Ό,τι κάνουν  όλα τα άλλα κράτη.. Καμμία απολύτως διαφορά με τη διεθνή πρακτική, απολύτως καμμία. 
    Το ότι δανειζόμαστε 35.000.000.000.000 ευρώ το χρόνο και 3.000.000.000 ευρώ κάθε μήνα, είναι γνωστό σε όλους, σε όλες τις αγορές. Και οι υπηρεσίες, οι αρμόδιες υπηρεσίες του κράτους, δέχονται κάθε εβδομάδα πολλές προτάσεις για αξιολόγηση. Κάθε πρόταση φυσικά τη γνωρίζουν όλα τα στελέχη των τραπεζών που κάνουν άλλωστε την πρόταση, τη γνωρίζουν και οι πελάτες τους. Και οι μόνες τράπεζες και οι μόνοι οργανισμοί με τους οποίους συναλλάσσεται το ελληνικό δημόσιο, είναι αυτοί, δηλαδή οι μεγαλύτερες τράπεζες του κόσμου και οι μεγαλύτερες ελληνικές τράπεζες, που είναι στον επίσημο πίνακα –είκοσι περίπου- των επίσημων διαπραγματευτών ομολόγων του δημοσίου. Μόνο με αυτούς συναλλάσσεται το ελληνικό δημόσιο.
      Πολλές απ’ αυτές τις προτάσεις εξετάζονται και συζητούνται και για αρκετούς μήνες μάλιστα, όπως γινόταν και επί ΠΑ.ΣΟ.Κ., αγαπητέ συνάδελφε. Εκπλήσσομαι που λέτε κάποια πράγματα που ήταν καθημερινή πρακτική όταν εσείς ήσασταν Υπουργός. Εκπλήσσομαι κυριολεκτικά. Λες και ήρθατε από άλλο πλανήτη και διαπιστώσατε πράγματα. Ακριβώς η ίδια πρακτική και πολύ καλύτερη, όπως θα πω σε λίγο. 
      Ήδη, κυκλοφορούν στις αγορές πάνω από 200.000.000.000 ευρώ ομολόγων του ελληνικού δημοσίου. Απ’ αυτά τα 200.000.000.000 ευρώ τα 180.000.000.000 είναι από τη δική σας εποχή. Δουλειά του Υπουργείου Οικονομικών –και θέλω να είμαι σαφής σ' αυτό- είναι η εξασφάλιση της πιο φθηνής χρηματοδότησης. Σ' αυτόν τον τομέα η δουλειά, η οποία γίνεται και για το συγκεκριμένο ομόλογο, το οποίο κατηγορείτε, είναι εξαιρετική. Και η δουλειά του Υπουργείου Οικονομικών τελειώνει εκεί, στην άντληση όσο το δυνατόν πιο φθηνών κεφαλαίων. 
      Το δάνειο των 280.000.000 ευρώ, αγαπητοί συνάδελφοι, σημαίνει κάτι απλό, το ότι το ελληνικό δημόσιο δανείστηκε 280.000.000 ευρώ, εισέπραξε και έβαλε στα ταμεία του ελληνικού δημοσίου 280.000.000 ευρώ. Κάποια συνάδελφος είχε πλήρη σύγχυση προηγουμένως. Κάπου μπέρδεψε ότι δανείστηκε μεν τα 280.000.000 ευρώ, αλλά εισέπραξε το 85% των 280.000.000 ευρώ. Πλήρης η σύγχυση και η παραπληροφόρηση και απορώ πώς μερικοί από εσάς δεχτήκατε αυτήν την παραπληροφόρηση, ενώ θα έπρεπε να ξέρετε καλύτερα απ’ αυτό. Και σ' αυτό το δάνειο πληρώνουμε ετήσιο «EURIBOR» μείον δεκαέξι μονάδες βάσης. Αυτό το μείον δεκαέξι μονάδες βάσης είναι σχεδόν χαμηλό ρεκόρ για το ελληνικό δημόσιο. 
      Σε λίγο θα σας πω πού δανειζόσασταν εσείς, κύριοι συνάδελφοι, που με τόση άνεση και χωρίς αιδώ κάνατε όλες αυτές τις καταγγελίες. Επαναλαμβάνω ότι άλλο κείμενο είχα γι’ αυτά εδώ και άλλο για το νομοσχέδιο. Με αναγκάζετε, όμως, γιατί είναι ηθικής τάξεως θέματα και πρέπει να τα αντιμετωπίσουμε εδώ και τώρα. 
      Επαναλαμβάνω, λοιπόν, ότι αυτό το οποίο δανειστήκαμε εμείς ήταν σε χαμηλό ρεκόρ. Δεν μπορούσε να βγει χαμηλότερη δανειοδότηση για το δημόσιο από τις αρμόδιες υπηρεσίες. 
      Εσείς είχατε πάρει ένα μήνα, πριν φύγετε από την κυβέρνηση, ένα αντίστοιχο δάνειο το οποίο ήταν με τιμή «EURIBOR» μείον δώδεκα μονάδες βάσης. Είμαστε δηλαδή και τέσσερις μονάδες βάσης καλύτερα απ’ αυτό το οποίο είχατε κάνει εσείς τότε τον Ιανουάριο του 2004, αγαπητοί συνάδελφοι. Κάνατε εσείς τέτοια αμυντικά δάνεια; Βεβαίως και κάνατε. Είπαμε: Το 2005, 650.000.000 ευρώ από τη δική μας Κυβέρνηση ή μάλλον από το ελληνικό δημόσιο, γιατί δεν είναι θέμα κυβέρνησης αυτό. Υπάρχουν υπηρεσίες που λειτουργούν αυτοματοποιημένα. Το 2006, 850.000.000. Εσείς 2.000.000.000 το 1999, 2,4 δισεκατομμύρια το 2000, 1,1δισεκατομμύριο το 2001, 2,1 δισεκατομμύρια το 2002, 1.000.000.000 το 2003 και 1,1 δισεκατομμύριο το 2004. 
      Με μια μικρή διαφορά, αγαπητοί συνάδελφοι. Όλα τα δάνεια και αυτά τα δικά σας τότε και αυτά εδώ καταγράφονται στο δημόσιο χρέος αυτόματα, αμέσως και φυσικά και στον ισολογισμό του κράτους, όπως είναι αυτονόητο. Με μια μικρή διαφορά, ότι εμείς τα γράφουμε και στις δαπάνες και στο έλλειμμα, διότι καλύπτουν αμυντικούς εξοπλισμούς και ο εξοπλισμός είναι δαπάνη. Εμείς το γράφουμε. Εσείς, κύριε συνάδελφε, που μιλάτε χωρίς αιδώ –επαναλαμβάνω και θα το λέω συνέχεια- περί διαφάνειας, δεν τα γράφατε. Λέγατε ότι ήταν τάχα τοκοχρεολύσια. Τα χαρακτηρίζατε τοκοχρεωλύσια και τα χαρακτηρίζατε προκαταβολές. Και δεν βάζετε ούτε τα μεν ούτε τα δε. Υπήρχε περίοδος στην οποία ξοδεύατε για αμυντικούς εξοπλισμούς πάνω από 2.000.000.000 ευρώ και στις δαπάνες δεν καταγράφατε ούτε 300.000.000 ευρώ, αγαπητοί συνάδελφοι, τίποτα, μηδέν, για να φαίνονται τα ελλείμματα καλύτερα απ’ ότι πραγματικά ήταν. Και έρχεστε εδώ να μας κάνατε με τέτοιο θράσος τον τιμητή; Τι τα ανοίγετε αυτά τα θέματα;
      Προχωράω. Δεν έχει υπάρξει ούτε ένα δάνειο δικό  μας που να μην έχει καταγραφεί άμεσα στο χρέος και στις δαπάνες. Και όσον αφορά το συγκεκριμένο δάνειο, δανείστηκαν υπηρεσίες 280.000.000 ευρώ, εισέπραξαν 280.000.000 ευρώ και όχι 0,85 αυτού του αριθμού και σ' αυτό το ποσό θα πληρώσουμε «EURIBOR» μείον δεκαέξι πόντους και απολύτως τίποτα άλλο. 
Κι εκεί η δουλειά του δημοσίου για την προσπάθεια καλής χρηματοδότησης τέλειωσε. Θα επανέλθω σε ένα λεπτό, για το τι γίνεται από εκεί και πέρα. 
      Εσείς τα κρύβατε, αγαπητοί συνάδελφοι, εσείς τα κουκουλώνατε. Θυμάστε -και να σας θυμίσω, έφυγε ο κύριος συνάδελφος- τα περί τιτλοποιήσεων, τι γινόταν τότε, επειδή μιλήσατε και για προμήθειες; Να δούμε, λοιπόν, τι γινόταν επί ΠΑ.ΣΟ.Κ. με τις περίφημες τιτλοποιήσεις; Τι κάνατε; Προεισπράττατε έσοδα διαφόρων φορέων και οργανισμών, τα ξοδεύατε εκείνο το χρόνο και τα έσοδα που θα έρχονταν στο μέλλον θα πήγαιναν μόνο και μόνο για να αποπληρώσουν το δάνειο.
      «HELLENIC SECURIZATION SA», που θα πει «societe anonym». Περίπου 700.000.000 ευρώ δανειστήκατε. Ήταν όλα τα μελλοντικά έσοδα από το Ταμείο Παρακαταθηκών και Δανείων. Ξέρετε πόση προμήθεια πληρώσατε γι’ αυτό, αγαπητοί συνάδελφοι; Προμήθεια μόνο, δεν μιλάω για τόκους και τέτοια πράγματα. Δώσατε 9,2 εκατομμύρια ευρώ προμήθειες, κύριε συνάδελφε. Ετήσια έξοδα δικηγόρων στο Λουξεμβούργο κ.λπ. 509.000 ευρώ και πληρώνουμε 650.000 ευρώ φόρους στο Λουξεμβούργο. Και αυτό γιατί το κάνατε; Γιατί νομίζατε ότι αυτό δεν καταγράφεται στο χρέος και θα μπορούσατε να πάτε στους Ευρωπαίους. Θα είχατε εισπράξει μεν τα λεφτά, αλλά δεν θα καταγραφόταν πουθενά στο χρέος. 
      «ΑΡΙΑΔΝΗ SA». Μελλοντικά έσοδα από τα κρατικά λαχεία το 2000 650.000.000 ευρώ. Πόσες προμήθειες -σκέτο προμήθειες, επειδή κάποιοι μιλάνε για μίζες και τέτοια πράγματα- πληρώσατε; Πληρώσατε 7,7 εκατομμύρια ευρώ, μόνο προμήθειες. Και πόσα δίνετε σε δικηγορικά και σε άλλα κάθε χρόνο; Δίνετε 608.000 ευρώ. Και οι φόροι που θα πληρώσει το δημόσιο σ’ αυτό; Είναι 655.000 ευρώ, αγαπητοί συνάδελφοι. Όλα αυτά δε, αγαπητέ συνάδελφε, πουθενά δεν ήταν καταγεγραμμένα, μέχρι που τους έπιασε η «EUROSTAT» και τους είπε: «Επ! Τι είναι αυτά εδώ; Να μπουν αμέσως στο χρέος». 
      «ATLAS SA», αγαπητοί συνάδελφοι. Η σειρά 1 ήταν 1.000.000.000 ευρώ και 1.000.000.000 ευρώ, η σειρά 2. Για προμήθειες -μόνο προμήθειες, δεν μιλάμε για τόκους και άλλα έξοδα- 16.000.000 ευρώ δώσατε, αγαπητοί συνάδελφοι. Εκτίμηση –λέει- του ποσού ετήσιων εξόδων 311.000 κάθε χρόνο και φόροι που θα πληρώνουμε στο Λουξεμβούργο 1.000.000 ευρώ. 
      «ΑΙΟΛΟΣ SA». Μελλοντικά έσοδα από το «EUROCONTROL». Ό,τι εισπράττει τώρα το «EUROCONTROL» δεν πάει για να ικανοποιήσει τρέχουσες ανάγκες, πάει για να πληρωθεί το δάνειο, το οποίο εισπράχθηκε και ξοδεύθηκε επί ΠΑ.ΣΟ.Κ. το 2001. Λοιπόν, 355.000.000 ευρώ, 4,3 εκατομμύρια ευρώ μόνο προμήθειες, 720.000 ευρώ το χρόνο εξυπηρέτηση με δικηγορικά κ.λπ. και 525.000 ευρώ είναι οι φόροι που θα πληρώνουμε στο Λουξεμβούργο. Και γιατί αναγκαζόμαστε να πληρώσουμε φόρους στο Λουξεμβούργο, λες και το Λουξεμβούργο δεν έχει αρκετά λεφτά; Γιατί προσπάθησε το ΠΑ.ΣΟ.Κ. να κρύψει τα δάνεια, αυτό το οποίο κόπτεται τώρα περί διαφάνειας. Λοιπόν, αιδώς. 
     Δεν θα αναφερθώ τώρα σε αυτό το περίφημο swap το οποίο κάνατε το 2001, ούτε στις επιστολές μεταξύ υπουργείου και Ο.Δ.Δ.Η.Χ., αγαπητοί συνάδελφοι, και δεν θα σας πω πόσο είναι το κόστος, η καθαρή ζημία από αυτό το swap, το οποίο επιχειρήσατε, σύμφωνα με τα χαρτιά, τα οποία εσείς έχετε υπογράψει εδώ, αγαπητοί συνάδελφοι, μόνο και μόνο για να κρυφτεί χρέος, για να εμφανιστεί η Ελλάδα ότι έχει καλύτερους αριθμούς στην Ευρωπαϊκή Ένωση. Για να εμφανιστεί, λοιπόν, η Ελλάδα ότι έχει καλύτερους αριθμούς στην Ευρωπαϊκή Ένωση, έκανε ένα απίθανα τερατώδες πολύπλοκο swap από αυτό το οποίο λέει τώρα ότι δεν καταλαβαίνουν οι υπηρεσίες από swap που μας έλεγε η κ. Παπανδρέου «τι κάνετε τέτοια πράγματα;». Το 2001, έξι χρόνια πριν, έγινε το πλέον πολύπλοκο και τερατώδες swap που έχει συναφθεί ποτέ και ξέρετε πόση ήταν η ζημιά του δημοσίου; Ζημιά κανονική, δεν μιλάω το δάνειο αν είναι τόσο. Η ζημία από το δάνειο αυτό ήταν πάνω από 500.000.000 ευρώ, αγαπητοί συνάδελφοι. Πάνω από 500.000.000 ευρώ και δεν σας είπε κανείς τίποτα για μίζες κ.λπ., διότι προσπαθούμε να είμαστε σοβαροί και να κάνουμε τη δουλειά μας. Πάνω από 500.000.000 ευρώ! Εάν χρειαστεί, θα καταθέσω και την αλληλογραφία του Ο.Δ.Δ.Η.Χ. με το Υπουργείο και όλες τις μελέτες για το κόστος. Ζητήστε το. Είπατε ότι θέλετε να κάνουμε μία ειδική συζήτηση για το χρέος και τα ελλείμματα κ.λπ.. Εδώ είμαστε, περιμένετε, γιατί ίσως θα έπρεπε να μαθευτεί το τι γίνεται, να ξέρει ο κόσμος τι ακριβώς έχει γίνει. 
     Δύο πράγματα ακόμα, κύριε Πρόεδρε, όσον αφορά τα ταμεία. Οι διοικήσεις των ταμείων είναι απόλυτα υπεύθυνες για τις πράξεις τους. Απόλυτα. Γι’ αυτό πληρώνονται από το υστέρημα των ασφαλισμένων.
      Δεύτερον αν έχει κάποιος από τις διοικήσεις των ταμείων, απλώσει το χέρι του, η Κυβέρνηση θα το κόψει. Χωρίς περιστροφές τα λέμε αυτά, αγαπητοί συνάδελφοι. Θα κάνουμε ελέγχους, θα τεκμηριώσουμε τα θέματα, θα έχουμε στοιχεία και αποδείξεις και δεν θα χαριστεί η Κυβέρνηση σε κανέναν, διότι η Κυβέρνηση δεν έχει λόγο να χαριστεί σε κανέναν. Η χώρα χρειάζεται ανθρώπους που να μας βγάζουν ασπροπρόσωπους και όχι ανθρώπους που δουλεύουν για την πάρτη τους. Τέτοιους ανθρώπους χρειαζόμαστε και εμείς κι εσείς κι όλοι οι συμπολίτες μας. 
      Αν το σύστημα δεν δουλεύει σωστά θα το φτιάξουμε. Θέλουμε κριτική. Αλλά και λίγη αιδώς από κάποιους συναδέλφους δεν βλάπτει πού και πού. Θέλουμε κριτική, γιατί θέλουμε να γίνουμε καλύτεροι. Όμως, δεν ακούμε από σας προτάσεις. Ακούμε μόνο καταγγελίες. Πέστε μας δύο ιδέες, πώς θα μπορούσαν κάποια δάνεια να γίνουν καλύτερα, πώς θα μπορούσαν να δουλέψουν καλύτερα τα ταμεία. Νομίζετε ότι θα τη βγάλετε έτσι εύκολα απλώς με καταγγελίες. Αποκτήσατε ευαισθησίες τώρα, ενώ στο πρόσφατο παρελθόν δεν τις είχατε ποτέ. Όταν ήσασταν Κυβέρνηση και αρμόδιοι να ελέγχετε κάποια πράγματα δεν ασχοληθήκατε με αυτά. Τώρα που είσαστε στην Αντιπολίτευση, τώρα σας έπιασε η μανία της διαφάνειας. Αλλά εμείς έχουμε μεγαλύτερη μανία με τη διαφάνεια απ’ αυτήν που έχετε εσείς. 
      Θα προχωρήσουμε μπροστά, όσο και αν κάποιοι θέλουν και ακολουθούν το δρόμο της οπισθοδρόμησης, γιατί οι Έλληνες και οι Ελληνίδες αξίζουν ένα πολύ καλύτερο αύριο. Αυτά που υποσχεθήκαμε τα κάνουμε πράξη το ένα μετά το άλλο, όσο μας επιτρέπουν τα δημόσια οικονομικά και η οικονομική πραγματικότητα, με αυξήσεις στα εισοδήματα, με την καταπολέμηση της φτώχειας, με πρωτοβουλίες για την ανάπτυξη και τις επενδύσεις, με συνεχή ενίσχυση των ασθενέστερων.
      Αγαπητοί συνάδελφοι, ο κόσμος προχωρά μπροστά, ο κόσμος έχει τεράστιες ευκαιρίες. Εμείς προχωράμε. Αν εσείς θέλετε να μείνετε στα ίδια και στα ίδια είναι δικαίωμά σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, κατ’ αρχήν σήμερα σας είδα αγωνιώντα, νευρικό και ανήσυχο. Αντιλαμβάνομαι το πρόβλημα και αντιλαμβάνομαι κυρίως το γεγονός ότι στο εσωτερικό της Κυβέρνησης δεν μπορούν να επιμεριστούν οι πολιτικές ευθύνες και τελικά ακολουθεί ο καθένας την οδό, «ο σώζων εαυτόν σωθήτω». 
      Προηγουμένως ο κύριος Υπουργός ο κ. Αλογοσκούφης απέφυγε να σας καλύψει. Το απέφυγε συστηματικά. Εγώ καταλαβαίνω ότι αισθανθήκατε την ανάγκη να προστατέψετε και να υπερασπιστείτε τον εαυτό σας. Και είπατε τη χαρακτηριστική φράση, από την έκδοση και μετά, ψάξτε αλλού. Το πώς θα επιμεριστούν οι ενδοκυβερνητικές ευθύνες αυτό αφορά δύο οντότητες, τον Πρωθυπουργό και το λαό. Ο Πρωθυπουργός οφείλει να ξεκαθαρίσει ποιοι ευθύνονται, ποιοι έχουν τις πολιτικές ευθύνες και σε ποιο βαθμό ο καθένας. Κατά συνέπεια, αντιλαμβάνομαι την ανάγκη της παρέμβασής σας, αλλά αυτή η παρέμβασή σας κατέστησε δυσχερέστερη τη θέση της Κυβερνήσεως διότι κατέδειξε το μεγάλο πρόβλημα. Η Κυβέρνηση αντιμετωπίζει σοβαρότατο ζήτημα στο εσωτερικό της για ποιος τελικά θα χρεωθεί και θα θεωρηθεί ως «αποδιοπομπαίος τράγος» γι’ αυτήν την τόσο σοβαρή υπόθεση.
      Είπα και πριν, μην επιχειρείτε να κάνετε άσκοπους συμψηφισμούς, διότι το ερώτημα που σας θέσαμε ήταν πολύ καθαρό. Και ο κ. Αλογοσκούφης έφυγε χωρίς να απαντήσει. Δεν απαντάτε ούτε εσείς. Εάν με την έκδοση αυτού του ομολόγου κέρδισε το δημόσιο, δηλαδή η μια πλευρά του δημοσίου, κάποια πλευρά πρέπει να έχει χάσει. Και αυτή η πλευρά είναι των εργαζομένων και τα αποθεματικά τους και οι αποταμιεύσεις τους στα ασφαλιστικά ταμεία.
      Για τη λειτουργία του ασφαλιστικού συστήματος όμως είναι υπεύθυνο κυρίως και το Υπουργείο Οικονομικών μαζί με όλους τους άλλους και βεβαίως στο σύνολό της, η Κυβέρνηση. Είπατε κάποια νούμερα. Επειδή είσαστε καλύτερος στους υπολογισμούς από εμένα, θα τα δούμε όλα αυτά και θα απαντήσουμε. Αλλά όταν στο 1.000.000.000 η προμήθεια είναι δεκαέξι, είναι 1,6%. 
      Το 1,6%, κύριε Υφυπουργέ, έχει τεράστια διαφορά από το 15% και το 7%. Αυτά επί του παρόντος. Έχω την εντύπωση ότι τα δύσκολα είναι μπροστά για εσάς, εννοώ για την Κυβέρνησή σας. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε. 
      Κατανοώ την ανάγκη του κυρίου Υφυπουργού να ευχαριστήσει από το Βήμα αυτό τους συνεργάτες του στο Γενικό Λογιστήριο του Κράτους και τα στελέχη του Ο.Δ.Δ.Η.Χ.. Ίσως αυτό να οφείλεται στο ότι η συγκεκριμένη περίπτωση του «κρυφού γαλάζιου ομολόγου» των 280.000.000 έχει γίνει εκτός του Οργανισμού Διαχείρισης του Δημόσιου Χρέους. Έγινε δήθεν από τους υπηρεσιακούς παράγοντες που έκαναν καλά τη δουλειά τους, εν αγνοία της πολιτικής ηγεσίας.
      Επιτέλους, κύριε Υπουργέ, δεν μπορείτε από το Βήμα αυτό να λέτε ότι ενήργησαν αυτοβούλως οι υπάλληλοι και τα στελέχη του Γενικού Λογιστηρίου του Κράτους, χωρίς την εντολή σας. Υπάρχουν οι πολιτικές ευθύνες και πρέπει να τις αναλάβετε. Το αν οι ευθύνες αυτές είναι επιμερισμένες το ίδιο στο Υπουργείο Οικονομίας και Οικονομικών και στο Υπουργείο Απασχόλησης και Κοινωνικής Προστασίας, αυτό δεν είναι δικό μας θέμα. Είναι θέμα του ίδιου του Πρωθυπουργού.
      Σχετικά με το θέμα της εισοδηματικής πολιτικής, θέλω να πιστεύω ότι η επίσπευση συζήτησης, που έγινε κατά ένα μήνα σε σχέση με την ακολουθούμενη τακτική των τελευταίων πέντε χρόνων, δεν έχει να κάνει με πολιτική σκοπιμότητα, αλλά έχει να κάνει με την αναγνώριση της δυσκολίας στην οποία βρίσκονται οι εργαζόμενοι και η επίσπευση αυτή έρχεται να τους ενισχύσει σε σχέση με τις ανάγκες τους.
      Η εισοδηματική πολιτική, κύριε Υπουργέ –επειδή είπατε ότι δεν αναφέρθηκαν οι Βουλευτές του ΠΑ.ΣΟ.Κ.- έρχεται να βεβαιώσει ότι με την πολιτική σας τρία χρόνια τώρα έχετε οδηγήσει σε μείωση το πραγματικό εισόδημα των εργαζομένων. 
      Το 3,5%, που υπολογίζεται στις βασικές αμοιβές, στο βασικό μισθό που είναι το 65% του συνόλου των αποδοχών των εργαζομένων, είναι της τάξεως του 2,7%. Αν υπολογίσουμε τη φορολογική επιβάρυνση από την έμμεση ή την άμεση φορολογία, αυτό το ποσό είναι της τάξεως του 2%, που σημαίνει ότι με πληθωρισμό 3,2%, έχουμε μείωση του πραγματικού εισοδήματος των εργαζομένων. 
      Όταν το κόστος διαβίωσης της μέσης ελληνικής οικογένειας τα τρία τελευταία χρόνια ανήλθε στο 27% και αντίστοιχα τα εισοδήματα αυξήθηκαν κατά 14%, τότε έχουμε μείωση του πραγματικού εισοδήματος, άρα επιβάρυνση της μέσης οικογένειας, του μέσου οικογενειακού εισοδήματος κατά 245 ευρώ το μήνα. 
      Θα ήθελα να σας υπενθυμίσω, κύριοι Βουλευτές της Νέας Δημοκρατίας, πως όταν κάναμε την προσπάθεια για την ένταξη της χώρας στην Οικονομική και Νομισματική Ένωση, η μόνιμη επωδός στην κριτική ήταν το ότι μας κατηγορούσατε για τη σύγκλιση των μεγεθών, την ονομαστική σύγκλιση και όχι την πραγματική σύγκλιση.
      Και σας ερωτώ: Με την εισοδηματική πολιτική που ακολουθείτε τρία χρόνια τώρα, πότε θα επιτευχθεί η πραγματική σύγκλιση, σε είκοσι, τριάντα χρόνια ή ίσως και παραπάνω; Άρα, δεν μπορούμε πλέον μ’ αυτήν την εισοδηματική πολιτική να μιλάμε για πραγματική σύγκλιση, αλλά σίγουρα μπορούμε να μιλάμε για απόκλιση. 
      Δεν θα αναφερθώ, κυρίες και κύριοι συνάδελφοι, στην προεκλογική υπόσχεση, αλλά και τη μετεκλογική δέσμευση του κ. Καραμανλή στο Συνέδριο της Α.Δ.Ε.Δ.Υ. για το νέο μισθολόγιο, γιατί και αυτή είναι μία επιταγή χωρίς αντίκρισμα. Η υπόσχεση για μισθολόγιο από 1.1.2006 ηχεί ακόμα στα αυτιά των δημοσίων υπαλλήλων ως εμπαιγμός.
      Και είναι γεγονός ότι θα ξανακούσουν οι εργαζόμενοι στο Δημόσιο προεκλογικά τον κ. Καραμανλή να υπόσχεται για νέο μισθολόγιο, θα ξανακούσουν τον κ. Καραμανλή να υπόσχεται ξανά προεκλογικά ότι θα προχωρήσει στην πάταξη της διαφθοράς, της διαπλοκής, ότι θα σεβαστεί το δημόσιο χρήμα, αλλά αυτές οι υποσχέσεις πλέον δεν θα πείθουν κανέναν. Δεν θα παγιδεύσουν πάλι τους εργαζόμενους, ούτε τους πολίτες, ούτε το λαό. Γιατί ζούμε  σε μια εποχή που βλέπουμε μείωση του πραγματικού εισοδήματος και έξαρση της ακρίβειας, σε μια εποχή που τα αλλεπάλληλα σκάνδαλα κι οι συχνότατες περιπτώσεις διαφθοράς και κατάχρησης του δημοσίου χρήματος είναι πλέον στην ημερήσια διάταξη, κύριε Υπουργέ. Δεν είναι μόνον οι περιπτώσεις της εξαγοράς της «FINANCBANK» από την Εθνική, της «Π & Κ Χρηματιστηριακής», της «Γερμανός Α.Ε.», της επισφαλούς δραστηριότητας της Αγροτικής Τράπεζας, της περίπτωσης της «ΜΕΓΒΑΛ» και της Επιτροπής Ανταγωνισμού, με τους γνωστούς πλέον «κουμπάρους». Συνεχίζεται δυστυχώς αυτή η κατάσταση και το «μακρύ χέρι» πλέον του κράτους της Δεξιάς έφθασε στα Ταμεία των εργαζομένων, μέσα από τους «γαλάζιους ημέτερους», μέσα από τα στελέχη, τα οποία εσείς έχετε βάλει στους Οργανισμούς του Δημοσίου, όπως είναι ο Πρόεδρος του Τ.Ε.Α.Δ.Υ.. Και μέσα από την συγκεκριμένη διαδικασία της χρηματιστηριακής «ΑΚΡΟΠΟΛΙΣ» βλέπουμε ότι αυτά τα γεγονότα έχουν πάρει πλέον μια μορφή χιονοστιβάδας, έχουν πάρει μορφή καταιγίδας. Και ο κ. Καραμανλής, ο Πρωθυπουργός της χώρας, απλώς πρωθυπουργεύει, στη λογική «ένα σκάνδαλο ακόμα, δεν πειράζει». Εξάλλου ο «βρεγμένος τη βροχή δεν τη φοβάται». Αυτή είναι η αντιμετώπιση που γίνεται από τον υπεύθυνο Πρωθυπουργό! 
      Δεν θα σταθώ στα όσα περιλαμβάνονται στο νομοσχέδιο ως προς την αναπροσαρμογή των αφορολογήτων ορίων, σε σχέση με τη μεγάλη αύξηση των αντικειμενικών αξιών των ακινήτων, που μέσα σε ενάμισι χρόνο δύο αυξήσεις στις αντικειμενικές αξίες έχουν ξεπεράσει το 100%, όταν η αντίστοιχη αναπροσαρμογή κυμαίνεται γύρω στο 30% με 40%, που σημαίνει ότι μ’ αυτή την πολιτική, μ’ αυτό το μέτρο λειτουργείτε φοροεισπρακτικά και έχουμε για μια ακόμη φορά επιβάρυνση των πολιτών και στην αγορά της πρώτης κατοικίας και στις περιπτώσεις που έχουν εκκρεμότητες φορολογικές, όπως οι κληρονομιές, οι γονικές παροχές, οι δωρεές κ.λπ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα μόνο να σταθώ, κύριε Πρόεδρε, στο ότι η Κυβέρνηση της Νέας  Δημοκρατίας στο βωμό της ιδιωτικοποίησης και της εισπρακτικής πολιτικής, δηλαδή μέσα από τις δήθεν μεταρρυθμίσεις, προχωρά σε μια πρωτοφανή και αντισυνταγματική ενέργεια κατάργησης με νόμο του ιδιωτικού ασφαλιστηρίου συμβολαίου μεταξύ εργαζομένων και της διοίκησης της Τράπεζας Αττικής, που ισχύει από το 1989. Αντιπαρέρχομαι το πολιτικό παράδοξο, το νέο ιδεολόγημα του νεοφιλελευθερισμού που έχει εφεύρει η Κυβέρνηση της Νέας Δημοκρατίας και θέλω να αναφερθώ μόνο στη στάση του Προέδρου και Διευθύνοντος Συμβούλου της Τράπεζας Αττικής κ. Κολλίντζα, που κατά την ακρόαση των φορέων στη Διαρκή Επιτροπή Οικονομικών Υποθέσεων είτε από άγνοια, είτε από αφέλεια, είτε από σκοπιμότητα, κινδυνολόγησε για την πορεία της Τράπεζας Αττικής, για το αναλογιστικό έλλειμμα και για την κεφαλαιακή επάρκεια, με αποτέλεσμα την κατακόρυφη πτώση της τιμής της μετοχής της Τράπεζας Αττικής, ζημιώνοντας και τους μετόχους και τα Ταμεία. Δηλαδή βρήκατε τον κατάλληλο άνθρωπο στην κατάλληλη θέση, όχι για να στηρίξει, όχι για να προχωρήσει την ανάπτυξη της Τράπεζας, αλλά για να την απαξιώσει και να την οδηγήσει νομοτελειακά σε ξεπούλημα. 
      Δεν ξέρω, κύριε Υπουργέ, αν ο κ. Κολλίντζας ήταν ο υπεύθυνος για τα όσα γράφτηκαν στην ιστοσελίδα για το πρόγραμμα της Νέας Δημοκρατίας το φθινόπωρο του 2003, περί ξεπουλήματος των δημοσίων οργανισμών, των Δ.Ε.Κ.Ο. και αποσύρθηκε τότε άρον άρον. Άρα βλέπουμε ότι όντως βάλατε τον κατάλληλο άνθρωπο στην κατάλληλη θέση! 
      Και μου προξενεί εντύπωση πώς ο διοικητής της  Τράπεζας της Ελλάδος κ. Γκαργκάνας στη Διαρκή  Επιτροπή, ενώ ομολόγησε ότι η στάση αυτή του κ. Κολλίντζα ήταν ατόπημα και ζημίωσε τους μετόχους της Τράπεζας, δηλαδή μίλησε για έγκλημα, προχώρησε όμως στην αναφορά μόνο για ατόπημα, χωρίς να υπάρξει και η ανάλογη τιμωρία.
      Αν, κύριοι της Κυβέρνησης της Νέας Δημοκρατίας, η πολιτική σας ευαισθησία για την ανάληψη πολιτικών ευθυνών είναι είδος εν ανεπαρκεία, σύντομα ο ελληνικός λαός θα σας επιβάλει την πρέπουσα ποινή στις επικείμενες εθνικές εκλογές.
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Παρακαλώ, ολοκληρώστε.
      ΑΝΔΡΕΑΣ ΜΑΚΡΥΠΙΔΗΣ: Θα τελειώσω με την τροπολογία, επειδή…
      ΠΡΟΕΔΡΕΥΩΝ (Γεώργιος Σούρλας):  Όχι, αφήστε την τροπολογία.
      ΑΝΔΡΕΑΣ ΜΑΚΡΥΠΙΔΗΣ: Τελειώνω σε μισό λεπτό, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα μιλήσουμε για την τροπολογία αύριο-μεθαύριο. Έχουμε χρόνο να μιλήσουμε με άνεση. Περιμένει να πάρει το λόγο ο κ. Κουτσούκος.
      ΑΝΔΡΕΑΣ ΜΑΚΡΥΠΙΔΗΣ: Επειδή με το νομοσχέδιο αυτό δεν περιπαίζουν οι της Νέας Δημοκρατίας μόνο τους εργαζόμενους στο δημόσιο, αλλά και τους αγρότες. 
      ΠΡΟΕΔΡΕΥΩΝ (Γεώργιος Σούρλας): Θα έχουμε συνέχεια.
      ΑΝΔΡΕΑΣ ΜΑΚΡΥΠΙΔΗΣ: Μέσα από τη δήθεν αναπροσαρμογή από το 5% και 6% σε 7% της επιστροφής του Φ.Π.Α., σύμφωνα με τα στοιχεία, βλέπουμε ότι η Νέα Δημοκρατία μέσα από τη μεγάλη αύξηση που επήλθε μέσα στα τρία χρόνια στο κόστος παραγωγής των αγροτικών προϊόντων, στα λιπάσματα, στα φυτοφάρμακα, στα μηχανήματα, στα καύσιμα κ.λπ. …
      ΠΡΟΕΔΡΕΥΩΝ (Γεώργιος Σούρλας): Σας παρακαλώ να δώσουμε τη δυνατότητα να μιλήσουν και άλλοι συνάδελφοι.
      ΑΝΔΡΕΑΣ ΜΑΚΡΥΠΙΔΗΣ: … κερδίζει από τους αγρότες 50.000.000 ευρώ. 
      ΠΡΟΕΔΡΕΥΩΝ (Γεώργιος Σούρλας): Κύριε Μακρυπίδη, σήμερα ήσασταν απείθαρχος. 
      ΑΝΔΡΕΑΣ ΜΑΚΡΥΠΙΔΗΣ: Αυτά τα χρωστάτε και αν όντως έχετε κοινωνική ευαισθησία, όπως επαγγέλθηκε απόψε, πρέπει να αυξήσετε ουσιαστικά την επιστροφή του Φόρου Προστιθέμενης Αξίας και όχι με αυτή τη μικρή αναπροσαρμογή.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μακρυπίδη.
      ΑΝΔΡΕΑΣ ΜΑΚΡΥΠΙΔΗΣ: Θα αφαιρέσετε το χρόνο από τη δευτερολογία μου αύριο, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας):  Όχι αύριο και μεθαύριο θα έχετε το χρόνο να μιλήσετε, καλά να είστε.
      Ορίστε, κύριε Κουτσούκο, έχετε το λόγο.
      ΙΩΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν έχουμε μόνο τα κρυφά ομόλογα, έχουμε και τη κρυφή ατζέντα της πολιτικής της Νέας Δημοκρατίας, που αποκαλύπτεται καθημερινά και περιλαμβάνεται στο συγκεκριμένο νομοσχέδιο που συζητάμε. 
      «Επαναλαμβάνω την καθαρή δέσμευσή μου για τη σταδιακή εισαγωγή νέου μισθολογίου στο δημόσιο από την 1-1-2006» - 22 Νοεμβρίου 2004, Κωνσταντίνος Καραμανλής, Πρωθυπουργός της χώρας, στο Συνέδριο της Α.Δ.Ε.Δ.Υ..
      «Στα 860 ευρώ θα ανέλθει ο βασικός μισθός των εργαζομένων στα Σώματα Ασφαλείας» - Κωνσταντίνος Καραμανλής, Φεβρουάριος του 2004 στη Θεσσαλονίκη.
      «Τα 176 ευρώ επίδομα τα δικαιούστε τώρα και θα τα πάρετε» - φθινόπωρο του 2003, εκπρόσωπος της Νέας Δημοκρατίας σε κοινή συνεδρίαση Ο.Λ.Μ.Ε. και Δ.Ο.Ε..
      «Θα μειώσουμε το Φ.Π.Α. στα αγροτικά μηχανήματα από 18% σε 8%» - πρόγραμμα της Νέας Δημοκρατίας, Κωνσταντίνος Καραμανλής, σε ομιλία του στη Στυλίδα.
      Αυτά λέγατε προεκλογικά και θέλω να τα συγκρίνετε με όση καλοπιστία μπορεί να διαθέτει κανείς, αγαπητοί συνάδελφοι με αυτά που ψηφίζουμε σήμερα σε αυτό το νομοσχέδιο. Έχουμε αυξήσεις 2,5% περίπου στους εργαζόμενους στο δημόσιο, τρία χρόνια πολιτική αναδιανομής σε βάρος μισθωτών και συνταξιούχων. 
      Έχουμε 25% παραπάνω αύξηση των εμμέσων φόρων τη χρονιά 2005 από την αύξηση των εισοδημάτων. Δηλαδή, μισθωτοί και συνταξιούχοι πλήρωσαν την αύξηση της έμμεσης φορολογίας. Την αύξηση 1% στο Φ.Π.Α. την πλήρωσαν κατά πλειοψηφία μισθωτοί και συνταξιούχοι. Την αύξηση όλων των ειδικών φόρων κατανάλωσης την πλήρωσαν μισθωτοί και συνταξιούχοι. Τη μη τιμαριθμοποίηση της φορολογικής κλίμακας την πληρώνουν μισθωτοί και συνταξιούχοι. 
      Έχουμε, λοιπόν, μια ολοκληρωμένη και συνειδητή πολιτική αναδιανομής, η οποία υλοποιείται με συνέπεια –μπορώ να πω- από την πλευρά της Κυβέρνησης. Τους εργαζόμενους, τους μισθωτούς και τους συνταξιούχους δεν μπορεί να τους κοροϊδέψει κανείς. Γι’ αυτό και υπάρχει η πλήρης απουσία των Βουλευτών της Νέας Δημοκρατίας να υποστηρίξουν τη συγκεκριμένη εισοδηματική πολιτική, διότι κι αυτοί απολογούνται στους ψηφοφόρους σας, οι οποίοι περίμεναν πως η Κυβέρνηση θα έχει μια στοιχειώδη συνέπεια σ’ αυτά που έλεγε προεκλογικά και σ’ αυτά που πράττει σήμερα.
    Σας κατηγορεί η ΠΑ.Σ.Ε.Γ.Ε.Σ., κύριε Δούκα, ότι από την αύξηση κατά μία μονάδα της επιστροφής του Φ.Π.Α. στη ζωική παραγωγή και κατά δύο μονάδες στη φυτική παραγωγή «βγάζετε από τη μύγα ξύγκι». Η έκθεση του Γενικού Λογιστηρίου λέει ότι θα σας κοστίσει παραπάνω 83.000.000. Υπολογίζει η ΠΑ.Σ.Ε.Γ.Ε.Σ. ότι το σύνολο του κόστους από την επιστροφή του Φ.Π.Α. είναι γύρω στα 220.000.000 με 230.000.000 και εκτιμά ότι από την πτώση της παραγωγής λόγω της δικιάς σας ακριβώς πολιτικής –θα σας δώσω μόνο ένα νούμερο ότι στο καπνό έχουμε 75% πτώση της παραγωγής, αλλά πτώση της παραγωγής έχουμε στο βαμβάκι, στα τεύτλα και σε μία σειρά από άλλα προϊόντα- θα επιστρέψετε κατά 50.000.000 ευρώ λιγότερα στους αγρότες. 
    Βέβαια, δεν διανοηθήκατε να ενσωματώσετε τη ρύθμιση στο νομοσχέδιο για να κληθεί η ΠΑ.Σ.Ε.Γ.Ε.Σ. στην επιτροπή να τα πει, αλλά τα φέρνετε με τη μορφή τροπολογίας. Φυσικά, μπορείτε να απευθυνθείτε και στους δικούς σας συνδικαλιστές –ξέρετε, αυτούς που έπαιξαν το θέατρο στο κάμπο της Θεσσαλίας και έκλεισαν τα Τέμπη με τη βοήθεια των Μ.Α.Τ. και ζήταγαν 15%- για να σας πουν αν αυτά που τους επιστρέφετε, είναι αυτά που πλήρωσαν από την αύξηση του Φ.Π.Α. κατά 1% και από την αύξηση της τιμής των εφοδίων. Διότι, κύριε Υπουργέ, το μόνο κυβερνητικό έγγραφο που λέει ότι αυξήθηκαν οι εισροές, άρα το κόστος παραγωγής στον αγροτικό τομέα, είναι αυτό εδώ, δηλαδή η αιτιολογική σας έκθεση. 
    Αν παρακολουθήσετε τον συνάδελφό σας τον κ. Μπασιάκο και τον κ. Κοντό να απαντάει στις ερωτήσεις μας και σε όσα του καταλογίζουμε για τις ευθύνες της Κυβέρνησης στον αγροτικό τομέα –είναι ο μόνος άνθρωπος που ισχυρίζεται ότι αυξήθηκε το εισόδημα των αγροτών και μειώνεται το κόστος παραγωγής- είναι βέβαιον ότι θα αναζητήσετε κρυφούς τρόπους για να αποδώσετε το συν 5%, που συμφωνήσατε να δώσετε ως επιστροφή στο Φ.Π.Α., ζητήματα που τα είχε λυμένα η κυβέρνηση του ΠΑ.ΣΟ.Κ. Η οδηγία σας δίνει τη δυνατότητα να πάτε το συντελεστή στο 9%, για να επιστρέψετε τουλάχιστον στους αγρότες αυτά που τους πήρατε από την αύξηση κατά 1% του Φ.Π.Α. και του κόστους παραγωγής των αγροτικών προϊόντων. 
    Μια και η κρυφή σας ατζέντα είναι καταγραμμένη και δεν χρειάζεται να πει κανένας πάρα πολλά για να αποδείξει τη διάσταση λόγων και έργων, να πούμε δυο λόγια για το επίδικο, γι’ αυτό που συζητάμε σήμερα. Απόφαση Διοικητικού Συμβουλίου, κύριε Δούκα, του Τ.Ε.Α.Δ.Υ., που είναι επικουρικό ταμείο, που καλύπτει τη μεγάλη μάζα των εργαζομένων στο δημόσιο, από το οποίο πολλοί από εμάς περιμένουμε να πάρουμε μία επικουρική σύνταξη: Αγορά ομολόγου στο άρτιο. 
    Αποκαλύπτεται, λοιπόν, ότι το ομόλογο αγοράστηκε σε τιμή πάνω από το άρτιο 106,75%. Ποιος εκτελεί τις αποφάσεις του Διοικητικού Συμβουλίου; Ο Πρόεδρος, ο κ. Σημαιοφορίδης. 
    Ο κ. Σημαιοφορίδης, λοιπόν, συνελήφθη κλέβων οπώρας και όφειλε ο προϊστάμενός του Υπουργός να τον καλέσει αμέσως να παραιτηθεί και να αναλάβει και ο ίδιος τις πολιτικές του ευθύνες. Τα υπόλοιπα που μας λέτε περί διοικητικών ελέγχων και περί απόδοσης των υπαιτίων στη δικαιοσύνη είναι εκ του περισσού, διότι σας ενημερώνω ότι με απόφαση της Α.Δ.Ε.Δ.Υ., η οποία έγινε αποδεκτή από το Διοικητικό Συμβούλιο του Ταμείου την 1η Μάρτη, η υπόθεση έχει πάει στον εισαγγελέα. 
    Μην λεονταρίζετε, λοιπόν, εδώ σ' αυτό το Βήμα για πράγματα τα οποία δεν μπορείτε να αποκρύψετε. Το αντίθετο μάλιστα. Θα έλεγα ότι κάνετε μία προσπάθεια να διαχύσετε τις πολιτικές ευθύνες και λυπάμαι πάρα πολύ που βρέθηκε εδώ συνάδελφος που προέρχεται από το συνδικαλιστικό κίνημα, ο κ. Μανώλης, να προσπαθεί να επιρρίψει ευθύνες στο συνδικαλιστικό κίνημα και στην Α.Δ.Ε.Δ.Υ., γιατί δεν κατάλαβε έγκαιρα την κομπίνα, όταν καλείται η διοίκηση να ενημερώσει τα συνδικάτα και τους εργαζόμενους και αυτή τους κρύβει τα στοιχεία. Παρουσιάζει, δηλαδή, στοιχεία ότι κερδίσανε, ενώ αποδεικνύεται ότι χάσανε, γιατί πλήρωσαν κρυφές προμήθειες. Αυτή, δυστυχώς, είναι η πραγματικότητα. Κρυφή ατζέντα σε βάρος όλου του λαού, κρυφά ομόλογα, προμήθειες κάτω από το τραπέζι σε βάρος των συμφερόντων των εργαζομένων. 
    Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Κουτσούκο.
      Ο κ. Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, η επωνομαζόμενη εισοδηματική πολιτική αποτελεί λογοτεχνικό σχήμα κατ’ ευφημισμόν, διότι εισοδηματική πολιτική σημαίνει προσθέτω εισόδημα. Εσείς, τρία χρόνια τώρα, αφαιρείτε εισόδημα από τη συντριπτική πλειοψηφία του ελληνικού λαού. Βεβαίως, κάποιοι λίγοι γνωστοί, ισχυροί, είναι αυτοί που προσπορίζονται τον ιδρώτα των πολλών. 
      Δυστυχώς, έχετε εγκλωβιστεί στο μεγάλο ψέμα της ακατάσχετης προεκλογικής παροχολογίας. Γεμίσατε «το καλάθι» υποσχέσεις και μετά τις εκλογές είχατε αυτή την αμηχανία –όχι την αμηχανία που έχει ο κύριος συνάδελφος, της ευπρέπειας- του ψεύτικου, που ήρθε μπροστά στην πραγματικότητα. 
      Δεν μπορούσατε, λοιπόν, να υλοποιήσετε τις υποσχέσεις και προβήκατε στη μεγάλη εφεύρεση της απογραφής, χωρίς να πείτε ποτέ ποιος έκανε αυτή την περίφημη απογραφή. Η Στατιστική Υπηρεσία; Η Τράπεζα της Ελλάδος; Μια επιτροπή στη Βουλή; Ποιος, τέλος πάντων, εγγυάται γι’  αυτή την απογραφή; 
      Έτσι, λοιπόν, «πλήρωσαν» τη νύφη, όπως λέει και ο λαός, οι εργαζόμενοι. Τα τελευταία χρόνια οι δημόσιοι υπάλληλοι της χώρας έχουν χάσει 10% από το πραγματικό τους εισόδημα. Σας το είπε ο εκπρόσωπος της Α.Δ.Ε.Δ.Υ. στην επιτροπή. Συγκρίσεις με ΠΑ.ΣΟ.Κ.; Πραγματική αύξηση 10% είχαν την τελευταία τριετία 2001-2004 όλοι οι υπάλληλοι της χώρας. Δίνετε φέτος 3,5% αύξηση. Ξοδευτήκατε! Αυτό το 3,5% αναφέρεται στο 60% των συνολικών αποδοχών στο βασικό μισθό. Δεν είναι ούτε 3,5%, είναι κάτι παραπάνω από 2,5%.
      Έτσι, λοιπόν, μια σειρά από πολίτες σάς είχαν πιστέψει, γιατί σάς πήραν στα σοβαρά. Πήραν δηλαδή στα σοβαρά τον κ. Καραμανλή, που την τελευταία εβδομάδα έδινε το λόγο του, το λόγο της τιμής του, σε διάφορες τάξεις εργαζομένων, όπως στους αστυνομικούς, στους πυροσβέστες, στους λιμενικούς, ότι θα δώσει οπωσδήποτε το επίδομα επικίνδυνης και ανθυγιεινής εργασίας. Έδινε το λόγο του ότι οπωσδήποτε ο βασικός θα φτάσει στα 860 ευρώ. Δεν ετίθετο θέμα αμφισβήτησης. Ήταν απόλυτος ο κ. Καραμανλής. Το είπε στη Θεσσαλονίκη, πέντε ημέρες πριν τις εκλογές.
      Τώρα τι βλέπουμε; Βλέπουμε αυτό το περίφημο επίδομα στα Σώματα Ασφαλείας να το δίνετε αποσπασματικά σε βάθος τεσσάρων ετών και παράλληλα βέβαια, ούτε κουβέντα για τα 860 ευρώ. Οι συγκρίσεις για εσάς είναι ισοπεδωτικές.
      Έγγραφο δικό σας, κύριε Υπουργέ, με ημερομηνία 31-3-2005 αναφέρει ότι για τους υπηρετούντες στις Ένοπλες Δυνάμεις και τα Σώματα Ασφαλείας, οι συνολικές αυξήσεις που χορηγήθηκαν τα έτη 1997-2003 ανέρχονται περίπου στο 45%. Αν υπολογιστούν, βεβαίως, και οι μισθολογικές προαγωγές, οι αυξήσεις είναι μεγαλύτερες. Αυτό είναι δικό σας έγγραφο, είναι από το γραφείο σας. Είναι σε απάντηση ερώτησης που είχαν υποβάλει τα σωματεία των εργαζομένων στο Υπουργείο Δημόσιας Τάξης και στο Λιμενικό. Αυτές είναι οι συγκρίσεις και αυτές είναι οι προτεραιότητες και οι διαφορές.
      Ας δούμε, όμως, αυτή η Κυβέρνηση, με τα μέσα αναδιανομής του παραγόμενου πλούτου που διαθέτει η χώρα, πώς μοιράζει αυτό τον πλούτο. Εκτός, λοιπόν, από την πολιτική μισθών, έχετε και το περίφημο ασφαλιστικό, στο οποίο έχει στηθεί όλη η παράγκα της διαφθοράς. Γιατί περί τέτοιας πρόκειται, ουσιαστικά. Και μη προσπαθείτε με ωραίες κουβεντούλες και ωραία λόγια να αποφύγετε αυτή τη βρώμικη πραγματικότητα. Γιατί σε αυτό το χώρο που έχουν αποθέσει τον ιδρώτα τους οι εργαζόμενοι για να μπορέσουν να πάρουν κάτι όταν φτάσουν, στην τρίτη ηλικία, εσείς βάλατε τέτοιους ανθρώπους για να διαχειριστούν, να κατακλέψουν αυτό τον ιδρώτα των εργαζομένων. 
      Η σημερινή Κυβέρνηση, λοιπόν, αρνείται και την εισφορά της σε αυτά τα ταμεία, την εισφορά που είναι νομοθετημένη. Έτσι χρωστάτε φέτος πάνω από 3.000.000.000 πόρους στα ταμεία. Παράλληλα, χαρίσατε 2.000.000.000 οφειλές μεγαλοεργολάβων στο Ι.Κ.Α., με χαριστικές, φωτογραφικές ρυθμίσεις, δίνοντας το 1,2% προκαταβολή για να πάρουν την ασφαλιστική ενημερότητα, ώστε να πάρουν τα μεγάλα έργα που εσείς, μέσω της σύμπραξης δημόσιου-ιδιωτικού τομέα τους δώσατε. Αυτή είναι η πολιτική σας στα ταμεία.
       Τι άλλο κάνατε; Φορτώσατε τη ρύθμιση των τραπεζοϋπαλλήλων στο Ι.Κ.Α.. Τράπεζες που έχουν κέρδη 1.000.000.000 ευρώ το χρόνο αρνήθηκαν να συνεισφέρουν στα ταμεία των τραπεζοϋπαλλήλων. Να πληρώσει, λοιπόν, το Ι.Κ.Α. 10.000.000.000 δραχμές. Ποιοι να πληρώσουν στο Ι.Κ.Α.; Αφού εσείς δεν πληρώνετε τις θεσμοθετημένες υποχρεώσεις σας στο Ι.Κ.Α. ούτε τα μεγάλα αφεντικά, πληρώνουν οι εργαζόμενοι. Δηλαδή, «βόηθα με φτωχέ μου, μη σου μοιάσω». Έτσι το πάτε: Πληρώστε εσείς οι εργαζόμενοι στην οικοδομή τα ασφαλιστικά των τραπεζών, γιατί οι τραπεζίτες δεν θέλουν να συνεισφέρουν.
      Αυτή είναι η δίκαιη πολιτική! Αυτή τη δίκαιη κοινωνία μας λέτε από εδώ; Γιατί αυτό το έχετε κλέψει και από το ΠΑ.ΣΟ.Κ. τώρα τελευταία. Εσείς, δηλαδή, ό,τι δεν μπορείτε να δημιουργήσετε από μόνοι σας, προσπαθείτε να το κλέψετε και από την Αντιπολίτευση. Αυτή είναι μια κακή συνήθεια. Και δεν είναι μόνο στα ταμεία, είναι και στη φρασεολογία σας. 
      Έτσι, λοιπόν, μιας και η κουβέντα απόψε είναι για την Τράπεζα Αττικής, να σας πω ότι στο μίνι ασφαλιστικό, όπου ρυθμίσατε τις εισφορές στο Τ.Σ.Μ.Ε.Δ.Ε., που είναι βασικός μέτοχος της Τράπεζας Αττικής, φροντίσατε και εκεί να ρίξετε τα βάρη στους ασφαλισμένους, απαλλάσσοντας το Ταμείο από μελλοντικές υποχρεώσεις, διότι μειώνετε τις συντάξεις των ασφαλισμένων στο Τ.Σ.Μ.Ε.Δ.Ε.. Έτσι, λοιπόν, και από εκεί ενισχύσατε τους τραπεζίτες μέσω ενός υγιούς, καλού ταμείου, του Τ.Σ.Μ.Ε.Δ.Ε.. Σήμερα, ενισχύετε την Τράπεζα, απαλλάσσοντάς την από όποιο φορτίο απέναντι στους εργαζομένους. 
      Να μιλήσουμε για το φορολογικό; Εδώ, βεβαίως, δίνετε προτεραιότητα στη φορολογία της εργασίας σε σχέση με το κεφάλαιο και, βεβαίως, δίνετε προτεραιότητα στους άδικους έμμεσους φόρους. Αυτό είναι άλλο ένα μέσο, για να πάτε στη δίκαιη κοινωνία, αυξάνοντας δηλαδή τους έμμεσους φόρους, που τους πληρώνουν οι φτωχοί άνθρωποι. 
      Ομιλείτε, δηλαδή, για φοροαπαλλαγές και παράλληλα εξοικονομείτε 3,3 δισεκατομμύρια ευρώ στο φετινό προϋπολογισμό από τους έμμεσους φόρους. Ποιοι είναι οι έμμεσοι φόροι; Οι έμμεσοι φόροι είναι στα τσιγάρα, στα καύσιμα, στο οινόπνευμα, στα τέλη κυκλοφορίας αυτοκινήτων, αυτά δηλαδή που ο μέσος πολίτης, ο φτωχός ο Έλληνας πληρώνει καθημερινά. Παράλληλα, βέβαια, απαλλάξατε χίλιες οικογένειες από 1.000.000.000 ευρώ, αφού μειώσατε το συντελεστή φορολογίας των διανεμομένων κερδών.  
      Αυτή είναι η δίκαιη κοινωνία, την οποία ονειρεύεστε! Τα αποτελέσματα αυτής της πολιτικής σας, κύριε Υπουργέ, είναι οδυνηρά. Τα τρία τελευταία χρόνια διπλασιάστηκε ο δανεισμός των Ελλήνων. Από 45.000.000.000 ευρώ που όφειλαν οι Έλληνες το 2004 λόγω στεγαστικών ή καταναλωτικών δανείων, σήμερα χρωστούν 80.000.000.000 ευρώ. Αυτό είναι εφιάλτης, γιατί ως ποσοστό δεν είναι πολύ υψηλότερο από το μέσο ευρωπαϊκό όρο δανεισμού, αλλά δεν υπάρχει δυνατότητα αποπληρωμής. Αυτό είναι το μεγάλο πρόβλημα, που έχει ο Έλληνας.
      Παράλληλα, ομιλείτε για το άλλο μεγάλο αποτέλεσμα όσον αφορά στην ανταγωνιστικότητα της οικονομίας. Πόσο έχει διευρυνθεί το έλλειμμα στο ισοζύγιο τρεχουσών συναλλαγών; ‘Εχετε πάρει και μήνυμα από την Ευρωπαϊκή Ένωση που λέει: προσέξτε, γιατί αυτή η τόσο γρήγορη διεύρυνση δεν είναι καλό σημάδι για την οικονομία. 
      Παράλληλα, είπαμε ότι οι δημόσιοι υπάλληλοι έχασαν 10% πραγματικό εισόδημα. Σύμφωνα με στοιχεία της ΠΑ.Σ.Ε.ΓΕ.Σ., οι αγρότες έχασαν πάνω από 20% πραγματικό εισόδημα. Οι μικρομεσαίοι δεν έχασαν εισόδημα. Εξαφανίστηκε το εισόδημα των μικρομεσαίων. Όσον αφορά στους συνταξιούχους, όσοι είναι ασφαλισμένοι στο Τ.Ε.Β.Ε., στο Τ.Σ.Α. και στο Τ.Α.Ε. κινδυνεύουν να χάσουν το 25% της σύνταξής τους, τουλάχιστον το μεγαλύτερο κομμάτι.
      Από εκεί και πέρα, δεν αποδώσατε ούτε επίδομα θέρμανσης στους συνταξιούχους και στερείτε και το Ε.Κ.Α.Σ., διότι σε κάποιους δώσατε 10 ευρώ αύξηση και για λόγους εισοδηματικών κριτηρίων αυτοί βγαίνουν εκτός των δικαιούχων του Ε.Κ.Α.Σ.. Αυτή είναι η πολιτική σας. 
      Την ανεργία τη μειώσατε, σαν το μεγάλο αμερικανό μάγο που εξαφανίζει κτήρια. Έτσι και εσείς εξαφανίσατε την ανεργία σε μία οικονομία, όπου εσείς εννοείτε ως επενδύσεις την εξαγορά του παραγωγικού ιστού της χώρας από τους ξένους. Τον αφελληνισμό, δηλαδή, της παραγωγικής μας υποδομής τον εμφανίζετε ως μία επένδυση. Δεν είναι επένδυση αυτό. Αυτό είναι ουσιαστικά «αποεπένδυση». 
      Παράλληλα, λόγω μη απορροφητικότητας του Γ΄ Κοινοτικού Πλαισίου Στήριξης, οι κατασκευές δεν προχωρούν. Λογιστικά παρουσιάζετε, γιατί εντάσσετε έργα του Προγράμματος Δημοσίων Επενδύσεων για πληρωμές στο Γ΄ Κοινοτικό Πλαίσιο Στήριξης. 
      Και θα πω δυο κουβέντες για τα περίφημα ταμεία. Δεν είναι μόνο το Ταμείο Επικουρικής Ασφάλισης των Δημοσίων Υπαλλήλων, κύριε Υπουργέ. Είναι ο ΟΠΑΔ, το Ταμείο Ασφάλισης των Δημοσίων Υπαλλήλων, που γνωρίζετε πολύ καλά ποια τράπεζα επελέγη για να διακινούνται οι λογαριασμοί αυτού του Ταμείου. Γνωρίζετε πολύ καλά ποιος Υπουργός αγόρασε εκατομμύρια ληγμένα εμβόλια κατά της γρίπης των πτηνών. Και τα πληρώσατε εσείς, το Υπουργείο Οικονομίας. Και αυτός ο Υπουργός τα πήρε από την εταιρεία που του έκανε τις εκλογές. Τα γνωρίζετε πολύ καλά αυτά. Αυτά δεν είναι ψέματα, είναι πραγματικότητες. Τα συγκαλύπτετε όμως. Δεν προστατεύετε το δημόσιο χρήμα. 
      Ας αναφερθούμε στο Ι.Κ.Α., όπου, εκτός από τις χαριστικές ρυθμίσεις που κάνατε, δωρίσατε τα λεφτά του ελληνικού λαού. Από τη μια, δανείζεστε 35.000.000.000 το χρόνο –με δανεικά ζούμε- και από την άλλη κάνετε το γαλαντόμο σε χίλιες οικογένειες, δωρίζοντας εισφορές εργαζομένων. 
      Στο Ι.Κ.Α., λοιπόν, γνωρίζετε πόσο αυξήθηκαν οι ιατρικές δαπάνες σε ένα χρόνο; Και ξέρετε γιατί; Γιατί δεν ανανεώσατε τις συμβάσεις τροφοδοσίας με φαρμακευτικά αναλώσιμα να λειτουργούν τα εργαστήρια του Ι.Κ.Α., οι αξονικοί ή οι μαγνητικοί και γιατί το «184» είναι στρατευμένο στην υπηρεσία ενός συγκεκριμένου διαγνωστικού κέντρου, που έχει συγγενική σχέση με Υπουργό σας. Εκεί, λοιπόν, πήγαιναν κατευθυνόμενα όλα τα περιστατικά και γι’ αυτό έχει αυξηθεί κατακόρυφα η δαπάνη. 
      Να, λοιπόν, μια πρόταση, γιατί λέτε ότι δεν σας κάνουμε προτάσεις. Δείτε, λοιπόν, πόσο έχει αυξηθεί η δαπάνη. Έχει φύγει έξω από τη μέση στατιστική αύξηση. Αποτελεί πρόκληση αυτή η αύξηση της δαπάνης του Ι.Κ.Α.. Και εκεί, λοιπόν, ήταν μεθοδευμένο να μη λειτουργήσουν τα εργαστήρια του Ι.Κ.Α., για να πάνε σε συγκεκριμένη εταιρεία, που έχει εικοσιπέντε υποκαταστήματα στην Αθήνα, για να απορροφάτε για άλλη μια φορά και να πληρώνετε εσείς, μέσω της θεσμοθετημένης υποχρέωσής σας. 
      Όλα αυτά, λοιπόν, κύριε Υπουργέ, συνιστούν μια κακή διαχείριση. Βεβαίως, μπορεί να μην είστε εσείς ο άμεσα  υπεύθυνος, όμως, είναι η Κυβέρνηση. Είστε μια Κυβέρνηση και το να «πετάει την μπάλα» ο ένας στον άλλο δεν αποτελεί λύση. Το ανέκδοτο της «καυτής πατάτας» δεν περνάει έτσι! Κάποιος θα καεί στο τέλος και μάλλον θα καείτε όλοι μαζί. Γιατί αυτό το κακόγουστο έργο –τρία χρόνια Νέα Δημοκρατία χωρίς πρόγραμμα- τελειώνει. Και τελειώνει πολύ σύντομα. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αντωνακόπουλε. 
      Το λόγο έχει ο κ. Κατσιφάρας, με την αγόρευση του οποίου ολοκληρώνεται και η συζήτησή μας απόψε. 
      ΑΠΟΣΤΟΛΟΣ ΚΑΤΣΙΦΑΡΑΣ: Ευχαριστώ, κύριε Πρόεδρε. 
      Ο συνάδελφος μου κ. Μπεκίρης προηγουμένως είπε ότι κατηγορούμε τη Νέα Δημοκρατία, γιατί «κλείνει τα μάτι» προεκλογικά στους εργαζόμενους και τους συνταξιούχους. Λάθος. Εμείς λέμε –και γι’ αυτό σας κατηγορούμε- ότι έχετε κλειστά και τα μάτια και τα αφτιά. Ταυτόχρονα λέμε ότι τα έχετε ορθάνοιχτα στα μεγάλα συμφέροντα, στους ισχυρούς και στους δυνατούς. Αυτό ακριβώς κάνετε και μέσα από το συγκεκριμένο νομοσχέδιο. Μιλάτε για εισοδηματική πολιτική το 2007, που στην πραγματικότητα για την πλειοψηφία των εργαζομένων και μισθωτών και συνταξιούχων είναι μείωση του πραγματικού εισοδήματος σε κάθε περίπτωση. 
      Μιλάτε για αύξηση 3,5%. Όμως, πού; Στο βασικό και όχι στο σύνολο των αποδοχών. Άρα, πραγματική μείωση. 
      Υπάρχουν δε κατηγορίες που η μείωση είναι πολύ πιο ενδεικτική. Όμως, τι κάνετε; Κάνετε επιλεκτικά πολιτική επιδομάτων. Όμως, αυτό φέρνει νέες αδικίες και μέσα στους εργασιακούς χώρους. Δημιουργεί εργαζόμενους δύο και τριών ταχυτήτων. Δεν διαμορφώνετε μια συνοχή μέσα στην εργασία, για να αυξηθεί η ανταγωνιστικότητα και η παραγωγικότητα του δημόσιου τομέα, που τόσο ανάγκη το έχει η χώρα μας. 
      Ταυτόχρονα μέσα απ’ αυτήν την πολιτική, κύριε Υπουργέ,  «ρίχνετε στάχτη και στα μάτια» αυτών στους οποίους προεκλογικά υποσχεθήκατε και σήμερα εξαπατήσατε. Πιο συγκεκριμένα στους αστυνομικούς. 
      Θέλετε να πάτε στο χώρο των καθηγητών; Θέλετε να πάτε στο χώρο των δικαστικών; Ουσιαστικά κοροϊδεύετε και ταπεινώνετε μεγάλα τμήματα εργαζομένων στο ελληνικό δημόσιο. Αυτό, κύριε Υπουργέ, είναι μικροπολιτική στο μεγαλείο της! Και αυτό δεν μπορεί να είναι τίποτα παραπάνω και τίποτα λιγότερο από μια πολιτική συνδεδεμένη με τη δεξιά παράταξη στη χώρα μας. 
      Κύριε Υπουργέ, νομίζω ότι οι πολίτες γνωρίζουν και ζητούν την αξιοπρέπειά τους. Ζητούν αυτά που τους τάξατε. Ζητούν αυτά που έταξε ο Πρωθυπουργός της χώρας στο συνέδριο της Α.Δ.Ε.Δ.Υ.: ένα νέο ενιαίο μισθολόγιο. Πέρασαν τρία χρόνια. Πότε θα το κάνετε, κύριε Υπουργέ; Πάτε για εκλογές αύριο, μεθαύριο. Πότε θα το κάνετε, κύριοι συνάδελφοι της Νέας Δημοκρατίας; Νιώθετε ότι αυτό δεν το αντιλαμβάνονται οι εργαζόμενοι; Αυτόν τον εμπαιγμό δεν τον αντιλαμβάνονται; Σε ποιους μιλάτε; 
      Είπατε, επίσης –και αυτό πραγματικά είναι πρόκληση- ότι τρία εκατομμύρια Έλληνες πολίτες δεν θα πληρώσουν καθόλου φόρο. Να ρωτήσω κάτι, κύριοι συνάδελφοι και κύριε Υπουργέ; Έχετε ακούσει τη λέξη «έμμεσοι φόροι»; Ποιοι τους πληρώνουν; Σε ποιους πάνε οι έμμεσοι φόροι; Αυξήσατε τα τέλη των παγίων στην κινητή τηλεφωνία; Κινητά τηλέφωνα έχουν μόνο αυτοί που έχουν πολλά χρήματα; Δεν έχει ο απλός κόσμος; Καύσιμα χρησιμοποιούν μόνο αυτοί που έχουν πολλά; Όχι ο απλός άνθρωπος; 
      Να πάμε λίγο στις αντικειμενικές αξίες; Δυο φορές τις αυξήσατε. Αυτό αφορά λίγους; Δεν αφορά ολόκληρη την ύπαιθρο; Δεν αφορά όλα τα αστικά και περιαστικά συγκροτήματα; Τι κάνετε; Τα πήρατε πολλαπλάσια για να έρθετε εδώ ειρωνικά και υποκριτικά να πείτε ότι τρία εκατομμύρια άνθρωποι δεν θα πληρώσουν. 
        Δεν είναι ότι δεν θα πληρώσουν, κύριε Υπουργέ. Τους έχετε πραγματικά ροκανίσει όλο το εισόδημα, το πενιχρό, που είχαν. Και ταυτόχρονα, πηγαίνετε από πάνω και τους κοροϊδεύετε «δεν θα πληρώσετε τίποτα». 
        Υπάρχει και η δεύτερη πρόκληση. Τι τα κάνετε; Σε ποιους τα μεταφέρετε μετά; Τα μεταφέρατε με όλες τις αποφάσεις σας σ’ αυτούς που επίσης είναι βολεμένοι. Αυτή είναι η πολιτική σας.
        Λέτε επίσης ότι είχαμε αύξηση του μερίσματος. Βεβαίως, είχαμε αύξηση. Για πείτε μου, το μέρισμα πώς κατανεμήθηκε; Όχι σε μένα προσωπικά, αλλά στην κοινωνία και στον εργαζόμενο λαό. Απ’ αυτή την αύξηση της παραγωγικότητας, που ομολογουμένως οφείλεται και στον ένα συντελεστή της παραγωγικής διαδικασίας που είναι ο εργαζόμενος, τι πήγε σ’ αυτόν; Τίποτα, κύριοι συνάδελφοι της Νέας Δημοκρατίας.
        Όμως, αυτή η πολιτική έχει συνέπειες και έχει συνέπειες χαμηλά στην κοινωνία. Συνέπειες, όπως ότι διαρρηγνύεται ο κοινωνικός ιστός και υποβόσκει και υποθάλπει το πολιτικό μας σύστημα, τη δημοκρατία μας. Αντιλαμβάνεστε τι σημαίνει ότι δύο εκατομμύρια Έλληνες πολίτες είναι κοντά στα όρια της φτώχιας;
        Δεύτερη συνέπεια: ο δανεισμός. Σήμερα ο Έλληνας πολίτης νιώθει απλά δύο πράγματα: Το πρώτο που νιώθει είναι ότι τους μισθούς των επόμενων χρόνων, τριών, τεσσάρων, πέντε, τους έχει πάρει από σήμερα προκαταβολή για να εξυπηρετήσει ανάγκες πιεστικές. Το δεύτερο που νιώθει είναι ότι δεν του ανήκει τίποτα από αυτή την πλάνη της μικρής ιδιοκτησίας που έχει, αφού είναι όλα υποθηκευμένα στις τράπεζες. Και συνεχίζουν να υποθηκεύονται από αυτή τη σκληρή και βαθιά ταξική πολιτική.
        Δεν υπήρχαν και πριν προβλήματα; Βεβαίως και υπήρχαν. Αλλά αυτή η βίαιη αναδιανομή του εισοδήματος και η πλήρης ταπείνωση του εργαζόμενου επί των ημερών σας, δεν έχει όριο.
        Επίσης, συνολικά υποβαθμίζεται η ποιότητα ζωής των εργαζομένων, αλλά και της ανάπτυξης. Για πείτε μου, πώς θα συντηρηθούν οι τοπικές οικονομίες σε περιφερειακό επίπεδο; Από πού θα πάνε χρήματα να ενισχύσουν τις οικονομίες, να τις τροφοδοτήσουν, να ενισχύσουν την αγορά; Πώς; Έχετε κανένα άλλο τρόπο; Μειώσατε το πρόγραμμα δημοσίων επενδύσεων -τουλάχιστον τις δημόσιες επενδύσεις που θα γίνονταν- μειώνετε τα πραγματικά εισοδήματα και ταυτόχρονα περιμένετε ανάπτυξη στην περιφέρεια; Δεν μπορεί να υπάρξει.
        Κύριε Υπουργέ, πώς τα έχετε καταφέρει, μέσα σε κάθε νομοσχέδιο να έχετε και ένα προκλητικό δωράκι υπέρ συγκεκριμένων; Και εδώ η ρύθμιση που έχετε σχετικά με το επικουρικό ταμείο των εργαζομένων στην Τράπεζα Αττικής, τι είναι; Είναι φανερό, μέσα από το Βήμα της Βουλής μέρα μεσημέρι, ότι χαρίζετε σ’ αυτόν που θα έρθει να το πάρει, στον υποψήφιο αγοραστή. Και τι κάνετε; Αυτό που έχουν συμφωνήσει σε μια διμερή σχέση που είχαν ως δικαίωμα οι εργαζόμενοι στα πλαίσια των συλλογικών συμβάσεων εργασίας με τον εργοδότη τους, την Τράπεζα Αττικής δηλαδή. Σήμερα έρχεστε δια νόμου να καταργήσετε αυτό το δικαίωμα, να επιβαρύνετε την κοινωνική ασφάλιση και το Ι.Κ.Α., προκειμένου να χαρίσετε στον υποψήφιο αγοραστή. Και με ποιο σκεπτικό; Εδώ είναι η δεύτερη πρόκληση: Δημοσίου συμφέροντος, διότι αλλιώς δεν μπορείτε να το κάνετε.
        Ερωτώ: Δημόσιο συμφέρον είναι το δωράκι στον υποψήφιο αγοραστή ενός μεγάλου τραπεζικού κολοσσού της χώρας μας ή δημόσιο συμφέρον είναι το ταμείο, η κοινωνική ασφάλιση, η δημόσια ασφάλιση και οι εργαζόμενοι; 
Ποιο από τα δύο είναι δημόσιο συμφέρον; Κάποιος πρέπει να απαντήσει, να μην παίζει με τις λέξεις και να μην είστε προκλητικοί και κυνικά πολλές φορές προκλητικοί απέναντι στον άνθρωπο, την αξιοπρέπεια και το μέλλον του Έλληνα εργαζόμενου. Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
	Κυρία και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών «Εισοδηματική πολιτική έτους 2007, φορολογικές και άλλες διατάξεις». 
	ΝΙΚΟΛΑΟΣ ΓΚΑΤΖΗΣ: Απόψε ψηφίζουμε το νομοσχέδιο επί της αρχής;
	ΠΡΟΕΔΡΕΥΩΝ (Γεώργιος Σούρλας): Απόψε ψηφίζεται επί της αρχής και αύριο θα συνεχίσουμε τη συζήτηση. Πρώτα θα μιλήσουν οι εισηγητές και μετά θα μπούμε στον κατάλογο των συναδέλφων που δεν μίλησαν απόψε και θα συνεχίσουμε τη συζήτηση επί των άρθρων. Θα έχουμε στη διάθεσή μας δύο μέρες, αύριο και μεθαύριο και όλη την άνεση χρόνου για να μιλήσετε επιτέλους επί του νομοσχεδίου, γιατί απόψε η συζήτηση που έγινε ήταν περισσότερο εκτός νομοσχεδίου. 
	Ερωτάται το Σώμα: Γίνεται δεκτό το νομοσχέδιο επί της αρχής;
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
	ΑΠΟΣΤΟΛΟΣ ΚΑΤΣΙΦΑΡΑΣ: Κατά πλειοψηφία.
	ΝΙΚΟΛΑΟΣ ΓΚΑΤΖΗΣ: Κατά πλειοψηφία.
	ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Οικονομίας και Οικονομικών «Εισοδηματική πολιτική έτους 2007, φορολογικές και άλλες διατάξεις» έγινε δεκτό επί της αρχής, κατά πλειοψηφία.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 23.32΄ λύεται η συνεδρίαση για αύριο Τρίτη 20 Μαρτίου 2007 και ώρα 18.00΄ με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Εισοδηματική πολιτική έτους 2007, φορολογικές και άλλες διατάξεις».
                       Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ
