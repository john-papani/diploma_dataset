ΣΥΝΕΔΡΙΑΣΗ ΙΒ'
Δευτέρα 18 Οκτωβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων:
Α. Προς τον Υπουργό Περιβάλλοντος, Χωροταξίας και Δημοσίων 'Εργων: Ι) σχετικά με την προστασία του νεοκλασσικού διατηρητέου Μεγάρου Δεληγιώργη, ΙΙ) σχετικά με την επίλυση του προβλήματος του προστίμου για πρώτη κατοικία στους πρόσφυγες του Πόντου, 
Β. Προς τον Υπουργό Γεωργίας: Ι) σχετικά με την καταβολή των αποζημιώσεων για απόσυρση αλιευτικών επαγγελματικών σκαφών, ΙΙ) σχετικά με τη λήψη μέτρων για τη διάθεση της παραγωγής βρώσιμης ελιάς και αμυγδαλόψιχας, 
Γ. Προς την Υπουργό Πολιτισμού, σχετικά με τη χορήγηση των απαραίτητων κονδυλίων για τη λειτουργία του Δημοτικού Μουσείου στο Δήμο Καλαβρύτων, τιμώντας τους νεκρούς του Β' Παγκοσμίου Πολέμου, 
Δ. Προς τον Υπουργό Μεταφορών και Επικοινωνιών: Ι) σχετικά με την ανεξέλεγκτη χορήγηση κινητών τηλεφώνων από τις εταιρείες κινητής τηλεφωνίας, ΙΙ) σχετικά με τη λειτουργία των εταιρειών κινητής τηλεφωνίας, Ε. Προς τον Υπουργό Εθνικής Παιδείας και Θρησκευμάτων σχετικά με τη λήψη μέτρων αντιμετώπισης των προβλημάτων λειτουργίας, των Τεχνολογικών Επαγγελματικών Εκπαιδευτηρίων κλπ.,
ΣΤ'. Προς τον Υπουργό Εμπορικής Ναυτιλίας, σχετικά με την έκδοση ψευδών πιστοποιητικών αξιοπλοοίας πλοίων από τον "Ελληνικό Νηογνώμονα Α.Ε.", 
Ζ'. Συζήτηση επερώτησης προς τον Υπουργό Γεωργίας σχετικά με τη μείωση του αγροτικού εισοδήματος, ΟΜΙΛΗΤΕΣ 
1. Επί των επικαίρων ερωτήσεων:
ΑΛΦΙΕΡΗ Σ.,
ΑΝΘΟΠΟΥΛΟΣ Ι.,
ΑΝΟΥΣΑΚΗ Ε.,
ΒΑΡΙΝΟΣ Α.,
ΚΑΡΑΤΑΣΟΣ Γ.,
ΚΑΡΑΤΖΑΦΕΡΗΣ Γ.,
ΚΩΣΤΟΠΟΥΛΟΣ Β.Δ.,
ΛΑΛΙΩΤΗΣ Κ.,
ΛΟΥΛΕ Α.,
ΜΠΟΥΤΑΣ Ε.,
ΠΙΠΕΡΓΙΑΣ Δ.,
ΣΑΛΑΓΙΑΝΝΗΣ Ν.,
ΣΟΥΜΑΚΗΣ Σ.,
ΦΟΥΝΤΑΣ Π.,
ΦΟΥΡΑΣ Α.,
2. Επί της επερώτησης:
ΑΝΩΜΕΡΙΤΗΣ Γ.,
ΑΠΟΣΤΟΛΟΥ Ε.,
ΒΕΖΔΡΕΒΑΝΗΣ Η.,
ΓΕΩΡΓΑΚΟΠΟΥΛΟΣ Δ.,
ΚΑΡΑΣΜΑΝΗΣ Γ.,
ΚΑΤΣΑΡΟΣ Ν.,
ΛΕΟΝΤΑΡΙΔΗΣ Θ.,
ΜΠΑΣΙΑΚΟΣ Ε.,
ΜΠΟΥΤΑΣ Ε.,
ΡΟΚΟΣ Γ.,
ΤΣΙΤΟΥΡΙΔΗΣ Σ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΙΒ'
Δευτέρα 18 Οκτωβρίου 1999
---------------
Αθήνα, σήμερα στις 18 Οκτωβρίου 1999, ημέρα Δευτέρα και ώρα 18.07' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από την κ. Ελένη Ανουσάκη, Βουλευτή Α' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Κύριοι Βουλευτές, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες Ερωτήσεις πρώτου κύκλου.
Πρώτη είναι η με αριθμό 64/12-10-99 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προστασία του νεοκλασικού διατηρητέου Μεγάρου Δεληγιώργη.
Η επίκαιρη ερώτηση της κ. Ανουσάκη έχει ως εξής:
"Μέγαρο Δεληγιώργη.
Καλλιτεχνικό μνημείο περασμένου αιώνα 1860-1870.
Δημιούργημα κατ'άλλους του Ερνέστου Τσίλλερ κατ'άλλους των αδελφών Χάνσεν. Από τα λίγα Νεοκλασικά που απέμειναν στην Αθήνα.
Μνημείο Ιστορικό. Αφού ήταν σπίτι πρωθυπουργού της Ελλάδας του Επαμεινώνδα Δεληγιώργη, γνωστού για τους αγώνες του για τη δημοκρατία. Γωνία Κανάρη και Ακαδημίας. Συναντήθηκε το παρελθόν με το μέλλον του κινηματογράφου. Το κτίριο έχει κριθεί διατηρητέο ως έργο τέχνης. Το ίδρυμα της ταινιοθήκης μοναδικό στον ελληνικό χώρο και εκπροσωπεί τη χώρα μας και στη διεθνή ένωση κινηματογραφικών αρχείων. Η αείμνηστη Μελίνα σαν Υπουργός Πολιτισμού και μεγάλη καλλιτέχνης με τόλμη, θάρρος και ευλάβεια είχε δώσει εντολή να αποκατασταθεί η εξωτερική όψη. Σήμερα η ταινιοθήκη της Ελλάδας εκπέμπει sos. Ζητά την ηθική, οικονομική και καλλιτεχνική αποκατάστασή της. Ζητά από τους αρμόδιους υπουργούς να λύσουν αυτό το "τεράστιο σκάνδαλο". Εδώ και ένα χρόνο παρά το διπλασιασμό του ενοικίου επιδιώκεται η απομάκρυνση της ταινιοθήκης και του μουσείου. Η αγωγή εξώσεως θα εκδικαστεί το φθινόπωρο. Υπάρχει ο κίνδυνος να βρεθεί η ιστορία του κινηματογράφου στο δρόμο.
Κύριοι Υπουργοί, αρχιτεκτονικά μνημεία σαν το μέγαρο Δεληγιώργη δεν υπάρχουν στην Αθήνα μας. Πρέπει να περιέλθουν στο φυσικό τους φορέα στο Υπουργείο Πολιτισμού και να καθορισθούν οι χρήσεις γης.
Ερωτάται ο κύριος Υπουργός Υ.ΠΕ.ΧΩ.Δ.Ε. πώς θα προστατευθούν τα αρχιτεκτονικά και ιστορικά μνημεία της Αθήνας." Ποιητικότατη η επίκαιρη ερώτηση της κ. Ανουσάκη. Ο κύριος Υπουργός έχει το λόγο για τρία λεπτά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων.): Κύριε Πρόεδρε, η κ. Ανουσάκη έχει επιδείξει μία ιδιαίτερη ευαισθησία για την προστασία κτιρίων που βρίσκονται εντός των ορίων του Δήμου Αθηναίων, γιατί είναι Βουλευτής στην Α' Αθηνών, που είχε μια σημαντική συμβολή για μακρά περίοδο ως δημοτική σύμβουλος στο Δήμο Αθηναίων.
Για το κτίριο της ταινιοθήκης έχει κάνει αρκετές παρεμβάσεις, γιατί δεν υπάρχει μόνο η ευαισθησία της, αλλά και η επαγγελματική της αναφορά. 'Εχει καταθέσει και αυτή και η οικογένειά της σημαντικές στιγμές από τη ζωή τους σε αυτό που λέγεται ελληνικός κινηματογράφος. Βεβαίως το κτίριο Δεληγιώργη επί της οδού Κανάρη έχει κηρυχθεί διατηρητέο και προστατεύεται βάσει των νόμων, γιατί είναι ένα κτίριο με δεσπόζουσα σημασία, ένα κτίριο με ιδιαίτερη αρχιτεκτονική φυσιογνωμία, ένα κτίριο που έχει ιστορική αναφορά, ένα κτίριο που απετέλεσε σημείο αναφοράς της ταινιοθήκης της Ελλάδας.
Εδώ θα ήθελα να πω ότι έχει γίνει μια προσπάθεια να κρατηθεί η ταινιοθήκη εκεί.
'Οπως ξέρετε το κτίριο ανήκει στο Ταμείο Συνταξιούχων Πολιτικών Υπαλλήλων, που θέλει χωρίς να ακυρώσει το διατηρητέο κτίριο να έχει μια άλλη δυνατότητα για τη χρησιμοποίησή του.
Στις αλλεπάλληλες συναντήσεις που είχαμε κάνει ως Υπουργείο, και εγώ προσωπικά ως Υπουργός, με τους εκπροσώπους της ταινιοθήκης, θεωρήσαμε ότι ήταν αναγκαίο αυτή η ταινιοθήκη που αποτελεί ένα αρχειακό υλικό που δεν αναφέρεται μόνο στον ελληνικό κινηματογράφο, αλλά και στο διεθνή να προστατευθεί γιατί όλοι μας έχουμε σημαντικές στιγμές συνδέσει με την ταινιοθήκη.
Θεώρησα ότι ήταν αναγκαίο να απαντήσω θετικά στο αίτημα της διοίκησης της Ταινιοθήκης να βρεθεί ένας άλλος χώρος, ώστε να μην βρεθεί στο δρόμο.
Σας διαβεβαιώ ότι δεν πρόκειται να βρεθεί στο δρόμο η ταινιοθήκη, γιατί σε ένα άλλο χαρακτηρισμένο πάλι διατηρητέο και προστατευόμενο χώρο στον Κεραμικό, στον κινηματογράφο ΛΑΙΣ, μπορεί να εγκατασταθεί.
Ακριβώς γι' αυτό το λόγο το Υπουργείο Περιβάλλοντος, Χωροταξίας και Δημοσίων 'Εργων έχει εγκρίνει ποσό εκατόν είκοσι εκατομμυρίων (120.000.000) δραχμών έτσι ώστε η ταινιοθήκη να έχει και πάλι την εστία της σε ένα χώρο όπως είναι ο Κεραμικός που αποτελεί συστατικό στοιχείο του ενιαίου προγράμματος για την ενοποίηση των αρχαιολογικών χώρων.
Είναι επίσης γνωστό ότι για τον Κεραμικό υπάρχουν και μελέτες για την αναβάθμιση και την ανάπλασή του. Υπάρχουν και συγκεκριμένα έργα, τα οποία αποτελούν δείγματα γραφής, έργα που αφορούν και τις κοινωνικές υποδομές και τις πολιτιστικές υποδομές της ευρύτερης περιοχής.
Πιστεύω ότι η ταινιοθήκη μπορεί να αδράξει αυτήν την ευκαιρία και να δημιουργήσει τη δική της εστία για να μην μπορεί κανείς να την απειλεί με έξωση. Και αυτή η εστία δεν μπορεί παρά να είναι ένας διατηρητέος χώρος συνδεδεμένος με τον κινηματογράφο, όπως είναι ο κινηματογράφος "ΛΑΙΣ", σε μία συγκεκριμένη περιοχή η οποία αναβαθμίζεται. Βεβαίως με τα έργα της ανάπλασης του Κεραμεικού μπορεί να αποτελεί στη καρδιά της πόλης η ίδια η ταινιοθήκη ένα πόλο αναφοράς των Αθηναίων και των κινηματογράφων.
ΠΡΟΕΔΡΕΥΩΝ (Παναγιώτης Σγουρίδης): Η κ. Ανουσάκη έχει το λόγο.
ΕΛΕΝΗ ΑΝΟΥΣΑΚΗ: Κύριε Υπουργέ, πριν ξεκινήσω τα ερωτήματά μου θα ήθελα να σας πω τα εξής:
'Ακουσα με πολλή προσοχή αυτά που μου είπατε, και θέλω να σας ευχαριστήσω για τη βοήθεια που δώσατε, και το μεγάλο ενδιαφέρον σας για του "ZONARS". Τελικά και η επίκαιρη ερώτηση που έχει κατατεθεί πολλές φορές για το καφενείο "ZONARS" βοήθησε πολύ και "όχι μόνο" απλά κρίθηκε σαν "διατηρητέο", αλλά χαρακτηρίστηκε, και ως ιστορικό μνημείο. Και έτσι όπως είναι σας θεωρούν οι θαμώνες του ευεργέτη τους.
Επίσης και για το θέατρο "ΑΛΙΚΗ".
Ξέρετε ότι είναι πολύ συγκινητικό να παίρνετε από ανθρώπους επιστολές που είναι φυσικά επιχειρηματίες και θέλουν να κερδίσουν, αλλά που έχουν μεράκι για την πόλη τους.
Μετά φθάνουμε στο θέμα "της κινηματογραφικής λέσχης". Παρ' όλα όσα έχετε κάνει για την κινηματογραφική λέσχη υπάρχουν κάποιοι "ρομαντικοί υπάλληλοι". Ξέρετε, κύριε Υπουργέ, χωρίς ρομαντισμό, χωρίς όνειρα δεν γίνεται τίποτε. Δεν είναι μόνο το ΠΑΣΟΚ του μέλλοντός μας, αλλά είναι και η Αθήνα του μέλλοντός μας. Και εγώ σε σας εναποθέτω τις ελπίδες μου για την Αθήνα του μέλλοντός μας.
Επανέρχομαι, λοιπόν, παρ' όλο ότι ήξερα όλα αυτά τα οποία έχετε κάνει για την Κινηματογραφική Λέσχη και για τα χρήματα που είχατε την ευγένεια να μην το πείτε ότι τα δώσατε εδώ και πολύ καιρό. Ξέρω τη συνεργασία σας με τον κ. Κούνδουρο. Αλλά, οι υπάλληλοι, που πιστεύουν πολύ σε σας για την Αθήνα του μέλλοντός μας, παρακαλούν, μήπως πέρα από την κήρυξή του ως διατηρητέου και με τη σφραγίδα της Μελίνας, είναι απαραίτητο να παραμείνουν και κάποια γραφεία εκεί. Λένε στην επιστολή τους προς εμένα να διαβιβάσω προς εσάς την παράκληση να παραμείνουν και ορισμένα γραφεία και ότι είσθε σε θέση να το καταφέρετε παρ' ότι δεν είσθε μάγος. 'Αρα να μη γίνει καφενείο και να παραμείνουν γραφεία. Είναι δε και κοντά μας και μπορούν να το επισκέπτονται και οι νέοι, μάλιστα και οι Βουλευτές, διότι θα έλεγα ότι καλό είναι να μελετάμε τα πολιτικά κείμενα, αλλά δεν βλάπτει να βλέπουμε και κινηματογράφο. Ο ελληνικός κινηματογράφος και όχι μόνο, δίνει μια ευφορία, μια ανάβρα και μια προέκταση σ' αυτό που λέγεται σκέψη και όνειρα. Ευχαριστώ και περιμένω πολλά από σας, κύριε Υπουργέ. Αφήνουμε, λοιπόν, την Αθήνα του μέλλοντός μας στα χέρια του κυρίου Υπουργού ΠΕΧΩΔΕ.
ΠΡΟΕΔΡΕΥΩΝ (Παναγιώτης Σγουρίδης): Κυρία Ανουσάκη, εξάλλου η ιστορία γράφεται από ρομαντικούς ή τρελούς.
ΓΕΩΡΓΙΟΣ ΚΑΡΑΤΖΑΦΕΡΗΣ: Τι εννοείτε, κύριε Πρόεδρε; 'Οτι ο κύριος Υπουργός είναι τρελός;
ΠΡΟΕΔΡΕΥΩΝ (Παναγιώτης Σγουρίδης): 'Οχι. Είπα ρομαντικούς ή τρελούς. ΓΕΩΡΓΙΟΣ ΚΑΡΑΤΖΑΦΕΡΗΣ: Μα, ο κύριος Υπουργός δεν είναι ρομαντικός.
ΕΛΕΝΗ ΑΝΟΥΣΑΚΗ: Κύριε Πρόεδρε, δεν ξέρω πόσοι το λένε και είναι ρομαντικοί. Το θέμα είναι ότι ο ρομαντισμός θέλει καλλιέργεια.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Αλλο είπε ο κ. Καρατζαφέρης. Είπε αν είμαι ρομαντικός και τρελός. 'Εχει σημασία με πόσα λάμδα γράφει την τρέλα ο κ. Καρατζαφέρης.
Να δώσω την απάντησή μου τώρα, κύριε Πρόεδρε, στην κ. Ανουσάκη;
ΠΡΟΕΔΡΕΥΩΝ (Παναγιώτης Σγουρίδης): Βεβαίως. Μπορείτε να δευτερολογήσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η κ. Ανουσάκη με το γλαφυρό και περιγραφικό της τρόπο μας παρακάλεσε να φύγουμε από τα έδρανα της Βουλής και να κάνουμε μια βόλτα στην Αθήνα του παρόντος και του μέλλοντος και να είμαστε ρομαντικοί. Βεβαίως αυτό που μπορώ να υποσχεθώ είναι να κάνω μια βόλτα με την κ. Ανουσάκη και να πάμε και στην ταινιοθήκη, αν θέλουμε να δούμε μια ταινία. Βεβαίως η πρόσκληση αφορά και την κ. Λουλέ. Θα πάρω, λοιπόν, δύο ωραίες παρουσίες της ελληνικής Βουλής, δύο ωραίες γυναίκες, να πάμε βόλτα στο κέντρο της Αθήνας, στην ταινιοθήκη της Ελλάδος...
ΕΛΕΝΗ ΑΝΟΥΣΑΚΗ: Και στου "ZONARS".
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ... στου Ζοναρς και στο θέατρο ΑΛΙΚΗ, γιατί έχει σημασία και η Αθήνα του παρόντος και η Αθήνα του μέλλοντος. Απλώς, κυρία Ανουσάκη, μη τα λέτε μ' αυτόν τον τρόπο με αναφορά σε μένα, διότι θα θυμώσει ο κ. Αβραμόπουλος!
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, πιστεύω ότι το Σώμα θα συμφωνήσει ομόφωνα να συζητηθεί και η πέμπτη επίκαιρη ερώτηση δευτέρου κύκλου του κ. Καρατάσου προς τον κύριο Υπουργό ΠΕXΩΔΕ, διότι ο κύριος Υπουργός επείγεται για κάποια δουλειά.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Oμόφωνα, λοιπόν, το Σώμα αποφασίζει όπως προχωρήσουμε στην πέμπτη με αριθμό 77/13.10.99 επίκαιρη ερώτηση δευτέρου κύκλου του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικά με την επίλυση του προβλήματος του προστίμου για πρώτη κατοικία στους πρόσφυγες του Πόντου.
Η ερώτηση του κυρίου συναδέλφου έχει ως εξής:
"Οι 'Ελληνες Πρόσφυγες του Πόντου αντιμετωπίζουν σοβαρό πρόβλημα με τα υπέρογκα πρόστιμα που τους επεβλήθησαν για την ανέργεση πρώτης κατοικίας.
Αν και το πρόβλημα αυτό είναι πολύ παλιό, αν και υπάρχει βούληση όπως ισχυρίζεται η κυβέρνηση για την επίλυσή του, μέχρι σήμερα δεν έχει γίνει τίποτε. Το αποτέλεσμα είναι να οδηγούνται οι Πρόσφυγες του Πόντου καθημερινά στα δικαστήρια ή να δικάζονται ερήμην ή και να πληρώνουν από το υστέρημά τους χωρίς να γνωρίζουν αν κάποτε το πρόβλημά τους λυθεί.
Επειδή είναι άδικο να ταλαιπωρούνται χρόνια τώρα οι πολίτες χωρίς να δίνεται λύση στο πρόβλημά τους.
Επειδή δεν είναι δυνατόν να ανταποκριθούν στα τεράστια προβλήματα, όχι γιατί δεν θέλουν, αλλά γιατί δεν έχουν τη δυνατότητα.
Επειδή υπάρχει δέσμευση από την πολιτεία για λύση του προβλήματος που δεν έχει ακόμη υλοποιηθεί.
Ερωτάται ο κύριος Υπουργός:
Τι προτίθεται να πράξει, ώστε οι πρόσφυγες του Πόντου να λύσουν άπαξ διά παντός το πρόβλημα των προστίμων για πρώτη κατοικία." Ο κύριος Υπουργός έχει το λόγο για τρία λεπτά να πρωτολογήσει. ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είναι γνωστό ότι το Υπουργείο Εξωτερικών έχει επεξεργαστεί ένα νομοσχέδιο για την αποκατάσταση των παλιννοστούντων Ελλήνων, των Ελλήνων της διασποράς. Βεβαίως αρκετές απαντήσεις για τη στεγαστική αποκατάσταση των Ελλήνων προσφύγων από τον Πόντο, βρίσκονται σε αυτό το νομοσχέδιο. 'Αλλωστε είναι γνωστό ότι έχει γίνει μια κοινή προσπάθεια, στα πλαίσια των στεγαστικών προγραμμάτων στη Θράκη, να υπάρξουν ουσιαστικές και θετικές απαντήσεις.
Είναι όμως γεγονός ότι πολλοί από τους παλιννοστούντες, από τους 'Ελληνες της διασποράς, από τους 'Ελληνες του Πόντου, έχουν εγκατασταθεί στην Αττική και κυρίως στην περιοχή του Δήμου Αχαρνών, του Δήμου Ασπροπύργου και του Δήμου Ελευσίνος εδώ και αρκετά χρόνια. 'Αλλοι είχαν πρόχειρες κατασκευές και άλλοι μονιμότερες κατασκευές.
Το πρόβλημα το οποίο αντιμετωπίζουν οι ομογενείς από τον Πόντο, είναι πρόβλημα που αντιμετωπίζει και μια μερίδα Ελλήνων που αυτοπροσδιοριζόμενοι και σπρωγμένοι από τις ανάγκες, έκτισαν σε εκτός σχεδίου περιοχές. 'Ετσι δεν μπορούν να έχουν άλλη μεταχείριση από εκείνη που έχουν όλοι οι 'Ελληνες πολίτες που ζουν στην Ελλάδα.
Οι όποιες λύσεις και για τους Πόντιους και για τους 'Ελληνες, θα πρέπει να έχουν κοινή βάση. Δεν μπορεί να είναι διαφορετικές για τους 'Ελληνες του Πόντου και διαφορετικές για τους 'Ελληνες της Ελλάδας, διότι υπάρχουν και άλλες πτυχές του προβλήματος, επειδή υπάρχουν και άλλες κοινωνικές παράμετροι στη δόμηση εκτός σχεδίου. Δηλαδή άλλοι μπορεί να πουν ότι είναι πολύτεκνοι, άλλοι μπορεί να πουν ότι είναι τσιγγάνοι κλπ. Δεν μπορεί να υπάρχουν δυο μέτρα και δυο σταθμά. Σε ό,τι αφορά την προστασία του περιβάλλοντος, σε ό,τι αφορά την ασφάλεια των κατοικιών και σε ό,τι αφορά την αυθαίρετη δόμηση, τα κριτήρια θα είναι ενιαία, όπως προσδιορίζουν οι νόμοι.
Βεβαίως το πρόβλημα είναι υπαρκτό και ειδικά για τους ομογενείς από τον Πόντο είχε δοθεί κατ'εξαίρεσιν η δυνατότητα να συνδέονται προσωρινά -και το τονίζω, προσωρινά- με τα δίκτυα κοινής ωφέλειας σύμφωνα με αποφάσεις, που μπορούσε να εκδίδει η νομαρχία και ο δήμος κατ'εντολή του ΥΠΕΧΩΔΕ από το 1997.
Ως προς τα πρόστιμα, όμως, δεν μπορούν να υπάρξουν διαφορετικές πολιτικές, αναλόγως από πού κατάγεται ο καθένας μας. Διότι άλλος κατάγεται από την Πελοπόννησο, άλλος κατάγεται από τον Πόντο και άλλος κατάγεται από τη Μακεδονία. Οι νόμοι είναι νόμοι και όλοι οι πολίτες είναι ίσοι απέναντι στους νόμους. Εάν υπάρξει λύση, θα υπάρξει λύση για όλους.
Ακριβώς γι'αυτό το λόγο, γι'αυτούς που είναι εντός των εγκεκριμένων πολεοδομικών σχεδίων, του Μενιδίου, του Ασπροπύργου και της Ελευσίνος, έχουμε συζητήσει -και μετά την πρόσφατη εμπειρία του σεισμού- να δούμε πώς ολοκληρώνεται ο πολεοδομικός σχεδιασμός, έτσι ώστε νομίμως να εκδώσουν την οικοδομική τους άδεια και βεβαίως να τελειώσει η περιπέτειά τους με τα πρόστιμα. Αυτό συναρτάται με την ολοκλήρωση του πολεοδομικού σχεδιασμού.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος έχει το λόγο για δυο λεπτά να αναπτύξει την επίκαιρη ερώτησή του.
ΓΕΩΡΓΙΟΣ ΚΑΡΑΤΑΣΟΣ: Κατ' αρχήν, κύριε Υπουργέ, πρέπει να πω ότι έπεσε πολύ λιβανιστήρι μεταξύ εσάς και της κυρίας συναδέλφου εδώ πέρα. Καλό είναι, αλλά να πέσει και με εμάς. 'Οχι να λέτε άλλα στους συναδέλφους του ΠΑ.ΣΟ.Κ. και άλλα σε εμάς.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μα, έβαλα και το Συνασπισμό μέσα!
ΓΕΩΡΓΙΟΣ ΚΑΡΑΤΑΣΟΣ: Δεν διαφέρετε και πολύ!
ΠΡΟΕΔΡΕΥΩΝ (Παναγιώτης Σγουρίδης): 'Αρα, λοιπόν, κάνατε και σεις ρομαντική βόλτα μαζί και ο κ. Μπούτας!
ΓΕΩΡΓΙΟΣ ΚΑΡΑΤΑΣΟΣ: Δεν μας το πρότειναν! Φαίνεται ότι έχει ιδιαίτερη σχέση με το Συνασπισμό!
Κύριε Υπουργέ, λυπάμαι ειλικρινά. Κατ' αρχήν θέλω να διαμαρτυρηθώ. 'Εχουμε υποβάλει επτά επίκαιρες ερωτήσεις και δεν έχετε έρθει να μας απαντήσετε. Μας αγνοείτε. Μην ξεχνάτε ότι εμείς δεν ερχόμαστε εδώ πέρα για πλάκα. Ερχόμαστε για να εντοπίσουμε τα προβλήματα αυτά που δεν ξέρετε εσείς ή που δεν τα έχετε εντοπίσει. Να σας τα πούμε και να βρούμε μια λύση. Στην ουσία δηλαδή βοηθάμε εσάς, την Κυβέρνηση.
'Αλλα έλεγε ο Υπουργός κ. Παπανδρέου για το πώς θα λύσει το θέμα των Ποντίων. Και έρχεστε εσείς τώρα να μας πείτε: Ξέρετε, αφήστε να το δούμε και να το κάνουμε και να το ράνουμε!
Κι εγώ θα σας πω το εξής: Εσείς δώσατε μια εγκύκλιό σας στις νομαρχίες και στο ΙΚΑ και είπατε: Μέχρι τέλος αυτού του χρόνου αυτοί που έχουν παράνομα να υποβάλουν τις πολεοδομικές μελέτες για να απαλλαγούν από τα πρόστιμα. Μα, ποιους κοροϊδεύουμε τώρα; Είναι δυνατόν εκτός σχεδίου περιοχές να σας φέρουν πολεοδομικές μελέτες;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν καταλάβατε.
ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, η προθεσμία λήγει τέλος του χρόνου. Τι θα γίνει με αυτούς τους ανθρώπους;
Εγώ δεν θέλω να κάνω το διαχωρισμό με τους 'Ελληνες εδώ και τους 'Ελληνες του εξωτερικού. 'Ομως αυτοί που έρχονται από έξω νιώθουν ξένοι στην πατρίδα τους.
Κι εγώ εσωτερικός μετανάστης είμαι, αλλά, εν πάση περιπτώσει, ξέρω τη γλώσσα, ξέρω τη νοοτροπία και μπορώ να ανταποκριθώ.
Αυτοί δεν ξέρουν ούτε καν τη γλώσσα. Γιατί τους φέραμε εδώ; 'Εφυγαν από την περιοχή όπου ζούσαν και είχαν όλα τους τα υπάρχοντα και ήρθαν εδώ και αντί να τους αγκαλιάσουμε και να τους δώσουμε δουλειά, τους διώχνουμε;
Δεν καταλαβαίνετε ότι αυτοί οι άνθρωποι δεν έχουν αυτά που έχουμε εμείς; Εμείς μπορούμε να μιλήσουμε, να πάμε στον άλφα ή τον βήτα. Εκείνους τους εκμεταλλεύονται.
Και αν θέλετε τελικά να λύσουμε το θέμα των εκτός σχεδίου, κύριε Υπουργέ, είναι πολύ απλό. Σταματήστε να κάνετε συμβόλαια στα εκτός σχεδίου και εντάξτε τις περιοχές στο σχέδιο. Πολιτική βούληση θέλει. Δεν θέλει πολλά πράγματα. Απλοποιήστε την κατάσταση.
Δεν μπορούν όμως οι άνθρωποι αυτοί να ζουν με την αγωνία πότε θα τους συλλάβει ο χωροφύλακας για να τους πάει μέσα, γιατί χρωστάνε στο ΙΚΑ. Για όνομα του Θεού!
Και ξέρετε ότι και ο σεισμός αυτός ήταν ταξικός. 'Ολοι αυτοί οι άνθρωποι τώρα βρίσκονται στο δρόμο. Δεν έχουν δουλειά, δεν έχουν τίποτε. Τι θα γίνει τελικά; Η μητέρα Ελλάδα τι θα κάνει γι' αυτούς τους ανθρώπους; Με αυτόν τον τρόπο θα τους ανταμείψει, επειδή ήρθαν από το εξωτερικό στην πατρίδα τους; Χρειάζεται ιδιαίτερη φροντίδα αυτή η περίπτωση.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά, για να δευτερολογήσει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η Κυβέρνηση έχει δείξει την ευαισθησία της για συγκεκριμένες κοινωνικές ομάδες που χρειάζονται συμπαράσταση, για συγκεκριμένες κοινωνικές ομάδες που έχουν ιδιαίτερα προβλήματα και ανάγκες.
Μία από αυτές τις κοινωνικές ομάδες είναι και οι ομογενείς - παλιννοστούντες από τον Πόντο. Η Ελλάδα τους έχει αγκαλιάσει. 'Εχει κάνει στεγαστικά προγράμματα. Και αναφέρομαι σε διαχρονικές προσπάθειες.
ΓΕΩΡΓΙΟΣ ΚΑΡΑΤΑΣΟΣ: Τι θα γίνει με αυτούς, πείτε μας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Βέβαια πρέπει να γίνει σαφές ότι δεν τους υπέδειξε κανένας να πάνε να χτίσουν εκτός σχεδίου.
ΓΕΩΡΓΙΟΣ ΚΑΡΑΤΑΣΟΣ: Και που θα πήγαιναν;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μπήκαν στο φαύλο κύκλο της ανομίας και της παρανομίας.
ΓΕΩΡΓΙΟΣ ΚΑΡΑΤΑΣΟΣ: Τους εκμεταλλεύτηκαν.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τους εκμεταλλεύτηκαν. Τους πούλησαν οικόπεδα σε περιοχές που ήταν εκτός σχεδίου και τους έβαλαν στον κύκλο της παράνομης κατασκευής.
ΓΕΩΡΓΙΟΣ ΚΑΡΑΤΑΣΟΣ: Εμείς σαν κράτος τι θα κάνουμε;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αυτό έκαναν. Και το έκαναν συγκεκριμένα στην περιοχή εκείνη. Και επειδή είσαστε Βουλευτής αυτής της περιοχής πρέπει να καταγγείλετε αυτό το κύκλωμα της ανομίας και της κερδοσκοπίας, που εκμεταλλεύτηκε και τους ομογενείς Πόντιους.
ΓΕΩΡΓΙΟΣ ΚΑΡΑΤΑΣΟΣ: Εμείς δεν δώσαμε το δικαίωμα να πουλήσουν εκτός σχεδίου οικόπεδα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ακούστε, κύριε Καρατάσο. Να λέμε τα πράγματα με το όνομά τους και να λέμε τις αλήθειες.
Το πρόβλημα της αυθαίρετης δόμησης δεν αφορά και δεν αναφέρεται μόνο στους ομογενείς από τον Πόντο. Αφορά και αναφέρεται και σε 'Ελληνες που έχουν γεννηθεί στην Ελλάδα.
ΓΕΩΡΓΙΟΣ ΚΑΡΑΤΑΣΟΣ: Να απαγορευτεί να πουλάνε εκτός σχεδίου. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Υπάρχουν εγκεκριμένα γενικά πολεοδομικά σχέδια, που μπορεί ο καθένας με συγκεκριμένους όρους και συγκεκριμένες προϋποθέσεις να κατασκευάσει το σπίτι του.
Δεν μπορεί να υπάρχει διπλή νομιμότητα. Να υπάρχουν κάποιοι που να είναι νόμιμοι με όποιο τίμημα σημαίνει αυτό και κάποιοι που θα αναπαράγουν το φαύλο κύκλο της ανομίας και της αυθαιρεσίας τους.
Εν πάση περιπτώσει, η Κυβέρνηση έχει δείξει την ευαισθησία της, ως προς τους ομογενείς από τον Πόντο. Και σας είπα ότι έχει δώσει εντολή για την προσωρινή σύνδεσή τους με δίκτυα κοινής ωφελείας γιατί αφορά και την ασφάλειά τους, την ποιότητα της ζωής τους και τη δημόσια και την ατομική υγεία τους. Αυτό έχει γίνει.
Για τις περιοχές αυτές που έχουν πληγεί και από τους σεισμούς, θα υπάρξουν συγκεκριμένες προτάσεις, γιατί δεν μπορεί πάντα να είναι τα θύματα μιας φυσικής καταστροφής είτε είναι σεισμοί με τον τρόπο που κατασκεύασαν τα κτίριά τους είτε είναι πλημμύρες με την τοποθεσία που κατασκεύασαν τα σπίτια τους. Αυτός ο φαύλος κύκλος κάποια στιγμή θα τελειώσει. Και θα τελειώσει όχι εις βάρος των ανθρώπων. Θα τελειώσει με σχέδιο, με υποδομές, με δίκτυα κοινής ωφελείας γιατί δεν πρέπει να μπαίνει κανείς στον πειρασμό να εμπορεύεται τον πόνο, την αγωνία και την ανάγκη των ανθρώπων.
ΓΕΩΡΓΙΟΣ ΚΑΡΑΤΑΣΟΣ: Μα, τι είναι αυτά τα πράγματα;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καρατάσο!
Και σας παρακαλώ, κύριε Υπουργέ, τελειώστε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για τους συγκεκριμένους ανθρώπους η Κυβέρνηση έχει κάνει πολλά και θα κάνει περισσότερα. Το λέω αυτό γιατί είπατε πριν ότι δεν έρχομαι να σας απαντήσω και ότι εσείς δεν είσαστε ...
ΓΕΩΡΓΙΟΣ ΚΑΡΑΤΑΣΟΣ: Εκμεταλλευόμαστε τον πόνο;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Καρατάσο!
Να μη γράφεται καμία διακοπή στα Πρακτικά.
Και σας παρακαλώ, κύριε Υπουργέ, να τελειώσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε.
Η αναφορά μου δεν είχε καμία προσωπική αιχμή. Ξέρετε, κύριε Καρατάσο, ότι σας εκτιμώ και ξέρετε ότι κάθε φορά υπολογίζω και μετρώ την ερώτησή σας και πάντα έρχομαι. Την προηγούμενη εβδομάδα δεν μπορούσα να έρθω. Και αν θα συνδυάσετε τις ερωτήσεις και την παρουσία μου θα δείτε ότι είμαι από τους πιο τακτικούς ή ο πιο τακτικός Υπουργός.
ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στη συζήτηση των επικαίρων ερωτήσεων πρώτου κύκλου.
Δεύτερη είναι η με αριθμό 83/13-10-99 επίκαιρη ερώτηση του Βουλευτή της Νέας Δημοκρατίας κ. Αθανάσιου Βαρίνου προς τον Υπουργό Γεωργίας, σχετικα με την καταβολή των αποζημιώσεων για απόσυρση αλιευτικών επαγγελματικών σκαφών.
Η επίκαιρη ερώτηση του κ. Βαρίνου είναι η ακόλουθη:
"Εκατοντάδες είναι οι ιδιοκτήτες (ιδιαίτερα οι Αιγαιοπελαγίτες) αλιευτικών σκαφών, οι οποίοι βασιζόμενοι στον Κανονισμό της Ε.Ε. 3699/93 και τις εγκυκλίους σας, υπέβαλαν από το 1994 αιτήσεις οριστικής απόσυρσης αλιευτικών επαγγελματικών σκαφών από την αλιευτική δραστηριότητα με αποζημίωση.
Οι αιτήσεις που υποβλήθηκαν π.χ. στη Χίο ήταν 34 και έγιναν αποδεκτές το Μάρτιο του '99 με την Απόφασή σας 275709 από 24.3.1999, συνολικού ύψους 168 εκατ. δραχμών. Η διαδικασία υλοποίησης του προγράμματος άρχισε τον Ιούνιο 1999 και όλα τα δικαιολογητικά έχουν υποβληθεί στο Υπουργείο σας από την 28.6.99.
'Ομως οι ιδιοκτήτες, αν και έχουν καταστρέψει τα σκάφη τους με τη διαδικασία που εσείς υποδείξατε και τον έλεγχο των κατά τόπους Εποπτών Αλιείας, δεν έχουν ακόμα εισπράξει τις αποζημιώσεις, παρ'ότι οι πιστώσεις γι'αυτό το πρόγραμμα είναι διαθέσιμες.
Οι προϊστάμενοι των τμημάτων του Υπουργείου σας που έχουν την ευθύνη υλοποίησης του προγράμματος αδυνατούν να πληροφορήσουν τους ενδιαφερόμενους, αλλά και εμένα προσωπικά που επικοινώνησα μαζί τους, πότε επιτέλους θα καταβληθούν οι αποζημιώσεις και σε ποιο ύψος ανέρχονται.
Γι'αυτό ερωτάσθε, κύριε Υπουργέ της Γεωργίας:
1. Δεδομένου ότι βρισκόμαστε στο τέλος αυτού του προγράμματος, το Υπουργείο σας θα απορροφήσει εγκαίρως όλο το κονδύλι της Ε.Ε., που αφορά την απόσυρση αλιευτικών επαγγελματικών σκαφών;
2. Πότε θα καταβληθούν οι αποζημιώσεις και ποιο είναι το συνολικό ποσό που δεν έχει καταβληθεί μέχρι σήμερα;".
Ο Υφυπουργός Γεωργίας κ. Φουντάς έχει το λόγο για τρία λεπτά, να πρωτολογήσει.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, αντικαθιστώ το συνάδελφο κ. Βρεττό, ο οποίος βρίσκεται στις Βρυξέλλες και απαντώ εγώ.
Κύριε συνάδελφε, με την υπ'αριθμ. 257/709/24-3-99 απόφαση του Υπουργείου Γεωργίας εγκρίθηκε η οριστική παύση της αλιευτικής δραστηριότητας τριάντα πέντε σκαφών της Χίου συνολικού επιλέξιμου κόστους εκατόν εξήντα οκτώ εκατομμυρίων, εννιακοσίων πενήντα επτά χιλιάδων, οκτακοσίων επτά (168.957.807) δραχμών.
Τα σκάφη αυτά συμπεριλαμβάνονται μεταξύ των χιλίων διακοσίων πενήντα δύο σκαφών, που εγκρίθηκαν κατά τη συνεδρίαση μιας γνωμοδοτικής επιτροπής στις 10.7.98, αφορούν το σύνολο της χώρας και την κατηγορία σκαφών παράκτιας αλιείας.
Από την αρχή της εφαρμογής του επιχειρησιακού προγράμματος αλιείας και μέχρι τον Ιούλιο του 1998 είχαν εγκριθεί οριστικά στα πλαίσια του τομέα προσαρμογής της αλιευτικής ικανότητας και ειδικότερα για το μέτρο της οριστικής παύσης των αλιευτικών σκαφών, με διάλυση τετρακόσια τριάντα τρία επενδυτικά σχέδια, εκ των οποίων τετρακόσια δεκαπέντε υλοποιήθηκαν. Τα σκάφη αυτά ανήκαν σε κατηγορίες, για τις οποίες υπήρχαν υποχρεώσεις επίτευξης στόχων του πολυετούς προγράμματος προσανατολισμού αλιευτικού στόλου.
Για την κατηγορία των σκαφών παράκτιας αλιείας δεν υπήρχε ανάγκη μείωσης της αλιευτικής προσπάθειας, γι' αυτό και μέχρι τον Ιούλιο του 1998 είχε εγκριθεί πολύ μικρός αριθμός σκαφών της αναφερομένης κατηγορίας.
Εν τούτοις, επειδή στην υπηρεσία του Υπουργείου μας εκκρεμούσε μεγάλος αριθμός αιτήσεων (χίλιοι πεντακόσιοι περίπου) πλοιοκτητών παράκτιων αλιευτικών σκαφών- προχωρήσαμε σε τροποποίηση του αρχικού επιχειρησιακού προγράμματος αλιείας, ύστερα από έγκριση της Ευρωπαϊκής 'Ενωσης, ενώ συγχρόνως μεταφέρθηκαν πιστώσεις στο μέτρο αυτό, ώστε να καλυφθούν οι οικονομικές απαιτήσεις. (Αύξηση κατά 82%).
Σήμερα από το σύνολο των εγκριθέντων σχεδίων (1252) της επιτροπής του Ιουλίου του 1998, μόνο εξακόσια πενήντα πέντε υλοποίησαν τη δραστηριότητα διάλυσης του σκάφους, δηλαδή ποσοστό 48%, ενώ οι υπόλοιποι παραιτήθηκαν ή δεν προχώρησαν στην υλοποποίηση στο καθορισμένο χρονοδιάγραμμα.
Τα δικαιολογητικά πληρωμής υποβλήθηκαν στην υπηρεσία του Υπουργείου από τα μέσα του Μαϊου μέχρι το Σεπτέμβρη. Μέχρι τώρα έχουν πληρωθεί ήδη περίπου εξακόσια σκάφη, συνολικού κόστους τεσσάρων δισεκατομμυρίων (4.000.000.000), εκκρεμεί η πληρωμή εβδομήντα τριών σκαφών συνολικού κόστους τριακοσίων είκοσι έξι εκατομμυρίων (326.000.000), εκ των οποίων τριάντα τρία της Χίου, συνολικού κόστους εκατόν σαράντα τριών εκατομμυρίων εξακοσίων πενήντα μία χιλιάδων (143.651.000), των οποίων τα συμπληρωματικά δικαιολογητικά παρελήφθησαν στις 12.10.1999, πριν από μερικές μέρες δηλαδή. Αφού ελεγχθούν και είναι πλήρη, θα πληρωθούν το αργότερο σε ένα μήνα. Δεν πρέπει να ανησυχούν, γιατί η προθεσμία απορρόφησης των κονδυλίων είναι μέχρι τέλους του 2001.
Πρέπει να ξέρετε, κύριε συνάδελφε, ότι σ' αυτήν τη διαδικασία τρέχουμε στην κυριολεξία, διότι υπάρχει μεγάλος όγκος υποβληθεισών αιτήσεων. Τα δικαιολογητικά που απαιτούνται είναι πάρα πολλά. Η έγκριση γίνεται με αντικειμενικά κριτήρια και πιστεύω ότι όσον αφορά το θέμα που ρωτάτε, όπως είπα και προηγουμένως, μέσα σε ένα μήνα το πολύ θα έχουν πληρωθεί οι δικαιούχοι.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρίνος έχει το λόγο για δύο λεπτά.
ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, είχα την εντύπωση ότι θα έφευγα από εδώ ικανοποιημένος, ακούγοντας τον Υπουργό να λέει ότι θα τους πληρώσετε τα χρήματα την επόμενη εβδομάδα. Οι υποσχέσεις ήταν ότι την επόμενη εβδομάδα θα δοθούν τα χρήματα.
Κύριε Υπουργέ, η αλήθεια είναι ότι αυτοί οι ιδιοκτήτες των αλιευτικών επαγγελματικών σκαφών, που έχουν καταστρέψει τα σκάφη τους, έχουν υποστεί μεγάλη ζημία. Και έχουν υποστεί ζημιά οι άνθρωποι, οι οποίοι τα κατέστρεψαν πριν το καλοκαίρι. Γνωρίζετε ότι αυτά τα σκάφη έχουν τη δυνατότητα να ψαρεύουν το καλοκαίρι, δηλαδή δουλεύουν με δίχτυα στον αφρό και όχι σαν τις ανεμότρατες, που αρχίζουν την 1η Οκτωβρίου.
Αν λέγατε, λοιπόν, σ' αυτούς τους ανθρώπους "δεν θα σας δώσουμε τα χρήματα", θα είχαν κρατήσει τα σκάφη τους. Ιδιαίτερα όσον αφορά τους Χιώτες, ένα γρι-γρι μπορεί να κοστίζει και εξήντα εκατομμύρια (60.000.000). Αντιλαμβάνεσθε, λοιπόν, ότι οι ιδιοκτήτες, που κατέστρεψαν αυτά τα εργαλεία της δουλειάς τους, πρώτα απ' όλα παραιτήθηκαν από το επάγγελμα και δεν έχουν άλλη δυνατότητα, παρά μόνο να πάρουν αυτά τα λεφτά, για να ανταπεξέλθουν στα χρέη που έχουν.
Εσείς όμως τα καθυστερείτε αδικαιολόγητα και αυτή είναι η πραγματικότητα. Υπήρξε μεγάλη καθυστέρηση στην εξέταση των φακέλων από τις υπηρεσίες σας. Δεν είναι αλήθεια αυτό που σας είπαν υπηρεσιακοί παράγοντες ότι τα πήραν τον Οκτώβριο. Εμένα δεν μου αμφισβήτησαν ότι τα έχουν πάρει από τις 28.6.99, όπως αναφέρω στην ερώτησή μου. Επομένως έχουν περάσει τρεις μήνες απραξίας και δεν μπορώ να καταλάβω, γιατί ενώ έχετε μεγάλη επιτυχία σε άλλα μέρη, τη Χίο την έχετε τελευταία. Tης Χίου ο Βουλευτής ψηφίζει τελευταίος, αλλά δεν μπορώ να δω και τη Χίο να πληρώνεται τελευταία, επειδή αρχίζει από "Χ". Νομίζω ότι αυτό δεν είναι δίκαιο και νομίζω ότι κάτι συνέβη, για να μην έχει προχωρήσει.
Μας είπατε ότι το πρόγραμμα τελειώνει το 2001. Είχα την εντύπωση ότι τελειώνει στο τέλος του χρόνου. Εγώ δεν έχω στοιχεία για να το αμφισβητήσω αυτό, αλλά αντιλαμβάνεστε ότι θα είναι τραγικό αν τελειώνει το πρόγραμμα στις 31 Δεκεμβρίου και δεν αποζημιωθούν αυτοί οι άνθρωποι. Δεν πρέπει να χάσουν τα λεφτά τους. Τα δικαιούνται αυτά τα λεφτά, διότι κατέστρεψαν τα σκάφη τους. Είστε υποχρεωμένοι να τους τα καταβάλετε.
Πιστεύω ότι αυτή η ερώτηση αλλά και οι παρεμβάσεις όπως λέω και στην ερώτησή μου, ξύπνησαν μερικούς υπηρεσιακούς παράγοντες και έψαξαν και βρήκαν τους φακέλους και έτσι προχώρησε το θέμα. Νομίζω ότι εσείς θα πρέπει να πιέσετε ...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Βαρίνε. Σας είπε ότι λήγει το πρόγραμμα 31 Δεκεμβρίου.
ΑΘΑΝΑΣΙΟΣ ΒΑΡΙΝΟΣ: Πρέπει να πιέσετε, ώστε να υλοποιηθούν αυτές οι υποσχέσεις τουλάχιστον την επόμενη εβδομάδα.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Μπορεί να είναι πράγματι και την επόμενη εβδομάδα, αλλά κρατάω μία επιφύλαξη και λέω ότι μέσα σε ένα μήνα οπωσδήποτε θα έχουν πληρωθεί. Γιατί πράγματι το δικαιούνται και δεν έχουμε κανένα λόγο να στρεφόμαστε εναντίον των ψαράδων της Χίου και να ευνοούμε κάποιους άλλους.
Υπήρχε μία καθυστέρηση πάνω στον έλεγχο των δικαιολογητικών. 'Ολα αυτά έχουν γίνει, έχουν ολοκληρωθεί οι διαδικασίες, άρα να μην ανησυχούν οι ψαράδες της Χίου. Θα τα πάρουν τα λεφτά.
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 79/13.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τη λήψη μέτρων για τη διάθεση της παραγωγής βρώσιμης ελιάς και αμυγδαλόψιχας.
Η επίκαιρη ερώτηση του κ. Μπούτα είναι η ακόλουθη:
"Στα πρόθυρα της απόγνωσης και της χρεοκοπίας βρίσκονται οι αμυγδαλοπαραγωγοί και οι ελαιοπαραγωγοί βρώσιμης ελιάς εξαιτίας των τεράστιων προβλημάτων που αντιμετωπίζουν στη διάθεση της παραγωγής τους και στις εξευτελιστικές τιμές διάθεσης.
Στις ελιές οι εμπορομεσάζοντες εκμεταλλεύονται την πενιχρή κοινοτική επιδότηση που παρεμπιπτόντως θεσπίστηκε με τον κανονισμό του λαδιού, τη φετινή καλή παραγωγή, αλλά και το γεγονός ότι οι κάδοι των ελαιοπαραγωγών και των συνεταιρισμών τους είναι γεμάτες με την περσινή και προπέρσινη σοδειά και εκβιάζουν να αγοράσουν κοψοχρονιάς την παραγωγή τους σε τιμές υποδιπλάσιες των περσινών.
Στην αμυγδαλόψιχα οι εμπορομεσάζοντες, με αθρόες εισαγωγές από τρίτες χώρες, οι οποίες ευνοούνται από τη Συμφωνία της ΓΚΑΤΤ, εκβιάζουν να αρπάξουν την παραγωγή των αμυγδαλοπαραγωγών σε τιμές υποδιπλάσιες των περσινών, αδιαφορώντας για την επιβίωση των παραγωγών και το μέλλον της καλλιέργειας.
Οι ευθύνες της Κυβέρνησης είναι τεράστιες, γιατί αν και μπορεί, επειδή δεν υπάρχει κανένα νομικό εμπόδιο, δεν παρεμβαίνει να καθορίσει ελάχιστες τιμές, για να αποτρέψει τους εκβιασμούς των εμπορομεσαζόντων και να στηρίξει το εισόδημα των παραγωγών.
Ερωτάται ο κύριος Υπουργός τι ενέργειες θα κάνει για να απορροφηθεί η παραγωγή σε ικανοποιητικές για τους παραγωγούς τιμές, για να αποτραπούν οι εκβιασμοί των εμπορομεσαζόντων και να διασφαλιστεί το εισόδημα των παραγωγών".
Ο κ. Φουντάς έχει το λόγο για τρία λεπτά να πρωτολογήσει.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, όπως ξέρει ο κύριος συνάδελφος, οι τιμές των βρωσίμων ελαιών, διαμορφώνονται ελεύθερα με βάση τους νόμους της αγοράς, προσφορά και ζήτηση. Κύριε Μπούτα, δεν σας αρέσει, αλλά έτσι είναι.
ΕΥΑΓΓΕΛΟΣ ΜΠΟΥΤΑΣ: Εσάς σας αρέσει;
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν υπάρχει κρατική παρέμβαση για τη διαμόρφωση των τιμών. Οι παραγωγοί βρώσιμης ελιάς είναι ελεύθεροι να πουλήσουν το προϊόν τους είτε στις συνεταιριστικές είτε στις ιδιωτικές επιχειρήσεις, αναλόγως της προσφερόμενης τιμής.
Για τη συμπληρωματική στήριξη του εισοδήματος των παραγωγών βρώσιμης ελιάς, έχει θεσπιστεί κοινοτική ενίσχυση στην παραγωγή τους από την περσινή περίοδο και μέχρι το 2001 στα πλαίσια του καθεστώτος της Κ.Ο.Α. του ελαιολάδου.
Οι επιτραπέζιες ελιές κατατάσσονται με βάση την ποιότητα και το μέγεθος σε ποιοτικές κατηγορίες νωπού προϊόντος και αναλόγως διαμορφώνονται οι τιμές αγοράς τους από τους παραγωγούς σε σχέση πάντοτε με τη φήμη, τη συγκεκριμένη ποιότητα, τη ζήτηση που έχουν τα προϊόντα από τους καταναλωτές.
Σας λέω ένα επιπρόσθετο στοιχείο ότι εμείς συμπεριλάβαμε τις βρώσιμες ελιές στην επισιτιστική βοήθεια που στέλνουμε και δίνουμε δύο χιλιάδες πενήντα τόνους βρώσιμης ελιάς.
'Οσον αφορά τα αμύγδαλα αυτά υπάγονται στο καθεστώς, κοινής οργάνωση αγοράς στον τομέα των οπωροκηπευτικών.
Κατά συνέπεια δεν είναι δυνατή η απαγόρευση των εισαγωγών από τρίτες χώρες, εφόσον πληρούν τις σχετικές προδιαγραφές. Επιπλέον οι εισαγωγές διέπονται από τις συμφωνίες οικονομικής συνεργασίας της Ευρωπαϊκής 'Ενωσης με τρίτες χώρες. Με δεδομένο ότι στα πλαίσια της Κοινής Οργάνωσης Αγοράς δεν καθορίζεται ελάχιστη τιμή ασφάλειας, οι τιμές διαμορφώνονται ελεύθερα. Στα πλαίσια του κανονισμού προβλέπονται κοινοτικές ενισχύσεις μέσω οργανώσεων παραγωγών που θα αναγνωρίζονται σύμφωνα με τον κανονισμό για τα πολυετή επιχειρησιακά προγράμματα, που θα πρέπει να αποσκοπούν στον προγραμματισμό της παραγωγής και προσαρμογής στη ζήτηση από ποσοτική και ποιοτική άποψη, στην προώθηση της συγκέντρωσης της προσφοράς και της διάθεσης των παραγωγών των μελών, στη μείωση του κόστους παραγωγής και ρύθμιση των τιμών στον παραγωγό, στη βελτίωση της ποιότητας των προϊόντων, στην ανάπτυξη της εμπορικής αξίας και στην προώθηση των προϊόντων στους καταναλωτές.
'Ηδη στο Νομό Λάρισας έχει αναγνωρισθεί από το 1993 ομάδα παραγωγών ξηρών καρπών -Ε.Α.Σ. Λάρισας Τυρνάβου, Αγιάς- σύμφωνα με τον κανονισμό 1035/72 ο οποίος έχει αντικατασταθεί με τον κανονισμό της Ευρωπαϊκής 'Ενωσης 220/96. 'Ετσι έχει το θέμα. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο για δύο λεπτά για να αναπτύξει την ερώτησή του.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, δεν ξέρω αν αρέσει σε κανέναν η ελεύθερη αγορά, δηλαδή να αγοράζονται οι ελιές είκοσι και τριάντα δραχμές το κιλό και ο εργαζόμενος να τις αγοράζει χίλιες τριακόσιες και χίλιες πεντακόσιες δραχμές. Δεν ξέρω αν υπάρχει άλλο προϊόν που βάζει τέτοια εμπορική αξία. Το κύκλωμα αυτό φθάνει στα ύψη αυτό το προϊόν. Και ο παραγωγός καταστρέφεται. 'Ηδη τα δύο, τρία τελευταία χρόνια υπάρχουν οι ελιές στις αποθήκες των παραγωγών. Φέτος υπάρχει μεγάλη παραγωγή. Γιατί δεν χρηματοδοτεί η Κυβέρνηση την "Ελαιουργική" για να αγοράσει ελιές; Γιατί η Κυβέρνηση διαλύει τους συνεταιρισμούς; Γιατί η Κυβέρνηση δίνει τα εργοστάσια των συνεταιρισμών στους ιδιώτες για ένα κομμάτι ψωμί και αφήνει βορά τους παραγωγούς στους κερδοσκόπους, στους εμπορομεσάζοντες να τους εκμεταλλεύονται με αυτόν τον αισχρότατο τρόπο;
Οι αγρότες φώναζαν για την GATT και έλεγαν ότι είναι καταστροφή, και τώρα ακόμη μας καθυβρίζετε, κύριε Υπουργέ, από το Υπουργείο με ένα κατάπτυστο κείμενο που βγάλατε για το βαμβάκι. Θα τα πούμε μετά στην επερώτηση. Τώρα έρχεται η GATT και επιβάλλει ελεύθερα να έρχονται τα αμύγδαλα στη χώρα μας και οι παραγωγοί να αναγκάζονται να πωλούν στη μισή τιμή.
Η Κυβέρνηση μπορεί να πάρει μέτρα στήριξης του προϊόντος ακόμα και με ενισχύσεις. Μπορεί να καθορίσει ελάχιστη τιμή για να προστατεύσει και τους παραγωγούς και την κατανάλωση, τον εργαζόμενο. Δεν ξέρω αν το χωράει ανθρώπου νους να είναι είκοσι (20) δραχμές στον παραγωγό και χίλιες πεντακόσιες (1500) στην κατανάλωση.
Αν θα κλείσουν οι δρόμοι, δεν θα φταίνε οι παραγωγοί. Μην βγείτε πάλι και βρίζετε τους παραγωγούς, σαν Κυβέρνηση. Εσείς κλείνετε τους δρόμους, η Κυβέρνηση, με την πολιτική της που είναι υποταγμένη, που τα έχει δώσει όλα στην Ευρωπαϊκή 'Ενωση. 'Αλλωστε το δήλωσε και ο Υπουργός Εξωτερικών. Είπε ότι δεν είσθε δογματικοί ως Κυβέρνηση στο να παραχωρείτε ακόμη και εθνικά δικαιώματα.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε συνάδελφε, είπα και προηγουμένως ότι δεν μπορεί να πάρει μέτρα, όσον αφορά τις τιμές. Διαμορφώνονται ελεύθερα στην αγορά. 'Οσοι έχουν καλό προϊόν, το πουλάνε ακριβότερα απ' ό,τι οι άλλοι που έχουν δεύτερη ποιότητα. Τόνισα ότι δεν μπορούμε να πάρουμε μέτρα. Εμείς ενισχυτικά είπαμε να στείλουμε βρώσιμες ελιές με εποικιστική βοήθεια, ώστε να ανακουφίσουμε μερικούς, ώστε να φύγει μία μεγάλη ποσότητα από την αγορά για να πωληθεί η υπόλοιπη. Πιστεύω ότι ανάλογα με την ποιότητα και το μέγεθος της ελιάς, διαμορφώνονται οι τιμές και δεν μπορούμε να κάνουμε τίποτα παραπάνω. Το ίδιο συμβαίνει και με τα αμύγδαλα. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 72/13.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς την Υπουργό Πολιτισμού σχετικά με τη χορήγηση των απαραίτητων κονδυλίων για τη λειτουργία του Δημοτικού Μουσείου στο Δήμο Καλαβρύτων, τιμώντας τους νεκρούς του Β' Παγκοσμίου Πολέμου.
Η επίκαιρη ερώτηση της κ. Λουλέ έχει ως εξής:
"Η Γερμανική Βουλή με απόλυτη πλειοψηφία απεφάσισε να τιμήσει το Εβραϊκό Ολοκαύτωμα με την ανέγερση μνημείου και με δικά της έξοδα, για τη γενοκτονία των Εβραίων κατά τον Β' Παγκόσμιο Πόλεμο.
Το Ελληνικό 'Ιδρυμα Πολιτισμού (Υπουργείο Εξωτερικών) και η Ελληνική Πρεσβεία στην Ουάσιγκτον τιμά επίσης το Εβραϊκό Ελληνικό Ολοκαύτωμα με σειρά εκδηλώσεων στις ΗΠΑ. Παρόμοιες εκδηλώσεις έγιναν και στη Θεσσαλονίκη παρουσία του Προέδρου της Δημοκρατίας.
Η ελληνική πολιτεία δυστυχώς πενήντα χρόνια μετά τη λήξη του Β' Παγκοσμίου Πολέμου δεν έκανε τίποτα για να αναδείξει το Ελληνικό Ολοκαύτωμα και να τιμήσει τη μνήμη των ογδόντα χιλιάδων νεκρών. Η μόνη προσπάθεια είναι αυτή του Δήμου Καλαβρύτων ο οποίος ίδρυσε δημοτικό μουσείο του οποίου όμως η λειτουργία καθυστερεί γιατί το Υπουργείο δεν δίνει τα απαραίτητα κονδύλια.
Ερωτάται η κυρία Υπουργός:
Προτίθεται η Κυβέρνηση να διαθέσει το απαιτούμενο χρηματικό ποσό για την άμεση δημοπράτηση των προβλεπομένων από την εγκεκριμένη μουσειολογική αρχιτεκτονική μελέτη για την οργάνωση των εκθεσιακών και λοιπών χώρων του μουσείου".
Ο κύριος Υφυπουργός Πολιτισμού έχει το λόγο.
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Πρέπει να ευχαριστήσω την αγαπητή συνάδελφο που φέρνει αυτό το θέμα και στη Βουλή των Ελλήνων.
Μιλάω εξ ονόματος της Υπουργού Πολιτισμού κ. Παπαζώη η οποία είχε υπηρεσιακή απασχόληση και γι' αυτό δεν βρίσκεται εδώ.
Δηλώνω εξαρχής ότι η καταγωγή μου είναι από τα Καλάβρυτα και ως εκ τούτου έχω το ίδιο ενδιαφέρον με την ερωτώσα κυρία συνάδελφο. Πράγματι έχει καθυστερήσει ανεπίτρεπτα και με ερωτηματικά, η λειτουργία του "Μουσείου του Καλαβρυτινού Ολοκαυτώματος". Ενώ είχε προωθηθεί αρκετά το έργο κόλλησε στην παράδοση της μουσειολογικής μελέτης, αλλά και στην μελέτη των ηλεκτρομηχανολογικών εγκαταστάσεων.
'Οταν "κόλλησε" μία ομάδα εθελοντών προσέφερε μία μελέτη ηλεκτρομηχανολογικών εγκαταστάσεων. Αρχικά για ένα κτίριο τριακοσίων πενήντα τετραγωνικών έβγαζε ένα κόστος έργου ένα δισεκατομμύριο εξακόσια εκατομμύρια (1.600.000.000) δραχμές. Μετά "βολεύτηκε" στο μικρό κατά τους εθελοντές μελετητές κόστος των εξακοσίων τριάνα πέντε εκατομμυρίων (635.000.000) δραχμών. Αυτά για ένα κτίριο για το οποίο ανάλογες εφαρμογές σε μουσειακούς χώρους δεν δικαιολογούσαν κόστος εργασιών μεγαλύτερο των εκατόν είκοσι εκατομμυρίων (120.000.000) δραχμών.
'Ετσι παρήλθε ο χρόνος. Με πρωτοβουλία του συναδέλφου κ.
Κατσικόπουλου έγινε μία σύσκεψη στο Υπουργείου Πολιτισμού, στην οποία παραβρέθηκαν η Υπουργός Πολιτισμού, ο Δήμαρχος Καλαβρύτων και εγώ. Αποφασίστηκε να προωθηθεί άμεσα από τις υπηρεσίες του Υπουργείου Πολιτισμού και με τη συνδρομή υπαλλήλων ηλεκτρολόγων μηχανολόγων της Γενικής Γραμματείας Αθλητισμού, η μελέτη για να παραδοθεί το αργότερο μέχρι τέλη Νοεμβρίου μαζί με τα τεύχη δημοπράτησης.
Στις 13 Δεκεμβρίου που είναι η επέτειος του Καλαβρυτινού Ολοκαυτώματος θα πρέπει να λειτουργήσει το μουσείο με μια έκθεση, ενώ παράλληλα θα προωθείται το έργο των ηλεκτρικών και μηχανολογικών εγκαταστάσεων έτσι ώστε την επόμενη χρονιά να έχουμε ολοκληρωμένο το μουσείο δεδομένου ότι έχει ήδη παραδοθεί και η αρχιτεκτονική και μουσειολογική μελέτη.
Σήμερα στα Καλάβρυτα έγινε μία σύσκεψη στην οποία πήραν μέρος το Δ.Σ. του μουσείου το οποίο συνεδρίασε και εκτίμησε ότι η καθυστέρηση δεν οφείλεται στο Υπουργείο Πολιτισμού, αλλά σε άλλους παράγοντες οι οποίοι συστηματικά δημιουργούν εμπλοκές. Βεβαίως θα ρωτήσουμε το Δ.Σ. του μουσείου να μας πει τι ακριβώς εννοεί. Στη σύσκεψη αυτή συμμετείχαν και ηλεκτρολόγοι μηχανολόγοι και οι διευθυντές Υ/ΠΟ και της ΓΓΑ Μανιουδάκης, Δήμου, Γιάκας και Μιχαλοπούλου. Υπάρχει η δέσμευση ότι πριν κλείσει ο Νοέμβριος θα έχουν παραδοθεί και τα τεύχη δημοπράτησης για να γίνει το έργο και να εκπληρωθεί έτσι ένα μεγάλο χρέος προς την ιστορία. ΠΡΟΕΔΡΕΥΩΝ (Παναγιώτης Σγουρίδης): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, η αφορμή γι'αυτήν την ερώτηση είναι οι εκδηλώσεις που γίνονται στις Ηνωμένες Πολιτείες για το εβραϊκό ολοκαύτωμα καθώς και η απόφαση του γερμανικού Κοινοβουλίου που πάλι γίνεται μνεία για το εβραϊκό ολοκαύτωμα. Από εκεί και πέρα είναι εύλογη η ερώτηση καθενός τι γίνεται με τους δικούς μας ογδόντα χιλιάδες άμαχους 'Ελληνες που σκοτώθηκαν από τις ριπές του Γ' Ράϊχ.
'Οπως πολύ σωστά είπε ο κύριος Υφυπουργός, εδώ και δεκαπέντε χρόνια αγωνίζονται για να φτιάξουν ένα μουσείο στα Καλάβρυτα. Χρειάστηκαν πέντε χρόνια από το 1985 μέχρι το 1990 για να μετατρέψει το Υπουργείο Πολιτισμού το ιστορικό δημοτικό σχολείο Καλαβρύτων σε μουσείο. Από το 1990 μέχρι το 1999 έκανε δέκα χρόνια δηλαδή για να συνταχθεί η απαραίτητη αρχιτεκτονική μελέτη οργάνωσης των εκθεσιακών και λοιπών χώρων του μουσείου. Από τότε οι άνθρωποι πηγαινοέρχονται στο Υπουργείο Πολιτισμού και από τον Απρίλη μήνα πάλι τα πράγματα σκάλωσαν στα τριακόσια εξήντα εκατομμύρια, κύριε Υπουργέ -είναι στοιχεία από αυτούς τους ανθρώπουςαυτά απαιτούνται για να τελειώσουν οι εργασίες και εδώ θα αναφέρω χαρακτηριστικά πόσες φορές οι κατά καιρούς Υπουργοί έδωσαν υποσχέσεις και τι υποσχέσεις. Το Φεβρουάριο του 1994 δηλώθηκε ότι το μουσείο θα λειτουργήσει μέχρι τις 31 Δεκεμβρίου 1994. Το Γενάρη του 1996 πάλι λέχθηκε ότι το μουσείο θα λειτουργήσει οπωσδήποτε στα μέσα του 1997. Ιούνιος του 1997 άλλη δήλωση το μουσείο θα λειτουργήσει μέσα στο 1997. Οκτώβριος του 1997, άλλη δήλωση το μουσείο θα λειτουργήσει μέχρι τον Απρίλη του 1998. Γενάρης του 1998, το μουσείο θα λειτουργήσει οπωσδήποτε τον Οκτώβρη του 1998 και πάει λέγοντας μέχρι σήμερα αυτή η ιστορία.
Εγώ δέχομαι αυτά που είπε ο κύριος Υπουργός, ότι έγιναν κάποιες συνεδριάσεις της επιτροπής χθες και σήμερα και ότι αποφάσισαν μέχρι τέλος του Νοέμβρη να ολοκληρωθούν τα έργα.
Θέλω να ελπίζω, κύριε Υπουργέ, ότι δεν θα είναι το Νοέμβρη του 2999! 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΑΝΔΡΕΑΣ ΦΟΥΡΑΣ (Υφυπουργός Πολιτισμού): Να διευκρινίσω τι ακριβώς είπα, γιατί εγώ κρίνομαι και στην εκλογική μου περιφέρεια γι'αυτά που λέω.
Είπα ότι μέχρι τέλος του Νοέμβρη θα παραδοθούν τα τεύχη δημοπράτησης των ηλεκτρομηχανολογικών εγκαταστάσεων. Εκείνο που λείπει δεν είναι η μουσειολογική αρχιτεκτονική μελέτη. Αυτή έχει ολοκληρωθεί μετά από τριάντα μήνες και με καθυστερήσεις και με παλινωδίες. Εκείνο που λείπει είναι η μελέτη για της ηλεκτρομηχανολογικές εγκαταστάσεις.
Η εμπλοκή δημιουργήθηκε από μία ομάδα γι'αυτό το θέμα που πράγματι έκαναν μία μελέτη και την κατέθεσαν. Το έργο με βάση αυτήν τη μελέτη κοστολογήθηκε αρχικά στο 1,5 δισεκατομμύριο και με περικοπές που έγιναν στην ίδια μελέτη χωρίς να αλλάξει έφθασε στα εξακόσια τριάντα πέντε εκατομμύρια (635.000.000) δραχμές. Αποφασίσαμε από εκεί και πέρα τις μελέτες να τις κάνει το Υπουργείο Πολιτισμού και έτσι τέσσερις υπάλληλοι, δύο της Γενικής Γραμματείας και δύο του Υπουργείου Πολιτισμού ασχολούνται συστηματικά με τη μελέτη και τα τεύχη δημοπράτησης. Η εντολή που έχουν είναι μέχρι τέλος Νοέμβρη να παραδώσουν τα τεύχη δημοπράτησης, ώστε να δημοπρατηθεί το έργο. Πιστεύουμε ότι με τη δημοπράτηση θα έχουμε περιθώρια μέσα στο 2000 να δούμε το μουσείο να λειτουργεί, εκπληρώνοντας έτσι ένα ιστορικό χρέος. Εγώ μάλιστα θέλω να σας ευχαριστήσω, γιατί φέρατε το θέμα εδώ να δεσμεύσετε και έναν Αχαιό, γιατί, που ξέρει κανείς, μπορεί να βρεθεί στη δύσκολη θέση να απολογηθεί στο εκλογικό σώμα εάν αυτά που λέει δεν θα ισχύσουν.
ΠΡΟΕΔΡΕΥΩΝ (Παναγιώτης Σγουρίδης): Πέμπτη είναι η με αριθμό 74/13-10-99 επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη - Καραγιάννη προς τον Υπουργό Υγείας και Πρόνοιας σχετικά με την ιατρική κάλυψη των αεροδρομίων.
Η ερώτηση αυτή διαγράφεται λόγω κωλύματος της κυρίας Βουλευτού.
Εισερχόμαστε στις επίκαιρες ερωτήσεις δεύτερου κύκλου.
Πρώτη είναι η με αριθμό 70/12-10-99 επίκαιρη ερώτηση του Βουλευτού του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Μεταφορών και Επικοινωνιών, σχετικά με την ανεξέλεγκτη χορήγηση κινητών τηλεφώνων από τις εταιρείες κινητής τηλεφωνίας, η οποία έχει ως εξής:
"Είναι γενικώς αποδεκτή η άποψη ότι η κινητή τηλεφωνία έλυσε σοβαρά προβλήματα στον τομέα της επικοινωνίας και κανείς δεν αμφισβητεί τα θετικά που απορρέουν από τη χρήση της.
'Ομως υπάρχουν σοβαρές ενστάσεις στον τρόπο με τον οποίο γίνεται η χορήγηση συσκευών από τις εταιρείες κινητής τηλεφωνίας. Εντελώς ασύδοτα και χωρίς κανέναν έλεγχο μπορεί ο καθένας νομοταγής πολίτης ή σεσημασμένος κακοποιός να αποκτά κινητή τηλεφωνία. Αποτέλεσμα αυτής της ανεξέλεγκτης χορήγησης είναι ένας αρκετά μεγάλος αριθμός κινητών τηλεφώνων να χρησιμοποιούνται κατά τεκμήριο για παράνομες δραστηριότητες.
Σε κανένα κράτος-μέλος της Ευρωπαϊκής 'Ενωσης δεν γίνεται χορήγηση συσκευών κινητής τηλεφωνίας, εάν ο υποψήφιος κάτοχος δεν τηρεί έστω τις ελάχιστες νόμιμες προϋποθέσεις.
Ερωτάται ο αρμόδιος Υπουργός Προτίθεται να ρυθμίσει στο μέλλον την ασύδοτη και ανεξέλεγκτη χορήγηση κινητών τηλεφώνων από τις εταιρείες κινητής τηλεφωνίας;" Ο Υφυπουγός Μεταφορών και Επικοινωνιών κ. Σαλαγιάννης έχει το λόγο για τρία λεπτά να πρωτολογήσει.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο αγαπητός κύριος συνάδελφος θέτει ένα θέμα, που φαντάζομαι ότι δίνει κάπως ευρύτερες διαστάσεις. Θα μας το πει και στην κουβέντα που θα κάνει τώρα.
Πρέπει να ενημερώσω τον αγαπητό κύριο συνάδελφο και τη Βουλή ότι κατ'αρχήν τηλεφωνικές συσκευές δεν πωλούν οι εταιρείες κινητής τηλεφωνίας, αλλά οι εταιρείες στο ελεύθερο εμπόριο. Η σύνδεση με τα δίκτυα κινητής τηλεφωνίας γίνεται με δύο τρόπους:
Ο ένας γίνεται με καθαρά συνδρομητική σύμβαση. Σε αυτήν την περίπτωση πάντα ο συνδρομητής παρέχει στοιχεία ταυτότητας πλήρη, έτσι που να μπορεί και η ίδια η υπηρεσία κινητής τηλεφωνίας να τον βρει, να μπορεί να διεκδικήσει το λογαριασμό της και να μπορεί να τον πάει και στα δικαστήρια, αν χρειαστεί. Επομένως σε αυτήν την περίπτωση που δεν υπάρχει σύμβαση με τον συνδρομητή, δεν μπαίνει κανένα από τα θέματα που θέτει ο αγαπητός κύριος συνάδελφος.
Υπάρχει όμως και η δεύτερη περίπτωση, της καρτοκινητής τηλεφωνίας, όπου κάποιος έχει το κινητό τηλέφωνο με κάρτα και μπορεί να επικοινωνεί.
Είναι επίσης αλήθεια ότι η σχέση του κατόχου κινητού τηλεφώνου κάνοντας χρήση της κάρτας με την υπηρεσία κινητής τηλεφωνίας είναι το όνομά του, που μπορεί να δίνεται σήμερα και τηλεφωνικά.
Η Εθνική Επιτροπή Τηλεπικοινωνιών με ενημερώνει με το σημείωμα που μου έχει στείλει, η οποία είναι και αρμόδια για να ελέγχει όλα αυτά τα θέματα, ότι αυτό είναι μία διαδικασία που εφαρμόζεται και στις χώρες της Κοινότητας.
Είναι λογικό -και έτσι φαντάζομαι ότι θα γίνεται- ότι το κινητό τηλέφωνο και τις υπηρεσίες του, τα αξιοποιούν και στοιχεία που μπορεί να είναι και εγκληματικά, όπως φαίνεται να δίνει διάσταση ο κύριος συνάδελφος. 'Ομως, για εγκληματικούς σκοπούς μπορεί κανείς να κάνει χρήση και από μία συσκευή τηλεφωνική, από έναν τηλεφωνικό θάλαμο, από ένα καρτοτηλέφωνο, από οπουδήποτε.
'Οσον αφορά αυτό το θέμα που τίθεται -θα δω τώρα και με τι διάσταση το λέει ο κύριος συνάδελφος- αν υπάρχουν άλλες διαστάσεις που πρέπει να δούμε, είμαι έτοιμος να συζητήσω μαζί του. Αλλά και να δούμε στη φάση που είμαστε τώρα, που αναμορφώνουμε τις άδειες των εταιρειών κινητής τηλεφωνίας, αν υπάρχουν ζητήματα που μπορούμε να συμπεριλάβουμε στη νέα άδεια, είμαι στη διάθεσή του να το κάνουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο για δύο λεπτά για να αναπτύξει την ερώτησή του.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, σήμερα διάβαζα στην εφημερίδα ότι τρεις χιλίαδες αστυνομικοί θα περιπολούν τους δρόμους της Αθήνας για να δημιουργήσουν αίσθημα ασφάλειας στους πολίτες, και σωστά.
Επίσης, πριν από λίγο καιρό τέθηκε σε εφαρμογή το σχέδιο φύλαξης των συνόρων με χιλιάδες συνοριακούς φρουρούς, και σωστά.
'Ομως, κύριε Πρόεδρε, όλοι το ξέρουν ότι οι φυλακισμένοι έχουν κινητό τηλέφωνο στα κελιά τους και κάνουν χρήση. Οι καταζητούμενοι έχουν τη δυνατότητα να έχουν κινητό τηλέφωνο και να συνεχίζουν τις παράνομες δραστηριότητές τους. Οι περισσότεροι λαθρομετανάστες για τους οποίους γίνεται το Σώμα Φύλαξης Συνόρων, έχουν κινητά τηλέφωνα. Δεκάδες αγγελίες στις εφημερίδες από νεαρές λαθρομετανάστες που διευκολύνονται να παραμένουν στη χώρα μας, ασκώντας το αρχαιότερο επάγγελμα του κόσμου.
Μια ματιά στις ημερήσιες εφημερίδες: Τατιάνα, η πιο γνήσια Ρωσίδα, κινητό τηλέφωνο τάδε. Βάσια εικοσάχρονη Ρωσίδα. Γκάλα πανύψηλη Ρωσίδα. Πανέμορφη Ρουμάνα. Βίρνα εικοσιτριάχρονη Ουκρανέζα.
Αυτά για να ενημερωθεί ο κύριος Υπουργός -θα καταθέσω και για τα Πρακτικά της Βουλής- για να δείτε πόσες μικρές αγγελίες υπάρχουν σε μία ημερήσια σημερινή εφημερίδα. Και βέβαια όλη αυτή η κατάσταση συνεχίζεται ανεξέλεγκτη.
Είχα έναν ερεθισμό και έψαξα το τι συμβαίνει στις άλλες χώρες της Ευρωπαϊκής 'Ενωσης. Εκεί διαπίστωσα ότι στο Βέλγιο για να κάνεις σύνδεση, είτε συνδρομητική είτε καρτοτηλεφωνίας πρέπει πρώτα απ'όλα να είσαι πολίτης του Βελγίου και χρειάζεσαι και τη φωτοτυπία της ταυτότητας αλλά και πιστωτική κάρτα. Στη Γερμανία πρέπει να είσαι Γερμανός πολίτης, για να πάρεις κινητό τηλεφώνο. Εάν στερείσαι ιθαγένειας, πολλές εταιρείες δεν χορηγούν κινητή τηλεφωνία είτε καρτοτηλεφωνία είτε συνδρομητική. Στην Αγγλία ομοίως, για να πάρει κάποιος που διαμένει και δεν είναι 'Αγγλος υπήκοος, περιμένει τρία χρόνια και πρέπει να αποδείξει ότι μένει νόνιμα στην Αγγλία. Στη Γαλλία για να χορηγηθεί το τηλέφωνο, εάν δεν έχεις σταθερό τηλέφωνο και για να πάρεις σταθερό τηλέφωνο, πρέπει να αποδείξεις ότι διαμένεις νόμιμα, τότε πρέπει να πάρεις την έγκριση από την Αστυνομία, που πιστοποιεί ότι πράγματι νομίμως βρίσκεσαι στη Γαλλία. Εδώ είναι το μοναδικό φαινόμενο, στα ψιλικατζίδικα, στα περίπτερα, στα βενζινάδικα, να παίρνεις καρτοτηλεφωνία και μάλιστα να συνδέεσαι αμέσως. Τη στιγμή της αγοράς ενεργοποιείται η σύνδεση. Ε, αυτό το πράγμα νομίζω ότι είναι αντιφατικό.
Κύριε Υπουργέ, νομίζω ότι είναι καιρός να το κουβεντιάσετε και με το συνάδελφό σας Υπουργό της Δημόσιας Τάξης, ενδεχόμενα και με άλλα κυβερνητικά όργανα να τεθεί επιτέλους περιορισμός σε αυτήν την ασύδοτη χρήση της κινητής τηλεφωνίας. Γιατί αν μη τι άλλο, άλλο να έχει ένας κακοποιός ένα κινητό τηλέφωνο και να βαστάει τσίλιες για μία παράνομη πράξη και να αντιμετωπίζει τον πεζό αστυνομικό που θα κάνει περιπολία στο τετράγωνο και άλλο να περιμένει να κάνει χρήση της καρτοτηλεφωνίας από το θάλαμο της περιοχής. Νομίζω ότι είναι πολύ σοβαρό θέμα και πρέπει να ασχοληθείτε με αυτό.
(Στο σημείο αυτό, ο Βουλευτής κ. Δημήτριος Πιπεργιάς καταθέτει για τα Πρακτικά τις προαναφερθείσες αγγελίες, οι οποίες βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Μεταφορών και Επικοινωνιών κ. Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): 'Εβαλε ένα θέμα ο κύριος συνάδελφος, το οποίο βέβαια άπτεται πολλών πραγμάτων και των ατομικών δικαιωμάτων του πολίτη. Δεν είναι εύκολο θέμα ούτε επειδή κάποιος έχει τη διεύθυνσή του στην εφημερίδα, είναι εύκολο να αρχίσουμε να κάνουμε ένα πογκρόμ των ανθρώπων για το ποιος είναι εκεί και τι κάνει και αν κάνει μασάζ και αν κάνει καλλιτεχνικές εκδηλώσεις. Θέλω, όμως, να πω ότι θέτει ένα θέμα που θα ήθελα να το κουβεντιάσουμε και στην περίοδο τώρα που διαμορφώνουμε τους νέους όρους των αδειών να δούμε αν κάποια από αυτά πρέπει να συμπεριληφθούν και με σύμφωνη γνώμη και του Υπουργείου Δημόσιας Τάξης, αλλά που δεν άπτονται των ανθρωπίνων δικαιωμάτων που έχει ο κάθε πολίτης σε όποια χώρα και αν είναι, τότε μπορεί να τα δούμε. Μπορούμε να τα κουβεντιάσουμε.
Ευχαριστώ.
ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 62/11-10-99 επίκαιρη ερώτηση του Βουλευτή της Νέας Δημοκρατίας κ. Γεωργίου Καρατζαφέρη προς τον Υπουργό Μεταφορών και Επικοινωνιών, σχετικά με τη λειτουργία των εταιρειών κινητής τηλεφωνίας.
Η επίκαιρη ερώτηση του κ. Καρατζαφέρη σε περίληψη είναι η ακόλουθη:
"Μείζονος σημασίας είναι το θέμα που έχει ανακύψει με τις δύο εταιρείες της κινητής τηλεφωνίας. Το "μπλακ άουτ" των κινητών τηλεφώνων την ημέρα του σεισμού, απέδειξε την έλλειψη υποδομής για την αντιμετώπιση έκτακτων περιπτώσεων.
Περαιτέρω, πολλά είναι τα παράπονα των καταναλωτών σχετικά με τους καταχρηστικούς όρους των συμβάσεων που υπογράφουν καθώς και με το ότι δεν μπορούν να διακόψουν ελεύθερα, ενώ δεν έχουν οικονομικές εκκρεμότητες, με αποτέλεσμα συχνά να εισπράττονται τα πάγια από τραπεζικούς λογαριασμούς μέσω των οποίων αποπληρώνονταν αυτόματα οι οφειλές. Δεν είναι εξάλλου λίγες οι φορές που καλούνται να πληρώσουν για υπηρεσίες που ουδέποτε ζήτησαν.
Παρ'όλα αυτά αυξάνονται οι συνδρομητές των εταιρειών, κάνοντας τις πιο πλούσιες, αφού αυτές έκαναν χωρίς προϋποθέσεις τα εξαψήφια νούμερά τους επταψήφια.
Ερωτάται, λοιπόν, ο κύριος Υπουργός, πώς είναι δυνατόν οι δύο εταιρείες να αυξάνουν τα κεφάλαιά τους και την ίδια στιγμή να μην μπορούν να παρέχουν υπηρεσίες υψηλού επιπέδου; Μήπως πρόκειται για ένα καθεστώς κερδοσκοπίας; Είναι ικανές οι δύο εταιρείες να εξυπηρετούν τις ανάγκες των πολιτών σε ώρες αιχμής και σε έκτακτες περιπτώσεις; Πώς θα προστατευθούν οι πολίτες από την καταχρηστική και αυθαίρετη πολιτική των δύο εταιρειών; Ποιός θα αναλάβει το κόστος της πολιτικής εκείνης απόφασης που θα βάλει φραγμό στην ανενόχλητη δράση των εταιρειών της κινητής τηλεφωνίας;" Ο Υφυπουργός Μεταφορών και Επικοινωνιών έχει το λόγο.
NIKOΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε Πρόεδρε, ο αγαπητός κύριος συνάδελφος μου δίνει την ευκαιρία να κάνουμε μια πολύ καλή κουβέντα, έστω για λίγο πάνω σε ένα πολύ καυτό ζήτημα που αφορά την κοινωνία ολόκληρη. Μου δίνει την ευκαιρία, λοιπόν, να πω ότι είμαστε, όπως είπα και νωρίτερα, σε μια φάση που αναμορφώνουμε πλήρως το περιεχόμενο των αδειών που έχουν και οι τρεις εταιρείες κινητής τηλεφωνίας.
Οι άδειες με τις οποίες λειτουργούσαν τώρα οι δύο εταιρείες είναι άδειες οι οποίες ήταν συνημμένες, ακολουθούσαν τη σύμβαση παραχώρησης του 1993. 'Ο,τι ήταν έξω από αυτήν την άδεια, ό,τι πρόσθετο θα μπορούσε να επιβάλει η πολιτεία μέσω της Εθνικής Επιτροπής Τηλεπικοινωνιών, η ίδια η σύμβαση λέει ότι θα έπρεπε, εφόσον ήταν πρόσθετο και άλλαζε, να ακουμπάει σε αποζημιώσεις που θα ζητούσαν οι ίδιες οι εταιρείες. Το λέω αυτό για να δείξω ότι το περιεχόμενο των αδειών τους είναι συγκεκριμένο, φαίνεται μέσα από τη σύμβαση και η τροποποίηση αυτής της σύμβασης μπορεί να γίνει μόνο στο κομμάτι που από κοινοτικές οδηγίες αλλάζουν τα δεδομένα.
Τώρα, λοιπόν, με τη νέα άδεια, και ενσωματώνουμε όλο το κοινοτικό δίκαιο μέσα στις άδειες και αναμορφώνουμε πλήρως τις υποχρεώσεις των εταιρειών απέναντι στην πολιτεία, στους συνδρομητές, σε σχέση με την ποιότητα των υπηρεσιών και όλα τα συναφή. Για παράδειγμα, οι άδειες που είχαμε μέχρι τώρα υποχρέωναν τις εταιρείες κινητής τηλεφωνίας να καλύπτουν πληθυσμιακά μόνο τη χώρα, αλλά ταυτόχρονα γεωγραφικά μόνο κατά 85% κατά μήκος κεντρικών αρτηριών. Τώρα θέλουμε να επιβάλουμε -και είμαστε σε κουβέντα μαζί τους- να καλύπτουν σχεδόν το σύνολο του γεωγραφικού χώρου της πατρίδας με τις υπηρεσίες τους και άρα ολόκληρου του πληθυσμού.
Υπάρχουν πολλά παραδείγματα τέτοιων ρυθμίσεων που πάμε να κάνουμε τώρα. Θέλουμε να είναι σαφής και ρητή η μνεία όλων των υποχρεώσεων που έχουν οι εταιρείες κινητής τηλεφωνίας απέναντι στους συνδρομητές μέσα στο νέο σχέδιο της άδειας. Να μην παραπέμπουν πουθενά. Να είναι ρητά, σαφή και διακριτά τα όρια των υποχρεώσεων που έχουν απέναντι στους πολίτες.
Πρέπει επίσης να πω ότι σε ό,τι αφορά την κινητή τηλεφωνία υπάρχουν μερικές αλήθειες που πρέπει να τις λέμε και να μην τα ισοπεδώνουμε όλα. Υπάρχουν δύο αλήθειες, λοιπόν: Η μία αλήθεια είναι ότι τα δίκτυα κινητής τηλεφωνίας αποτελούν ένα κομμάτι της τηλεπικοινωνιακής υποδομής της χώρας και η υποδομή μας, ο Ο.Τ.Ε. δηλαδή, η COSMOTE και οι δύο εταιρείες κινητής τηλεφωνίας αποτελούν ένα από τα καλύτερα, από τα πιο προηγμένα δίκτυα σε όλη την Ευρώπη και από άποψη δικτύων και από άποψη τεχνολογίας και από άποψη λογισμικού -δεν είμαστε, λοιπόν, πίσω- αλλά και από άποψη υπηρεσιών.
Η δεύτερη αλήθεια όμως είναι ότι στην κρίσιμη φάση του μεγάλου σεισμού οι εταιρείες κινητής τηλεφωνίας δεν ανταποκρίθηκαν στις ανάγκες των πολιτών. Γι'αυτό γίναμε και εμείς πιο σοφοί και μέσα στους νέους όρους της άδειας θα βλέπουμε και αυτό και πώς μπορούμε να το αλλάξουμε. Θα συνεχίσω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατζαφέρης έχει το λόγο για δύο λεπτά.
ΓΕΩΡΓΙΟΣ ΚΑΡΑΤΖΑΦΕΡΗΣ: Πρέπει να δεχθείτε, κύριε Υπουργέ, ότι δεν εγκαλείς και δεν φυλακίζεις ένα παιδί την ώρα που γενιέται, αλλά όταν και αν εγκληματίσει. Επομένως, λοιπόν, όλη αυτή η παραπομπή, με πολύ κομψό τρόπο βέβαια, για την περίοδο της εκδόσεων των αδειών, έχει την απάντησή της με αυτό το οποίο σας είπα.
Κατ'αρχήν είπατε ότι το καλό είναι ότι καλύπτουν. Θα σας πω τούτο: Είχα πάει προχθές για μια κομματική εργασία στη Χίο και ζήτησα να πάρω τηλέφωνο και άκουσα τούρκικα, κύριε Υπουργέ. Μπαίνει το δίκτυο της Τουρκίας. Και δεν είναι ότι μπαίνει το δίκτυο της Τουρκίας και παίρνουν τα λεφτά οι Τούρκοι, αλλά έχουν τη δυνατότητα να παρακολουθούν οι Τούρκοι ό,τι λέει ο σωματάρχης από τη Χίο με την ΑΣΔΕΝ εδώ.
Και κανείς δεν ενδιαφέρεται γι'αυτό το θέμα. Και λέει ο σωματάρχης "να μη μιλήσω από το αστικό τηλέφωνο, γιατί μπορεί να έχουν κάποιο κοριό, να μιλήσω από το τηλέφωνο κινητής τηλεφωνίας". Και μπορεί να μπει ο Τούρκος μέσα και να πιάσει το μήνυμα. Και αυτό είναι ιδιαίτερα σοβαρό. Και σας το θέτω σαν ένα μέγιστο θέμα για την ασφάλεια, πέρα βέβαια από τα χρήματα, τα οποία διαφεύγουν για κάθε τηλεφώνημα, που γίνεται από ένα ακριτικό νησί με κινητό τηλέφωνο.
Από εκεί και πέρα, αντιλαμβάνομαι τη δυσκολία που έχει το θέμα, κύριε Υπουργέ, για την Κυβέρνησή σας. Είναι μέσα στους γίγαντες της διαπλοκής και ο ένας και ο άλλος φορέας. 'Αντε να τα βάλει κανείς με αυτούς. Σας ερωτώ να μου πείτε -ρωτώ τον παρακείμενο Υπουργό Εμπορικής Ναυτιλίας, ερωτώ τον Υπουργό Παιδείας, τον Πρόεδρο της Βουλής, τους Βουλευτές- πόσο πληρώνετε τη συνδιάλεξη. Ξέρετε; Κανείς δεν ξέρει. Πληρώνεις τέσσερις χιλιάδες (4.000) πάγιο και τόσα συνδιάλεξη. Επιτέλους δεν μπορεί να μπει κάποιος κανόνας; Να ξέρει -γιατί όλοι δεν έχουν το μυαλό που έχετε εσείς ή το μυαλό που διαθέτει κάποιος Βουλευτής ή κάποιος δικηγόρος- ο απλός αγρότης, ο εργάτης που έχει ένα κινητό τηλέφωνο, τι πληρώνει. Δεν ξέρει τι πληρώνει. Αφήστε τα καπέλα με το να βγάζει τη γραμμή, ποιος σε παίρνει, ποιος δεν θα σε παίρνει κλπ. Επιτέλους, τιθασεύστε τους.
Μην ξεχνάτε, κύριε Υπουργέ, ότι όλοι αυτοί έγιναν πλούσιοι σε βάρος του ελληνικού λαού, όχι μόνο με το κάθε τηλεφώνημα που γίνεται αλλά και με το κόλπο του Χρηματιστηρίου, με τι λεφτά μπήκαν και πού πήγαν. Και σας λέω τούτο. 'Ενας εξ αυτών, ο αρχιερέας της διαπλοκής που πήρε το 10% τότε χαριστικώς που έγινε η σύμβαση που είπατε και το οποίο κακίζω βεβαίως, δεν έβαλε μία δραχμή, απλώς επειδή είχε το όνομα, πούλησε πριν από τρία χρόνια το 10% του σε εξωτερικό φορέα 17,5 δισεκατομμύρια δραχμές. Μιλάω για τον κ. Λαμπράκη, αν σας διαφεύγει της προσοχής. Και λέω. Θα τους βάλουμε σε μία σειρά; Είναι δυνατόν να αναμετρηθούμε επιτέλους με τη διαπλοκή και τα πλοκάμια της; Γνωρίζουμε ποιοι είναι, γνωρίζουμε τι διαπράττουν. Κλέβουν τον κόσμο. Επιτέλους να βοηθήσουμε λίγο τον πολίτη, όχι μόνο με λόγια και με βερμπαλισμούς, με πράξη. Να τους βάλετε κανόνες, κύριε Υπουργέ -και θα σας συγχαρώ δημοσίως- ότι τόσο θα είναι το τηλεφώνημα. Ας παρακολουθήσουν το αστικό με μία επιβάρυνση, αλλά όχι ό,τι θέλει ο καθένας. Τόσο πάγιο, τόσο κόμιστρο και βεβαίως, όπως είπε και ο προλαλήσας συνάδελφος κ. Πιπεργιάς, να πηγαίνει στα περίπτερα και να παίρνει ο οποιοσδήποτε εγκληματίας, ο οποιοσδήποτε κακούργος μια κάρτα και να επικοινωνεί όπως θέλει. Είναι μείζον και σοβαρό το θέμα και πρέπει να το δείτε και από εθνικής πλευράς και από λαϊκής πλευράς.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγιάννης έχει το λόγο. 
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Η αναφορά μου στη σύμβαση του 1993 δεν ήταν για να αντιπαρατεθώ πολιτικά, ήταν για να κατανοήσουμε ότι υπάρχει μία σύμβαση παραχώρησης, την οποία και εποπτεύει η εθνική επιτροπή τηλεπικοινωνιών. Το κράτος παραχώρησε μια σύμβαση και για να την αλλάξουμε φτύνουμε αίμα. Να το ξεκαθαρίσουμε.
Το δεύτερο θέμα είναι το εξής. Η ποιότητα είναι συνήθως και αποτέλεσμα ενός υγιούς ανταγωνισμού. Επί χρόνια οι εταιρείες μέχρι τον Απρίλιο του 1998 δεν είχαν κάνει ανταγωνισμό, είχαν μονοπώλιο. Είπαμε να σπάσουμε το μονοπώλιο και είμαστε στα δικαστήρια γι' αυτό. Επομένως όταν καταφερόμαστε με αγανάκτηση -και εγώ την κατανοώ- πρέπει να ξέρουμε γιατί πράγμα μιλάμε. Ταυτόχρονα λέω ότι αδικούμε και την παροχή υπηρεσιών που προσφέρουν οι εταιρείες. 'Εχουμε προηγμένες υπηρεσίες. Δεν προσφέρονται σε άλλες χώρες τέτοιες υπηρεσίες. Αυτό δεν σημαίνει όμως ότι δεν πρέπει να εποπτεύσουμε παραπέρα το τι ακριβώς συμβαίνει. Σας λέω ότι τα τελευταία χρόνια με τον ανταγωνισμό και με την είσοδο της "COSMΟΤΕ" στο παιχνίδι, νομίζω ότι και οι τιμές έπεσαν και οι υπηρεσίες έχουν διευρυνθεί και πιο καλές υπηρεσίες παρέχονται. Είμαστε συνεχώς σε μία βελτιούμενη κατάσταση. Δεν το λέω αυτό για να πω ότι δεν πρέπει να επιμείνουμε. Το λέω ότι είμαστε σε μία φάση που θα βάλουμε νέους κανόνες. Αρνούνται οι εταιρείες. 'Oμως θα τους επιβληθεί. Αν θέλουν να διευρύνουν τις δραστηριότητές τους και θα πληρώσουν και θα υποταχθούν σε κανόνες και νόμους και δεν υπολογίζω κανέναν διαπλεκόμενο. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό 80/13.10.99 επίκαιρη ερώτηση του Βουλευτή του Κομμουνιστικου Κόμματος Ελλάδος κ. Δημητρίου Κωστόπουλου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων αντιμετώπισης των προβλημάτων λειτουργίας, των Τεχνολογικών Επαγγελματικών Εκπαιδευτηρίων κλπ.
Η επίκαιρη ερώτηση του κ. Κωστόπουλου έχει ως εξής:
"Τα Τ.Ε.Ε., όπως από την αρχή είχαν επισημάνει οι φορείς της εκπαίδευσης, αποτελούν υποβαθμισμένα εκπαιδευτήρια, που δεν παρέχουν ούτε μόρφωση ούτε ειδίκευση, δεν προσφέρουν κανένα εφόδιο για τη ζωή και αποκλείουν οποιαδήποτε προοπτική για τους αποφοίτους τους, λειτουργώντας ως μηχανισμός απορρόφησης των κοινωνικών κραδασμών που γεννά αυτή η πολιτική της Κυβέρνησης.
Οι χιλιάδες μαθητές που συρρέουν σ' αυτό αναγκαστικά λόγω των φραγμών που δημιουργούν οι ρυθμίσεις της "εκπαιδευτικής μεταρρύθμισης" στοιβάζονται σε ανεπαρκή και ακατάλληλα πολλές φορές κτίρια, περνώντας ακόμη και από διαδικασίες κλήρωσης, αφού ένας μεγάλος αριθμός τους δεν μπορεί να απορροφηθεί.
Χαρακτηριστικό της υποβαθμισμένης θέσης των Τ.Ε.Ε. είναι ότι τα εν λόγω εκπαιδευτήρια δεν χορηγούν αναβολή στράτευσης σε αποφοίτους λυκείου, την οποία βέβαια χορηγούν τα Ι.Ε.Κ.
Ενισχυτικά των παραπάνω και της υποβάθμισης των Τ.Ε.Ε., έρχονται να προστεθούν τα σοβαρά προβλήματα που δημιουργούν η παντελής έλλειψη βιβλίων, η απουσία αναλυτικού προγράμματος, η ανυπαρξία ακόμη και ωρολογίου προγράμματος για κάποιες ειδικότητες, οι ελλείψεις σε εκπαιδευτικό προσωπικό και υποδομή (ιδιαίτερα στα Τ.Ε.Ε. που λειτουργούν το πρωί), το χάος που έχει δημιουργηθεί γύρω από τις ειδικότητες και η γενική αναταραχή που επιφέρει η έλλειψη έστω και υποτυπώδους σχεδιασμού.
'Ολα τα παραπάνω έχουν οδηγήσει την πλειονότητα των Τ.Ε.Ε. σήμερα ουσιαστικά να μη λειτουργούν. Αίτημα του κινήματος της παιδείας είναι η κατάργηση των Τ.Ε.Ε. και η θέσπιση ενιαίου, βασικού δημόσιου και δωρεάν δωδεκάχρονου σχολείου, υποχρεωτικού για όλους τους μαθητές, όπως οι σύγχρονες ανάγκες απαιτούν.
Ερωτάται ο κύριος Υπουργός:
- Τι μέτρα πρόκειται να πάρει η Κυβέρνηση, προκειμένου να αντιμετωπίσει τα σοβαρά προβλήματα λειτουργίας των Τ.Ε.Ε.;
- Εάν θα προχωρήσει στην κατάργηση των Τ.Ε.Ε. και στη θέσπιση ενός σχολείου, όπως οι σύγχρονες ανάγκες και το κίνημα παιδείας απαιτούν;" Ο Υφυπουργός κ. Ανθόπουλος έχει το λόγο για τρία λεπτά να πρωτολογήσει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
'Οταν πέρσι, το 1998, συνεζητείτο το νομοσχέδιο που έλαβε τον αριθμό 2640 σαν τελικός νόμος για την τεχνική και επαγγελματική εκπαίδευση, όλοι οι φορείς του τόπου, εκπαιδευτικοί, παραγωγικοί και άλλοι, χαιρέτισαν το θεσμό του Τεχνικού Επαγγελματικού Εκπαιδευτηρίου ως μία καινοτομία αποτελεσματική, γιατί με αυτήν την καινοτομία καταργείται ένα παλιό σύστημα, το οποίο έκλεισε τον κύκλο του, των Τ.Ε.Λ., Τ.Ε.Σ. και ΕΠ.Λ. και δίδεται λύση στον επαγγελματικό αναλφαβητισμό της χώρας μας. Σύγχρονες ειδικότητες εισάγονται, αντίστοιχες με τα επαγγέλματα που ζητά η σύγχρονη αγορά εργασίας, παρέχονται επαγγελματικά πτυχία δευτέρου και τρίτου επιπέδου αντίστοιχα από τον πρώτο και δεύτερο κύκλο και δίδεται διέξοδος στα Τ.Ε.Ι. σε συναφείς ειδικότητες.
Βέβαια, ξεκινήσαμε κάτω από μία πίεση. Η πίεση ήταν η εξής: Ενώ μία μεταρρύθμιση, όπως έγινε στο ενιαίο λύκειο, απαιτεί κάθε χρονιά και μια καινούρια τάξη, εδώ αναγκαστήκαμε να ενδώσουμε στο αίτημα όλων των παρατάξεων, της Αξιωματικής και ελάσσονος Αντιπολίτευσης, να ξεκινήσουμε πέρσι τα Τ.Ε.Ε. με δύο τάξεις σε μία χρονιά.
Αποδεχθήκαμε το βάρος, το φορτίο της δουλειάς, αλλά συμφωνήσαμε εδώ να μη γίνει κριτική των όποιων εύλογων προβλημάτων επρόκειτο να παρουσιαστούν, λόγω αυτής της ασφυκτικής πίεσης, δύο τάξεων σε ένα πρώτο έτος. Είμαστε στο δεύτερο έτος λειτουργίας των Τ.Ε.Ε.
Παρ' όλα αυτά υπάρχει μία μεγάλη αποδοχή του θεσμού. Δεν υπάρχει και μεγάλη διαφοροποίηση του μαθητικού πληθυσμού πριν από τα Τ.Ε.Ε. και μετά τα Τ.Ε.Ε. Πριν από τα Τ.Ε.Ε., το 1997, ήταν εκατόν τριάντα χιλιάδες εννιακόσιοι εικοσιεννιά οι μαθητές της τεχνικής επαγγελματικής εκπαίδευσης. Φέτος είναι εκατόν είκοσι οκτώ χιλιάδες επτακόσιοι τριάντα πέντε μαθητές. Δεν ξέρω για ποιους αποκλεισμούς και ποιες διώξεις μαθητών ομιλείτε.
Τι κάναμε: Καταρτίσαμε για πρώτη φορά αναλυτικά προγράμματα σε νέες και σύγχρονες ειδικότητες.
Συγγράψαμε για πρώτη φορά νέα και σύγχρονα βιβλία. Για όλη την Τεχνική Επαγγελματική Εκπαίδευση υπήρχαν εκατό βιβλία. Εμείς προγραμματίζουμε τη συγγραφή εξακοσίων. Φέτος έχουν αποσταλεί τριακόσια, είναι εκατόν εννιά δεμένα, εκατόν σαράντα επτά σε ένα πρώτο CD, σαράντα εννιά σε ένα δεύτερο CD. 'Αρα, φτάσαμε στα τριακόσια πέντε βιβλία ήδη.
Χρηματικά ενισχύουμε όλα τα Τ.Ε.Ε. με ένα δισεκατομμύριο εξακόσια εκατομμύρια (1.600.000.000) δραχμές. Εδώ είναι ο κατάλογος για το τι παίρνει κάθε Τ.Ε.Ε., μέχρι και τέσσερα (4.000.000) ή και πέντε (5.000.000) εκατομμύρια έκαστο, για να καλύψει δαπάνες φωτοτύπησης και δημιουργίας ντοσιέ, μέχρι 31 Δεκεμβρίου, που θα πάνε δεμένα και τα πλήρη βιβλία και, φυσικά για ενίσχυση του μηχανολογικού εξοπλισμού των εργαστηρίων.
Δημιουργήσαμε νέα Σχολικά Εργαστηριακά Κέντρα. Είχαμε πενήντα επτά μέχρι την προηγούμενη εικοσαετία και φτιάξαμε άλλα πενήντα τέσσερα μέσα σε ένα χρόνο, κύριε Κωστόπουλε.
Επιμορφώνουμε τους εκπαιδευτικούς και φυσικά προσπαθούμε με κάθε τρόπο να βελτιώσουμε και την τεχνολογική σύγχρονη ηλεκτρονική υποδομή των ΤΕΕ. Το σύστημα της ηλεκτρονικής διαδικτύωσης που έχουμε στα χίλια τετρακόσια ενιαία λύκεια -δηλαδή κέντρο στο Υπουργείο Παιδείας και χίλιους τετρακόσιους ακροδέκτες με τους ηλεκτρονικούς υπολογιστές- το ίδιο θα επεκταθεί και στα τετρακόσια τριάντα Τεχνικά Εκπαιδευτήρια της χώρας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Ευχαριστώ, κύριε Πρόεδρε. 'Εχω όμως μία εκκρεμότητα ως προς το δεύτερο ερώτημα, θα το πω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Θα το απαντήσετε στη δευτερολογία σας.
Ορίστε, κύριε Κωστόπουλε, έχετε το λόγο για δύο λεπτά.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, ο κύριος Υφυπουργός υποστήριξε, όταν συζητιόταν το νομοσχέδιο για την επονομαζόμενη μεταρρύθμιση στην παιδεία, ότι όλοι χαιρέτισαν τις προτάσεις, τις πρωτοβουλίες της κυβέρνησης για την Τεχνική Επαγγελματική Εκπαίδευση. Εμείς, να θυμίσω μόνο, ήμασταν από εκείνους που δεν χαιρετίσαμε, που δεν χειροκροτήσαμε. Και σήμερα αποδείχνεται ότι είχαμε δίκιο.
Από τα όσα είπε ο κύριος Υπουργός το βασικό συμπέρασμα που εγώ αποκομίζω είναι ότι η κατάσταση γενικά πάει καλά, υπάρχουν βεβαίως ιδιαιτερότητες, τις οποίες με λίγα λόγια τις ανέφερε.
'Εχουμε άλλο φακό στα χέρια μας. Δηλαδή η πληροφόρηση που έρχεται σε μας λέει ότι η κατάσταση δεν είναι καλή και υπάρχουν περιπτώσεις όπου σχολεία είναι πλήρως αποδιοργανωμένα -μιλάω για την τεχνική εκπαίδευση-ακόμα-ακόμα και καθηγητές που θέλουν να τιμούν το όνομά τους, δεν πήγαν στην τάξη να διδάξουν, γιατί και ύλη δεν είχαν να διδάξουν και μηχάνημα δεν είχαν στα χέρια τους και σε μερικές περιπτώσεις δεν υπήρχαν και κτίρια. Αυτή είναι η δικιά μας η εντύπωση.
Καθημερινά οι εφημερίδες ασχολούνται με το ζήτημα αυτό, παρ'ότι μπορεί καμιά φορά η πληροφορία που πηγαίνει στο δημοσιογράφο να έχει κάποιο χρωματισμό ή μια υπερβολή. 'Ελεος όμως! 'Ολοι είναι ενάντια στον κ. Αρσένη και στον κ. Ανθόπουλο ή ενάντια στην Κυβέρνηση; Φέρνουν συγκεκριμένα παραδείγματα καθημερινά, κύριε Υπουργέ.
Η τεχνολογική εκπαίδευση, όπως τη φανταστήκατε και την υλοποιείτε, αποτελεί τη χωματερή για χιλιάδες παιδιά και είναι λαϊκά παιδιά. Από την άποψη αυτή αυτά τα παιδιά, επειδή δεν θέλουν να θαφτούν στις χωματερές της εκπαίδευσης, μοιραία θα οδηγηθούν στο δρόμο της πάλης για το δικαίωμα στη μόρφωση, για το δικαίωμα στη ζωή.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, σε καμία περίπτωση δεν θα αμφισβητούσα την καλοπιστία της επίκαιρης ερώτησης του συναδέλφου και φυσικά και την προσωπική του αγωνία για το τι γίνεται με την Τεχνική Επαγγελματική Εκπαίδευση της χώρας.
Η ίδια αγωνία και εμάς μας οδήγησε στην επαναθεμελίωση της Τεχνικής Επαγγελματικής Εκπαίδευσης στη χώρα μας, κύριε Κωστόπουλε, διότι πραγματικά διαπιστώσαμε ότι δεν οδηγούσε πουθενά. 'Ηταν χωματερή, διότι οδηγούσε σε αδιέξοδο. 'Ηταν αναντίστοιχη με αυτό που ζητούσε η αγορά. Πήγαιναν τα παιδιά εκεί και δεν έβρισκαν μετά επάγγελμα. 'Επρεπε να κάνουμε κάτι δηλαδή, μια ορθολογική διασύνδεση της εκπαίδευσης με το τι ζητάει η αγορά, να μπορεί αυτός που παίρνει ένα πτυχίο τεχνικής εκπαίδευσης, να βρει μια δουλειά για να ζήσει. Αυτός ήταν ο στόχος και γι' αυτό ακριβώς λέμε ότι κάναμε μία επαναθεμελίωση.
Αλλά θα συμφωνήσω μαζί σας ότι υπάρχουν ατέλειες, υπάρχουν προβλήματα, αλλά δεν είναι τα μείζονα, διότι από το μηδέν του παρελθόντος έχουμε φτάσει μέσα σ' ένα μόνο χρόνο σε ένα ικανοποιητικότατο επίπεδο αντιμετώπισης όλων των προβλημάτων.
Θα ήθελα μετά να δείτε αυτό. Είναι ένα από τα είκοσι νέα εργαστήρια -γιατί μιλήσατε για χωματερή- των ΤΕΕ. Μόνο αυτό στοιχίζει σαράντα εκατομμύρια (40.000.000) και ήδη έχουμε εγκαταστήσει είκοσι τέτοια. Είναι ηλεκτρονικό εργαστήριο αυτοκινήτου. Σας το δείχνω για να έχετε μια εικόνα.
Επίσης θα ήθελα να συμβουλευτείτε αυτό το έντυπο -θα σας το δώσω σε φωτοτυπία- για να δείτε, τι παίρνει κάθε ΤΕΕ με την έναρξη της σχολικής χρονιάς. 'Αλλοτε ξεκινούσε 30 Νοεμβρίου, ενω εμείς το ξεκινάμε 15 Οκτωβρίου. Θα δείτε εδώ ένα-ένα τα ΤΕΕ της Ελλάδας. 'Ολα, και τα τετρακόσια τριάντα παίρνουν έως και πεντέμισι εκατομμύρια (5.500.000) δραχμές. Αυτά δεν είχαν γίνει ποτέ, τώρα γίνονται.
Θα έρθω τώρα στο άλλο που είπατε και θα συμφωνήσω μαζί σας σε ένα θέμα. Πρέπει να δούμε τη δυνατότητα αναβολής της στράτευσης, διότι και στα ΤΕΕ δίδεται αναβολή στράτευσης, αλλά δεν δίδεται για εκείνους οι οποίοι έχουν τελειώσει το λύκειο και πηγαίνουν στα ΤΕΕ. Θα το εξετάσω, θα συνεργαστώ με το Υπουργείο Εθνικής 'Αμυνας και θα σας δώσω μια απάντηση σύντομα.
Τελειώνοντας ήθελα να πω ότι δεν υπάρχει πουθενά στον κόσμο αυτό που ζητάτε με το δεύτερο σκέλος του ερωτήματός σας, δηλαδή ένα ενιαίο βασικό δωδεκάχρονο σχολείο, μέσα στο οποίο να είναι ενσωματωμένο και το Τεχνικό Επαγγελματικό Εκπαιδευτήριο. Ούτε στις ευρωπαϊκές ούτε στις τέως ανατολικές χώρες ούτε στο πρώην ούτε στο νυν σοβιετικό σύστημα υπάρχει κάτι τέτοιο. Είναι ενδεκάχρονο εκεί το σύστημα της υποχρεωτικής εκπαίδευσης, αλλά για το παιδί που θέλει να σταματήσει να πάει στη τεχνική εκπαίδευση, μετά τα έξι συν τρία, εννέα χρόνια, φεύγει σε σχολείο που είναι έξω. Υπάρχει και εκεί το αυτοτελές τεχνικό σχολείο. Δεν υπάρχει πουθενά ενσωματωμένη η Τεχνική Επαγγελματική Εκπαίδευση. Για να προσφέρει την πλήρη μορφή εκπαίδευσης, επαγγελματικής και τεχνικής, πρέπει να είναι ανεξάρτητη. Αυτό ακριβώς κάναμε και εμείς. Γι'αυτό καταργήσαμε το ΤΕΛ και ιδρύσαμε το ΤΕΕ. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Τελευταία είναι η τέταρτη υπ'αριθμ. 73/13-10-99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη, προς τον Υπουργό Εμπορικής Ναυτιλίας, σχετικά με την έκδοση ψευδών πιστοποιητικών αξιοπλοϊας πλοίων από τον "Ελληνικό Νηογνώμονα Α.Ε.".
Η επίκαιρη ερώτηση της κυρίας συναδέλφου έχει ως εξής:
"Πρόσφατα ολοκληρώθηκε η τακτική ανάκριση, η οποία διενεργήθηκε για τον καταλογισμό ποινικών ευθυνών σε άτομα που ενεπλάκησαν στην πρόκληση του ναυαγίου του φορτηγού πλοίου "ΔΥΣΤΟΣ". Στα πλαίσια αυτής της διαδικασίας, στις 28 και 29.9.99 εκλήθησαν να απολογηθούν κατηγορούμενοι από την Δ' Τακτική Ανακρίτρια Πειραιά, 8 μέλη του Δ.Σ. της πλοιοκτήτριας και της διαχειρίστριας εταιρείας του πλοίου "ΔΥΣΤΟΣ", καθώς και 2 μέλη της διοίκησης της ιδιωτικής εταιρείας "Ελληνικός Νηογνώμων Α.Ε.". Η εταιρεία αυτή είναι εξουσιοδοτημένη από το ΥΕΝ να εκδίδει πιστοποιητικό αξιοπλοϊας σε φορτηγά πλοία εξ ονόματος της Ελληνικής Δημοκρατίας που συνιστούν δημόσια έγγραφα, παρέχοντα πίστη έναντι πάντων και μάλιστα διεθνώς, αφού με την έκδοσή τους βεβαιώνεται η τήρηση των διεθνών προϋποθέσεων για την ασφάλεια και την αξιοπλοϊα των αναφερομένων σ'αυτά φορτηγών πλοίων (όπως αναφέρουν στα κατηγορητήρια οι Εισαγγελικές Αρχές). Οι κατηγορίες αυτές που βαρύνουν τα παραπάνω 10 άτομα είναι:
'Εκδοση ψευδών βεβαιώσεων (πιστοποιητικών) με σκοπό το αθέμιτο όφελος.
Ηθική αυτουργία στην έκδοση ψευδών βεβαιώσεων.
Πρόκληση ναυαγίου από αμέλεια.
Ανθρωποκτονία από αμέλεια κατά συρροή.
Πρόκληση σωματικής βλάβης από αμέλεια.
Οι υπηρεσίες του ΥΕΝ γνωρίζουν πολύ καλά, ότι ο "Ελληνικός Νηογνώμονας Α.Ε." ευθύνεται για την έκδοση ψευδών πιστοποιητικών αξιοπλοοίας όχι μονο γι'αυτά τα πλοία "ΔΥΣΤΟΣ" και "ΑΙΡΟΝ ΑΝΤΩΝΗΣ", που προκάλεσαν πολύνεκρα ναυάγια, αλλά και για άλλα πλοία.
Ο κύριος Υπουργός μας έχει αναφέρει αφηρημένα ότι γίνονται αυστηροί έλεγχοι στον "Ελληνικό Νηογνώμονα Α.Ε." ή ότι παρακολουθείται το έργο του.
Ερωτάται ο κύριος Υπουργός:
Τι συγκεκριμένα διοικητικά μέτρα προτίθεται να πάρει ώστε να μην μπορέσουν άλλη φορά να εκδώσουν πιστοποιητικά αξιοπλοϊας σε αναξιόπλοα πλοία, εξ ονόματος της Ελληνικής Δημοκρατίας, οι μέτοχοι/ιδιοκτήτες της ιδιωτικής εταιρείας "Ελληνικός Νηογνώμων Α.Ε.", ώστε να μη θρηνήσουμε άλλες ανθρώπινες ζωές;".
Ο Υπουργός Εμπορικής Ναυτιλίας κ. Σταύρος Σουμάκης έχει το λόγο για τρία λεπτά, για να πρωτολογήσει.
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Αγαπητοί συνάδελφοι, κατ' αρχήν θα ήθελα να ξεκαθαρίσω ότι ποτέ αφηρημένα δεν έχω προσδιορίσει στην Αίθουσα αυτή, σε ότι αφορά τη λειτουργία των νηογνωμόνων.
Πρέπει να πω επίσης και κάτι άλλο. Οι νηογνώμονες, δηλαδή οι εταιρείες, οι οποίες ελέγχουν εν ονόματι κρατών την αξιοπλοϊα πλοίων, υπάρχουν σε όλον τον κόσμο κι έτσι λειτουργεί το σύστημα. Και βεβαίως δυστυχώς ναυάγια έχουμε σε όλον τον κόσμο, με πλοία τα οποία είναι διαπιστωμένα σε ό,τι αφορά την αξιοπλοϊα τους, από τον αμερικάνικο, το νορβηγικό, τον εγγλέζικο νηογνώμονα. Είναι ένα φαινόμενο, που δεν θα θέλαμε να υπάρχει, πλην όμως έτσι λειτουργεί παγκοσμίως η ναυτιλία, με την εξουσιοδότηση σε εταιρίες, οι οποίες εν ονόματι του κράτους, ελέγχουν την αξιοπλοϊα των πλοίων.
Πέραν όλων αυτών, πρέπει να σας πω ότι έξω από τον έλεγχο που κάνει η επιθεώρηση πλοίων του Υπουργείου Εμπορικής Ναυτιλίας, η Ευρωπαϊκή 'Ενωση, σύμφωνα με την κοινοτική οδηγία 94/57 και το άρθρο 4 που την αφορά, έλεγξε τον ελληνικό νηογνώμονα και βρήκε ότι πληροί όλα τα ποιοτικά στοιχεία υπάρξής του και λειτουργίας του.
Παράλληλα με το προεδρικό διάταγμα 32/97, εμείς ενσωματώσαμε και όλους εκείνους τους νηογνώμονες, τους οποίους έχουμε εξουσιοδοτήσει ως χώρα, προκειμένου να ελέγχουν πλοία. Παράλληλα σύμφωνα με αυτό το προεδρικό διάταγμα και σύμφωνα με την κοινοτική οδηγία, το Υπουργείο Εμπορικής Ναυτιλίας, έχει τη δυνατότητα να παρακολουθεί την αξιοπιστία του ελληνικού νηογνώμονα, όπως φυσικά και όλων των υπολοίπων, που έχει εξουσιοδοτήσει, επαναλαμβάνω του αμερικανικού, του νορβηγικού, του ιταλικού κ.ο.κ. Με αυτόν τον τρόπο και με τη νομοθεσία, που δημιουργήσαμε το 1997, έχουμε τη δυνατότητα διενέργειας περιοδικών ελέγχων για διαπίστωση σωστής άσκησης των καθηκόντων, τα οποία οι οργανισμοί αναλαμβάνουν για λογαριασμό του Υπουργείου Εμπορικής Ναυτιλίας.
Δεύτερον, τη διενέργεια εκτάτων και λεπτομερών επιθεωρήσεων σε πλοία, που είναι ενταγμένα στον ελληνικό νηογνώμονα.
Τρίτον, συστάσεις προς τον ελληνικό νηογνώμονα, εφόσον διαπιστωθούν διάφορες παραλείψεις, άρση της εξουσιοδότησης, αν αυτό χρειαστεί και δεν συμμορφωθούν.
'Ολα αυτά είναι πραγματικό γεγονός, σύμφωνα με τη νομοθεσία που ισχύει από το 1997. 'Ηδη το τρέχον έτος 21.5.99 έγινε έλεγχος και από την επιθιεώρηση πλοίων του ελληνικού νηογνώμονα σε όλη του τη λειτουργία, και μάλιστα σε ό,τι αφορά και την τήρηση ενός συστήματος ποιότητας, σύμφωνα με το διεθνές πρότυπο ISO 9001 του 1994. Αυτά όλα δεν ήταν υποχρεωτικά στο παρελθόν. Είναι από το 1997 και τα οποία τηρούνται με ευλάβεια. Παράλληλα πρέπει να σας πω ότι για όλους αυτούς τους λόγους και για την παρακολούθηση, την καταγραφή, την πλήρη ενημέρωση, την ανταλλαγή απόψεων έχει ιδρυθεί και ειδικό γραφείο παρακολούθησης των νηογνωμόνων στην Επιθεώρηση Εμπορικών Πλοίων του Υπουργείου Εμπορικής Ναυτιλίας. Και βεβαίως συχνές-πυκνές συναντήσεις των υπηρεσιών, των στελεχών του Υπουργείου με τους επιτελείς των διαφόρων νηογνωμόνων, προκειμένου να ανταλλαγούν απόψεις.
'Ετσι πρέπει να σας πω ότι έχουν γίνει επανειλημμένως επανέλεγχοι μεγάλου αριθμού πλοίων, τόσο ηλεγμένων από τον ελληνικό νηογνώμονα όσο και από άλλους εξουσιοδοτημένους, ειδικότερα δε για τον ελληνικό, για να δούμε αν τα πιστοποιητικά ασφαλείας των πλοίων, που εκδίδουν οι νηογνώμονες ανταποκρίνονται στην πραγματική, από πλευράς αξιοπλοϊας, κατάστασης των πλοίων.
ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο.
ΣΤΥΛΙΑΝΗ ΑΛΦΙΕΡΗ: Κύριε Υπουργέ, φοβάμαι ότι δεν είσθε καθόλου καλά ενημερωμένος. Κι εγώ δεν θα απαντήσω με δικά μου λόγια, θα χρησιμοποιήσω τα έγγραφά σας, που υπάρχουν στο Υπουργείο Εμπορικής Ναυτιλίας.
Πρώτα απ' όλα, λοιπόν, πολλές φορές έχουμε βάλει το θέμα του ελληνικού νηογνώμονα και πολλές φορές δεν μας έχετε απαντήσει συγκεκριμένα. Λοιπόν, οι απαντήσεις είναι συγκεκριμένες μέσα από τα δικά σας έγγραφα. Και θέλω να σας πω για την οδηγία 94/57, την οποία αναφέρατε εδώ πέρα. Η οδηγία λέει συγκεκριμένα ότι ο νηογνώμονας μόνο υπηρεσίες προσφέρει στη χώρα μας. Και λέει ότι ανταποκρίνεται σε όλα τα κριτήρια του παραρτήματος της προαναφερόμενης οδηγίας, που εσείς αυτό χρησιμοποιήσατε και ξεχάσατε να μας πείτε, πλην εκείνων που περιγράφονται στο 2 και 3 του τμήματος του παραρτήματος. Και λέει, η συνέπεια της αναγνώρισης περιορίζεται στην Ελλάδα.
Φαίνεται, κύριε Υπουργέ, την Ελλάδα την έχετε μετατρέψει χώρα σκουπιδιών και γερασμένων πλοίων. Από τη μια μας φέρνετε στα λιμάνια όλα τα γερασμένα πλοία και τώρα φέρατε έναν αναξιόπιστο νηογνώμονα, για να πιστοποιεί δημόσια έγγραφα ψευδώς. Κι αυτό, κύριε Υπουργέ, έχει άμεση σχέση με τη ζωή των Ελλήνων ναυτικών.
Εμείς πολλες φορές σ' αυτήν την Αίθουσα ζητήσαμε και επισκεφτήκαμε και το νηογνώμονα και θέλουμε ένα νηογνώμονα, που να πληροί όλες τις προϋποθέσεις, για να περιφρουρείται η ανθρώπινη ζωή.
Πάμε σε ένα δεύτερο στοιχείο και δεν θα αναφερθώ, όπως είπα πάλι, σε δικά μου στοιχεία. 'Εχω την έκθεση με αριθμό 83/98 από το πρώτο ανακριτικό συμβούλιο ναυτικών ατυχημάτων, που αναφέρεται στο "ΔΥΣΤΟΣ".
Επιβεβαίωση της αξιοπλοϊας του πλοίου μέσω των σχετικών πιστοποιητικών του ελληνικού νηογνώμονας. Σε παραλείψεις του παρακολουθούντος του πλοίου ελληνικού νηογνώμονα, ο οποίος δεν έκανε τις επιθεωρήσεις και την έκθεση που θα έπρεπε σύμφωνα με την ηλικία του πλοίου, την κατάσταση του πλοίου μετά την κατασκευή καθώς και τη φύση του φορτίου. Περαιτέρω ο ανωτέρω ελληνικός νηογνώμονας δεν υπεδείκνυε, ως όφειλε κατά τις επιθεωρήσεις τακτικές, έκτακτες κλπ.
Στο τέλος δε λέει "τα οποία δεν ανταποκρίνονται στην πραγματικότητα και ενέκρινε το εγχειρίδιο της ευστάθειας του πλοίου "ΔΥΣΤΟΣ" χωρίς ουσιαστικό έλεγχο".
Δηλώνει, λοιπόν, ψευδώς, την καλή τήρηση των κανόνων λειτουργίας του πλοίου "ΔΥΣΤΟΣ".
Υπάρχει και ένα άλλο εμπιστευτικό έγγραφο από το 1994 για το πλοίο "ΑΓΙΟΣ ΑΝΤΩΝΗΣ" από τον αρχιπλοίαρχο Τζούλη προς τον τότε Υπουργό, το οποίο λέει τα εξής: Να αποσταλεί από την πολιτική ηγεσία αυστηρή επίπληξη προς τον ελληνικό νηογνώμονα καθόσον τα θέματα ασφαλείας του πλοίου απαιτούν τη μεγίστη προσοχή, αλλά και την προειδοποίηση ότι τυχόν συνέχεια παραλείψεών του θα επισύρει μέτρα εναντίον του.
Δεύτερον, να προβεί η υπηρεσία σας στην αυστηρή παρακολούθηση του έργου του ελληνικού νηογνώμονα και τρίτον θα ήταν χρήσιμο να αλλάξει γνώμη και η δομή διοίκησης του ελληνικού νηογνώμονα εις τρόπον ώστε να επιτυγχάνεται καλύτερος έλεγχος και εποπτεία από το ελληνικό κράτος.
Το μέγιστο πολιτικό θέμα είναι ότι υπάρχει ένας ελληνικός νηογνώμονας που προσβάλλει την ελληνική σημαία διεθνώς, με την ευθύνη και τις ευλογίες τις δικές σας κύριε Υπουργέ. Η ανθρωπινη ζωή που παίζεται στην Ακτή Μιαούλη με τις ευλογίες τις δικές σας είναι απάνθρωπη πολιτική.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΣΤΑΥΡΟΣ ΣΟΥΜΑΚΗΣ (Υπουργός Εμπορικής Ναυτιλίας): Κύριε Πρόεδρε, φαίνεται ότι η κυρία συνάδελφος βρίσκεται σε μια σύγχυση πραγμάτων και δεδομένων. Και λυπάμαι πάρα πολύ γιατί και ως γιατρός αλλά και ως πολιτικός βέβαια δεν δέχομαι ότι εσείς ενδιαφέρεσθε για την ανθρώπινη ζωή περισσότερο από μας. Ο λαϊκισμός σας έχει ξεπεράσει οποιοδήποτε όριο πάνω σε ένα ατύχημα. Δυστυχώς δεν ακούσατε την πρωτολογία μου όπου είπα ότι ατυχήματα ναυτικά γίνονται σε όλο τον κόσμο. Και γι' αυτά τα ναυτικά ατυχήματα έχουν την ευθύνη εντός ή εκτός εισαγωγικών διάφοροι νηογνώμονες, γιατί έτσι λειτουργεί η ναυτιλία σε όλο το κόσμο.
Αν εσείς ενδιαφέρεσθε για την ανθρώπινη ζωή, πρέπει να σας διαβεβαιώσω ότι ενδιαφερόμαστε όλοι κυρία συνάδελφος και δεν μπορεί να λέτε αυτά τα πράγματα μεσα στην Αίθουσα αυτή.
Επί των ημερών μου πάρθηκαν αυτές οι αποφάσεις. 'Ημουν εκείνος ο Υπουργός που προκάλεσα την Ευρωπαϊκή Επιτροπή να έρθει να πιστοποιήσει το καλώς έχει ή όχι του ελληνικού νηογνώμονα και η επιτροπή αυτή αποφάσισε ότι ο νηογνώμονας πληροί όλα τα ποιοτικά κριτήρια. Αυτό δεν το ακούσατε φαίνεται διότι αν η Ευρωπαϊκή Επιτροπή έλεγε ότι δεν τα πληροί αυτόματα θα είχαμε προχωρήσει σε άλλες διαδικασίες.
Δεύτερον, το οποίο πρέπει να καταλάβετε είναι το εξής. Κάνετε μια περίεργη παρελθοντολογία και μια ισοπέδωση των πάντων. Πρέπει να καταλάβετε ότι η ναυτιλία έχει δικούς της κανόνες. Εγώ σας λέω ότι αύριο το πρωί καταργείται ο ελληνικός νηογνώμονας. Δεν θα υπάρξουν ναυτικά ατυχήματα στον κόσμο; Τότε τι θα βγείτε να πείτε ότι ο οποιοσδήποτε 'Ελληνας Υπουργός Ναυτιλίας, είναι υπεύθυνος για τους θανάτους; Τι είναι αυτά τα πράγματα που λέτε σ' αυτήν την Αίθουσα;
Επιτέλους, πρέπει να σεβαστείτε ότι πανω στα δράματα δεν χωρά η μικροπολιτική. Είπατε απαράδεκτα πραγματα. Υπεύθυνη πολιτική απ' όλους μας είναι ακριβώς να βρισκόμαστε στο ύψος των περιστάσεων και να κάνουμε κοινοβουλευτικό έλεγχο και όχι ισοπεδώνοντας καταστάσεις.
Σας πληροφορώ ότι το Λιμάνι του Πειραιά από πλευράς επιθεωρήσεως και ελέγχων μέσω του post -control είναι το πρώτο στην Ευρώπη με τις περισσότερες κρατήσεις πλοίων όχι πλοίων που έχουν ελεγχθεί από τον ελληνικό νηογνώμονα, αλλά πλοίων, που έχουν ελεγχθεί από άλλους νηογνώμονες. Αυτό δεν σας λέει τίποτα; Αυτό είναι αδιαφορία;
Βεβαίως μας ενδιαφέρει η ανθρώπινη ζωή πάνω απ' όλα και παίρνουμε όλα εκείνα τα μέτρα γι' αυτό ακριβώς εγώ έχω κατηγορηθεί απ' όλους τους εφοπλιστές, ότι πολεμώ για μια πολιτική ποιοτικής ναυτιλίας. Και αυτό είναι γεγονός και αυτό αποδεικνύεται από την ανανέωση του εμπορικού στόλου, όπου φεύγουν όλα τα παλιά πλοία και έρχονται καινούρια. Αυτή είναι πολιτική κ. Αλφιέρη.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Kύριοι Βουλευτές, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ'αριθμόν 4/8-10-99 επερώτηση των Βουλευτών της Νέας Δημοκρατίας κυρίων Ε. Μπασιάκου, Σ. Τσιτουρίδη, Σ. Δήμα, Ν. Κατσαρού, Γ. Καρασμάνη, Θ. Λεονταρίδη, Η. Βεζδρεβάνη, Π. Φουντουκίδου, Α. Δαβάκη και Η. Καλλιώρα, προς τον Υπουργόν Γεωργίας, σχετικά με τη μείωση του αγροτικού εισοδήματος.
'Εχω την τιμή να ανακοινώσω στο Σώμα ότι με επιστολή της η Νέα Δημοκρατία, ορίζει Κοινοβουλευτικό Εκπρόσωπο για την επερώτηση αυτήν το Βουλευτή κ. Σάββα Τσιτουρίδη.
Ο Συνασπισμός της Αριστεράς και της Προόδου, ορίζει ως Κοινοβουλευτικό Εκπρόσωπο για την επερώτηση αυτή, το Βουλευτή κ. Ευάγγελο Αποστόλου.
Το ΔΗ.Κ.ΚΙ. με επιστολή του, ορίζει ως Κοινοβουλευτικό Εκπρόσωπο για την επερώτηση αυτήν το Βουλευτή κ. Γεώργιο Ρόκο.
Και το ΚΚΕ ορίζει ως Κοινοβουλευτικό Εκπρόσωπο για την επερώτηση αυτήν, το Βουλευτή κ. Ευάγγελο Μπούτα.
Πρώτος επερωτών είναι ο κ. Ευάγγελος Μπασιάκος, τον οποίο και καλούμε στο Βήμα πριν πάει στην ιδιαίτερή του πατρίδα την Πέμπτη για να νυμφευθεί. Να σας ευχηθούμε, κύριε Μπασιάκο με το καλό και ο βίος σας να είναι πάντα με χαρές.
ΝΙΚΟΛΑΟΣ ΚΑΤΣΑΡΟΣ (Δ'Αντιπρόεδρος της Βουλής): Είναι η τελευταία του ελεύθερη αγόρευση, κύριε Πρόεδρε!
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, ευχαριστώ ιδιαίτερα και σας και τους κυρίους συναδέλφους, για τις ευχές σας.
Σήμερα βέβαια, το θέμα μας είναι η κρίση στον αγροτικό τομέα. Η Νέα Δημοκρατία προτάσσει αυτό το θέμα, το θεωρεί πάρα πολύ σημαντικό, ιδιαίτερα σοβαρό για την ελληνική περιφέρεια, για την εθνική οικονομία και γι'αυτό η κατάθεση της επερώτησης στον τομέα της γεωργίας προηγήθηκε άλλων επερωτήσεων και συζητείται σήμερα στη Βουλή.
Θα ξεκινήσω με συγκεκριμένα στοιχεία που αποδεικνύουν την κρίση του αγροτικού τομέα και τις ευθύνες που αναλογούν στην Κυβέρνηση γι'αυτήν την εξέλιξη. Βασικό στοιχείο είναι το αγροτικό εισόδημα. Το αγροτικό εισόδημα τα τελευταία τρια χρόνια, έχει μειωθεί κατά 9%. Πέρισυ δε μειώθηκε επίσης σημαντικά κατά 3,7%. Μείωση έχουμε και του ενεργού αγροτικού πληθυσμού που τα τελευταία χρόνια, μειώνεται σημαντικά, ενώ σε άλλες χώρες της Ευρωπαϊκής 'Ενωσης, δεν παρατηρείται αυτός ο ρυθμός μείωσης.
Η μείωση του αγροτικού πληθυσμού ως φαινόμενο, είναι ιδιαίτερα ανησυχητική, ακριβώς γιατί σημαίνει απερήμωση της ελληνικής υπαίθρου και συσσώρευση ανέργων αγροτών στα αστικά κέντρα με όλες τις κοινωνικές και οικονομικές συνέπειες, που αυτή η μετακίνηση και η αύξηση του αριθμού των ανέργων συνεπάγεται.
Σοβαρό πρόβλημα αντιμετωπίζει και το έλλειμμα του εμπορικού ισοζυγίου αγροτικών προϊόντων. Εκτινάχθηκε δυστυχώς την περασμένη χρονιά στα τριακόσια πενήντα δισεκατομμύρια (350.000.000.000) δρχ. από διακόσια ενενήντα πέντε δισεκατομμύρια (295.000.000.000) το 1997 και εκατόν πενήντα ένα δισεκατομμύρια (151.000.000.000) το 1996.
Αποδεικνύεται ότι χάνονται παραδοσιακές αγορές σε μια περίοδο που θα μπορούσε η χώρα μας, λόγω και της διεύρυνσης οριζόντων στην ανατολική Ευρώπη, να διεισδύσει στις αγορές αυτές και να πετύχει καλύτερα αποτελέσματα, να πετύχει αύξηση των εξαγωγών. Δυστυχώς το έλλειμμα αυτό είναι ιδιαίτερα ανησυχητικό, αν σκεφθεί κανείς ότι και οι συναλλαγές μας με τις χώρες της Ευρωπαϊκής 'Ενωσης, είναι επίσης ιδιαίτερα προβληματικές. 'Εχουμε στις συναλλαγές μας με τις χώρες της Ευρωπαϊκής 'Ενωσης το 1998 ένα σημαντικό έλλειμμα της τάξεως των τετρακοσίων εβδομήντα δισεκατομμυρίων (470.000.000.000) δρχ., ενώ το έλλειμμα αυτό ήταν στα τριακόσια ογδόντα πέντε δισεκατομμύρια (385.000.000.000) την προηγούμενη χρονιά και στα διακόσια πενήντα ένα δισεκατομμύρια (251.000.000.000) το 1996.
Αναφερόμαστε ιδιαίτερα στον τομέα της ζωικής παραγωγής που αφορά περίπου τους μισούς αγρότες μας, για να τονίσουμε τη σημασία που έχει αυτός ο τομέας στην ύπαιθρο και στην επιβίωση της περιφέρειας.
Είναι ιδιαίτερα ανησυχητικό, κύριε Υπουργέ, ότι έχουμε εισαγωγές την περασμένη χρονιά της τάξεως των τετρακοσίων δεκαεπτά δισεκατομμυρίων (417.000.000.000) δραχμών. Τόσα προϊόντα ζωικής παραγωγής εισάγουμε από άλλες χώρες, όταν μάλιστα την ίδια περίοδο αντιμετώπισε η παραγωγή της Ευρωπαϊκής 'Ενωσης ιδιαίτερα προβλήματα λόγω των ζωωνόσων. Υπήρχε αυτή η εκστρατεία κατά της αγοράς των ευρωπαϊκών προϊόντων και θα έπρεπε να αποκομίσουμε οφέλη απ'αυτήν την εξέλιξη και όχι ζημιές όπως τελικώς συνέβη. Ιδιαίτεροι κλάδοι της ζωικής παραγωγής, αντιμετωπίζουν ιδιαίτερα προβλήματα. Και οι βοοτρόφοι αντιμετωπίζουν προβλήματα και οι πτηνοτρόφοι και οι χοιροτρόφοι. 'Ολοι οι κτηνοτρόφοι αντιμετωπίζουν πρόβλημα.
Αλλά και οι μικροί κτηνοτρόφοι, οι μικροί παραγωγοί που είναι εγκατεστημένοι στις ορεινές και μειονεκτικές περιοχές αντιμετωπίζουν ιδιαίτερα προβλήματα ως αποτελέσμα και άλλων λαθών και παραλείψεων της Κυβέρνησης, αλλά και της έλλειψης πολιτικής βούλησης να λάβει συγκεκριμένα μέτρα στήριξης του εισοδήματός τους.
Σοβαρό πρόβλημα επίκαιρο είναι αυτό που αντιμετωπίζουν οι παραγωγοί εσπεριδοειδών και οπωροκηπευτικών, γενικότερα. Θα αναφερθούν και οι συνάδελφοι με περισσότερα στοιχεία στο θέμα αυτό. Εγώ θα ήθελα να σταθώ μόνο στη μείωση που παρατηρήθηκε φέτος στις εξαγωγές εσπεριδοειδών ειδικότερα στα πορτοκάλια που έχουμε μείωση 37%, στα λεμόνια που έχουμε μείωση 30%, στα γκρέϊπ φρούτ που έχουμε μείωση 56% και σε άλλα προϊόντα. Και να πω ότι δυστυχώς για τη νέα περίοδο, με απόφαση της διαχειριστικής επιτροπής της Ευρωπαϊκής 'Ενωσης, της αρμόδιας επιτροπής, μειώθηκε η τιμή παραγωγού κατά 30% στα πορτοκάλια και κατ' ανάλογο ποσοστό σε άλλα προϊόντα.
Δυστυχώς, η Κυβέρνηση δεν πέτυχε αυτό που πέτυχε η Κυβέρνηση της Νέας Δημοκρατίας παλαιότερα, να εκριθεί δηλαδή αυτή η στήριξη, η επιδότηση των δεκαπέντε δραχμών για τις εξαγωγές των εσπεριδοειδών.
Θα μπορούσαμε να το επιτύχουμε, όπως έγινε και παλαιότερα, επικαλούμενοι την κρίση στη Γιουγκοσλαβία. Και βέβαια, αυτό αναφέρεται, αν θέλετε, στο συνολικότερο πρόβλημα της στήριξης των παραγωγών που υπέστησαν ζημία, λόγω της κρίσης στα Βαλκάνια και που έχουμε τονίσει και άλλοτε, θα έπρεπε η Κυβέρνηση να το δει πολύ πιο ζεστά, να το φέρει ακόμη και σε επίπεδο συμβουλίου κορυφής, γιατί πιστεύουμε ότι συνολικά η ελληνική αγροτική οικονομία έπαθε μεγάλες ζημιές από αυτήν την κρίση και ζημιωθήκαμε ακριβώς, γιατί, κύριε Υπουργέ, λέγατε και εσείς, όπως έλεγαν και άλλα μέλη της Κυβέρνησης, ότι δεν υπάρχει σοβαρό πρόβλημα αφού έχουμε και άλλους τρόπους διακίνησης των προϊόντων μας και άλλους δρόμους, όπως είναι αυτός της θαλάσσιας μετακίνησης μέσω του Ιονίου. 'Ολα αυτά δημιούργησαν αν θέλετε και προφάσεις από την πλευρά της Ευρωπαϊκής 'Ενωσης, να μην εγκρίνουν στήριξη που ήταν απολύτως αναγκαία, για τους παραγωγούς αυτών των προϊόντων, που τελικώς αντιμετωπίζουν κρίση.
Φτάσαμε, λοιπόν, στο σημείο -και αυτό είναι σημαντικό στοιχείο- η συμμετοχή της ακαθάριστης αξίας της γεωργικής παραγωγής να μειώνεται χρόνο με το χρόνο. Μέσα σε δέκα χρόνια από το 1988 ως το 1998, μειώθηκε κατά 30% η συμμετοχή της ακαθάριστης αξίας της γεωργικής παραγωγής στο σύνολο της οικονομίας. Από 9,2% έπεσε στο 6,7%. Είναι πολύ σημαντική μείωση και διερωτάται ο καθένας που βαδίζουμε, πού πάμε. Το εισόδημα μειώνεται. Η συμμετοχή του αγροτικού τομέα στην εθνική οικονομία μειώνεται σημαντικά, ο αγροτικός πληθυσμός μειώνεται ραγδαία στην ύπαιθρο, χωρίς να παρέχεται καμία εναλλακτική λύση απασχόλησης για τους ανέργους αυτούς. Και βέβαια, έχουμε και τη δήλωση του κ. Σημίτη, που την επανέλαβε και δεύτερη φορά κατά το παρελθόν, ότι ο αγροτικός τομέας δεν έχει μέλλον και θα πρέπει οι αγρότες να αλλάξουν επάγγελμα. Χωρίς όμως να μας λέει ο κύριος Πρωθυπουργός και η Κυβέρνηση τι θα κάνουν όλοι αυτοί οι άνεργοι, όταν θα μετεγκαθίστανται σε αστικά κέντρα και θα δημιουργούν ακόμη πιο οξυμμένα κοινωνικά και οικονομικά προβλήματα.
Αλλά αν θέλετε, να έρθουμε στα επιμέρους προβλήματα των ειδικοτέρων προϊόντων και να σταθούμε σε πιο σοβαρά απ' αυτά, τις πιο σοβαρές και πιο σημαντικές καλλιέργειες στη χώρα μας, θα δείτε ότι και εκεί τα στοιχεία είναι καταλυτικά. 'Εχουμε το πρόβλημα του βάμβακος που απασχολεί δεκάδες, εκατοντάδες θα έλεγα, χιλιάδες παραγωγούς της χώρας μας. 'Ηταν μία δυναμική καλλιέργεια η καλλιέργεια του βάμβακος, πολλές περιοχές εξαρτούσαν την οικονομική τους επιβίωση και επιφάνεια και ανάπτυξη αν θέλετε, από την καλλιέργεια του βάμβακος και τώρα βλέπουν οι οικονομίες τους να καταρρέουν, να κατρακυλούν. Συνέβαλαν και οι φυσικές καταστροφές που συνέβησαν ενδιάμεσα, το γεγονός ότι η Κυβέρνηση δεν κατέβαλε πλήρεις αποζημιώσεις, σωστές αποζημιώσεις με αξιόπιστο τρόπο και αντικειμενικό τρόπο αποτίμησης των ζημιών. Και είχαμε περιοχές, όπως η Θεσσαλία, που επί τέσσερα χρόνια υπέστη ζημιές, δεν κατεβλήθησαν οι σωστές αποζημιώσεις. 'Εχουμε και τις χαμηλές τιμές του βάμβακος, έχουμε και το αυξημένο κόστος παραγωγής, την αυξημένη τιμή των εισροών που επιβαρύνει, το εισόδημα των αγροτών.
Τι συμβαίνει με το βαμβάκι; Εγώ θα σας πω ορισμένα συγκριτικά στοιχεία. Το 1988-1989 που ανέλαβε την Κυβέρνηση η Νέα Δημοκρατία, η τιμή του βάμβακος ήταν εκατόν τριάντα εννέα (139) δραχμές το κιλό.
Αυξήθηκε η τιμή αυτή στις διακόσιες εβδομήντα πέντε (275) δραχμές -μέση τιμή παραγωγού το 1993 που η Νέα Δημοκρατία έφυγε από την Κυβέρνηση- για να παραμένει με μικρές αυξομειώσεις η τιμή αυτή σταθερή τα τελευταία χρονια. Πέρυσι, ξέρετε, κυμάνθηκε σε επίπεδα χαμηλότερα και αυτής της τιμής του 1993, δηλαδή σε επίπεδα περίπου των διακοσίων εξήντα (260), διακοσίων εξήντα πέντε (265) δραχμών, για να έχουμε τη φετινή περίοδο, που είναι ακόμη χειρότερη από πέρυσι. Και επινοήσατε -και καλά κάνατε- τη λύση της καταβολής της δεύτερης δόσης μαζί με την προκαταβολή.
Αυτό είναι ένα μέτρο πολύ σωστό, το οποίο είχε εισηγηθεί αρχικά η Νέα Δημοκρατία το 1997. Συνήθως βρίσκαμε αντιδράσεις από την Κυβέρνηση. Μας έλεγαν αυτά δεν γίνονται. Το έκανε ευτυχώς η Κυβέρνηση το 1997. Δεν το έκανε τα επόμενα χρόνια όμως και αναγκάζεται να το κάνει τώρα. Λυπάμαι όμως και ανησυχώ ότι καλλιεργείται η εντύπωση στους αγρότες πως πέραν αυτών θα πάρουν και άλλα. Μακάρι να πάρουν και άλλα οι αγρότες, αλλά δεν υπάρχουν άλλα να πάρουν.
Επιλέγετε, λοιπόν, τη λύση του να δώσετε τη δεύτερη δόση μαζί με την προκαταβολή και ουσιαστικά θέλετε να ρίξετε στάχτη στα μάτια των αγροτών ότι θα πάρουν περισσότερα λεφτά από περυσι. Εξηγήστε τους από τώρα ότι σύμφωνα με τα στοιχεία που έχετε στη διάθεσή σας, η τελική τιμή του βάμβακος θα είναι μικρότερη κατά είκοσι (20) δραχμές με τριάντα (30) δραχμές από πέρυσι. Πρέπει να το ξεκαθαρίσουμε αυτό. Να ξέρει ο καθένας τι θα εισπράξει. Και βεβαίως να πάρει τη δεύτερη δόση μαζί με την πρώτη. Και καλώς το κάνατε αυτό και στο λάδι -που αυξάνετε την προκαταβολή- και καλώς το κάνετε και στον καπνό. Αλλά πρέπει να ενημερώσετε τους αγρότες ότι δεν έχουν να περιμένουν τίποτα πέραν αυτού και πως το εισόδημά τους θα είναι μειωμένο, παρά το γεγονός -όπως είπα και πριν- ότι το κόστος παραγωγής αυξάνεται.
Και βέβαια δεν φταίτε μόνο εσείς στο θέμα αυτό. Φταίει και ο Υπουργός ο οποίος υπέγραψε τον κανονισμό του 1995 που προέβλεπε πολύ μικρό εθνικό πλαφόν, παρά το γεγονός ότι διαφαίνετο αύξηση της καλλιέργειας πανελλαδικά και παρά το γεγονός ότι για να φθάσουμε στην καλλιέργεια του βάμβακος και στην αύξηση των στρεμμάτων που καλλιεργούνται, εγκαταλείπαμε άλλες καλλιέργειες και άρα χάναμε επιδοτήσεις από άλλα προϊόντα.
Και ήταν πάγια θέση της Νεας Δημοκρατία ότι θα έπρεπε να στηρίζεται εκεί το επιχείρημα, στα αρμόδια κοινοτικά όργανα, ότι ζητάμε αύξηση του πλαφόν και αύξηση, άρα, της κοινοτικής επιδότησης για τα προϊόντα αυτά, από τη στιγμή που η Κοινότητα δεν μας δίνει ποσά για καλλιέργειες άλλων προϊόντων. Φεύγουν οι αγρότες από το σκληρό σιτάρι και πάνε στο βαμβάκι. 'Αρα η Ευρωπαϊκή 'Ενωση δεν μας πλήρωνε εκεί γι' αυτό και πέσαμε στα στρέμματα τα οποία καλλιεργούντο.
Τι πάθαμε όμως στην πορεία; Χάσαμε τις επιδοτήσεις από το σκληρό σιτάρι, χάνουμε επιδοτήσεις από το βαμβάκι. Τώρα που κάποιοι προστρέχουν στο σκληρό σιτάρι, επειδή καταργούνται τα ατομικά δικαιώματα και υπάρχει δυνατότητα να αυξηθεί η καλλιέργεια του σκληρού σίτου, βρίσκουν εκεί τεράστια προβλήματα, διότι μπαίνει και εκεί πλαφόν. 'Αρα χάνουμε και από τη μια καλλιέγεια και από την άλλη. Και γι' αυτό το εισόδημα των αγροτών μας μειώνεται. Αυτά είναι τα προβληματα.
Και βέβαια είναι γνωστό ότι με τον κανονισμό του 1995 δεν καταβάλλεται το σύνολο της τιμής. Ουσιαστικά εσείς τώρα, με την καταβολή της δεύτερης δόσης μαζί με την προκαταβολή, προσπαθείτε να διορθώσετε λάθη που προέκυψαν από τον κανονισμό του 1995 εξαιτίας ολιγωρίας και ανικανότητας του τότε Υπουργού που αποδέχετο τον κανονισμό.
Μη μας παρουσιάζετε, λοιπόν, την καταβολή της δεύτερης δόσης ως μεγάλη επιτυχία. Οφείλετε να το κάνετε, εφόσον έχετε και στοιχεία και εκτιμήσεις ως προς το σύνολο της παραγωγής, αν θέλετε να στηρίξετε έστω και εν μέρει το εισόδημα των παραγωγών.
Ας έρθω, λοιπόν, τώρα στο ελαιόλαδο, που είναι ένα άλλο σημαντικό προϊόν που αντιμετωπίζει αυτό τον καιρό μεγάλη κρίση. Δυστυχώς λόγω της ολιγωρίας της Κυβέρνησης να ελέγξει τα διπλοζυγίσματα και τις καταγραφές ποσοτήτων που δεν υπάρχουν -πλασματικές ποσότητες παραγωγής- φθάσαμε στο σημείο να λέμε στους αγρότες ότι θα πάρετε στην καλύτερη περίπτωση τριακόσιες οκτώ (308) δραχμές το κιλό επιδότηση από τετρακόσιες ογδόντα τρεις (483) που ήταν πέρυσι. Περί αυτού πρόκειται.
Και εσείς βέβαια προσπαθείτε να μειώσετε την παραγωγή, κατόπιν εορτής όμως, από πεντακόσιες ογδόντα χιλιάδες τόνους, που διαφαίνεται ότι θα είναι φέτος η παραγωγή και από εξακόσιες είκοσι πέντε χιλιάδες τόνους που σας λέει η Ευρωπαϊκή 'Ενωση ότι θα είναι η παραγωγή, στην ποσότητα των πεντακοσίων είκοσι χιλιάδων τόνων, που είναι όμως πολύ αυξημένη σε σχέση με το εθνικό πλαφόν που είναι τετρακόσιες δεκαεννιά χιλιάδες τόνοι.
Και ερωτάσθε: Πάλι θα την πληρώσουν οι αθώοι, οι ειλικρινείς και οι έντιμοι αγρότες σε σχέση με κάποιους άλλους που με τη ανοχή των μηχανισμών της Κυβέρνησης και του κράτους και προφανώς με την ολιγωρία της δικής σας πολιτικής ηγεσίας, καταγράφουν πλασματικές ποσότητες παραγωγής;
Είχαμε πρόσφατα το τεράστιο πρόβλημα της Λέσβου. Δεχθήκαμε το Νομάρχη και εκπροσώπους τους. Πήγα και εγώ στη Λέσβο και συζήτησα το πρόβλημα. Είναι δυσαρεστημένοι, γιατί δεν μπορούν να δεχθούν ότι σε κάποιες άλλες περιοχές, κάποιοι άλλοι επιτήδειοι αγρότες, είναι εκείνοι οι οποίοι τελικά θα καρπωθούν μέρος του εισοδήματος που οι κάτοικοι της Λέσβου δικαιούνται και οι κάτοικοι και άλλων περιοχών δικαιούνται. Λοιπόν τι θα κάνετε σε αυτές τις περιοχές; Μιλάω για τη Λέσβο που είναι μια παραμεθόριος περιοχή. Σχεδόν μονοκαλλιέργεια είναι στη Λέσβο η καλλιέργεια της ελιάς και το εισόδημα από την ελαιοπαραγωγή. Το ίδιο συμβαίνει και με άλλες περιοχές της χώρας.
Τι θα κάνετε με τη βρώσιμη ελιά; Πήρατε ένα μέρος από το ποσό που αφορά την ενίσχυση του ελαιολάδου και το μεταφέρατε στη βρώσιμη ελιά. Φέτος η επιδότηση για τη βρώσιμη ελιά θα είναι πολύ μικρή, είκοσι πέντε δραχμές, είκοσι οκτώ δραχμές, κάτι τέτοιο. Δεν νομίζω ότι είναι ποσό το οποίο θα στηρίξει τους παραγωγούς της βρώσιμης ελιάς, τη στιγμή που έχουμε αδιάθετες ποσότητες παραγωγής επί πολλά έτη. 'Οπως άλλωστε έχουμε και αδιάθετα προϊόντα, που δεν επιδοτούνται και δεν αποσύρονται με αποζημίωση, όπως προβλέπουν οι πρόσφατοι κανονισμοί.
Για τον καπνό, εντάξει, θα δώσετε ένα μέρος της δεύτερης δόσης στην αρχή -και καλά θα κάνετε, σας το έχουμε εισηγηθεί παγίως αυτό- με άτοκο δάνειο, το οποίο θα προέλθει από την Αγροτική Τράπεζα με δική σας σύμβαση, σωστό είναι κι αυτό. Αλλά τα προβλήματα στο εισόδημα των καπνοπαραγωγών προέρχονται από τη λανθασμένη διαπραγμάτευση και τους απαράδεκτους χειρισμούς που συνέβησαν, όταν έκλεισε η συμφωνία για τη διαφήμιση του καπνού, με την υπαναχώρηση του 'Ελληνα Υπουργού Υγείας την τελευταία στιγμή, που ενώ ήταν στο μπλοκ των οκτώ, άλλαξε στρατόπεδο και συνεφώνησε, χωρίς κανένα αντάλλαγμα και χωρίς καμία αντιστάθμιση της απώλειας του εισοδήματος των καπνοπαραγωγών, με τους άλλους επτά που ήταν κατά της διαφήμισης. Χωρίς, επαναλαμβάνω, καμία αντιστάθμιση και κανένα αντάλλαγμα. Και εκεί είναι το πρόβλημα. Βρισκόμαστε λοιπόν πάντοτε εκτεθειμένοι.
Εδώ είναι γνωστό ότι στη διαχειριστική επιτροπή για το θέμα του βάμβακος μειοψήφισε η Ελλάδα. Και καλά έκανε. Γιατί δεν προσπάθησε και τελικά δεν επέτυχε να πείσει τους άλλους δεκατρείς εταίρους μας; Μόνον η Γαλλία απείχε.
Εγώ θα θεωρήσω επιτυχία σας -και θα σας βγάζαμε, οι Βουλευτές της Νέας Δημοκρατίας, το καπέλο και θα το αναγνωρίζαμε- αν πείθατε και τους άλλους. Οι δεκατρείς πήγαν κόντρα σε εμάς. 'Αρα, εδώ αντιμετωπίζουμε τεράστιο πρόβλημα διαπραγμάτευσης και παρουσίας μας στα κοινοτικά όργανα.
Κάτι αντίστοιχο έγινε και με το ελαιόλαδο.
Γι' αυτό σας μεμφόμαστε, κύριε Υπουργέ. Και πιστεύω ότι θα εκτιμήσετε πως είναι καλόπιστες οι προτάσεις μας και οι ιδέες μας, όπως φαίνεται άλλωστε και με το θέμα του κόστους παραγωγής, στο οποίο θα έλθω στη συνέχεια.
Μας λέγατε κι εσείς και οι προγενέστεροι Υπουργοί Γεωργίας, οι προκάτοχοί σας, ότι αυτά που εισηγείται η Νέα Δημοκρατία είναι αντικοινοτικά. Ερχόταν ο κ. Τζουμάκας και είχε ως μόνιμη επωδό κάθε δηλώσεώς του: "Μας ζητάτε λαϊκίστικα πράγματα." 'Ελεγε ότι είμαστε λαϊκιστές. "Αυτά που ζητάτε, δεν γίνονται. Μας το απαγορεύει η Ευρωπαϊκή 'Ενωση." Τώρα καλλιεργείται η εντύπωση ότι ο κύριος Πρωθυπουργός θα εξαγγείλει μια σειρά μέτρων στήριξης του αγροτικού εισοδήματος, που είναι, φαντάζομαι, ταυτόσημα με αυτά που λέγαμε κι εμείς. Τώρα πώς γίνεται, κύριε Υπουργέ; Ούτε Ε.Ο.Κ. μας φταίει τώρα. Ούτε τα αρμόδια όργανα μας δημιουργούν πρόβλημα. Και ο προϋπολογισμός έχει τη δυνατότητα να τα δώσει τώρα. Και δεν είναι και ένα τρισεκατομμύριο, που μας έλεγε ο κ. Τζουμάκας την εποχή εκείνη. Αλλά και αν τα κάνει η Κυβέρνηση, γιατί δεν σκεπτόσαστε την απώλεια εισοδήματος από το αυξημένο κόστος παραγωγής όλα αυτά τα χρόνια, πού όλοι μας ζητάμε αυτά τα μέτρα; Και τα καύσιμα, και ο Φ.Π.Α. γίνεται τώρα, και η μείωση των επιτοκίων γίνεται. 'Οχι σε επίπεδα, βέβαια, ανεκτά. Ακόμη τα επιτόκια είναι σε δυσβάστακτα επίπεδα. Πού ακούστηκε να μας λέει η Κυβέρνηση ότι μειώνεται το επιτόκιο από 16% στο 14% -οι προηγούμενες δηλώσεις σας πριν από δύο-τρεις μήνες περί αυτού έλεγαν- όταν ο πληθωρισμός είναι στο 2%; Δεν μπορεί να διανοηθεί κανένας ότι μπορεί να έχετε επτά φορές μεγαλύτερο επιτόκιο από το επίπεδο του πληθωρισμού.
Θα μας πείτε τώρα βέβαια ότι επιδιώκετε να τροποποιήσετε το μέτρο σας και να το φθάσετε στο 8% ή στο 9%. Και πάλι, πού ακούστηκε να είναι τετραπλάσια και πενταπλάσια τα επιτόκια σε σχέση με τον πληθωρισμό; Λέτε ότι επί Νέας Δημοκρατίας ήταν μεγάλα. 'Ηταν, αλλά ήταν τρεις μονάδες πάνω από τον πληθωρισμό. Περί αυτού πρόκειται.
'Εχετε αυξημένα επιτόκια. 'Εχετε μεγάλο κόστος παραγωγής από τα καύσιμα. 'Εχετε υψηλό τιμολόγιο στη Δ.Ε.Η. 'Εχετε μεγάλο Φ.Π.Α. για τα αγροτικά μηχανήματα, όταν σε άλλες κατηγορίες τον Φ.Π.Α. τον έχετε μειώσει. Και είχατε τη δυνατότητα να προχωρήσετε στη μείωση του Φ.Π.Α. στα αγροτικά μηχανήματα εδώ και χρόνια. Ακόμη έχετε μεγάλη φορολογία στις μεταβιβάσεις, κληρονομιές κ.ο.κ. 'Εχετε σε υψηλά επίπεδα τις άδειες οικοδομών. Οι σεισμόπληκτοι δεν θα πληρώνουν για την άδεια και θα τους δίνει η Κυβέρνηση, απ' ό,τι λέει και σχέδια. Και καλά κάνει. Γιατί αυτό δεν το κάνατε τόσα χρόνια για τους αγρότες, όπως εισηγείται η Νέα Δημοκρατία; Γιατί δεν γινόταν τόσα χρόνια και μπορεί να γίνει τώρα για κάποιες άλλες κατηγορίες;
Και να έλθω στο θέμα της ρύθμισης των χρεών των αγροτών. Πόσες φορές εδώ σας έχουμε πει όλοι οι συνάδελφοι -και ο κ. Κατσαρός που βλέπω μπροστά μου και άλλοι- πόσο δυσβάστακτα είναι τα χρέη από τα ληστρικά επιτόκια δανεισμού και τους απαράδεκτους τόκους υπερημερίας και τα πανωτόκια; Βγήκαν αποφάσεις δικαστικές σε βάρος της ρύθμισης της τράπεζας. 'Ηλθατε και κάνατε ρύθμιση. Δεν προσήλθαν πολλοί και τώρα ετοιμαζόσαστε, εν όψει των εκλογών, να καλλιεργήσετε την εντύπωση ότι θα φέρετε ακόμη πιο ευνοϊκές ρυθμίσεις για τους αγρότες, που ουσιαστικά τι θα αφορούν; Θα αφορούν τα ληστρικά επιτόκια και τα πανωτόκια, τα οποία είναι παράνομα και που τόσα χρόνια έχουν οδηγήσει σε χρεοκοπία πάρα πολλές αγροτικές εκμεταλλεύσεις και πολλές άλλες κατηγορίες επιχειρηματιών και επαγγελματιών σε όλη τη χώρα.
Υπάρχει το σοβαρό πρόβλημα με τους συνταξιούχους. Οι συνταξιούχοι προσπαθούν αυτήν, τη στιγμή να τα βγάλουν πέρα με την πενιχρή τους σύνταξη. Τόσα χρόνια μας λέγατε "δεν γίνεται να αυξήσουμε τις συντάξεις, δεν έχουμε την οικονομική δυνατότητα, είναι ευνοημένοι οι αγρότες που δεν πληρώνουν εισφορές". Φέρατε το νόμο που αφορά την ασφαλιστική κάλυψη του ΟΓΑ με τον οποίο προβλέπεται ότι σταδιακά θα μειώνεται η κρατική επιχορήγηση για να φθάσει κάποια στιγμή που τα έσοδα του ΟΓΑ θα προέρχονται ουσιαστικά από τους αγρότες. Τώρα, εν όψει των εκλογών και της γενικότερης κινητικότητας που φαίνεται στον αγροτικό κόσμο, έρχεστε και λέτε "θα πάρουν δέκα χιλιάδες αύξηση".
Η Νέα Δημοκρατία και ο Πρόεδρός μας ο Κώστας ο Καραμανλής, λέει επανειλημμένως ότι το ειδικό επίδομα του ΕΚΑΣ πρέπει να δοθεί και στους αγρότες. Γιατί να μην το δικαιούνται οι αγρότες;
Επίσης λέτε ότι θα δώσετε κάποια αύξηση στους αγρότες. Γιατί δεν προβλέψατε στον τρέχοντα προϋπολογισμό το ποσό αυτό, που αφορά την αύξηση; Και τι θα γίνει με τον επόμενο προϋπολογισμό; Να δούμε τι θα προβλέψετε στον προϋπολογισμό για στήριξη του ΟΓΑ ώστε να δοθούν αυτές οι αυξήσεις. Μην μας λέτε πράγματα τα οποία τελικώς θα κληθεί να εφαρμόσει η επόμενη Κυβέρνηση με προβλέψεις δικές σας, ανύπαρκτες. Γιατί τον προϋπολογισμό του επόμενου χρόνου θα τον εφαρμόσουμε εμείς ως κυβέρνηση.
Δεν αρκούν, λοιπόν, οι εξαγγελίες σας που εν πάση περιπτώσει ελάχιστες φορές υλοποιούνται, όταν δεν προβλέπονται και τα απαραίτητα κονδύλια για την υλοποίηση αυτών των μέτρων.
Θα αναφερθώ για λίγο στα έργα τα οποία εσείς διαφημίζετε ως δικά σας έργα και δικές σας επιτυχίες. Καταργήσατε τους οργανισμούς. Τί συνέβη με την κατάργηση των οργανισμών; Πολύ πιο άσχημα είναι τα πράγματα. Καθυστερούν πάλι οι επιδοτήσεις, πάλι δεν κινούνται σωστά οι αρμόδιες υπηρεσίες που ανήκουν στην αρμοδιότητα και έχει την εποπτεία τους το Υπουργείου Γεωργίας. Τι κάνατε με την Εταιρεία Αγροτικής Γης; Και αυτή "παγωμένη". Εγώ επήνεσα ότι επισημαίνετε τις δυσλειτουργίες και σας ζήτησα να καταργήσετε αυτήν τη διάταξη, αυτό το νόμο και αυτήν τη ρύθμιση. Πάντως είναι "παγωμένες". Ο κ. Τζουμάκας εξαρτούσε τη διαρθρωτική πολιτική από την εφαρμογή αυτού του μέτρου. Τόσο καιρό δεν εφαρμόζεται το μέτρο. Καταργήστε το. Να έχετε το θάρρος και να πείτε ότι απέτυχε το μέτρο αυτό. Ούτε πιλωτικά λειτουργεί ούτε τίποτα δεν λειτουργεί. Γιατί μας το λέτε ως επίτευγμα;
Στηρίζετε την πολιτική σας σε τρία τέσσερα μέτρα τα οποία δεν αποδίδουν. Μας έχετε πει επανειλημμένως ότι θα φέρετε διατάξεις για την εξυγίανση του συνεταιριστικού κινήματος. Μπήκαμε στο φθινόπωρο και τίποτα δεν γίνεται. Κατ'αρχήν λέτε ότι θα καταθέσετε ένα νομοσχέδιο, αλλά νομοσχέδιο δεν βλέπουμε. Εν πάση περιπτώσει, είναι τόσα τα προβλήματα που αντιμετωπίζει το συνεταιριστικό κίνημα εξ'αιτίας της πολιτικής σας, ώστε η κατάθεση ενός νομοσχεδίου καθ'αυτό δεν μπορεί να δώσει λύση στα προβλήματα.
Κάτι αντίστοιχο ισχύει και για το δασικό νομοσχέδιο το οποίο αναφέρουν όλοι οι Υπουργοί. Είμαστε κοντά στις εκλογές και είμαι βέβαιος ότι θα το ξαναπείτε και εσείς ως Κυβέρνηση. Ούτε δασικό νομοσχέδιο έρχεται όμως, ούτε επιλύονται τα προβλήματα του τομέα αυτού.
Για τους νέους αγρότες αποδεικνύεται ότι δεν υπάρχουν ούτε περιθώρια, ούτε δυνατότητες να ενταχθούν. Είχαμε επισημάνει και παλαιότερα στα πλαίσια της συζήτησης του σχετικού νομοσχεδίου στο Α' Τμήμα Θερινών Διακοπών της Βουλής, ότι είναι ελάχιστοι οι νέοι αγρότες που υπάγονται στα μέτρα αυτά. Αποδεικνύεται ότι με βάση τα κονδύλια του δεύτερου Κοινοτικού Πλαισίου Στήριξης -το εισηγούνται και οι υπηρεσίες σαςχρειάζονται εκατόν ογδόντα δισεκατομμύρια ακόμα για συγκεκριμένες δράσεις όπως είναι νέοι αγρότες και μία άλλη δράση νομίζω.
Κυρίες και κύριοι συνάδελφοι, πιστεύω ότι η Κυβέρνηση του ΠΑΣΟΚ δεν έχει επιδείξει το ενδιαφέρον που απαιτείται για τον αγροτικό τομέα της χώρας συνολικά, αλλά και για την ελληνική περιφέρεια. Η αντιμετώπιση επί έξι ή επτά χρόνια των προβλημάτων των αγροτών αποδεικνύει ότι θεωρείτε τους αγρότες ως μία κατηγορία ευνοημένη, ως μία κατηγορία η οποία κομματίζεται αν θέλετε ή για κομματικούς λόγους δημιουργεί προβλήματα στην Κυβέρνηση. Ουδέποτε τους είδατε ως μία τάξη που αντιμετωπίζει μεγάλο οικονομικό πρόβλημα, που εξαιτίας λαθών και παραλείψεων της Κυβέρνησης δεν μπορεί να επιβιώσει στην ύπαιθρο και ουδέποτε πήρατε τα μέτρα τα οποία πρέπει να πάρετε.
'Εχετε τις δηλώσεις του κ. Σημίτη και προσπαθείτε τώρα εν όψει των εκλογών να βελτιώσετε το κλίμα παραπληροφορώντας και παραπλανώντας.
Εμείς θεωρούμε ότι έστω και τώρα είναι καλό να πάρετε αυτά τα μέτρα στην κατεύθυνση των δικών μας προτάσεων, αυτών που η Νέα Δημοκρατία εισηγείται κατ'επανάληψη στα πλαίσια του ολοκληρωμένου προγράμματος της που έχει εξαγγείλει και έχει αναλύσει και που αφορούν τη μείωση του κόστους παραγωγής με τα καύσιμα, το ΦΠΑ, το ηλεκτρικό ρεύμα, τους φόρους μεταβίβασης κληρονομιάς, γονικής παροχής σε κατά κύριο επάγγελμα αγρότες και τη ραγδαία μείωση των επιτοκίων.
Επίσης την ανασυγκρότηση του Υπουργείου Γεωργίας που θα πρέπει να γίνει Υπουργείο Αγροτικής Ανάπτυξης και Τροφίμων, ώστε να αποτελέσει αρωγό του αγρότη και όχι δυνάστη του, τη βελτίωση της λειτουργίας της Αγροτικής Τράπεζας και πάνω απ' όλα την ιεράρχηση ως άμεσης προτεραιότητας διαπραγμάτευσης του αγροτικού προβλήματος και των αγροτικών θεμάτων ακόμη και σε επίπεδο Πρωθυπουργού όταν πηγαίνουμε στις Βρυξέλλες και συζητούμε τα αγροτικά θέματα.
Αν δεν αλλάξει πολιτική η Κυβέρνηση και δεν δώσει την προτεραιότητα που αρμόζει σ' αυτόν τον ευαίσθητο τομέα της ελληνικής γεωργίας που αφορά την ελληνική ύπαιθρο, ο αγροτικός κόσμος θα σας γυρίσει για μία ακόμη φορά την πλάτη στις επόμενες εκλογές.
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Πιστεύω ότι οι υπόλοιποι συνάδελφοι Βουλευτές λόγω του ότι δεν πρόκειται να παντρευτούν, να κρατήσουν και να τηρήσουν τον χρόνο τους.
ΕΥΑΓΓΕΛΟΣ ΜΠΑΣΙΑΚΟΣ: Θα μου κόψετε από την δευτερολογία μου, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κ. Κατσαρός έχει το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, είναι πραγματικά τραγική η κατάσταση στην οποία βρίσκεται ο αγροτικός κόσμος. Μην έχετε καμία απολύτως αμφιβολία και μην επιχειρήσετε να ωραιοποιήσετε μερικά ασήμαντα μέτρα, τα οποία έχουν ανακοινωθεί ή και έχουν ληφθεί ακόμη. Δεν αγγίζουν καν το πρόβλημα. Αυτή είναι η πραγματικότητα.
Αυτήν την τραγική οικονομική κατάσταση του αγροτικού κόσμου ο πρώην συνάδελφός σας Υπουργός Εξωτερικών κ. Πάγκαλος, χθες σε μια ομιλία του σε κομματική εκδήλωση στην Κρήτη -που οπωσδήποτε μίλησε και περισσότερο εμπιστευτικά αφού απευθυνόταν σε συντρόφους- την απέδωσε στο άθλιο Υπουργείο Γεωργίας, "όπως το χαρακτήρισε" στο οποίο υπάρχουν "μερικοί μανδαρίνοι με κακές συνήθειες" στους οποίους και απέδωσε "τη μη εφαρμογή καμίας καινούριας ιδέας" και έβγαλε το συμπέρασμα ότι πρέπει να φτάσουμε μέχρι το σημείο "να καταργήσουμε το Υπουργείο Γεωργίας γιατί αντί να συμβάλει στην αύξηση της γεωργικής παραγωγής, αντίθετα τη φρενάρει και τη δυσχεραίνει".
Κύριε Υπουργέ δεν έγινε καμία δήλωση από την πλευρά σας. Στρέφεται εναντίον του Υπουργείου σας και εμμέσως και εναντίον σας και των συνεργατών σας. Οι συνεργάτες σας και στις διευθυντικές θέσεις του Υπουργείου Γεωργίας, αλλά και στους οργανισμούς που εξαρτώνται από το Υπουργείο Γεωργίας, είναι διορισμένοι από την Κυβέρνησή σας και είναι κομματικά σας στελέχη. Σε εκείνους λοιπόν ο κ. Πάγκαλος αποδίδει την κακοδαιμονία του αγροτικού κόσμου. Δεν αντιδράσατε. Αποδέχεσθε τις κατηγορίες; Θα περιμένουμε μια απάντηση επάνω σε αυτό.
Το δεύτερο θέμα που θέλω να επισημάνω. Κύριε Υπουργέ, ξέρετε ότι η κτηνοτροφία στην πατρίδα μας πνέει τα λοίσθια; Δεν υπερβάλω. Είμαι πάρα πολύ μέσα στα πράγματα. 'Οταν το γάλα το αγελαδινό από το 1994 μέχρι σήμερα έχει μείωση της τιμής του κατά 35%, το γίδινο γάλα έχει μείωση κατά 25%, το πρόβειο γάλα έχει μείωση κατά 12,5% σε όλο αυτό το διάστημα και έχουμε αύξηση του κόστους παραγωγής, αυτό είναι μία ένδειξη για την κακοδαιμονία του κτηνοτροφικού κόσμου.
Ξέρετε κύριε Υπουργέ, ότι η νοθεία δεν πατάσσεται και ότι σήμερα φτάσαμε στο σημείο να παράγουμε όπως καταγγέλει η Ομοσπονδία Κτηνοτροφικών Συλλόγων -και θα τα ακούσετε στη Λάρισα την οποία και θα επισκεφθείτε- και νηστίσιμο τυρί; Εκεί έχουμε καταντήσει στις μέρες σας. Θα σας τα πουν στη Λάρισα όταν θα πάτε.
Οι εξισωτικές αποζημιώσεις της περασμένης χρονιάς δεν έχουν καταβληθεί ακόμη μέχρι σήμερα και πλησιάζουμε στο τέλος του έτους. Οι επιδοτήσεις μειώνονται. Γενικά έχουμε πρόβλημα στο κύκλωμα της παραγωγής κτηνοτροφικών προϊόντων. Ενώ αυξάνονται οι δαπάνες, μειώνονται οι τιμές.
Και ενώ η κτηνοτροφία πνέει τα λοίσθια, είσθε οι μόνοι που δεν το έχετε καταλάβει.
Κύριε Υπουργέ, επιγραμματικά θα σας ρωτήσω και ορισμένα άλλα πράγματα. Και ο Πρωθυπουργός στη Θεσσαλονίκη, αλλά και εσείς προσωπικά όπως και σε μια σύσκεψη ο Διοικητής του ΕΛΓΑ στη Λάρισα είπε ότι μελετάτε το θέμα, ότι εντός του Σεπτεμβρίου θα καταβληθεί το 50% των αποζημιώσεων των χαλαζοπλήκτων. Δεν είδαν απολύτως τίποτα μέχρι τώρα. Και είμαι βέβαιος ότι δεν θα το δούμε. Απλώς εγένετο μια υπόσχεση, εδόθη μια υπόσχεση και τίποτα παραπάνω.
Ο κ. Μπασιάκος αναφέρθηκε στις ρυθμίσεις των αγροτικών χρεών και στα περίφημα πανωτόκια. Κύριε Υπουργέ, ξέρετε ότι σήμερα έχουν μπλοκάρει τα πράγματα στις αγροτικές τράπεζες, ότι μπλόκαραν οι ρυθμίσεις και δεν προχωρά καμία. Οι επανειλημμένες εγκύκλιοι του εκλεκτού της παράταξής σας, Διοικητού της Αγροτικής Τράπεζας τα έχουν μπλέξει τόσο πολύ, που οι διευθυντές των υποκαταστημάτων δεν ξέρουν τι ισχύει; Δεν έχει υποχωρήσει καμία απολύτως ρύθμιση. Πού θα πάει αυτή η ιστορία; Διαφημίσατε τόσο πολύ αυτές τις ρυθμίσεις.
Τελευταία βλέπω μια υπερκινητικότητα πολύ μεγάλη και από τον κύριο Πρωθυπουργό και από εσάς και από πολλά άλλα στελέχη αυτές τις μέρες. Χθές μάλιστα είχαμε και τον κ. Σκανδαλίδη στην Ελασσώνα. Επελήφθη και εκείνος των προβλημάτων για να φέρει κοντά του τον αγροτικό κόσμο. Υπόσχεσθε όσα δεν κάνατε στα τρία χρόνια που πέρασαν. Τα υπόσχεσθε λίγο καιρό προ των βουλευτικών εκλογών. Πιστεύετε, κύριε Υπουργέ, ότι θα καταφέρετε τώρα να μεταστρέψετε το κλίμα; Πιστεύετε ότι με τις οποιεσδήποτε υποσχέσεις που οι περισσότερες από αυτές δεν θα προλάβουν να ικανοποιηθούν έστω και αν ήταν ειλικρινείς, θα στραφεί πάλι υπέρ υμών ο αγροτικός κόσμος; Θεωρείτε τόσο αφελείς τους αγρότες; Και πάθατε στην κυριολεξία την αρρώστεια της υπερκινητικότητας για να τους πλησιάσετε.
Κύριε Υπουργέ, δυστυχώς, στον αγροτικό χώρο τα πράγματα πάνε πολύ άσχημα. Να είσθε απόλυτα βέβαιοι ότι θα σας μαυρίσει στις εκλογές, όποτε και αν γίνουν, ο αγροτικός κόσμος και η απόφασή του είναι αμετάκλητη ο,τιδήποτε και αν πείτε και ο,τιδήποτε και αν κάνετε.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καρασμάνης έχει το λόγο. 
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, είναι τεράστια τα προβλήματα, τα οποία έχουν συσσωρευτεί στον αγροτικό κόσμο, όπως δεινή είναι και η θέση στην οποία έχουν περιέλθει οι 'Ελληνες αγρότες. Δεν υπάρχει καμία αμφιβολία ότι αυτό οφείλεται στην πολιτική που ακολούθησε η Κυβέρνηση τα τελευταία χρόνια, μια πολιτική η οποία είναι αδιέξοδη χωρίς προσανατολισμούς, χωρίς στόχους, συνεπώς ανύπαρκτη. 'Ετσι έχει οδηγηθεί η ελληνική γεωργία σε αποτελμάτωση και ο αγροτικός κόσμος σε μια πορεία χωρίς αύριο. Τίποτα δεν προχωράει, τίποτα δεν πάει μπροστά. Και θα ήθελα ειλικρινά και καλόπιστα να σας ρωτήσω, κύριε Υπουργέ, τα τελευταία τρία χρόνια αν πήρατε κάποιο θετικό μέτρο υπέρ των αγροτών. Στην ύπαιθρο που πηγαίνω με ρωτούν να τους πω ποια είναι τα κίνητρα για έναν αγρότη που θέλει να γίνει κτηνοτρόφος. Πέστε μου εσείς ποια είναι τα κίνητρα. Μιλάτε για δώδεκα μέτρα. Δεν έχω το χρόνο να τα αναλύσω. 'Ομως, θα σας πω τα δύο μέτρα, σε αυτό που λέτε ότι ο αγρότης θα παίρνει την αγροκάρτα και θα πηγαίνει να παίρνει από επτακόσιες πενήντα χιλιάδες έως τριάντα εκατομμύρια από την Αγροτική Τράπεζα. Μα, ο αγρότης δεν μπορεί να εισπράξει τις επιδοτήσεις, αυτές που του δίνει η Ευρωπαϊκή Κοινότητα. Το γνωρίζετε πολύ καλά και σας το έχω αποδείξει με αδιάσειστα στοιχεία. Να μιλήσω για τη συμπεριφορά μας στην Κοινότητα, που η παρουσία μας τα τελευταία χρόνια είναι τυπική ως διακοσμητική, χωρίς την παραμικρή διαπραγματευτική ικανότητα, χωρίς την ευελιξία; Με συνέπεια, να χάνουμε τις μάχες την μια πίσω από την άλλη με αποτέλεσμα τα αγροτικά μας προϊόντα να δέχονται βαρύτατα πλήγματα. Να μιλήσω για τη ροδακινοπαραγωγή, για τον κανονισμό που αποδέχθηκε η προηγούμενη ηγεσία και έβαλε φαρδιά πλατιά την υπογραφή της;
Φέτος βλέπουμε τις καταστροφικές συνέπειες αυτού του κανονισμού. Είστε υπόλογοι απέναντι σε αυτούς τους ανθρώπους, γιατί εξ αιτίας της πολιτικής σας έχουν περιέλθει σε δεινή οικονομική θέση οι ροδακινοπαραγωγοί. Αφήσατε τη φετινή περίοδο παραγωγής, εμπορίας και διακίνησης να εξελιχθεί σε ένα τριτοκοσμικό παζάρι. Αυτό έγινε φέτος στην Πέλλα και στην Ημαθία. Οργίασε η συναλλαγή και ο εκβιασμός. Νομίζω ότι θα τα έχετε ακούσει. Το Υπουργείο Γεωργίας ήταν απόν.
Καλλιεργήσατε τη βεβαιότητα ότι είχατε εξασφαλίσει την επιδότηση στο κόστος μεταφοράς στις εξαγωγές. Δυστυχώς, όμως, γυρίσατε από τις Βρυξέλλες με άδεια χέρια. Προαναγγείλατε ότι μέρος της παραγωγής θα απορροφηθεί με επισιτιστική βοήθεια προς το Κόσοβο. 'Ομως την τελευταία στιγμή το αλλάξατε αυτό και την στείλατε στην Αλβανία, στην οποία ούτως ή άλλως εμείς κάναμε εξαγωγές ροδακίνων. Απεδείχθη δώρον -άδωρον. Και μάλιστα το κάνατε αυτό στο τέλος της παραγωγής των ροδακίνων, τον Αύγουστο. Δεν βοήθησε σε τίποτα.
'Ετσι, λοιπόν, αυτή η ανυπαρξία συγκροτημένης εξαγωγικής πολιτικής είχε σαν αποτέλεσμα να πέσουν στο ναδίρ οι τιμές στο ροδακινοπαραγωγό. Πούλησε τα επιτραπέζια ροδάκινα είκοσι και τριάντα δραχμές όταν στην αγορά της Αθήνας ο καταναλωτής τα πλήρωσε τριακόσιες δραχμές το κιλό. Ούτε τα έξοδα της συλλογής δεν θα μπορέσουν να βγάλουν.
Ακόμη καλλιεργήσατε την εντύπωση ότι φέτος οι βαμβακοπαραγωγοί θα εισπράξουν καλύτερες τιμές. Αντ'αυτού με ερασιτεχνισμούς δώσατε την προβλεπόμενη παραγωγή κάτω από αυτήν που έπρεπε με αποτέλεσμα να μειωθεί η επιδότηση, το πριμ. Τώρα τρέχετε να μπαλώσετε αυτήν την ενέργειά σας μοιράζοντας δανεικά σαραντάρια, τα οποία τα εμφανίζετε ως παροχή, ενώ θα τα πάρετε μέχρι και την τελευταία δεκάρα κατά την εξόφλησή τους. Επίσης διαλύσατε τον Οργανισμό Βάμβακος νομοθετικά, χωρίς να έχετε ετοιμάσει το διάδοχο φορέα. 'Ετσι δεν υπάρχει εμπιστοσύνη προς το υπαλληλικό προσωπικό. Δεν έχουν γίνει έλεγχοι στις δηλώσεις. Η ηρτημένη παραγωγή είναι πάρα πολύ χαμηλή, όταν γνωρίζετε ότι υπάρχει αυξημένη παραγωγή. Αυτό έχει σαν συνέπεια το βαμβάκι να παραμένει στα χωράφια ή στις πλατφόρμες με κίνδυνο να ανάψει και να πέσει η ποιότητά του.
Οι παραγωγοί του αγελαδινού γάλακτος υφίστανται βαρύτατο πλήγμα στο εισόδημά τους με πρόστιμο από τη συνυπευθυνότητα. Οι παραγωγοί της βιομηχανικής τομάτας παραμένουν απροστάτευτοι από ορισμένους μεταποιητές, οι οποίοι πήραν το προϊόν και μετά έβαλαν λουκέτο στα εργοστάσιά τους στερώντας από πολλές οικογένειες το μόχθο και τον ιδρώτα μιας ολόκληρης χρονιάς.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Δεν έχω χρόνο για να αναλύσω και τα υπόλοιπα μέτρα τα οποία υπερηφανεύεστε, κύριε Υπουργέ, ότι έχετε λάβει για τον αγροτικό πληθυσμό. Θα τα αναφέρω στη δευτερολογία μου.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Ο αγροτικός τομέας βρίσκεται σήμερα στην πιο κρίσιμη καμπή από τότε που η χώρα μας εντάχθηκε στην ΕΟΚ. Οι όροι για την πραγματοποίηση της γεωργικής παραγωγής και της διάθεσης των προϊόντων γίνονται όλο και δυσμενέστεροι, λόγω της συνεχούς αύξησης του κόστους παραγωγής, της μείωσης των τιμών διάθεσης και της μη αναπτυξιακής πολιτικής για τον εκσυγχρονισμό και τη βελτίωση της παραγωγικότητας και της ανταγωνιστικότητας της ελληνικής γεωργίας.
Τα προβλήματα που ταλανίζουν σήμερα τον 'Ελληνα αγρότη είναι τεράστια και συνεχώς διογκώνονται, με αποτέλεσμα ο αγρότης να αισθάνεται περιθωριοποιημένος και παραγκωνισμένος στα πρόθυρα χρεοκοπίας, καταλογίζοντας μειωμένη πολιτική βούληση, αλλά και διαπραγματευτική ικανότητα στο Υπουργείο Γεωργίας και συνολικά στην Κυβέρνηση. 'Αθλιο χαρακτήρισε χθες από το Ηράκλειο το Υπουργείο Γεωργίας ο πρώην Υπουργός Εξωτερικών κ. Πάγκαλος.
Σίγουρα ένα άθλιο από πλευράς οργάνωσης Υπουργείο δεν μπορεί να δημιουργήσει συνθήκες ελπιδοφόρες για την ελληνική γεωργία ταυτόχρονα όμως διαπιστώνεται και αδυναμία της Κυβέρνησης να παρέμβει αποτελεσματικά στις διαπραγματεύσεις που γίνονται στις αρμόδιες διαχειριστικές επιτροπές της Ευρωπαϊκής 'Ενωσης.
Ειδικότερα οι τιμές στα βασικά αγροτικά προϊόντα μειώνονται συνεχώς όπως στο βαμβάκι, το ρύζι, το λάδι, τον καπνό, τα τεύτλα, τα εσπεριδοειδή με συνέπεια το αγροτικό εισόδημα να μειώνεται συνεχώς όπως πιστοποιείται και από τα επίσημα στοιχεία της Ευρωπαϊκής 'Ενωσης.
Αναλύοντας στο λίγο χρόνο που έχω τα τεράστια προβλήματα που υπάρχουν στα βασικά αγροτικά προϊόντα, διαπιστώνουμε ότι μειωμένες κατά σαράντα δραχμές το κιλό θα είναι φέτος οι τιμές στο βαμβάκι, ενώ η Κυβέρνηση επιχειρεί με τεχνάσματα να εξωραϊσει την κατάσταση. Το Υπουργείο Γεωργίας εξήγγειλε η πληρωμή προκαταβολής στους βαμβακοπαραγωγούς σαράντα δραχμές το κιλό που θα χορηγηθεί μετά τη σύναψη σύμβασης με την ΑΤΕ. Πέρυσι η τιμή του προϊόντος είχε διαμορφωθεί στις διακόσιες ογδόντα δραχμές περίπου, ενώ φέτος δεν αναμένεται να ξεπεράσει τις διακόσιες πενήντα και αν στις σαράντα δραχμές της προκαταβολής προστεθούν και οι διακόσιες πέντε στην εξόφληση του χρόνου, την 'Ανοιξη.
Για τον καπνό, οι καπνέμποροι με την ανοχή της πολιτείας όπως κάθε χρόνο θα μετέλθουν θεμιτά και αθέμιτα μέσα για να προωθήσουν τα κερδοσκοπικά τους παιχνίδια σε βάρος των παραγωγών. Γιατί οι αρχικές τιμές που συμφωνούνται κατά τη σύναψη των συμβολαίων σε καμία περίπτωση δεν διασφαλίζουν τον παραγωγό, αφού ο έμπορος έχει τη δυνατότητα με την περιβόητη ποιοτική κατάταξη να καθορίζει τις τελικές τιμές που θέλει. Πολλές φορές εκβιαστικά επισείοντας την απειλή να χαθεί για τον καλλιεργητή και η κοινοτική επιδότηση. 'Ετσι πρόπερσι ο Νομός Σερρών έχασε 20% από την επιδότηση εξ αιτίας των παιχνιδιών που παίζονται στην πλάτη των καπνοπαραγωγών και ενώ το Υπουργείο υποσχέθηκε ότι θα εξαλείψει την ποινή δυστυχώς δεν έκανε τίποτα.
Βαρύτατο πλήγμα υφίσταται φέτος ο κλάδος της βιομηχανικής ντομάτας από τη σοβαρή μείωση τόσο της ελάχιστης τιμής παραγωγού, όσο και της ενίσχυσης στις μεταποιητικές βιομηχανίες. Οι συνέπειες αυτές θα πάνε στις πλάτες των καλλιεργητών. Εκτός αυτού οι ντοματοπαραγωγοί βιομηχανικής ντομάτας αντιμετωπίζονται από τις βιομηχανίες με τρόπο μειοτικό, εκβιαστικό γιατί είναι όμηροι μιας κατάστασης για την οποία δυστυχώς το Υπουργείο σιωπά και ενώ υπογράφουν συμβόλαια για τις πραγματικές τιμές στην ουσία εισπράττουν χαμηλότερη τιμή χωρίς να μπορούν να αντιδράσουν φοβούμενοι δυσάρεστες συνέπειες όπως τον αποκλεισμό τους ή τη μείωση της ποσόστωσής τους.
Για το ρύζι το εισόδημα των ορυζοπαραγωγών τα τελευταία χρονια πέφτει συνεχώς καθώς οι τιμές στο εμπόριο βρίσκονται αρκετά κάτω από την κοινοτική τιμή παρέμβασης. Ενώ κάθε χρόνο γίνεται μεγάλη καθυστέρηση στην παρέμβαση το προϊόν αυτό πλήττεται συνεχώς και ακόμα περισσότερο θα πληγεί αν οι προτάσεις που διέρρευσαν που προβλέπουν μείωση κατά 50% μέχρι και κατάργηση της τιμής της κοινοτικής παρέμβασης παρ'ότι μπορεί να υπάρξει αύξηση της πραγματικής ενίσχυσης πάλι δεν σημαίνει ότι αντισταθμίζεται πλήρως το εισόδημα. Μια τέτοια κατάσταση, κύριε Υπουργέ, θα οδηγήσει σταδιακά στην εγκατάλειψη της ρυζοκαλλιέργειας ιδίως στις περιοχές εκείνες που τα εδάφη δεν επιτρέπουν την καλλιέργεια άλλων ποικιλιών ρυζιού.
Το ίδιο παρατηρούμε και στα τεύτλα. 'Εχουν προβλήματα οι καλλιεργητές γιατί η μείωσή του εισοδήματός τους είναι αποτέλεσμα της λαϊκίστικης πολιτικής της Κυβέρνησης του ΠΑΣΟΚ και της ανικανότητας της διοίκησης της ελληνικής βιομηχανίας ζάχαρης.
Κύριε Πρόεδρε, μέσα σ' αυτήν την τόσο τραγική κατάσταση που υπάρχει με τη συνεχή μείωση του αγροτικού εισοδήματος, έρχεται και ο ΕΛΓΑ τις περισσότερες φορές σαν πέλεκυς και αντί να στέκεται δίπλα στον αγρότη την ώρα της ζημιάς από ανώτερη βία το μόνο που κάνει είναι να μειώνει την αποτίμηση και να καθυστερεί την καταβολή της αποζημίωσης.
Κύριοι συνάδελφοι, το παρόν και το εγγύς μέλλον της ελληνικής υπαίθρου είναι ιδιαίτερα ανησυχητικό. Αναμφίβολα είναι μεγάλες οι ευθύνες της Κυβέρνησης, για τα σημερινά αδιέξοδα στον αγροτικό τομέα. Η αδυναμία μεγάλου αριθμού αγροτικών οικογενειών να επιβιώσουν, από την αγροτική απασχόληση λόγω του υψηλού κόστους παραγωγής και της συνεχούς μείωσης του εισοδήματός τους η ανασφάλεια και η αβεβαιότητα για το αύριο είναι γεγονότα που κάνουν σήμερα απρόθυμους κάποιους ανθρώπους να στραφούν στο αγροτικό επάγγελμα και να αντικαταστήσουν τους απερχόμενους.
Η εξέλιξη αυτή και οι διαγραφόμενες προοπτικές είναι βέβαιο ότι οδηγούν σε εγκατάλειψη της υπαίθρου για αναζήτηση νέων μέσων, πόρων επιβίωσης και στη δημιουργία νέων στρατιών ανέργων, που θα έχουν δραματικές εθνικές, οικονομικές και κοινωνικές συνέπειες για όλες τις ευαίσθητες ακριτικές περιοχές της χώρας, αλλά και γενικότερα για όλην την ελληνική ύπαιθρο.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Λουκάς Αποστολίδης): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, για μία ακόμα φορά η Νέα Δημοκρατία φέρνει στην Εθνική Αντιπροσωπεία το μέγα πρόβλημα των Ελλήνων αγροτών, το αγροτικό πρόβλημα. Το κάνουμε από υψηλή αίσθηση ευθύνης απέναντι μιας χειμαζομένης τάξεως, μιας τάξεως που πνέει τα λοίσθια.
'Εχουμε τονίσει κατ'επανάληψη στην Αίθουσα αυτή, ότι για μας το αγροτικό πρόβλημα είναι πρόβλημα εθνικό. Και το προσδιορίσαμε κατ'επανάληψη, γιατί το ονομάζουμε εθνικό.
Η συνεχής μείωση του αγροτικού εισοδήματος οδηγεί τον αγρότη στην εγκατάλειψη της πατρικής του γης και ως εκ τούτου επέρχεται η απερήμωση της υπαίθρου. Και η απερήμωση της υπαίθρου, ιδιαίτερα στα βόρεια διαμερίσματα της χώρας, κύριοι Υπουργοί, είναι εθνικό θέμα. Διότι τα κενά αποτελεί φυσικό νόμο να καλύπτονται και όλοι γνωρίζουμε πόσοι επιβουλεύονται τις βόρειες επαρχίες της πατρίδος μας. 'Ενας λόγος είναι αυτός.
'Ενας δεύτερος λόγος είναι ότι οι αγρότες που εγκαταλείπονται στην ύπαιθρο, θα προστρέξουν στα αστικά κέντρα και αυτό σημαίνει κοινωνική έκρηξη της ανεργίας. Και δεν είναι τυχαία η αύξηση πανελληνίως της ανεργίας μετά τη μείωση κατά 3,3% των αγροτών της πατρίδος μας.
Γι'αυτόν το λόγο, κύριοι Υπουργοί, όσο ενοχλητικοί και αν είμεθα, εμείς θα συνεχίζουμε να κρατούμε ψηλά το θέμα των αγροτών για τους λόγους που εξήγησα.
Κύριοι Υπουργοί, το αγροτικό εισόδημα στις ημέρες σας μειώθηκε κατά 9% και πέρυσι κατά 3,7%. Το ισοζύγιο πληρωμών όσον αφορά τα αγροτικά προϊόντα αυξήθηκε από εκατόν πενήντα δισεκατομμύρια (150.000.000) δραχμές στα τριακόσια εξήντα δισεκατομμύρια (360.000.000) δραχμές. 'Ολοι οι δείκτες, κύριοι Υπουργοί, είναι αρνητικοί. Και ανησυχούμε, διότι δεν ανησυχείτε. Ειλικρινά σας λέμε, χωρίς καμία διάθεση αντιπολιτευτική, ότι ανησυχούμε από τη δική σας έλλειψη ανησυχίας. Συνεχίζετε τη χαραγμένη σας πορεία, αγνοώντας το πρόβλημα, με έναν περίεργο στρουθοκαμηλισμό. Δεν βλέπετε ποια είναι η πραγματικότητα; Δεν βλέπετε ότι κάθε μέρα και χειρότερα ξημερώνει για τον αγρότη; Δεν βλέπετε ότι συνεχίζει η Αγροτική Τράπεζα να είναι η κυρία τοκογλυφική τράπεζα της χώρας με όλα τα συνεπακόλουθα; Μας κάνει κατάπληξη, κύριοι Υπουργοί.
Πρέπει να γνωρίζετε, κύριε Υπουργέ, ότι δεν έχει σημασία ποιοι προηγήθησαν υμών. Διότι το Υπουργείο Γεωργίας πάσχει από τότε που πέρασε ως ο πλέον ανίκανος από το Υπουργείο Γεωργίας, ο σημερινός Πρωθυπουργός της χώρας μας, μέχρι και σήμερα.
Δεν έχει σημασία λοιπόν ποιοι δημιούργησαν το "μπάχαλο". Σημασία έχει ποιος θα βρεθεί την ώρα της ευθύνης. Και την ώρα της ευθύνης βρίσκεστε εσείς, κύριε Ανωμερίτη, και πρέπει να αναλάβετε όλες αυτές τις ευθύνες.
Εμείς από την πλευρά μας θέλουμε να πιστεύουμε ότι κάνουμε το καθήκον μας. Και το κάνουμε με ειλικρίνεια. Σας παραδώσαμε από το 1994 ολοκληρωμένο συγκεκριμένο πρόγραμμα για να ανακουφιστεί η ελληνική αγροτιά. Το μόνο που βρήκατε -το έχω ξαναπεί στην Αίθουσα- είναι ότι "πού θα βρούμε τα χρήματα" και σας είπαμε "περιορίστε τους κλέφτες και τους λωποδύτες για να βρείτε τα χρήματα". Εσείς όμως αφήνετε τους φιλικούς συνεταιρισμούς να δημιουργούν τα όποια χρέη και να έρχεστε να τα φορτώνετε ύστερα στον ελληνικό λαό, ενώ με αυτά θα μπορούσατε να δώσετε ανάσα πνοής στην ελληνική αγροτιά. Δεν το πράξατε και δεν έχετε καμία διάθεση να το πράξετε.
Και έρχεται σήμερα ο σύντροφός σας ο κ. Πάγκαλος και λέει, άθλιο το υπουργείο Γεωργίας να καταργηθεί. Δεν τα λέμε εμείς, κύριε Υπουργέ, τα λέει ένα από τα πρώτα στελέχη της παρατάξεώς σας, ένας από τους τέσσερις που έκανε το Σημίτη Πρωθυπουργό. Γι' αυτό λοιπόν, κύριε Υπουργέ, αναλάβετε τις ευθύνες σας και πράξετε ό,τι καλύτερο μπορείτε να κάνετε. Και μπορείτε να κάνετε εφαρμόζοντας αυτούσιο το πρόγραμμα της Νέας Δημοκρατίας. Εμείς δεν θα σας κατηγορήσουμε γιατί τις δικές μας ιδέες εφαρμόζετε. Εμείς θα σας πούμε μπράβο, γιατί πιστεύουμε στο σκοπό και ο σκοπός είναι άγιος και εν προκειμένω είναι η λύση του αγροτικού προβλήματος της χώρας ή τουλάχιστον μια ανάσα για τον 'Ελληνα αγρότη ο οποίος κινδυνεύει αυτήν τη στιγμή να αφανιστεί και μαζί του πολλά από τα εθνικά μας προβλήματα.
Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, για μια ακόμη φορά συζητάμε τα θέματα της αγροτικής πολιτικής ως συνήθως πάλι μεταξύ μας, από ό,τι βλέπω οι ίδιοι είμαστε πάλι. Παρ' όλα αυτά όμως είναι ένα θέμα που πάντα έχει ενδιαφέρον γιατί πράγματι απευθύνεται σ' ένα μεγάλο κομμάτι του ελληνικού λαού.
Δεν νομίζω, από την προηγούμενη επερώτησή σας μέχρι σήμερα, πως άλλαξαν κάποια πράγματα σημαντικά, έτσι ώστε όλοι να έχουμε κάτι καινούριο να προσφέρουμε πέρα από τα μέτρα της Κυβέρνησης...
ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, δεν είναι υπέρ σας αυτό, διότι αν είχαν αλλάξει δεν θα τα λέγαμε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας):...και τις αποφάσεις του Υπουργείου Γεωργίας που είμαι βέβαιος ότι όλοι κρίνετε πως είναι προς τη σωστή κατεύθυνση. Για μας ούτως ή άλλως ο πρωτογενής τομέας της οικονομίας είχε και εξακολουθεί να έχει σημαντική θέση ως τομέας της οικονομικής δραστηριότητας, αλλά και σαν ένας μεγάλος τομέας μέσα από τον οποίο ζουν χιλιάδες 'Ελληνες πολίτες και μάλιστα ζουν στην ελληνική περιφέρεια.
Σίγουρα η ελληνική γεωργία και έχει μια αξία να συζητάμε αυτά τα πράγματα σε αυτήν την περίοδο βρίσκεται στο ξεκίνημα μιας άλλης εποχής. Kαι βρίσκεται στο ξεκίνημα μιας άλλης εποχής όχι γιατί αλλάζει κάποιος αιώνας ως χρονικό ορόσημο, αλλά γιατί έχουμε αυτήν τη χρονιά δύο πολύ μεγάλης σημασίας δεδομένα. Το πρώτο είναι οι πολιτικές της "Ατζέντα 2000" και το δεύτερο είναι η έναρξη που έγινε στο ξεκίνημα του χρόνου και τώρα το δεύτερο μεγάλο γεγονός είναι οι διαπραγματεύσεις για τα αγροτικά προϊόντα στα πλαίσια του παγκόσμιου οργανισμού εμπορίου. Αυτά είναι πολύ σημαντικά γεγονότα τα οποία πραγματικά πρέπει να μας απασχολήσουν.
Σίγουρα έχουμε επιλέξει το μοντέλο που θέλουμε, είναι το μοντέλο της ευρωπαϊκής γεωργίας. Αυτό το μοντέλο είναι αυτό που θα στηριξουμε και στις διαπραγματεύσεις στον Παγκόσμιο Οργανισμό Εμπορίου, το μοντέλο δηλαδή της γεωργίας που είναι πολυλειτουργική, το μοντέλο της γεωργίας που θέλει να παράγει τρόφιμα ποιότητας και όχι ορμονούχα ή μεταλλαγμένα, το μοντέλο μιας γεωργίας η οποία πέρα από τους αναπτυξιακούς στόχους θα απευθυνθεί για να συγκρατήσει τους πληθυσμούς στην ύπαιθρο μέσα από τις πολιτικές ανασυγκρότησης της υπαίθρου.
Φυσικά, αυτή η πορεία όπως έχουμε πει απαιτεί βαθιές τομές, απαιτεί αλλαγή ισχυόντων μηχανισμών και δημιουργία νέων. Και εμείς έχουμε πει ότι θα προχωρήσει και έχουμε εξαγγείλει πέρα από τα οικονομικά μέτρα αυτήν την ίδρυση των θεσμών γιατί χωρίς αυτούς δεν μπορούμε να εφαρμόσουμε πολιτικές που μπορούν να οδηγήσουν στην ανάπτυξη, την ανταγωνιστικότητα και την ανασυγκρότηση.
Η ελληνική γεωργία από τα πράγματα δεν μπορεί παρά να ακολουθήσει πολιτικές και βήματα που είτε χαράζουμε εμείς εδώ είτε χαράζονται μέσα στο υπερεθνικό σύνολο της Ενωμένης Ευρώπης στο οποίο συμμετέχουμε, αλλά όταν συζητάμε μέσα σε μια αίθουσα όπως αυτή, δεν μπορούμε να αναφέρουμε στοιχεία και δείκτες που είναι λανθασμένα. Γιατί όλα όσα αναφέρονται στην επερώτησή σας είναι λανθασμένα ή έστω οδηγούν και σε λανθασμένα συμπεράσματα. Για παράδειγμα αν σταθούμε στο κεντρικό μέρος της επερώτησης -μέσα από πάρα πολλά επιμέρους στοιχεία και δευτερεύουσες προτάσεις για τις οποίες δεν ξέρω αν όλοι και εσείς και εγώ θα μπορούσαμε να ασχοληθούμε γιατί θα έπρεπε να έχουμε απέραντες ώρες για να τα συζητήσουμε και τέτοιος χρόνος δεν υπάρχει- που είναι το αγροτικό εισόδημα και πώς έχει διαμορφωθεί στα τελευταία χρόνια, τότε θα δούμε ότι τα πράγματα δεν είναι έτσι όπως τα λέτε στην επερώτησή σας. Φυσικά το αγροτικό εισόδημα εξαρτάται από τις διεθνείς τιμές, εξαρτάται από τις κοινοτικές ενισχύσεις και φυσικά επηρεάζεται από την εξέλιξη του κόστους εισροών. Αν λάβει κανείς υπόψη του ότι το 45% του αγροτικού εισοδήματος διαμορφώνεται στην Ελλάδα από τις κοινοτικές ενισχύσεις, τότε εμείς αυτό το μισό εισόδημα μπορούμε να πούμε ότι μέσα από τις διαπραγματεύσεις, τις επιτυχείς και σκληρές διαπραγματεύσεις που κάναμε στα πλαίσια της "Ατζέντα 2000", το διασφαλίσαμε. Δηλαδή το ένα σκέλος των εισοδημάτων εμείς το διασφαλίσαμε παίρνοντας, μέσα από τους προστατευτικούς μηχανισμούς της ΚΑΠ και όλους τους άλλους όρους που πετύχαμε, τους πόρους που πήραμε.
'Αρα, στο ένα σκέλος μπορούμε να πούμε ότι έχουμε διασφαλίσει για τα επόμενα επτά χρόνια πόρους τέτοιους που ισοδυναμούν με το μισό εισόδημα του αγροτικού πληθυσμού.
'Οσον αφορά το δεύτερο μέρος: Το δεύτερο μέρος έχει σχέση με τις διεθνείς τιμές και ξέρουμε πολύ καλά ότι μετά τα αποτελέσματα των διαπραγματεύσεων του γύρου της Ουρουγουάης, μετά τη μεταρρύθμιση του 1992, το ευρωπαϊκό αγροτικό εισόδημα υπέστη σημαντική μείωση. Αν θέλετε με άλλους όρους η ευρωπαϊκή πολιτική όπως εφαρμόστηκε από το 1987 έως το 1994 οδήγησε σε μείωση των εισοδημάτων και μάλιστα σε μερικές χώρες σε σημαντικότατη μείωση των εισοδημάτων. Οι δε τιμές των γεωργικών προϊόντων στη διεθνή αγορά έχουν πραγματικά οδηγήσει σε πτώση τις τιμές σε εντυπωσιακό βαθμό.
Δηλαδή αυτόν το χρόνο, αν μετρήσει κανείς ανά ECU ανά τόνο, θα δει ότι οι τιμές στο μαλακό σιτάρι μειώθηκαν κατά 20% διεθνώς, στο σκληρό σιτάρι 15%, στο καλαμπόκι 6%, στο κριθάρι 18%, στη ζάχαρη 29%, στο γάλα 9%, στο βόϊο κρέας 31% και στο χοίριο κρέας 17%. Επομένως, στο δεύτερο σκέλος δεν μπορούμε παρά να λάβουμε υπόψη μας τις διεθνείς τιμές. Εγώ άκουσα την παρατήρηση για το βαμβάκι. Και φυσικά μέσα από το ειδικό φυλλάδιο, το οποίο έχουμε εκδώσει και μοιράζουμε, για να καταλάβει κανείς πώς είναι η λειτουργία αυτού του μηχανισμού, πρέπει να πω ότι πράγματι ήταν έτσι όπως είπε ο κ. Μπασιάκος με τα στοιχεία του 1989-1990. Η χθεσινή τιμή του βάμβακος ανά κιλό, αν το μετατρέψουμε σε κιλό, γιατί είναι σε λίμπρες στο Λίβερπουλ, είναι εξήντα μία (61) δραχμές. Επομένως, δεν μπορούμε να λέμε ότι τότε που είχε εκατόν δέκα (110) δραχμές το κιλό το βαμβάκι και απολάμβανε ο παραγωγός διακόσιες ογδόντα (280) δραχμές, ότι θα απολαύσει και τώρα πολύ περισσότερο, όπου αυτή η κάλυψη ενισχύεται από την Κοινότητα. Να θυμίσω ότι πέρυσι πληρώθηκαν εκατόν εξήντα εννιά εκατομμύρια ευρώ παραπάνω για επιδοτήσεις, οι οποίες γνωρίζετε ότι σε καιρούς περιοριστικών προϋπολογισμών δημιουργούν αρκετά προβλήματα και τριβές.
Και μην σας κάνει εντύπωση ότι στις διαχειριστικές επιτροπές εμείς μειοψηφίσαμε. Αυτό δεν είναι μία αποτυχία των διαπραγματευτών μας. Απλά, εμείς μόνο παράγουμε βαμβάκι. Τους άλλους δεν τους ενδιαφέρει. Οι άλλοι θέλουν να μας κόψουν. Επομένως, όταν μόνο εμείς και η Ισπανία λίγους τόνους παράγουμε βαμβάκι, τότε εμείς και η Ισπανία ενδιαφερόμαστε. Οι άλλοι απλώς δεν ενδιαφέρονται, γι' αυτό και δεν μας στηρίζουν.
Αν λοιπόν το ένα είναι οι κοινοτικές επιδοτήσεις, εμείς το διασφαλίσαμε. Διασφαλίσαμε αυτά τα επτά τρισεκατομμύρια δραχμές για επτά χρόνια. Επομένως, ένα μέρος που είπα ότι είναι το 45% του αγροτικού εισοδήματος, εμείς το μισό αυτό εισόδημα το έχουμε διασφαλίσει.
Το δεύτερο. Θα εξαρτάται πάντα από τις διεθνείς τιμές. Και αφού θα εξαρτάται από τις διεθνείς τιμές, εκεί έρχεται η δική μας πια ευθύνη, πέρα από ευκαιριακά μέτρα, πέρα από αντιμετωπίσεις έκτακτων γεγονότων, γιατί μιλάμε πάντα για αγροτικά προϊόντα και τα αγροτικά προϊόντα είναι προϊόντα υψηλού κινδύνου και δεν μπορεί κανείς να τα δει μέσα από τις λογικές διαχρονικών σταθερών. Θα πρέπει να ενισχύσουμε την ανταγωνιστικότητά μας και αυτό δεν θα γίνει από ευκαιριακές πολιτικές, αλλά από βαθιές τομές. Γι' αυτό θα πρέπει να αλλάξουμε το πλαίσιο λειτουργίας των συνεταιριστικών οργανώσεων, γι' αυτό θα πρέπει να δημιουργήσουμε τις διεπαγγελματικές οργανώσεις, γι' αυτό πρέπει να κάνουμε ένα άλλο αποκεντρωμένο Υπουργείο Γεωργίας, που να λειτουργεί διαφορετικά, γι' αυτό πρέπει να συστήσουμε και συστήσαμε τους οργανισμούς πιστοποίησης προϊόντων, γι' αυτό πήραμε μία σειρά από μέτρα και γι' αυτό προχωράμε μαζί με την ενίσχυση των πολιτικών μας και σε βαθιές τομές στους θεσμούς.
'Ενας τρίτος παράγοντας προσδιορισμού του αγροτικού εισοδήματος είναι το κόστος εισροών. Και εδώ έχουμε κάνει πολλά βήματα, όχι μόνο στα φορολογικά, αλλά και σε όλα τα άλλα θέματα, τα οποία μπορούν, μειώνοντας το κόστος εισροών, να οδηγήσουν σε ένα τελικό αποτέλεσμα αύξησης των συνολικών εισοδημάτων. Και προς αυτήν την κατεύθυνση κάθε χρόνο όλο και κάποια σημαντικά μέτρα ελαμβάνοντο, μόνο που φέτος δεν πρόκειται για κανένα δεύτερο πακέτο προεκλογικό, απλώς από τον Ιούλιο έχουμε ανακοινώσει και την 1η Σεπτεμβρίου επίσης ο Πρωθυπουργός ανακοίνωσε ότι τα συνολικά μέτρα του κόστους εισροών θα λαμβάνονται κάθε Σεπτέμβριο-Οκτώβριο, το φθινόπωρο, πριν αρχίσει η επόμενη καλλιεργητική περίοδος, δημιουργώντας έτσι μια θεσμική λειτουργία μεταξύ κράτους, πολιτείας και των συλλογικών φορέων των αγροτών και αυτό κάνουμε.
Διαπραγματευθήκαμε όλο το Σεπτέμβριο με τις τριτοβάθμιες συνεταιριστικές οργανώσεις, λάβαμε υπομνήματα με θέματα από όλους τους άλλους θεσμικούς και μη θεσμικούς φορείς του αγροτικού χώρου, κάτσαμε και τα μελετήσαμε, συνεργαστήκαμε με όλα τα Υπουργεία, γιατί δεν εμπλέκεται μόνο το Υπουργείο Γεωργίας, αλλά εμπλέκονται τουλάχιστον πέντε έξι Υπουργεία, κάναμε διυπουργικές συσκέψεις και φυσικά τώρα είμαστε έτοιμοι να πούμε στον 'Ελληνα αγρότη ποια θα είναι τα κόστη εισροών της επόμενης καλλιεργητικής περιόδου, για να ξέρει, όπως κάθε επιχειρηματίας, τι θα του κοστίσει ό,τι και αν παράγει.
Και μάλιστα, για να ενισχύσουμε αυτόν και να τον κάνουμε ακόμη πιο ενήμερο του περιβάλλοντος μέσα στο οποίο θα λειτουργήσει, ό,τι και αν επιλέξει να καλλιεργήσει την επόμενη χρονιά, προχωράμε και στην έκδοση φυλλαδίων κατά προϊόν με αναλυτικότατα και πλήρη στοιχεία, όχι απλά πληροφόρησης, αλλά και μέτρων πολιτικής, το οποίο κρίνουμε ότι είναι αναγκαίο να το κάνουμε όχι μόνο για να βάλουμε τα πράγματα στη σωστή τους βάση και για να είναι πληροφορημένος ο αγρότης, αλλά γιατί πολλά έχουν αλλάξει μετά από την ψήφιση της αγροτικής πτυχής της "Ατζέντας 2000".
Επομένως, τις κοινοτικές ενισχύσεις μέσα από την Αντζέντα τις διασφαλίσαμε. Και το ξαναλέω, αφού οι κοινοτικές ενισχύσεις αποτελούν το 45% του αγροτικού εισοδήματος, διασφαλίσαμε περίπου το μισό, ότι για τα επόμενα εφτά χρόνια θα το απολαύσει ο 'Ελληνας αγρότης.
Με τις πολιτικές μας για θέματα ανάπτυξης και ανταγωνισμού, με τις πολιτικές μας μέσα από τις διεθνείς αγορές, με πολιτικές μέσα από θεσμούς, είμαι βέβαιος ότι θα αντιμετωπίσουμε και το μεγάλο θέμα της μείωσης των τιμών των αγροτικών προϊόντων στη διεθνή αγορά και μέσα από την αλλαγή των θεσμών και τον έλεγχο του κόστους εισροών, μικραίνοντας το κόστος εισροών, θα βοηθήσουμε και εκεί στην αύξηση των συνολικών εισοδημάτων.
Αν είπα στην αρχή ότι εγώ δεν συμφωνώ με τα στοιχεία τα οποία αναφέρετε στην επερώτησή σας, δεν το είπα γιατί πιθανόν κάποια απ' αυτά τα στοιχεία να μην είναι σωστά, σύμφωνα με τις δικές σας εκτιμήσεις. Εγώ όμως, έχοντας μπροστά μου μόνο τα στοιχεία της EUROSTAT, κάνω ευθέως από την αρχή μια παρατήρηση. Και η παρατήρηση είναι ότι δεν μπορούμε για μεγέθη, όπως είναι το αγροτικό εισόδημα, να κάνουμε κριτική και να τα συζητάμε από χρονιά σε χρονιά. Αυτά τα μεγέθη είναι μακρομεγέθη και αν θέλουμε να τα πλησιάσουμε, θα πάρουμε μια μεγάλη χρονική σειρά, θα μπορούμε να πάρουμε μια χρονική σειρά όπως αυτή της δεκαετίας που τελειώνει, για να κάτσουμε να συζητήσουμε.
Και αν θέλετε, μπορούμε να πάρουμε και της εικοσαετίας, όχι γιατί σήμερα είναι 18 Οκτωβρίου και είναι μια σημαδιακή μέρα, αν σκεφθούμε το 1981, αλλά θα σας έλεγα ότι αν πάμε μακροχρόνια στη σειρά της δεκαοκταετίας της 18ης Οκτωβρίου, τότε το αγροτικό εισόδημα αυξήθηκε κατά 21%.
Αν πάμε δε στη δεκαετία του 1990 και δούμε το κατά κεφαλήν αγροτικό εισόδημα μέσα απ' αυτήν τη μακροχρόνια τάση με βάση το 1989-1991, θα δούμε ότι ο μέσος όρος μείωσης που προκύπτει στην Ελλάδα, είναι μείον 1,3%. Αυτό λέει η στατιστική επετηρίδα, η EUROSTAT, της Ευρωπαϊκής 'Ενωσης, δεν το λέω εγώ. Και το έχω επεξεργαστεί και εγώ με τους συμβούλους μου και βλέπω ότι πράγματι έτσι είναι.
Αν λάβει κανείς πάλι υπόψη του τι συμβαίνει σε άλλες χώρες, θα δει γιατί, με την επίδραση και τις επιρροές που έχουμε πάνω στο κόστος εισροών, η δική μας αυτή μικρή μείωση αγγίζει τα όρια μιας σταθερότητας, αν λάβουμε υπόψη ότι μιλάμε για αγροτικά προϊόντα που από χρονιά σε χρονιά αυξάνονται ή μειώνονται ανάλογα με το περιβάλλον, ανάλογα με τις κλιματολογικές συνθήκες και τα υπόλοιπα στοιχεία τα οποία επηρεάζουν το συνολικό εισόδημα.
Αν μάλιστα ξαναδούμε την ίδια περίοδο από τον ίδιο πίνακα της EUROSTAT, θα δείτε ότι στη Δανία η μείωση ήταν 18,5%.
Στο Ηνωμένο Βασίλειο ήταν 16.3%, στην Πορτογαλία 12,1%, στην Ολλανδία 11,7% και στο Λουξεμβούργο 21% .
ΓΕΩΡΓΙΟΣ ΚΑΡΑΣΜΑΝΗΣ: Ο μέσος όρος της τριετίας είναι 2,4% 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Επομένως ο μέσος όρος μείωσης των εισοδημάτων σε ευρωπαϊκό επίπεδο είναι πολύ μεγάλος, γι' αυτό μίλησα ότι εδώ πληρώνουμε κάποιοι τα αποτελέσματα του Γύρου της Ουρουγουάης για τα αγροτικά προϊόντα και τις πολιτικές της μεταρρύθμισης του '92 και ειδικά για την Ελλάδα πληρώνουμε εκεί πολλά πράγματα. Πραγματικά αν το δει κανείς έτσι όπως παρουσιάζονται αυτά τα στοιχεία, θα δει ότι δεν είναι τραγική ούτε πνέει τα λοίσθια ο δικός μας τομέας.
Προβλήματα υπάρχουν και υπάρχουν σε κάθε προϊόν και πολλές φορές μάλιστα για το ίδιο προϊόν μέσα στην ίδια περιφέρεια υπάρχουν διαφορετικά προβλήματα και αυτά είναι που πρέπει να επιλύσουμε. Και αυτά θα τα επιλύσουμε μέσα από την αλλαγή του θεσμικού καθεστώτος, για το οποίο σας μίλησα προηγουμένως.
Χρέος λοιπόν, της Κυβέρνησης ήταν και είναι η άσκηση και των τριών αυτών πολιτικών. Της μιας που έκλεισε, αλλά και για τα προϊόντα εκείνα που θα επανέλθουν μέσα από τις διαχειριστικές επιτροπές ή μέσα από νέους κανονισμούς, είναι να στηρίξει τις τιμές, άρα και το εισόδημα των αγροτικών προϊόντων και φυσικά να ελέγξει το κόστος εισροών που αποδείχθηκε ότι μας δίνει αρκετά σημεία στήριξης όλα αυτά τα τελευταία χρόνια.
Το δεύτερο σκέλος της επερώτησης είναι το θέμα του εξωτερικού εμπορίου. Δεν άκουσα πολλά μέχρι τώρα γι' αυτό το θέμα, αλλά και σ' αυτό το θέμα δεν είναι σωστά όσα γράφονται. Δηλαδή και εδώ θέλω να κάνω την παρατήρηση ότι, αν θέλουμε να κρίνουμε αυτά τα θέματα, πάλι πρέπει να δούμε την εξέλιξη των δεικτών -γιατί είναι μακροοϊκονομικοί δείκτες και αυτοί- μέσα σε μια μακροχρόνια βάση, ας πούμε μιας δεκαετίας. Θα δούμε τότε ότι αυτή η ελλειμματικότητα, που φυσικά άρχισε να παρατηρείται από το 1981-1983 και μετά και έχει βάση αυτό το εξωτερικό εμπόριο, κινείται μέσα σ'ένα περιβάλλον που έχει ριζικά αλλάξει.
Πρώτον, η κατάρρευση των κομμουνιστικών καθεστώτων και η κρίση των οικονομικών των ανατολικών χωρών, που ήταν οι μεγάλοι μας πελάτες. Δηλαδή μήπως δεν ξέρουμε ότι το 90% των οπωρικών μας πήγαινε σε αυτές τις αγορές;
Δεύτερον, οι μακροχρόνιες πολεμικές συρράξεις πραγματικά στην Γιουγκοσλαβία δημιούργησαν καταστάσεις, που δημιούργησαν με τη σειρά τους προβλήματα.
Τρίτον, η ραγδαία αύξηση του αριθμού των τουριστών έφερε νέες διατροφικές ανάγκες.
Και φυσικά τέλος, η άνοδος του βιοτικού μας επιπέδου γιατί τα μεγάλα ποσά για τα οποία μιλάμε, είναι στο κρέας και το γάλα. Εκεί είναι τα μεγάλα προβλήματα. Αλλά και πάλι αν δει κανείς το κρέας και το γάλα ως ποσοστό αυτάρκειας, θα δει ότι το 1990 το ποσοστό ήταν 65% κάλυψη της χώρας και σήμερα είναι 63%. Πάντα υπήρχε πρόβλημα μ' αυτό το θέμα.
Αν πάει κανείς στα επιμέρους στοιχεία της δεκαετίας, θα δει πραγματικά -και από τα στοιχεία της ΕΣΥΕ- ότι τα μεγέθη του '90 παρ'ότι βελτιώθηκαν ανά δύο ή τρία χρόνια ή χειροτέρευαν κάθε δύο ή τρία χρόνια ανάλογα με τις αλλαγές στο περιβάλλον, υπάρχει αυτό το έλλειμμα που υπάρχει στο ισοζύγιο αγροτικών προϊόντων το οποίο, σύμφωνα με την ΕΣΥΕ, είναι τριακόσια δεκαεπτά δισεκατομμύρια (317.000.000.000) και όχι τριακόσια εξήντα δισεκατομμύρια (360.000.000.000) που αναφέρει η επερώτηση. Παρ' όλα αυτά -και ειδικά στο θέμα της κτηνοτροφίας που πραγματικά περνάει μία μακροχρόνια κρίση στον τόπο μας- θα πρέπει να δούμε ότι εμείς και σε αυτό τον τομέα προσπαθήσαμε να κάνουμε κάτι και φέτος κάναμε κάτι. Η αύξηση κατά 70.000 τόνους της ποσόστωσης του γάλακτος είναι ένα σημαντικό μέτρο. Η αύξηση των πριμοδοτήσεων στους ταύρους, στις θηλάζουσες αγελάδες, στα βόδια είναι πολύ σημαντική, όπως και η αύξηση του περιφερειακού ορίου της πριμοδότησης κατά 3.000 ζώα.
Η εισαγωγή μιας νέας πριμοδότησης, που ευνοεί ειδικά χώρες όπως η Ελλάδα, του πριμ σφαγής είναι και αυτή ένα πολύ σημαντικό μέτρο για την ενίσχυση, όπως είναι και η αύξηση της ενίσχυσης της εντατικότητας. Παίρνουμε μέτρα, αλλά τα προβλήματα στην κτηνοτροφία, η οποία έχει επιβαρυνθεί επί πολλά χρόνια με υψηλά επιτόκια, με τις κρίσεις και τα θέματα των ΝΕΠ και όλα τα υπόλοιπα, δεν είναι θέματα τα οποία μπορούν να ξεπεραστούν από μέρα σε μέρα.
'Εχουμε όμως μία υγιή πτηνοτροφία, μία υγιή χοιροτροφία σε μεγάλο βαθμό και φυσικά, ξαναλέω, ότι η κάλυψη κατά 65% του '90 έχει γίνει κάλυψη κατά 63% του '99. Μάλιστα, γι'αυτό δεν συμφωνώ με τη φράση ότι πνέει τα λοίσθια. Πραγματικά, πέρα από τα σαράντα επτά δισεκατομμύρια (47.000.000.000) δραχμές που δώσαμε για σχέδια επενδύσεων στην κτηνοτροφία μέσα από το δεύτερο Κοινοτικό Πλαίσιο Στήριξης, θα πρέπει να δει κανείς ότι, πέρα από το βόειο κρέας που είπα για κάλυψη 63%, στο γάλα έχουμε κάλυψη 80%, στα αυγά έχουμε κάλυψη 97%.
Επομένως, λειτουργεί η παραγωγική διαδικασία και μάλιστα, από ό,τι φαίνεται από αυτά τα μεγέθη, λειτουργεί αρκετά ικανοποιητικά.
Θα αναφερθώ στο τρίτο θέμα που θίγετε και αυτό γιατί το έζησα. Κάνετε λάθος. Αναφέρομαι στο θέμα της γιουγκοσλαβικής κρίσης.
Κύριοι συνάδελφοι, οι βομβαρδισμοί στη Γιουγκοσλαβία άρχισαν στις 24 Μαρτίου. Το πρώτο γράμμα που στείλαμε στην Ευρωπαϊκή Επιτροπή -το υπέγραψε ο κ. Τσεκούρας, ο Γενικός Γραμματέας Διεθνών Σχέσεων και έστειλε το πρώτο αίτημά μας στον κ. Λεγκράντ- ήταν στις 26 Μαρτίου, δηλαδή δύο ημέρες μετά. Φυσικά, ακολούθησε δεύτερη επιστολή, ακολούθησε κατάθεση των στοιχείων και ήρθε και η δική μου παρουσίαση του θέματος στο Συμβούλιο Υπουργών. Στις 17 Μαϊου έγραψα στην ημερήσια διάταξη αυτό το θέμα, το ανέπτυξα στους συναδέλφους μου και κανείς δεν είχε αντίρρηση.
Τι έχει συμβεί όμως; 'Οταν λέω 17 Μαϊου, μη νομίζετε ότι είναι πολύ αργά, απλά δεν υπήρχε τον Απρίλιο Συμβούλιο Υπουργών. 'Ηταν το πρώτο Συμβούλιο Υπουργών μετά την έναρξη του πολέμου, των βομβαρδισμών. Από τον Απρίλιο και μετά, μέχρι τώρα το Σεπτέμβριο, δεν υπήρχε Ευρωπαϊκή Επιτροπή, δεν υπήρχε Επίτροπος.
Είναι γεγονός ότι έχουμε μεγαλοποιήσει κάπως το θέμα και αυτό κανείς μπορεί να το δει μέσα από τα ακριβή στοιχεία, τα οποία έχουμε για τις εξαγωγές και τις μεταφορές. Παρ'όλα αυτά, είναι ένα ανοικτό θέμα. Εμείς απαιτούμε, το έχουμε θέσει και το θέτουμε κάθε φορά. Και αυτήν τη στιγμή που μιλάμε, υπάρχει το ραντεβού του Υφυπουργού κ. Βρεττού με τον κ. Φίσλερ στις Βρυξέλλες -είναι εκεί αυτήν τη στιγμή- και μεταξύ των τεσσάρων θεμάτων που έχει να θέσει είναι και αυτό το θέμα. Θέλουμε μία απάντηση και την απαιτούμε και δεν είναι φυσικά θέμα τριβών, αλλά είναι ένα θέμα, το οποίο πιστεύω ότι από την αρχή το θέσαμε σωστά και απαιτούμε μία απάντηση, όποια και αν είναι αυτή. Αλλά δεν μπορεί κανείς να ασκήσει κριτική στην Κυβέρνηση ότι δεν έθιξε το θέμα.
Θα πρέπει να σημειώσω για όσους δεν το γνωρίζουν ότι το 90% των μεταφορικών δρόμων, μετά την κρίση στη Βοσνία, έπαψε να είναι μέσω Γιουγκοσλαβίας. Περισσότερο μας ενδιαφέρουν άλλα θέματα που έχουν σχέση με τις εξαγωγές στις χώρες της Γιουγκοσλαβίας ή έστω της πρώην μεγάλης Γιουγκοσλαβίας και τα οποία μας αφορούν, γιατί πραγματικά έχουν πλήξει την παραγωγή κάποιων φρούτων και λαχανικών.
Και επειδή μιλάω για τις εξαγωγές, να σας πω ότι πάλι δεν είναι σωστά τα στοιχεία που αναφέρονται στη μείωση των εξαγωγών. Τα στοιχεία του Υπουργείου Γεωργίας λένε ότι οι φετινές εξαγωγές οπωρών αυξήθηκαν κατά 26%. Και παρ'ότι είχαμε μία χρονιά υπερπαραγωγής, όπως τα ροδάκινα που αναφέρατε, τέτοια παραγωγή ροδακίνων δεν ξανάχαμε ποτέ ...
ΕΥΑΓΓΕΛΟΣ ΜΠΟΥΤΑΣ: Αυτό από πού βγαίνει, κύριε Υπουργέ; Κανονική χρονιά ήταν. Απλώς τα προηγούμενα χρόνια είχαν καεί τα ροδάκινα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): ...αλλά παρ'όλα αυτά, γνωρίζετε πολύ ότι το σύνολο της παραγωγής είτε για βιομηχανοποίηση είτε για την εσωτερική αγορά είτε για τις εξαγωγές είτε με τις αποσύρσεις, έχει καλυφθεί.
Τέλος, θα ήθελα να αναφερθώ μόνο σε δύο-τρία θέματα από αυτά που τέθηκαν από τις μέχρι τώρα συζητήσεις.
Πρώτον, είναι το θέμα του ΕΛΓΑ και το θέμα των επιδοτήσεων. Για τις κοινοτικές ενισχύσεις δεν οφείλεται ούτε μια δραχμή, εννοώ τις επιδοτήσεις μέσα στο συγκεκριμένο έτος ΦΕΟΓΚΑ έχουν καταβληθεί οκτακόσια εβδομήντα ένα δισεκατομμύρια (871.000.000.000) δραχμές και επομένως εκτελέσθηκαν οι σχετικές πράξεις μέσα στο χρόνο, χωρίς να υπάρχει κάποια οφειλή. Το πρόβλημα υπήρξε στον ΕΛΓΑ. Μετά από τρεις συνεχείς χρονιές υψηλών καταστροφών πραγματικά ο ΕΛΓΑ βρέθηκε σε δυσκολίες εκταμίευσης κάποιων ποσών. Παρ'όλα αυτά, για το 1998 έχουν καταβληθεί πενήντα εννέα δισεκατομμύρια (59.000.000.000) δραχμές και φυσικά μέσα από ένα εκατομμύριο εκατό χιλιάδες εκτιμήσεις που γίνανε και έχουμε ανακοινώσει ότι από την 1.1.2000 ο ΕΛΓΑ θα καταβάλει το 50% του ποσού προεκτίμησης από το στάδιο της προεκτίμησης.
Τέλος, όσον αφορά τα προϊόντα και την τυποποίηση είναι ένα το οποίο δεν το καταλαβαίνω μέσα στην επερώτησή σας, γιατί ειδικά στο επιχειρησιακό πρόγραμμα ανάπτυξης του τομέα γεωργίας 1994-1999 έχουμε καλύψει το σύνολο του ποσού και το έχουμε ξεπεράσει. Δηλαδή έχουμε υπεραπορρόφηση πόρων.
Πρέπει να σας πω δε, στο συνολικό πρόγραμμα του τομέα γεωργίας τον Ιούλιο ήμασταν στο 89%. Είναι μεταξύ όλων των προγραμμάτων, όλων των τομέων. 'Εχει τη μεγαλύτερη απορροφητικότητα. Ειδικά δε για τα τριακόσια πέντε εκατομμύρια EURO αυτού του προγράμματος όλες οι αιτήσεις επενδύσεων πήγαν προς την τυποποίηση και προς τις βιομηχανίες.
Είμαι βέβαιος ότι με όλα αυτά τα μέτρα τα οποία έχουν ληφθεί σύν αυτά τα οποία θα ληφθούν, γιατί η οικονομία είναι μια ζωντανή λειτουργία, όχι απλώς η Κυβέρνηση αντιμετωπίζει τα σημερινά προβλήματα, αλλά πιστεύω ότι μαζί και με τις τομές που κάνει και θα κάνει κτίζει πραγματικά την αναγκαία λειτουργία, όχι απλώς για να απορροφήσουμε τους πόρους που πήραμε, αλλά για να τους πολλαπλασιάσουμε γιατί αυτή είναι η δική μας ευθύνη και έτσι την αντιλαμβανόμαστε. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ.Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, θα ξεκινήσω με δύο εισαγωγικές παρατηρήσεις.
Πρώτη παρατήρηση: Εάν θα έπρεπε να κινηθούμε σε ένα μικροκομματικό καθαρά πλαίσιο θα έλεγα, ότι είμαι ιδιαιτέρως ικανοποιημένος από την εισήγηση του κυρίου Υπουργού, διότι μου έδωσε την εντύπωση πως τόσο ο ίδιος ο κύριος Υπουργός όσο και η Κυβέρνηση του κ. Σημίτη ότι δεν ανιλαμβάνονται ποια είναι τα προβλήματα της ελληνικής γεωργίας, της ελληνικής υπαίθρου. Διότι το να ερχόμεθα σήμερα, μετά από τρία και πλέον έτη στην Κυβέρνηση με διαπιστώσεις, με διαγνώσεις και με δηλώσεις καλών προθέσεων, είναι βέβαιον ότι οδηγούμεθα μετά πολύ μεγάλης βεβαιότητας σε τραγικά εκλογικά αποτελέσματα της Κυβέρνησής σας. Aλλά δεν μας ικανοποιεί αυτό. Θα μας ικανοποιούσε όπως προείπα, αν μέναμε σ' ένα μικροκομματικό πλαίσιο.
Αλλά δυστυχώς ή ευτυχώς τα προβλήματα αυτά ξεπερνούν τις μικροκομματικές αντιπαραθέσεις.
Η δεύτερη παρατήρησή μου αφορά αυτό το οποίο είπατε, κύριε Υπουργέ, ότι δεν έχει αλλάξει τίποτε από την τελευταία φορά που ήμασταν εδώ ως επερωτώντες, πέρα από τα μέτρα της Κυβέρνησης. Αυτό πραγματικά δεν είναι επιχείρημα υπέρ σας, ότι δηλαδή από την τελευταία φορά δεν άλλαξε τίποτα στην ελληνική γεωργία. Μας κάνει και ανησυχούμε, διότι και την προηγούμενη φορά η κατάσταση, σύμφωνα με τους δείκτες που παραθέταμε, ήταν ιδιαιτέρως ανησυχητική. Και τώρα όμως είναι ιδιαιτέρως ανησυχητική.
Σε ό,τι αφορά τα μέτρα της Κυβέρνησης, θα έλθουμε σ' αυτά. Για το ότι εσείς εννοείτε ως μέτρα. Αυτά τουλάχιστον τα οποία εξήγγειλε ο κύριος Πρωθυπουργός στην 'Εκθεση. Θα τα σχολιάσουμε κι αυτά.
Και μια ακροτελεύτεια παρατήρηση είναι η εξής: Αν εσείς είστε ικανοποιημένος, όπως είπατε εδώ, με μια σειρά δεικτών ή καταστάσεων, θα πρέπει τότε πρώτα να πείσετε τους 'Ελληνες αγρότες, γιατί εμείς τουλάχιστον δεν γνωρίζουμε κανέναν 'Ελληνα αγρότη ή κτηνοτρόφο, που να είναι ικανοποιημένος με την Κυβέρνησή σας. Δεύτερον, θα πρέπει να πείσετε και τους ίδιους τους συναδέλφους σας στην Κοινοβουλευτική Ομάδα του ΠΑ.ΣΟ.Κ. και στο σοσιαλιστικό κίνημα στο πλαίσιο της κινητικότητας που σας διακρίνει τον τελευταίο καιρό, ύστερα και από τα πολύ αρνητικά σας αποτελέσματα στον αγροτικό τομέα. Θα πρέπει, να πείσετε τον κ. Σκανδαλίδη, ο οποίος -μιλώντας στη Λάρισα προχθές- είπε πως το ΠΑ.ΣΟ.Κ. έστρεψε την πλάτη του στους αγρότες.
Η Κυβέρνηση δεν κατάφερε να πραγματοποιήσει την αλλαγή στις δομές που απαιτεί η αγροτική μεταρρύθμιση. Και όπως ειπώθηκε, ο κ. Πάγκαλος στην Κρήτη τα είπε και λίγο αρβανίτικα, μίλησε για ένα άθλιο Υπουργείο Γεωργίας. Θα πρέπει να πείσετε κι αυτούς ότι τα πράγματα στη γεωργία πάνε καλά και να συμμεριστούν την αισιοδοξία η οποία σας διακατέχει κάθε φορά που έρχεστε εδώ.
Θα κάνω τώρα μερικές παρατηρήσεις, που προκύπτουν από την παρέμβασή σας. Μιλήσατε για την "Ατζέντα 2000", το τι πετύχαμε στις διαπραγματεύσεις στο πλαίσιο του Παγκοσμίου Οργανισμού Εμπορίου. Το τι πετύχαμε στην "Ατζέντα 2000" θα το συνδέσω με πέντε εξαγγελίες τις οποίες έκανε ο κ. Σημίτης στη Διεθνή 'Εκθεση Θεσσαλονίκης για τον αγροτικό τομέα.
Πρώτον, ο κ. Σημίτης μας είπε ότι διατίθενται για την επταετία 2000-2006 για τη γεωργία και την αλιεία 9,5 τρισεκατομμύρια δραχμές. Απ' αυτό το ποσό τα 7,5 τρισεκατομμύρια αφορούν αποκλειστικά και μόνο το άθροισμα των ετησίων εισροών από τον τομέα εγγυήσεων του ΦΕΟΓΚΑ. Και έρχεσθε να παρουσιάσετε ως επίτευγμα της Κυβέρνησής σας τις εισροές οι οποίες προκύπτουν από την εφαρμογή της Κοινής Αγροτικής Πολιτικής, όπως αυτή υπάρχει σήμερα. Και υπολογίζετε ότι δεν θα επιδεινωθεί η κατάσταση σε ορισμένα ελληνικά προϊόντα, για να εισπράξουμε αυτά τα ποσά.
Είναι φανερό όμως ότι αυτό το ευνοϊκό πλαίσιο λειτουργίας για την ελληνική γεωργία εξασφαλίστηκε με τη στρατηγική επιλογή της Νέας Δημοκρατίας. 'Οταν βεβαίως εμείς με την πολιτική μας απόφαση βάλαμε τη χώρα στην Ευρωπαϊκή Κοινότητα τότε εσείς μας λοιδωρούσατε, λέγοντας ότι, αν θα μπούμε στην Ευρωπαϊκή Κοινότητα -ήσασταν και βιολογικά και πολιτικά ενήλικες τότε όλοι στο ΠΑ.ΣΟ.Κ.- πολλά δεινά θα έλθουν για τη χώρα και για τους 'Ελληνες αγρότες.
Σήμερα λέτε ότι το ευνοϊκό αυτό πλαίσιο λειτουργίας είναι επίτευγμα του κ. Σημίτη. Δεν είναι. Διότι, το ευνοϊκό αυτό πλαίσιο δεν κατορθώσατε όλα αυτά τα χρόνια -με πολύ μεγάλες τις ευθύνες σας στη δεκαετία του 1980- να το αξιοποιήσετε, με αποτέλεσμα να φτάσουμε σε αυτούς τους αρνητικούς δείκτες σήμερα.
'Ενα άλλο ζήτημα αφορά το τι θα διασφαλίσετε μέσα από το τρίτο Κοινοτικό Πλαίσιο Στήριξης για τον πρωτογενή τομέα, διότι, σύμφωνα με αυτά τα οποία γνωρίζουμε και με αυτά τα οποία η Κυβέρνησή σας διαθέτει για τον αγροτικό τομέα, για τον πρωτογενή τομέα, τα ποσοστά αυτά είναι προφανώς μικρότερα απ' ό,τι ήταν αυτά του δεύτερου και του πρώτου Κοινοτικού Πλαισίου Στήριξης για τη γεωργία.
Ο κ. Σημίτης ανεφέρθη και σε ένα άλλο μέτρο: Στην πρόωρη σύνταξη. Αναφέρομαι στις πέντε εξαγγελίες που έκανε στη Θεσσαλονίκη και μίλησε για μια αύξηση της πρόωρης σύνταξης στις εκατόν έξι με εκατόν είκοσι πέντε χιλιάδες δραχμές.
Πρέπει να πω ότι είχατε δημοσιοποιήσει λίγο πριν από τον κ. Σημίτη την πρόθεση σας για αύξηση της πρόωρης σύνταξης στις διακόσιες ογδόντα χιλιάδες (280.000) δραχμές. Την είχατε δημοσιοποιήσει κατά τρόπο έμμεσο αλλά προφανή. Και έρχεται ο κ. Σημίτης και το παρουσιάζει αυτό ως εξαγγελία, υπό την προϋπόθεση βεβαίως ότι θα ξεπεράσετε τις όποιες αντιθέσεις των αρμοδίων αρχών της Ευρωπαϊκής 'Ενωσης και ότι στο πρόγραμμα αυτό θα υπάρξουν μία σειρά από προϋποθέσεις οι οποίες δεν υπάρχουν σήμερα.
Τι άλλο είπατε; Το λέγω τούτο διότι είπατε "ό,τι έχει αλλάξει, είναι οι εξαγγελίες και τα μέτρα του ΠΑΣΟΚ". Μιλήσατε για αύξηση της σύνταξης του ΟΓΑ για δέκα χιλιάδες (10.000) δραχμές από του χρόνου, από το 2000. Θα υπενθυμίσουμε ότι η Νέα Δημοκρατία προ των εκλογών του 1996, αρκετά πριν από τις εκλογές είχε δεσμευθεί για μία αύξηση κατά δέκα χιλιάδες δραχμές της αγροτικής σύνταξης και σεις βρίσκατε αυτά τα οποία λέγαμε τότε ως υπερβολικά. Επί τριάμισι χρόνια δεν κάνατε απολύτως τίποτα προς τη σωστή κατεύθυνση. Καταργήσατε το κεκτημένο σαράντα ετών για μία έστω βασική σύνταξη και μία ιατροφαρμακευτική περίθαλψη χωρίς εισφορές από τους αγρότες, καταργήσατε αυτά τα δύο κεκτημένα και έρχεστε παραμονές εκλογών να πείτε ότι από το 2000 θα αυξηθεί η αγροτική σύνταξη κατά δέκα χιλιάδες δραχμές, στέλνοντας όμως το λογαριασμό στους επόμενους.
Το τέταρτο μέτρο το οποίο ακούσαμε και κατανοήσαμε ως παρέμβασή σας στον αγροτικό τομέα, είναι η έγκαιρη καταβολή των επιδοτήσεων. Αναφέρομαι πάντοτε στις εξαγγελίες του κ. Σημίτη. Είπατε ότι από του χρόνου το 50% των αποζημιώσεων θα καταβάλλεται άμεσα με την καταγραφή των ζημιών.
Και το πέμπτο μέτρο είναι η μείωση των επιδοτήσεων της ΑΤΕ την οποία εξήγγειλε ο κ. Σημίτης στη Θεσσαλονίκη.
Παρ' όλα αυτά παρά τις μειώσεις σας, τα επιτόκια της ΑΤΕ -και προλαμβάνω τον κ. Γεωργακόπουλο ο οποίος κάθε φορά έρχεται να ομιλήσει περί των επιτοκίων- για πρώτη φορά στη χώρα μας, με ό,τι μειώσεις και να υπάρξουν, τα πραγματικά επιτόκια της ΑΤΕ κατά τα τελευταία έτη της Κυβέρνησής σας είναι διψήφια. Ουδέποτε ήταν διψήφια τα πραγματικά επιτόκια. Σε αυτά αναφέρομαι.
Αυτά τα πέντε εξήγγειλε ο κ. Σημίτης ως σημαντικές παρεμβάσεις και στείλατε διάφορα κομματικά στελέχη στην ύπαιθρο περιμένοντας να πείσετε τους 'Ελληνες αγρότες. Βεβαίως, επειδή δεν πείθονται με αυτά, διαβάζουμε τώρα ότι θα υπάρξουν και άλλα μέτρα από τον κ. Σημίτη, για τα οποία τουλάχιστον ελπίζουμε ότι η πρόβλεψη των δαπανών θα υπάρξει στον προϋπολογισμό του 2000.
Επειδή όμως αμφισβητήσατε και ορισμένους δείκτες μας -βεβαίως οι δείκτες πρέπει να βλέπονται μέσα από ένα μακροοικονομικό πρίσμα- αλλά επειδή αναφερθήκατε ειδικά στο εισόδημα των αγροτών, όσο και αν είναι κουραστικό σε μία τέτοια συζήτηση να αναφερόμαστε σε νούμερα, επιτρέψτε μου να παρουσιάσω την εξέλιξη του γεωργικού εισοδήματος κατά ετήσια μονάδα εργασίας στη Ευρωπαϊκή 'Ενωση και στη χώρα μας ειδικότερα από το 1992 μέχρι το 1997.
Αναφερθήκατε σε μιά σειρά κρατών. Θα σας πω ότι με δείκτη το εκατό στην περίοδο 1989-1991, η Ελλάδα βρέθηκε για την εξαετία 1992-1997 στο 99,5. Μειώθηκε ο δείκτης, ενώ όλες οι άλλες μεσογειακές χώρες βρίσκονται πάνω από το δείκτη. Η Ιταλία είναι στο 108,2 , η Ισπανία στο 117,6, η Πορτογαλία στο 114,6, η Γαλλία στο 111,3. Αναφέρομαι σε στοιχεία μέχρι το 1997. Το 1998 μειώθηκε ακόμα περισσότερο αυτός ο δείκτης για τη χώρα. 'Ετσι λοιπόν, ακόμη κι αν θέλετε να δούμε μία εξαετία και εδώ η εξέλιξη του δείκτη είναι αρνητική.
Μιλήσατε επίσης για το εμπορικό ισοζύγιο. Και εδώ αν δούμε τους δείκτες των τελευταίων ετών, θα δούμε ότι από το 1993 και μετά με εκατόν εξήντα δισεκατομμύρια (160.000.000.000) τότε έλλειμμα στο ισοζύγιο αγροτικών πληρωμών, φθάσαμε στα εκατόν ογδόντα τέσσερα δισεκατομμύρια (184.000.000.000) το 1994, στα διακόσια δέκα τρία δισεκατομμύρια (213.000.000.000) το 1995, στα διακόσια πενήντα δισεκατομμύρια (250.000.000.000) το 1996, στα διακόσια ενενήντα πέντε δισεκατομμύρια (295.000.000.000) το 1997, στα τριακόσια δέκα οκτώ δισεκατομμύρια (318.000.000.000) το 1998. Αυτοί είναι οι δείκτες στο εμπορικό ισοζύγιο.
Να επισημάνουμε ακόμη ότι η συμμετοχή της ακαθάριστης αξίας της αγροτικής παραγωγής ως ποσοστό της οικονομίας μας ήταν στο 9,2 το 1998 και στο 6,7 το 1997. Μέσα στη δεκαετία δηλαδή μειώθηκε κατά 30%.
Τι αμφισβητείτε λοιπόν; Οτι το μέγεθος των αγροτικών εκμεταλλεύσεων παραμένει ακόμη χαμηλό στα επίπεδα που είχαμε προ δεκαετίας ή προ εικοσαετίας; 'Οτι οι αγροτικές εκμεταλλεύσεις το 1998 μειώθηκαν κατά 4,7% σε σχέση με το 1997; Αμφισβητείτε ότι ο αγροτικός πληθυσμός γηράσκει και μειώνεται διαρκώς; Μόνο το 1998 μειώθηκε κατά 3,8% Και από το 1987, για να μιλήσουμε για τη δεκαετία μέχρι το 1997, η συμμετοχή της γεωργίας στην απασχόληση από 25,7% πέρασε το 19,37. Δηλαδή οι αγροτικές εκμεταλλεύσεις από εννιακόσιες εβδομήντα χιλιάδες οκτακόσιες οκτώ πέρασαν σε μια δεκαετία στις επτακόσιες εξήντα τέσσερις χιλιάδες εννιακόσιες ογδόντα τέσσερις, όταν το κύριο πρόβλημα στη χώρα είναι η ανεργία η οποία εντείνεται στα αστικά κέντρα και από την έξοδο του αγροτικού πληθυσμού.
Αυτοί είναι οι δείκτες. Και αυτοί οι δείκτες δεν σηκώνουν καμία απολύτως αμφισβήτηση. Αυτή είναι η κατάσταση και υποθέτω στη βάση αυτής της κατάστασης ο κ. Σκανδαλίδης, ο κ. Πάγκαλος και άλλα στελέχη σας στη περιφέρεια παρουσιάζουν τη δραματική εικόνα η οποία υπάρχει. Εκτός αν όλα αυτά είναι πολιτική. 'Οτι δηλαδή μέσα από ομολογίες ή από κλειστές συζητήσεις, επιχειρείτε να αλλάξετε το κλίμα λέγοντας, ναι, κατανοούμε ότι κάτι δεν κάναμε καλά. Τίποτε δεν κάνατε καλά.Αυτό λέμε εμείς και στην επερώτησή μας.
Θα προχωρήσω λέγοντας ότι, πέραν της απορροφητικότητας την οποία παρουσιάζετε στο δεύτερο Κοινοτικό Πλαίσιο Στήριξης, οφείλουμε να πούμε και να ξαναπούμε ότι κανένα απολύτως μεγάλο έργο το οποίο θα άλλαζε ή θα αλλάξει τη μορφή της ελληνικής γεωργίας δεν έχει ξεκινήσει, δεν έχει ολοκληρωθεί όλα αυτά τα χρόνια που είστε Κυβέρνηση. Η λογιστική απορροφητικότητα οφείλεται στη φύση του προγράμματος, σε άμεσες καταβολές. Αλλά διαρθρωτικές παρεμβάσεις που θα άλλαζαν το κλίμα και την εικόνα της ελληνικής υπαίθρου, δεν έχουν γίνει.
Είπατε ακόμη ότι το μισό εισόδημα το διασφαλίσατε για τα επόμενα χρόνια λόγω της "Ατζέντα 2000". Είναι εντυπωσιακά απλοϊκή προσέγγιση. Διότι, όπως προείπαμε, υπολογίζεται ότι μετά 7,5 τρισεκατομμύρια δραχμές, διασφαλίζεται το 45% του εισοδήματος, λέγοντας ότι θα αντιμετωπίσετε τις νέες προκλήσεις, τις νέες αναθεωρήσεις, ενδεχομένως και τις εξελίξεις στον παγκόσμιο οργανισμό εμπορίου.
Θα σας πω ότι, επειδή αναφερθήκατε και στα "κακά" αποτέλεσματα της αναθεώρησης του 1992, δεν αξιοποιήσατε καμία από τις πτυχές της αναθεώρησης του 1992.
Να επισημάνω ότι το 1992 η χώρα πέτυχε ως ανώτατο όριο επιδότησης ανά στρέμμα στο σκληρό σιτάρι, 9,5 εκατομμύρια στρέμματα και επί πέντε χρόνια αφήσατε παγωμένα αυτά τα 9,5 εκατομμύρια στρέμματα για να πέσουμε φέτος για πρώτη φορά στα 6.170 χιλιάδες στρέμματα και να κινδυνεύουν οι σιτηροπαραγωγοί στη χώρα μας να πληρώσουν συνυπευθυνότητα στο σκληρό σιτάρι;
Να πούμε ότι τους εκατό χιλιάδες τόνους, δηλαδή αύξηση κατά 20% του αγελαδινού γάλακτος που πετύχαμε το 1992-1993, αυτήν την αύξηση την χάσατε, εξανεμίστηκε μέσα σε λίγους μήνες από τότε που ήρθατε στην Κυβέρνηση, με αποτέλεσμα κανείς παλαιός παραγωγός να μην μπορέσει να αυξήσει το ζωϊκό του κεφάλαιο στο αγελαδινό γάλα και κανείς νέος να μην μπορέσει να αξιοποιήσει αυτές τις ποσότητες τις οποίες πετύχαμε, διότι η αδιαφάνεια και η αναποτελεσματικότητα του Υπουργείου Γεωργίας και του Οργανισμού Γάλακτος κάνει ώστε να μην λειτουργεί ακόμη και σήμερα ο ανταγωνισμός στον τομέα του γάλακτος. Και οφείλετε να γνωρίζετε -και το λέμε μέσα στη Βουλή- ότι ακόμη παρατύπως μεγάλες βιομηχανίες έχουν ποσοστώσεις τις οποίες δεν νομιμοποιούνται να έχουν, αντί αυτές να έχουν πάει στους παραγωγούς;
Να πω από εκεί και πέρα ότι μέσα στο ευνοϊκό πλαίσιο που βρήκατε με την Αναθεώρηση του 1992 βρήκατε τη ρήτρα που έλεγε πως, ό,τι μείωση υπάρξει στις επιδοτήσεις, θα αντισταθμίζεται; Και θα αντισταθμιζόταν για τα μεσογειακά προϊόντα που δεν αναθεωρήσαμε το 1992-1993. 'Ηρθατε το 1996-1997 και κάνατε την πρώτη σημαντική αναθεώρηση επί Κυβερνήσεως ΠΑΣΟΚ στα οπωροκηπευτικά, μειώνοντας τις ενισχύσεις, χωρίς να πάρετε καμία αντιστάθμιση, με αποτέλεσμα τις τραγικές εικόνες και καταστάσεις τις οποίες βιώνουν οι παραγωγοί στον τομέα των οπωροκηπευτικών, από το καλοκαίρι και δώθε; Και θα συνεχίσει αυτό το πρόβλημα και στα επόμενα χρόνια.
Γιατί, λοιπόν, να έχουμε εμπιστοσύνη σε μία κυβέρνηση, η οποία διαπραγματεύεται έτσι, ότι για την εξαετία, επταετία που έρχεται ό,τι και αν αλλάξει στον αγροτικό τομέα για τα προϊόντα μεσογειακού ενδιαφέροντος σε αυτές τις αλλαγές θα διασώσετε ό,τι δεν διασώσατε στα οπωροκηπευτικά;
Θα προχωρήσω λέγοντας ότι απαιτούνται στα δύσκολα που έρχονται σημαντικές τομές. Αναφερθήκατε εσείς στους μηχανισμούς στήριξης, στη δημόσια διοίκηση. Τι κάνατε όλα αυτά τα χρόνια;
Το Υπουργείο Γεωργίας παραμένει ένα μεγάλο, αναποτελεσματικό και μη προσαρμοσμένο στις απαιτήσεις των καιρών Υπουργείο. Κάνατε κάποιους οργανισμούς οι οποίοι δεν λειτούργησαν ακόμη. Καταργήσατε πριν από δύο χρόνια τον Οργανισμό Βάμβακος και τον Οργανισμό Καπνού που συνεχίζουν να υπάρχουν. Και πείτε μας: Λειτουργούν ή δεν λειτουργούν; Πριν δυο χρόνια με νομοθετική σας πρωτοβουλία κατηργήθησαν αυτοί οι οργανισμοί. Σήμερα συνεχίζουν να λειτουργούν. Ως πότε θα λειτουργούν; Μιλήσατε για θεσμικές παρεμβάσεις, όπως οι ομάδες παραγωγών, όπως οι αλλαγές στο νόμο περί συνεταιρισμών, τις οποίες δεν τις έχουμε δει ακόμη, πολιτικές νέων αγροτών. Πότε θα αποδώσουν όλα αυτά; Είναι δυνατόν να θέλετε να πείσετε με εξαγγελίες προγραμματικού χαρακτήρα στο τέλος μιας τετραετίας, ότι έχετε καλές προθέσεις για το μέλλον, για τη γεωργία;
Ξέρετε, κύριε Υπουργέ, οι κυβερνήσεις δεν κρίνονται ούτε από τις διαπιστώσεις που κάνουν ούτε από τη διάγνωση που κάνουν ούτε από τις καλές προθέσεις που παρουσιάζουν. Οι κυβερνήσεις κρίνονται από τις πολιτικές που υιοθετούν και ασκούν. Και εσείς στον αγροτικό τομέα με τις πολιτικές αυτές ή με την έλλειψη πολιτικών, οδηγήσατε τον αγροτικό τομέα εδώ που τον οδηγήσατε. Και η ύπαιθρος ερημώνει και εγκαταλείπεται.
Αυτές είναι διαπιστώσεις όχι μόνο δικές μας, όλων. Αν βγείτε από την Αθήνα και από το γυάλινο κόσμο της Κυβέρνησής σας και περπατήσετε στη Θράκη, στη Μακεδονία, στην 'Ηπειρο, στη Θεσσαλία, στη Στερεά Ελλάδα, στην Πελοπόννησο, στην Κρήτη, στα νησιά, αυτό θα σας πουν οι παραγωγοί σε όλη τη χώρα, ό,τι και αν παράγουν.
Μου έκανε εντύπωση πως τα μηνύματα δεν τα πήρατε από μας εδώ, αλλά δεν τα πήρατε και από τα αποτελέσματα των όποιων εκλογικών αναμετρήσεων υπήρξαν ως τώρα, τα αποτελέσματα στην ύπαιθρο.
Θα προχωρήσω, λέγοντας ότι η Νέα Δημοκρατία, κύριοι συνάδελφοι, ως παράταξη ευθύνης, δεν έμεινε στην κριτική. Πολύ έγκαιρα, στις 17 Ιανουαρίου του 1988, παρουσιάσαμε μία ολοκληρωμένη πρόταση για την ανάπτυξη της ελληνικής υπαίθρου στη Λάρισα. Το σχέδιο πρότασής μας το γυρίσαμε και το συζητήσαμε σε όλη την Ελλάδα. Και στις 7 Φεβρουαρίου του 1999 ο Πρόεδρος της Νέας Δημοκρατίας, ο κ. Καραμανλής, στα Γιαννιτσά, παρουσίασε μία ολοκληρωμένη πρόταση.
Μου κάνει ιδιαίτερη εντύπωση πώς τολμάτε να έρχεστε και να λέτε σήμερα, μετά τις εξαγγελίες του κ. Σημίτη και μετά από αυτά που είπε ο κ. Καραμανλής στη Θεσσαλονίκη, ότι η Νέα Δημοκρατία σας αντιγράφει. Αυτό είπατε σε ένα non paper, αν κατάλαβα καλά, παρατηρήσεων το οποίο κυκλοφόρησε το Υπουργείο σας μετά τις εξαγγελίες του κ. Καραμανλή στη Θεσσαλονίκη, ότι δηλαδή η Νέα Δημοκρατία σας αντιγράφει.
Εν πάση περιπτώσει, θα ήμασταν ευτυχείς, αν έστω και η αποσπασματική αντιγραφή των μέτρων μας βελτίωνε λίγο τους δείκτες. Δυστυχώς, όμως, η κατάσταση είναι αυτή η οποία περιγράψαμε και στην επερώτησή μας.
Με αφορμή το τραγικά όψιμο ενδιαφέρον της Κυβέρνησης του κ. Σημίτη, θα πρέπει να κατανοήσετε, κύριε Υπουργέ, και να κατανοήσουμε ότι την ύπαιθρο χώρα και τους αγρότες τους έχετε χάσει. Εμείς θα ήμασταν ιδιαιτέρως ευτυχείς, αν στους λίγους μήνες που σας απέμειναν στην Κυβέρνηση θα μπορούσατε να διδαχθείτε κάτι από τα μηνύματα τα οποία όλοι έχουμε από την ύπαιθρο Ελλάδα, αλλά και από το ολοκληρωμένο πρόγραμμα της Νέας Δημοκρατίας, το οποίο θέσαμε επανειλημμένως στη διάθεσή σας.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Λουκάς Αποστολίδης): Ο κ. Γεωργακόπουλος έχει το λόγο. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακολούθησα με προσοχή τους συναδέλφους της Νέας Δημοκρατίας και τον Κοινοβουλευτικό Εκπρόσωπο σε μία ακόμη επερώτηση γύρω από το αγροτικό πρόβλημα.
Αν δεν κάνω λάθος, στη Βουλή αυτή οι περισσότερες επερωτήσεις τις οποίες έχουμε συζητήσει είναι για το αγροτικό πρόβλημα. 'Εχουμε κουραστεί να ακούμε τα ίδια, να τα επαναλαμβάνετε μονότονα, χωρίς να μπορείτε να ακούσετε και τις άλλες απόψεις ότι τα πράγματα μπορεί να είναι δύσκολα αλλά δεν είναι τόσο τραγικά και μαύρα όσο επιχειρείτε εσείς κάθε φορά να τα παρουσιάσετε. Και τώρα που πλησιάζουν οι εκλογές, αρχίζετε να τα παρουσιάζετε ακόμη πιο δύσκολα.
Eίπατε ότι αυτά τα επτάμισι τρισεκατομμύρια είναι τα τρέχοντα, τα οποία θα τα παίρναμε έτσι και αλλιώς από το FEOGA. Προφανώς δεν θα αγνοείτε ότι οι διαπραγματεύσεις οι οποίες έγιναν για την "Ατζέντα 2000" ήταν σκληρότατες, για να κρατηθούν αυτά τα επτάμισι τρισεκατομμύρια, για να φθάσουν στην επόμενη εξαετία οι αγρότες να έχουν από επιδοτήσεις τα εννιάμισι τρισεκατομμύρια, που ουσιαστικά τους εξασφαλίζουν το 45%-48% του εισοδήματός τους.
Και θυμηθήκατε εδώ το ΠΑ.ΣΟ.Κ. του 1987. Για να κάνετε αντιπολίτευση στην Κυβέρνηση είπατε ότι το ΠΑ.ΣΟ.Κ. πριν από το 1981 έλεγε "όχι στην ΕΟΚ" και αν τότε η Νέα Δημοκρατία δεν είχε βάλει τότε τη χώρα στην ΕΟΚ, δεν θα τα έπαιρναν όλα αυτά οι αγρότες. Και άρα, αυτά τα οποία σήμερα απολαμβάνουν οι αγρότες ουσιαστικά είναι πολιτική της Νέας Δημοκρατίας. Δεν νομίζω ότι πρέπει να γυρνάμε μία εικοσαετία πίσω, όταν έχουν υπάρξει τόσες αλλεπάλληλες αλλαγές στην πολιτική ζωή του τόπου, όταν το ΠΑ.ΣΟ.Κ. το ίδιο έχει αναθεωρήσει την πολιτική του από το 1981 και μετά -και αυτό το έχει κάνει γνωστό στον ελληνικό λαό και έχει ψηφιστεί επανειλημμένα από τον ελληνικό λαό γι'αυτήν την πολιτική την οποία εφήρμοσε- και να έρχεστε να λέτε ότι αυτή είναι πολιτική της Νέας Δημοκρατίας. Η είσοδος της χώρας στην ΕΟΚ τότε ήταν πολιτική της Νέας Δημοκρατίας. Δεν το αμφισβήτησε κανένας αυτό. 'Ομως δεν μπορεί και κανένας να αμφισβητήσει ότι η πολιτική του ΠΑ.ΣΟ.Κ. μέσα στην Ευρωπαϊκή 'Ενωση με τα μεσογειακά ολοκληρωμένα προγράμματα και με μία σειρά άλλων προγραμμάτων τα οποία από τότε, από το 1982 και μετά, που είμαστε στην Ευρωπαϊκή Οικονομική Κοινότητα, αύξησε τις απολαβές στην Ελλάδα και κυρίως στους 'Ελληνες αγρότες, για να φθάσουν σήμερα να απολαμβάνουν το 48% του εισοδήματός τους από τις επιδοτήσεις του FEOGA.
Παραξενευθήκατε λίγο για την πρόωρη σύνταξη, που είπε ο κύριος Πρωθυπουργός στη Θεσσαλονίκη. Γιατί; Είπατε ότι έμμεσα πλην σαφώς είχε υπάρξει μια μεγαλύτερη τιμή και ότι τώρα μειώνεται αυτή η τιμή. Αυτή είναι η τιμή της αγροτικής σύνταξης για την οποία άμεσα μπορεί να προχωρήσει η Κυβέρνηση, έτσι ώστε να καθιερωθεί και να έχουμε ένα επιπλέον εισόδημα στους 'Ελληνες αγρότες.
Αλλά εκείνο το οποίο μου έκανε εντύπωση είναι το εξής: Είπατε ότι εσείς το 1996 λέγατε ότι θα δώσετε δέκα χιλιάδες (10.000) σύνταξη. Και τότε το ΠΑ.ΣΟ.Κ. σας είπε ότι δεν μπορείτε να τη δώσετε. Το ΠΑ.ΣΟ.Κ. τη δίνει σήμερα. Και βέβαια δεν μπορούσε να τη δώσει τότε ...
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δεν τη δίνει. 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τη δίνει από την 1η Ιανουαρίου, κύριε Κατσαρέ.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Το Μάρτη θα την πληρωθεί.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οχι. Από την 1η Ιανουρίου θα πληρωθούν οι αγρότες. Γι'αυτό το νομοθετήσαμε από τώρα, προτρέχουμε ...
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Δεν το νομοθετήσατε αυτό.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τη νομοθετήσαμε την αγροτική σύνταξη. Πέρασε από τη Βουλή η αύξηση της αγροτικής σύνταξης, έτσι ώστε ο ΟΓΑ να προετοιμαστεί και να είναι έτοιμος και την 1η Ιανουαρίου οι αγρότες να εισπράξουν αυτήν την αύξηση της σύνταξης. Αλλά και αυτό που λέτε εσείς αν γίνει, αν την εισπράξουν ένα μήνα αργότερα αναδρομικά, τι έγινε; Εγώ σας λέω, όμως, ότι θα την εισπράξουν την 1η Ιανουαρίου.
Σας είπαμε τότε ότι δεν μπορείτε να τη δώσετε. Και είχαμε απόλυτο δίκιο. Γιατί δεν μπορούσε η οικονομία τότε, η δημοσιονομική κατάσταση της χώρας δεν επέτρεπε τότε αυξήσεις δέκα χιλιάδων δραχμών στην αγροτική σύνταξη. Δεν επέτρεπε το 1996 εκταμίευση επιπλέον εκατόν δέκα δισεκατομμυρίων που χρειάζονται για την αύξηση των αγροτικών συντάξεων. και είχαμε πει τότε πως, όταν οι δημοσιονομικές συνθήκες το επιτρέψουν, το ΠΑ.ΣΟ.Κ. θα αυξήσει τις αγροτικές συντάξεις.
Και τώρα που οι δημοσιονομικές συνθήκες -χάρη στην οικονομική πολιτική την οποία ασκεί η Κυβέρνηση τα τελευταία χρόνια και έχει οδηγήσει στο να μπορεί να έχει πλεονάσματα από τις εισπράξεις στον προϋπολογισμό- το επιτρέπουν, έρχεται και λέει "αύξηση δέκα χιλιάδες στην αγροτική σύνταξη, τηρώντας πραγματικά την υπόσχεση την οποία είχε δώσει.
Σε σας ήταν μια προεκλογική υπόσχεση, η οποία ήταν χωρίς αντίκρισμα, γιατί δεν μπορούσατε να τη δώσετε.
Η δική μας υπόσχεση είχε αντίκρισμα και σήμερα υλοποιείται.
Δεν ξέρω γιατί σας πείραξε, επειδή είπε ο κύριος Πρωθυπουργός στη Θεσσαλονίκη ότι θα γίνεται έγκαιρα η καταβολή των αποζημιώσεων. Εσείς είπατε -και εμείς το έχουμε διαπιστώσει στην επαρχία- ότι οι αγρότες μας διαμαρτύρονται γιατί δεν γίνεται έγκαιρα η καταβολή των αποζημιώσεων.
Βεβαίως, με μία καινούρια μέθοδο θα παίρνουν προκαταβολή αυτής της αποζημίωσης με την πρώτη εκτίμηση μέχρι να ολοκληρωθεί η διαδικασία, γιατί δυστυχώς οι γραφειοκρατικές διαδικασίες είναι χρονοβόρες. Μετά θα γίνεται η εξόφλησή τους. Δεν είναι αυτό προς όφελος των αγροτών; Δεν ενισχύονται έτσι άμεσα οι αγρότες όταν πάθουν μια καταστροφή από πάγο ή από βροχοπτώσεις άκαιρες ή από χιόνι ή από πυρκαγιές;
Η Κυβέρνηση πραγματοποιεί μία ευνοϊκή εξαγγελία της για τους αγρότες και εδώ ασκείται κριτική.
Κύριε Κοινοβουλευτικέ Εκπρόσωπε της Νέας Δημοκρατίας, είπατε ότι κάθε φορά σας λέω για τα επιτόκια της ΑΤΕ. Είμαι υποχρεωμένος να σας θυμίσω πόσο αύξησε τα επιτόκια της Αγροτικής Τράπεζας η Νέα Δημοκρατία, πόσο τα πήρε το 1989 από το ΠΑΣΟΚ, πού τα πήγε, για να χρειάζεται τώρα να κατεβαίνουμε και να μας λέτε ότι το πραγματικό επιτόκιο είναι υψηλό, γιατί δεν έχουν μειωθεί ακόμα τα επιτόκια της Αγροτικής Τράπεζας. 'Εχουν μειωθεί τα επιτόκια δώδεκα μονάδες τα τελευταία χρόνια και θα μειωθούν ακόμα περισσότερο, όταν το επιτρέψουν οι νομισματικές συνθήκες.
Γνωρίζετε πάρα πολύ καλά ότι ο διοικητής της Τράπεζας της Ελλάδος δεν επιτρέπει τη μείωση των διατραπεζικών επιτοκίων, με αποτέλεσμα να μένουν υψηλά τα επιτόκια των δανείων και αυτό γίνεται καθαρά για νομισματικούς λόγους και για τον πληθωρισμό. Εκτός αν δεν θέλετε να πιάσουμε το κριτήριο του πληθωρισμού, που για μας είναι στρατηγικής επιλογής να μπει η χώρα μας στη Οικονομική και Νομισματική 'Ενωση και να μειώσουμε τα επιτόκια με ρυθμούς πολύ πιο γρήγορους. Σας πληροφορώ όμως ότι αυτό θα γίνει σύντομα και επειδή το κριτήριο του πληθωρισμού σύντομα θα είναι και αυτό μέσα στα άλλα κριτήρια τα οποία έχει η χώρα μας απέναντι στην Οικονομική και Νομισματική 'Ενωση, θα μειωθούν τα επιτόκια και θα μειωθούν και τα επιτόκια στην Αγροτική Τράπεζα.
Εκείνο που με ξένισε περισσότερο απ' όλα ήταν ότι είπατε "ερημώνει η ύπαιθρος". Προφανώς αγνοείτε πότε ερήμωσε η ύπαιθρος. Η ύπαιθρος δεν ερημώνει από το 1980 και μετά, κύριε Τσιτουρίδη. Η ύπαιθρος ερήμωσε σε αλήστου μνήμης χρόνια της δεξιάς, τότε που πραγματικά "δεν είχαν στον ήλιο μοίρα".
Σήμερα η ύπαιθρος, αν ερημώνει, ερημώνει βιολογικά, γιατί δεν γίνεται η αναπαραγωγή του πληθυσμού με την πρόοδο, έτσι όπως θα τη θέλαμε, με αποτέλεσμα ο αγροτικός πληθυσμός να μειώνεται. Μειώνεται μεν ο αγροτικός πληθυσμός, αλλά βιολογικά. Δεν μειώνεται όπως βίαια μειώθηκε την περίοδο την οποία διακυβερνούσατε τη χώρα εσείς.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Είσαστε από επαρχία και τα λέτε αυτά!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Βεβαίως. Και ξέρω γιατί ερήμωσε η ύπαιθρος, πότε έφυγαν οι αγρότες από τα σπίτια τους, πότε κυνηγήθηκαν οι αγρότες για να φύγουν στα σκλαβοπάζαρα της Ευρώπης. Μην ξύνουμε πληγές. Τότε ερήμωσε η ύπαιθρος. Γιατί αν είχε παραμείνει στην ύπαιθρο ο κόσμος, τότε ίσως να είχαν δημιουργηθεί και κάποιες άλλες συνθήκες οικονομικές, τέτοιες, που σήμερα να είχε ζωή η ύπαιθρος. Επειδή όμως ερήμωσε τότε η ύπαιθρος, έμειναν τα γεροντάκια. Δυστυχώς όλοι κάποια στιγμή τελειώνουμε, γι' αυτό παρατηρείται σήμερα μία επιπλέον ερήμωση της υπαίθρου.
Κύριε Υπουργέ, πριν τελειώσω, θα ήθελα να επισημάνω δύο πράγματα. Το Υπουργείο πρέπει να προσέξει δύο μέτρα τα οποία έχει εξαγγείλει και τα οποία φθάνουν με δυσκολία στους αγρότες. Το ένα είναι το πρόγραμμα για τους νέους αγρότες. Πρέπει να γίνουν ταχύτερες οι διαδικασίες, έτσι ώστε οι επιδοτήσεις και τα προγράμματα τα οποία έχουν εγκριθεί να έχουν αποτέλεσμα. Δεν είναι δυνατόν μια πολιτική που το Υπουργείο την έχει εγκρίνει από τις αρχές του 1997 να μην την απολαμβάνει ακόμα σήμερα ο νέος 'Ελληνας αγρότης.
Δεύτερον, είναι το θέμα της ρύθμισης των αγροτικών χρεών. Δυστυχώς η Αγροτική Τράπεζα δεν εφαρμόζει την πολιτική, όπως εσείς την εξαγγείλατε εδώ, κύριε Υπουργέ. Δεν ρυθμίζει τα χρέη με τον τρόπο με τον οποίον εσείς μας είχατε ενημερώσει ότι θα γίνεται αυτή η ρύθμιση των αγροτικών χρεών. Δεν γνωρίζω γιατί η Αγροτική Τράπεζα ακολουθεί αυτήν την πολιτική, όπως δεν συμπεριλαμβάνει η Αγροτική Τράπεζα στις νέες ρυθμίσεις αγρότες οι οποίοι είχαν ρυθμίσει χρέη παλαιότερα, ενώ εδώ είχαμε ξεκαθαρίσει ότι θα μπορούν όλοι οι αγρότες να συμπεριλαμβάνονται στη νέα ρύθμιση των αγροτικών χρεών.
Θα σας παρακαλούσα, επειδή αυτό είναι ένα θέμα καίριο -και επειδή βλέπω και ξέρω πόσες φορές έχετε βγει στην ύπαιθρο και συζητάτε με τα αγροτικά στελέχη, τα οποία σας έχουν θέσει αυτά τα προβλήματα- να το δείτε και να υπάρξει μία ταχυτάτη λύση. Γιατί πραγματικά σ' αυτούς τους δύο τομείς, που σας είπα, υπάρχει πρόβλημα.
Τέλος, οι καθυστερήσεις που γίνονται στις εκτιμήσεις των ζημιών οφείλονται και στο ότι οι οργανικές θέσεις των γεωπόνων δεν έχουν καλυφθεί. Θα σας πω μόνο το παράδειγμα του Νομού Ηλείας. Πρέπει να υπηρετούν ογδόντα δύο και υπηρετούν τριάντα. Επόμενο είναι, λοιπόν, να υπάρχουν οι καθυστερήσεις. 'Εχουμε ογδόντα δύο οργανικές θέσεις και υπηρετούν μόνο τριάντα γεωπόνοι. Το αποτέλεσμα είναι αυτοί οι τριάντα γεωπόνοι να κάθονται μέσα στο γραφείο για να κάνουν τις γραφειοκρατικές διαδικασίες και να μη φθάνουν στο χωράφι ώστε να κάνουν τις εκτιμήσεις των ζημιών ή να συμβουλέψουν τους αγρότες.
Κάτι πρέπει να γίνει σ' αυτόν τον τομέα. Πιστεύω ότι αυτές οι τρεις προτάσεις που σας έκανα, κύριε Υπουργέ, είναι εποικοδομητικές, ώστε να μπορέσετε και εσείς να δώσετε μία σύντομη και αποτελεσματική λύση.
ΠΡΟΕΔΡΕΥΩΝ (Λουκάς Αποστολίδης): Ο κ. Μπούτας έχει το λόγο.
ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, κύριοι συνάδελφοι, πράγματι είναι η πολλοστή φορά που συζητάμε σ' αυτήν την Αίθουσα το αγροτικό πρόβλημα, και νομίζω δικαίως, γιατί είναι ένα από τα προβλήματα που συνεχώς οξύνεται, που συνεχώς μεγαλώνει, που συνεχώς διευρύνεται, που πυροδοτεί, αν θέλετε, τα γενικότερα προβλήματα σ' ό,τι έχουν σχέση με την ερήμωση της υπαίθρου αλλά και με την ανεργία γενικότερα στη χώρα μας. Τα στοιχεία του Υπουργείου Εργασίας λένε ότι αυξάνεται η ανεργία και η δικαιολογία είναι "ε, βέβαια, φεύγουν οι αγρότες και γι' αυτό αυξάνεται η ανεργία". Αυτή είναι η πραγματικότητα. Ας τα αφήσει αυτά ο Κοινοβουλευτικός Εκπρόσωπος του ΠΑ.ΣΟ.Κ., ότι βιολογικά δεν ανανεώνονται οι αγρότες ή ότι είναι βιολογικό το ζήτημα που ερημώνει η ύπαιθρος.
Διαβάζοντας την επερώτηση της Νέας Δημοκρατίας, πράγματι θα συμφωνούσε κανείς με τα στοιχεία που παραθέτει. Πράγματι υπάρχει μείωση του εισοδήματος και μάλιστα κλιμακωτή. 'Οσο φθάνουμε προς το τέλος του 1999, αυτή η μείωση όλο και μεγαλώνει.
Υπάρχει σημαντική μείωση του αγροτικού πληθυσμού. Αναφέρουν τα ίδια τα στοιχεία της EUROSTAT ότι τα τελευταία δεκαοχτώ, είκοσι χρόνια έχουμε μείωση κατά εκατόν ενενήντα τρεις χιλιάδες των αγροτικών νοικοκυριών. 'Εφυγαν τριακόσια δώδεκα χιλιάδες άτομα από την αγροτική ενασχόληση, τριακόσια δώδεκα χιλιάδες άτομα εγκατέλειψαν το επάγγελμα.
Υπάρχει έλλειμμα στο εμπορικό ισοζύγιο. Δεν είναι έτσι τα πράγματα, κύριε Υπουργέ. Με τις χώρες εκτός Ευρωπαϊκής 'Ενωσης είμαστε πλεονασματικοί. Αυτό λένε τα στοιχεία. Και θα ήμασταν ακόμη πιο πάνω από τα τριακόσια εξήντα δισεκατομμύρια (360.000.000.000) δραχμές έλλειμμα αν δεν είχαμε το πλεόνασμα με τις χώρες εκτός Ευρωπαϊκής 'Ενωσης. Δεν μπορείτε να συσχετίζετε τις ανατροπές που έγιναν στις σοσιαλιστικές χώρες με το χάσιμο των αγορών. Γιατί πραγματικά αυτή είναι η κατάντια τους εκεί. Αυτό το επίπεδο έπεσε. Θα ήταν ακόμη μεγαλύτερο το όφελος για την Ελλάδα, εάν υπήρχε αυτή η κατάσταση, αν υπήρχε αυτή η ευημερία που υπήρχε πριν και μπορούσαν να απορροφήσουν περισσότερα αγροτικά προϊόντα με τις χώρες εκτός Ευρωπαϊκής 'Ενωσης.
Με τις αγορές της Ευρωπαϊκής 'Ενωσης όλο και μεγαλώνει το εμπορικό ισοζύγιο. Βεβαίως μεγάλωσε και ο αριθμός των χωρών που είναι στην Ευρωπαϊκή 'Ενωση. Αυτό όμως δεν ανατρέπει την πραγματική εικόνα, την πραγματική κατάσταση που υπάρχει ότι μόνο στα ζωοκομικά προϊόντα πληρώνουμε κάθε χρόνο διακόσια πενήντα δισεκατομμύρια (250.000.000.000) δραχμές.
Μας λέτε εδώ ότι καταφέρατε να παράγει η χώρα μας εβδομήντα τόνους γάλα επιπλέον για τα επόμενα τρία χρόνια. Σιγά την επιτυχία! Ελάχιστο είναι αυτό, μια σταγόνα στον ωκεανό, όταν χώρες που είναι πολύ μικρότερες σε πληθυσμό από μας έχουν τετραπλάσια, πενταπλάσια, εξαπλάσια, επταπλάσια ποσόστωση και παράγουν γάλα.
Μου δίνει την εντύπωση η επερώτηση της Νέας Δημοκρατίας, όταν λέει ότι είναι αναγκαίο να παρθούν μέτρα, αλλά συμβατά με την πολιτική της Ευρωπαϊκής 'Ενωσης, πως παριστάνει την Κυβέρνηση η Νέα Δημοκρατία και ότι το ΠΑ.ΣΟ.Κ. λέει περισσότερα απ' ό,τι εσείς. Αν ακούσετε έξω τα στελέχη του ΠΑ.ΣΟ.Κ. που είναι Κυβέρνηση καθώς και τα κυβερνητικά στελέχη θα δείτε ότι λένε πολύ περισσότερα απ' ό,τι λέτε εσείς και για την πολιτική της Ευρωπαϊκής 'Ενωσης. Βεβαίως θέλουν να δικαιολογησουν αυτά που κάνουν, όπως και το ξεπούλημα στα πλαίσια της Ευρωπαϊκής 'Ενωσης στις διαπραγματεύσεις για όλα τα αγροτικά προϊόντα.
Τα στοιχεία της επιδότησης, τονίζω, είναι πραγματικότητα. Και ακόμη περισσότερα μπορεί κανείς να φέρει ως παράδειγμα. 'Ομως σε αυτά τα στοιχεία τα οποία είναι αποτέλεσμα της αναθεώρησης της Κοινής Αγροτικής Πολιτικής του 1992 επί κυβέρνησης Νέας Δημοκρατίας μετά την ψήφιση της Συνθήκης του Μάαστριχτ για την πορεία προς την ΟΝΕ, πατάει η επιτροπή της Ευρωπαϊκής 'Ενωσης και λέει: "'Ηταν θετικές οι εξελίξεις για το '92 μέχρι σήμερα, που είχε αυτά τα αποτελέσματα". 'Αρα συνεχίζουμε προς την ίδια και χειρότερη κατεύθυνση. Μειώνεται η στήριξη του εισοδήματος από τις σχετικές αποφάσεις και τα συναφή μέτρα για τις πρόωρες συντάξεις κλπ. Τα κονδύλια αυτά μεγάλωσαν.
Υπάρχει κατά συνέπεια ένα πρόβλημα στη Νέα Δημοκρατία που δεν μπορεί πραγματικά να αρθρώσει πολιτική πρόταση όταν συμφωνεί απόλυτα με αυτά τα οποία γίνονται, επειδή γίνονται από την Ευρωπαϊκή 'Ενωση. Επιτέλους! 'Οχι μόνο για τη Νέα Δημοκρατία αλλά για όλους. Γιατί να στηρίζουμε μία πολιτική η οποία είναι εις βάρος της χώρας μας, όταν πρέπει πραγματικά να την αντιπαλέψουμε. Και βέβαια ο καθένας ας διατηρήσει την πολιτική του άποψη για την Ευρωπαϊκή 'Ενωση. Γιατί να δεχθούμε, δηλαδή, αυτά τα αποτελέσματα; Γιατί έμμεσα και η Νέα Δημοκρατία και όσοι στηρίζουν αυτήν την πολιτική τα δέχονται, όπως και τα άλλα κόμματα που στηρίζουν αυτήν την πολιτική προς την ΟΝΕ.
Βέβαια χαρακτηρίζει και η Νέα Δημοκρατία και η Κυβέρνηση ως εθνικό στόχο την ΟΝΕ. Και όλα τα μέτρα κινούνται σε αυτήν τη λογική. Τι συμβαίνει; Στον προϋπολογισμό της Ευρωπαϊκής 'Ενωσης υπήρχαν πεντακόσια εκατομμύρια ευρώ και υπάρχουν, τα οποία θα διετίθεντο σε περίπτωση που η ισοτιμία με το δολάριο ήταν η ίδια ή μεγαλύτερη του ευρώ και θα δυσκολεύονταν οι εξαγωγές από την Ευρωπαίκή 'Ενωση για να καλύψουν αυτήν τη διαφορά, με εξαγωγικές επιδοτήσεις. Από αυτό το κονδύλιο χρησιμοποιήθηκαν μόνο διακόσια πενήντα εκατομμύρια (250.000.000) ευρώ. Από την αλλαγή της ισοτιμίας της πράσινης δραχμής με την ένταξη της χώρας στο ευρώ έχασαν μόνο οι βαμβακοπαραγωγοί είκοσι (20) δραχμές το κιλό. Από τριακόσιες εξήντα επτά (367) που ήταν η τιμή στόχου στο βαμβάκι κατέβηκε στις τριακόσιες σαράντα επτά (347). Είναι εθνικός στόχος να μειώνεται το εισόδημα των παραγωγών; Αυτή είναι η ΟΝΕ; Γιατί δεν βγαίνετε να πείτε στον κόσμο ότι αυτόν τον εθνικό στόχο θέλουμε, να μειώνεται το εισόδημα. Από εκεί είναι το εικοσάρικο της μείωσης.
Και βέβαια έγινε ένας κανονισμός για να υπάρχει αντιστάθμισμα των απωλειών, αλλά τέτοιος που ποτέ δεν θα την πάρουν οι παραγωγοί.
Ο κύριος Υπουργός, όταν ανέλαβε, είχε παραδεχθεί ότι υπάρχουν προβλήματα στο χώρο της αγροτιάς το Φλεβάρη μήνα. Δεν ξέρω πότε είναι η αλήθεια. Τότε ή σήμερα που τα παρουσιάζει όλα ρόδινα; 'Ολα ρόδινα παρουσιάστηκαν εδώ και με στοιχεία που δεν είναι αληθινά. Είναι αληθοφανή, δεν είναι αληθινά, δεν είναι πραγματικά.
Βέβαια, καταλαβαίνουμε την αγωνία του Υπουργού από αυτό το κατάπτυστο ενημερωτικο φυλλάδιο που εξέδωσε το Υπουργείο Γεωργίας για το βαμβάκι. Εντάξει, να αναλύει και να αναφέρει τις απόψεις του Υπουργείου. Είναι ένα κρατικό έγγραφο. 'Ομως, εδώ μιλάτε για "ηγέτες, παραδοσιακά συλλαλητήρια, κατ'επάγγελμα αγωνιζόμενους". Πότε λέγατε αλήθεια; 'Οταν κινητοποιούντο οι αγρότες και λέγατε ότι έχουν δίκιο και ότι θα αντιμετωπίσετε τα προβλήματά τους ή τώρα που αποπνέετε αυτήν την εμπάθεια, αυτήν την εχθρότητα εναντίον τους; Δεν καταλαβαίνουμε, γιατί αυτή η επίθεση;
Τι πάτε να προλάβετε; Αν δεν αλλάξετε πολιτική, σας πληροφορώ ότι από αυτό που φοβάσθε δεν θα γλυτώσετε. Πραγματικά αυτό το κείμενο είναι υβριστικό. Και μάλιστα δεν υβρίζετε τη συντονιστική επιτροπή της Θεσσαλονίας, της Μακεδονίας ή της Κρήτης. Υβρίζετε τους ίδιους τους αγρότες οι οποίοι είναι στο δρόμο, ενώ τους έχετε μειώσει το εισόδημα.
Τι πάτε να προλάβετε όταν λέτε ότι για την κατάσταση στο βαμβάκι όλοι είναι υπεύθυνοι εκτός από την Κυβέρνηση; Και ακόμη λέτε ότι ο παραγωγός θα πάρει τριακόσιες τριάντα δραχμές το κιλό. Και πέρυσι λέγατε ότι θα πάρει τριακόσιες δραχμές και πήρε διακόσιες εξήντα πέντε. Θα συνεχιστεί αυτή η κατάσταση, να μην αφουγκράζεσθε τα προβλήματα των αγροτών;
Θα συνεχίσετε τις δίκες, κύριε Υπουργέ; Εδώ υπάρχει μία εκκρεμότητα. Τα υποτιθέμενα αδικήματα έχουν παραγραφεί με το νόμο που ψηφίστηκε στη Βουλή μέχρι το Μάρτιο του 1997. Από κει και μετά εκκρεμούν χιλιάδες δίκες. Τι θα γίνει με αυτήν την υπόθεση; Θα ισχύσει το ίδιο που ίσχυσε μέχρι το Μάρτιο του 1997;
Για το βαμβάκι, κύριε Υπουργέ, θέλω να πω ότι ο κανονισμός είναι αυτός που δημιουργεί τα προβλήματα. Και αν οι συνάδελφοι της Νέας Δημοκρατίας κοιτάξουν τα Πρακτικά, θα διαπιστώσουν ότι είχαν συμφωνήσει μ'αυτόν τον κανονισμό. 'Οταν τότε ο συνάδελφος Στριφτάρης είχε αναπτύξει μια ερώτηση, Βουλευτές της Νέας Δημοκρατίας είχαν υπερασπιστεί τον κανονισμό που ψηφίστηκε το 1995 από την κυβέρνηση με Υπουργό τον κ. Μωραϊτη.
Πρέπει να σας πω ότι η χρονιά φέτος για τους βαμβακοπαραγωγούς συνολικά στην Ελλάδα είναι καλή. Θα είναι πάνω από ένα εκατομμύριο διακόσιες πενήντα χιλιάδες τόνοι. Στην Καρδίτσα όμως θα υπάρξει μεγάλο πρόβλημα, μεγαλύτερο από αυτό του 1996, διότι λόγω άκαιρων βροχοπτώσεων τον Αύγουστο η παραγωγή δεν θα υπερβεί τα διακόσια έως διακόσια πενήντα κιλά το στρέμμα. Το 60% των παραγωγών θα πάρουν διακόσια κιλά το στρέμμα. Μάλιστα φέτος έχουμε και μειωμένη τιμή σε σχέση με το 1996. Πρέπει να ασχοληθείτε με αυτό το πρόβλημα. Θα τιναχτεί η οικονομία της Καρδίτσας στον αέρα, εάν δεν παρθούν μέτρα καλύτερα απ'αυτά του 1996 και βέβαια όχι προς την ίδια κατεύθυνση, όταν έγιναν εκείνες οι διακρίσεις.
ΠΡΟΕΔΡΕΥΩΝ (Λουκάς Αποστολίδης): Θα ήθελα να ζητήσω την κατανόηση των Κοινοβουλευτικών Εκπροσώπων του Συνασπισμού και του ΔΗ.Κ.ΚΙ., για να δώσω το λόγο στο συνάδελφο Αντιπρόεδρο κ. Κατσαρό για να δευτερολογήσει, για να έρθει στη συνέχεια στην 'Εδρα.
Ορίστε, κύριε Κατσαρέ, έχετε το λόγο.
ΝΙΚΟΛΑΟΣ ΚΑΤΣΑΡΟΣ (Δ' Αντιπρόεδρος της Βουλής): Κύριε Υπουργέ, σας παρακολούθησα με μεγάλη προσοχή στην απάντησή σας στην επερώτησή μας. Σκέφτηκα ότι αν σας άκουγε ο Γεώργιος Παπανδρέου, θα σας απαντούσε κουνώντας το κεφάλι του "έχετε δίκιο, οι αριθμοί ευημερούν αλλά οι αγρότες πένονται".
Θα σας το έλεγε αναμφισβήτητα, γιατί πιστεύω ότι θα ήταν πολύ μέσα στα πράγματα, απ'ό,τι τουλάχιστον απαντώντας εμφανιστήκατε εσείς.
Εγώ θέλω να προσθέσω ότι ακριβώς διότι αυτό αποτελεί μία πραγματικότητα και μία αλήθεια, γι'αυτό οι αγρότες είναι αγανακτισμένοι και γι'αυτό οι αγρότες σας καταψήφισαν στις εκλογές του περασμένου Ιουνίου. Είμαι βέβαιος ότι το ξέρετε και εσείς πάρα πολύ καλά. Βεβαίως, δεν περίμενα διαφορετική απάντηση. Αυτά θα λέγατε οπωσδήποτε. Θα προσπαθούσατε να κρύψετε την αλήθεια πίσω από κάποιους εντυπωσιακούς αριθμούς. 'Αλλη όμως είναι η πραγματικότητα.
Αν περιοδεύσετε στα αγροτικά χωριά, όπως το κάνω σχεδόν κάθε εβδομάδα, θα δείτε μία διαφορετική τελείως κατάσταση. Θα σας περιγράψουν την πραγματικότητα και την κατάστασή τους. Θα σας πουν ότι κάποτε τους περίσσευαν και πέντε δραχμές και έκαναν και κάποιες αγορές, για τις οποίες μάλιστα τότε ελέγοντο πολλά, ότι οι αγρότες αγοράζουν διαμερίσματα και θα σας έλεγαν ότι σήμερα όχι απλώς πωλούν τα διαμερίσματα, αλλά άρχισαν να πωλούν και τα χωράφια τους, κύριε Υπουργέ. Είναι η πραγματικότητα αυτή. Ναι, στο θεσσαλικό χώρο πωλούν και τα χωράφια τους οι αγρότες.
Επίσης, θα ήθελα να επισημάνω το γεγονός ότι αφήσατε και πέρασαν τριάμισι περίπου χρόνια. Είναι ο βίος της τελευταίας Κυβέρνησης. Προστίθενται βεβαίως και άλλα δύο προηγούμενα χρόνια, που επίσης τον ίδιο Πρωθυπουργό είχαμε και σχεδόν τα ίδια μέλη της Κυβέρνησης για τη λήψη διαφόρων αγροτικών μέτρων. Και τώρα λέτε "θα", κύριε Υπουργέ. Εγώ σημείωσα περίπου δεκαπέντε "θα", που είπατε, και από τους Υπουργούς δεν περιμένουμε να λένε "θα" στην Αίθουσα της Βουλής, αλλά να αναγγέλλουν μέτρα και αποφάσεις και όχι τι θα κάνουν κάποτε.
Αυτά τα οποία λέτε ότι θα γίνουν από την 1η Ιανουαρίου και μετά, σίγουρα τα παραπέμπετε στους ώμους της επόμενης Κυβέρνησης.
Θα ήθελα να πω στον απουσιάζοντα κ. Γεωργακόπουλο ότι και η αγροτική σύνταξη των δέκα χιλιάδων από 1ης Ιανουαρίου καταβάλλεται ύστερα από δύο μήνες, τότε που θα έχετε παραιτηθεί ως Κυβέρνηση και θα διανύουμε προεκλογική περίοδο και άλλη κυβέρνηση οπωσδήποτε θα τα καταβάλει.
Θα περίμενα, λοιπόν, να μας πείτε σήμερα τι κάνετε και όχι εκείνα τα οποία θα γίνουν στο μέλλον και όχι από σας. Το ότι δε τα ξέρετε τα πράγματα, αποδεικνύται ότι -θα χρησιμοποιήσω μία θεσσαλική φράση- "παλαμοδείρατε" τελευταία Πρωθυπουργός και Υπουργοί και στελέχη του ΠΑ.ΣΟ.Κ γυρίζοντας και προσπαθώντας να προσεγγίσετε τους αγρότες, για να αλλάξει το κλίμα. Δεν αλλάζει και το επαναλαμβάνω ότι θα γίνει αυτό που σας είπα και στην πρωτολογία μου. Ο αγροτικός κόσμος στην κυριολεξία θα σας μαυρίσει σε αυτές τις εκλογές οποτεδήποτε και αν γίνουν!
ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 
ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, πραγματικά το έντυπό σας για το βαμβάκι είναι απρεπές τουλάχιστον όσον αφορά τη σελίδα 7, γιατί δεν μπορεί να χρησιμοποιείτε για τους αγωνιζόμενους αγρότες τη φράση "επαγγελματικώς διαμαρτυρόμενοι".
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Αγαπητοί συνάδελφοι, νομίζω ότι απόψε συμφωνήσαμε -και από πλευράς Κυβέρνησης- όλοι μας σε τρία βασικά πράγματα:
Το πρώτο είναι ότι τα τελευταία χρόνια, όσο και αν θέλησε ο κύριος Υπουργός να τα ωραιοποιήσει, υπάρχει μία συνεχής μείωση του αγροτικού εισοδήματος.
Το δεύτερο είναι η χειροτέρευση της ηλικιακής σύνθεσης του αγροτικού πληθυσμού, που βέβαια έχει άμεση σχέση με της απροθυμία εισόδου των νέων στον αγροτικό τομέα.
Και αυτό βέβαια δεν γίνεται, κύριε Υπουργέ, όπως γνωρίζετε μόνο με επιδοματικές πολιτικές. Είναι πολλά που χρειάζεται να γίνουν, αλλά δεν μας επιτρέπει ο χρόνος να τα αναφέρουμε.
Και το τρίτο είναι η συνεχής διόγκωση του ελλείμματος στο εμπορικό ισοζύγιο των αγροτικών προϊόντων. Αυτά τα προβλήματα σίγουρα έχουν οδηγήσει στην ερήμωση της υπαίθρου και σίγουρα δεν αντιμετωπίζονται με πακέτα μέτρων σαν και αυτά που εξαγγέλθηκαν πρόσφατα από τον κύριο Πρωθυπουργό. Βέβαια εσείς λέτε ότι αυτά είναι στα πλαίσια θεσμικών κινήσεων από πλευράς Κυβέρνησης. Εμείς πιστεύουμε ότι έχουν καθαρά προεκλογικό χαρακτήρα.
'Οταν είναι αποδεκτό, αγαπητοί συνάδελφοι, ότι η χαμηλή ανταγωνιστικότητα των αγροτικών μας προϊόντων οφείλεται κυρίως στο υψηλό κόστος εισροής στον αγροτικό τομέα, τότε σίγουρα κινήσεις σαν και αυτές τις ελάχιστες -θα περιγράψω μερικές για να αναφερθώ στο κόστος εισροής- όπως η μείωση του επιτοκίου των καλλιεργητικών δανείων, δεν λύνουν το πρόβλημα. Η πραγματικότητα υπάρχει και λέει ότι τα επιτόκια του αγροτικού τομέα είναι δέκα, δώδεκα και δεκατέσσερις μονάδες πάνω από τον πληθωρισμό.'Οταν τουλάχιστον τα τελευταία χρόνια -νομίζω πως και εσείς, κύριε Υπουργέ, το αποδέχεσθε- υπάρχει μια μέση μείωση του αγροτικού εισοδήματος της τάξης του 2,5 %, καταλαβαίνουμε όλοι ότι δεν υπάρχει η δυνατότητα να μπορέσει να ανταποκριθεί σε τέτοια επιτόκια ο αγροτικός κόσμος. Γι' αυτό όλες οι ρυθμίσεις έχουν την ίδια κατάληξη, την αδυναμία ουσιαστικής εξυπηρέτησης από τους αγρότες πιστούχους.
'Ενας άλλος τομέας, που συμβάλλει στο αυξημένο κόστος εισροής, είναι η πτωτική τάση που υπάρχει στις επενδύσεις του αγροτικού τομέα τόσο από πλευράς δημοσίου όσο και από πλευράς ιδιωτών, μια τάση η οποία έχει επίπτωση στο κόστος εισροής. Βασικές πρώτες ύλες, σπόροι, πολλαπλασιαστικό υλικό, φυτοφάρμακα εισάγονται από το εξωτερικό και όλοι καταλαβαίνουμε ότι δεν υπάρχει μόνο εξάρτηση από τις ξένες αγορές, αλλά και δυσμενείς επιπτώσεις στο κόστος.
'Ενα άλλο μέτρο που ανακοινώσατε, κύριε Υπουργέ, είναι ότι ο ΕΛΓΑ από την 1.1.2000 θα καταβάλλει το 50% την ώρα της προεκτίμησης και το υπόλοιπο 50% μετά την οριστική ολοκληρωση της διαδικασίας. Βέβαια υπάρχει το τεράστιο πρόβλημα της αδικαιολόγητης καθυστέρησης της καταβολής των αποζημιώσεων που μέχρι σήμερα οφείλονται. Δεν απαντήσατε σ' αυτό. 'Ομως υπάρχει για μας ένα σοβαρό ερώτημα, γιατί τουλάχιστον μέχρι σήμερα η λογική της Κυβέρνησης ήταν να μην καλύπτει από τον προϋπολογισμό όλες τις ανάγκες του ΕΛΓΑ και κάθε χρόνο είναι γνωστό ότι κατέφευγε σε δανεισμό, για να μπορέσει να ανταποκριθεί στις υποχρεώσεις του. Τώρα τι θα κάνουμε; Θα προβλέψετε στο νέο προϋπολογισμό που θα κατατεθεί τέτοια ποσά που να καλύπτουν τις ανάγκες του ΕΛΓΑ;
'Υστερα υπάρχουν ένα σωρό άλλα προβλήματα του ΕΛΓΑ, τα οποία δεν έχετε αντιμετωπίσει. Ακόμη δεν έχετε βρει ένα σύστημα ελέγχου των εισφορών στον ΕΛΓΑ, με αποτέλεσμα να χάνονται σημαντικά έσοδα. 'Ολοι γνωρίζουμε ότι η μεγάλη μερίδα των αγροτών μας καταβάλλει αυτό το 3% με βάση τα τιμολόγια που εκδίδει, όμως υπάρχουν -και εμείς δεν έχουμε κανένα λόγο να μην το πούμε- και ελάχιστοι αγρότες οι οποίοι δεν κόβουν τιμολόγια πώλησης. Τι θα γίνει σ' αυτές τις περιπτώσεις; Επιτέλους θα αναπτυχθεί ένα σύστημα που να διασφαλίζει τα έσοδα του ΕΛΓΑ;
'Ενα τρίτο πυροτέχνημα που ανακοινώσατε, κύριε Υπουργέ, είναι η έντοκη καταβολή των καθυστερούμενων ποσών από τις ενισχύσεις. Προχωρήσατε και όλοι το ξέρουμε στην αλλαγή του θεσμικού πλαισίου για την έγκαιρη καταβολή των σχετικών ενισχύσεων και τώρα έρχεσθε και λέτε: θα μεταφέρω ουσιαστικά στις πλάτες του ελληνικού λαού το κόστος της μη έγκαιρης καταβολής των ενισχύσεων.
Εμείς λέμε ότι το κάνετε καθαρά για λόγους εντυπωσιασμού. Ποιος θα είναι αυτός ο οποίος θα ορίσει το έγκαιρο ή μη της καταβολής;
Η Κυβέρνηση έπρεπε να σκεφθεί τρόπους, λύσεις, να διασφαλιστεί η έγκαιρη πληρωμή και όχι να επιβαρύνεται αυτή με επιπλέον κόστος, λόγω της αδυναμίας ουσιαστικά της Κυβέρνησης να ελέγξει τις υπηρεσίες του κρατικού τομέα, αν κάνουν σωστά τη δουλειά τους.
Απ'τον περασμένο Ιανουάριο και Μάρτιο σας είχαμε επισημάνει, κύριε Υπουργέ, ότι με το νέο κανονισμό αγοράς ελαιολάδου πλέον θα πάψουμε να έχουμε το εύκολο άλλοθι της μεταφοράς της ευθύνης του πλαφόν σε Ιταλούς και Ισπανούς. Δυστυχώς η ανυπαρξία ενός ουσιαστικού συστήματος ελέγχου οδήγησε σε νούμερα εξωπραγματικά, με αποτέλεσμα το γνωστό εμφύλιο μεταξύ νομών, περιοχών, χωριών, παραγωγών. Παρ'ότι ο κανονισμός σας έδινε τη δυνατότητα ελέγχου, εσείς εκδώσατε μια εγκύκλιο -και το θυμάμαι, κύριε Υπουργέ, γιατί είχα καταθέσει σχετική ερώτηση επίκαιρη και μάλιστα είχα προτείνει συγκεκριμένα μέτρα και τρόπους για την εφαρμογή της εγκυκλίου-την οποία δεν μπορέσατε να εφαρμόσετε και τελικά την ακυρώσατε, με αποτέλεσμα να φθάσουμε στην κατάσταση οι παραγωγοί να δηλώνουν ό,τι θέλουν.
Σήμερα πήρατε μια απόφαση, αλλά δεν λύνεται το πρόβλημα. 'Ολοι καταλαβαίνουμε ότι θα υπάρξουν στο μέλλον ανάλογες καταστάσεις και οι καταστάσεις αυτές χαρακτηρίζουν ουσιαστικά τη λειτουργία σας σ'όλο τον τομέα της φυτικής παραγωγής.
Βέβαια, ανάλογα αποτελέσματα υπάρχουν και στη ζωική παραγωγή. Γνωρίζουμε όλοι ότι η κτηνοτροφία και ειδικά αυτή της έντασης κεφαλαίου έχει οδηγηθεί σε αδιέξοδο. Γνωρίζετε ότι η χοιροτροφία και η πτηνοτροφία βρίσκονται στο χείλος της ολοκληρωτικής καταστροφής. Ακόμη και αυτές οι μονάδες που λειτουργούν, λειτουργούν χάρη στην παρακράτηση των αποδοχών των εργαζομένων. Δανείζουν, δηλαδή, ουσιαστικά οι εργαζόμενοι με την παρακράτηση δύο και τριών μισθών. 'Εκανε η Αγροτική Τράπεζα μια παρέμβαση στον κλάδο της πτηνοτροφίας, αναλαμβάνοντας ουσιαστικά τη διαχείριση της επιχείρησης "ΜΙΜΙΚΟΣ". Το αποτέλεσμα το ξέρετε. Φτάσαμε σε μια κατάσταση η οποία όχι μόνο ζημίωσε τον κλάδο, αλλά και την ίδια την επιχείρηση. 'Εχει ανοιχθεί μια χοάνη και δεν χορταίνει με χρήματα και βρισκόμαστε σε μια κατάσταση που κανένας δεν ξέρει τι θα συμβεί αύριο.
Το ίδιο συμβαίνει με τη βοοτροφία, η οποία βρίσκεται σε χειρότερη κατάσταση.
Η αιγοπροβατοτροφία έχει ένα τελευταίο πρόβλημα, που την οδηγεί σε άσχημη κατάσταση. Δεν μπορείτε καν να την προστατεύσετε από ζωονόσους που έρχονται από το εξωτερικό. Είχα πάει πρόσφατα στη Μυτιλήνη με το γνωστό πρόβλημα του καταρροϊκού πυρετού και διεπίστωσα πως δεν κάναμε τίποτα για να προστατεύσουμε τα σύνορά μας. Χθες έμαθα ότι έχει φθάσει ο καταρροϊκός πυρετός στη Μακεδονία και στην Εύβοια. Επιτέλους δεν μπορούμε να προστατεύσουμε υγειονομικά τα σύνορά μας; Τεράστιο το πρόβλημα.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Να ακούσουμε την πρότασή σας.
ΕΥΑΓΓΕΛΟΣ ΑΠΟΣΤΟΛΟΥ: Αυστηρός έλεγχος στα σύνορα. Δεν χρειάζεται άλλη πρόταση. Και όσον αφορά τα κουνούπια, κύριε Υπουργέ, θέλω να σας πω, επειδή πήγα ο ίδιος και έζησα από κοντά την κατάσταση, δεν έγιναν από τις υπηρεσίες αυτοί οι ψεκασμοί, αυτές οι επεμβάσεις και αυτοί οι έλεγχοι που θα έπρεπε να γίνουν όταν έπρεπε.
Κύριε Υπουργέ, επειδή υπήρξαν πρόσφατα δημοσιεύματα σχετικά με τις ρυθμίσεις δανείων στον κτηνοτροφικό τομέα, θέλω να ρωτήσω, τι θα κάνετε σχετικά με τα δάνεια αυτά, όταν είναι γνωστό ότι η πλειονότητα αυτών που υπήχθησαν στην υπ'αριθμ. 50 εγκύκλιο δεν ανταποκρίθηκαν; Η κτηνοτροφία, χοιροτροφία, δεν έχει μπει στη νέα ρύθμιση, δεν καλύπτεται απ'τη νέα ρύθμιση. Τι θα συμβεί;
Τελειώνοντας θέλω να ρωτήσω αν αληθεύουν οι πληροφορίες ότι η Αγροτική Τράπεζα σκέφτεται να εκδόσει ένα ομολογιακό δάνειο ισόποσο με τις ληξιπρόθεσμες απαιτήσεις και οι ομολογίες οι αντίστοιχες να αγοραστούν από μεγάλους επενδυτές, οι οποίοι έτσι θα αποκτήσουν και δικαίωμα είσπραξης αυτών των απαιτήσεων.
'Ολοι καταλαβαίνουμε τι σημαίνει μία τέτοια ρύθμιση για τον αγροτικό χώρο, γιατί τουλάχιστον τα μισά αγροτικά χωριά είναι υποθηκευμένα στην Α.Τ.Ε. Θα κινδυνεύσουμε να μετατρέψουμε τη χώρα μας σε χώρα ενεχυροδανειστών. Το να φέρω αυτό, κύριε Υπουργέ, γιατί είναι πρόσφατες οι ρυθμίσεις όσον αφορά την εξυγίανση της Α.Τ.Ε. στα πλαίσια της δημιουργικής λογιστικής, τέχνασμα που στηρίζεται στις χρηματιστηριακές υπεραξίες. Φαίνεται ότι οι προοπτικές δεν υπάρχουν και ίσως δεν υπάρχει ανάλογη ευνοϊκή κατάσταση και για την Α.Τ.Ε. Εύχομαι να μη δικαιωθώ, αλλά φοβόμαστε, κύριε Υπουργέ, γιατί -μας οφείλετε ήδη μία ενημέρωση για την πορεία της Α.Τ.Ε., την έχετε υποσχεθεί, Θα περιμένουμε- οι καιροί δεν μπορούν να περιμένουν.
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε και κύριοι συνάδελφοι, θα ξεκινήσω από το τελευταίο που είπε ο κ. Αποστόλου. Γιατί αυτό δεν αφορά μόνο την Α.Τ.Ε., αφορά και άλλους φορείς, αφορά το Ι.Κ.Α., αφορά τη γενικότερη πολιτική μονεταρισμού που υπάρχει σήμερα εν όψει της παγκοσμιοποίησης. 'Ολες αυτές τις διευθετήσεις να μην τις κάνουν οι πολιτικές δυνάμεις, αλλά να τις κάνουν τα νέα οικονομικά τζάκια, όπως έχουν διαρθρωθεί και έχουν αγκαλιάσει και σφίξει στο λαιμό τις κοινωνίες σήμερα και αυτές να βγάλουν το φίδι από την τρύπα. Αυτό, όσον αφορά εμάς, κύριοι συνάδελφοι, πρέπει να μας προβληματίσει, γιατί εμείς είμαστε αυτοί που καθοδηγούμε τις κοινωνίες, εμείς είμαστε αυτοί που πρέπει να σκεπτόμαστε τις κοινωνίες. Η πολιτική είναι το εργαλείο και δεν είναι η οικονομία. Και το λέω αυτό, γιατί μία τέτοια λογική φαίνεται να περνάει εδώ μέσα, μιας λογιστικής προσέγγισης των προβλημάτων στη γεωργική οικονομία. Το πράγμα όμως δεν είναι έτσι. 'Εχει μία σταθερή κοινωνική άποψη και πλευρά.
Στην Ελλάδα μας το 20% των Ελλήνων πολιτών ασχολείται με την πολιτεία, ασχολείται στην ύπαιθρο -και είναι ιδιαίτερα σημαντικό αυτό- στην περιφέρεια, στα σύνορα της χώρας μας, σε μία περίοδο ιδιαίτερα ταραγμένη, εν όψει της νέας τάξης πραγμάτων. Και αν το δει κανείς έτσι, δεν θα μείνει σε απλές οικονομίστικες προσεγγίσεις, αλλά πρέπει να το δει σαν ένα κοινωνικό εθνικό ζήτημα. Και για να επενδύσει κανείς σε αυτά, χρειάζεται τη συμμετοχή του δικού της δυναμικού η χώρα.
Είπε προηγούμενα ο Κοινοβουλευτικός Εκπρόσωπος του ΠΑ.ΣΟ.Κ. -και είναι έτσι- ότι στην περιφέρειά του την Ηλεία από ογδόντα δύο γεωπόνους που προβλέπει σε οργανικές θέσεις ο νομός υπάρχουν μόνο τριάντα. Εγώ, κύριοι συνάδελφοι και κύριοι Υπουργοί, στη δική μου τη δουλειά δεν διανοούμαι να κάνω παραγωγή χωρίς μηχανικούς, χωρίς ηλεκτρολόγους. Εσείς δηλαδή πώς θέλετε να κάνετε γεωργία χωρίς γεωπόνους; Και θέλετε να πετύχετε. Ποιος θα είναι ο ενδιάμεσος κρίκος από εσάς και τα Υπουργεία σας και τα επιτελεία σας με τον 'Ελληνα αγρότη, αν όχι, ο γεωπόνος; Τα σάπια εργαλεία των πελατειακών σχέσεων που δημιουργήσαμε τόσα χρόνια όλοι μαζί, το ξοφλημένο συνεταιριστικό κίνημα, το διεφθαρμένο συνεταιριστικό κίνημα; Μπορεί να είναι βαριά η κουβέντα και ο φίλος μου ο Μπούτας να παρεξηγείται. Αλλά και εσείς κτυπήσατε τον κ. Μπούτα στο φυλλάδιό σας, γιατί αυτούς υπονοούσατε στην τελευταία σελίδα και στηρίζετε την ίδια στιγμή όλο αυτό το διαρθρωμένο σαθρό σύστημα του συνεταιριστικού κινήματος.
Κύριε Υπουργέ -θα βάλω το δάκτυλο επί τον τύπον των ήλων, γιατί εγώ το έχω δηλώσει σε αυτήν την Αίθουσα- δεν φοβάμαι το προσωπικό πολιτικό κόστος. Δεν με ενδιαφέρει, δεν είμαι επαγγελματίας πολιτικός.
Σας είχα βάλει ένα θέμα εδώ, η διάρθρωση της 'Ενωσης Λαγκαδά είναι παράνομη, με τις γνωματεύσεις της ίδιας της ΠΑΣΕΓΕΣ. Σας είπα σήμερα ότι θα σας καταθέσω δύο μόνο σελίδες, πριν σας φέρω τις διακόσιες και πριν τις στείλω στην Ευρωπαϊκή Κοινότητα.
Πώς γίνεται εκεί η εμπορία. Με πεθαμένους, ανύπαρκτα φυσικά πρόσωπα. Επικυρώνονται και πηγαίνουν στην Αγροτική Τράπεζα και εισπράττονται. Αυτά θα τα καταθέσω για τα Πρακτικά, κύριε Υπουργέ και την επόμενη φορά θα σας δώσω όλες τις σελίδες.
Και όταν σας προειδοποίησα, είπατε ότι θα ενδιαφερθείτε και δεν ενδιαφερθήκατε. Γι' αυτό σας ψέγω σήμερα, κύριε Υφυπουργέ. Γιατί έμαθα ότι το παρασκήνιο, η κομματική διάρθρωση είναι η ίδια. Ο Πρόεδρος της ΠΑΣΕΓΕΣ, ο Υποδιευθυντής της Αγροτικής Τράπεζας και Γραμματέας του τομέα Αγροτικού του ΠΑ.ΣΟ.Κ.
Και η ανομία συνεχίζεται. Και αυτή η ανομία χτυπάει την ελληνική οικονομία, μόνο αυτό σας ενδιαφέρει. Αλλά εμένα με ενδιαφέρει ότι χτυπάει και τους απλούς αγρότες, οι οποίοι σε τελευταία ανάλυση είναι τα πρώτα θύματα, γιατί όλοι τους χρησιμοποιούν για να τους δώσουν ένα μερικό εισόδημα διαβίωσης μιας εβδομάδας, ενός μηνός, πέντε μηνών. Στο τέλος όμως αυτή η διάρθρωση, η στελέχωση του αγροτικού τομέα, είναι λανθασμένη, για να δείτε και εσείς, κύριε Υπουργέ, με τη σειρά σας την πολιτική ευθύνη.
Είπατε ότι εντός του Οκτωβρίου θα φέρετε το νέο νόμο περί συνεταιρισμών, γιατί πια είναι κοινό μυστικό ότι δεν πάει άλλο αυτό το σύστημα, ότι δεν δέχεται πια η ελληνική κοινωνία της υπαίθρου αυτήν τη διάβρωση.
'Εφερα και κάποια άλλα μικρά θέματα από τα κοντινά μας χωριά. Καλή η επιχείρηση "ΚΟΛΙΟΣ Ο.Ε.", ο κ. Κακάτσος Κωνσταντίνος του Ελευθερίου, να δώσει επιστροφή από την ποσόστωση του γάλακτος ένα εκατομμύριο εννιακόσιες είκοσι εννέα χιλιάδες (1.929.000) δραχμές. Καλή η "ΔΟΙΡΑΝΗ Α.Ε.", η κ. Αθανασιάδη, που θα δώσει πίσω επιστρεφόμενα τρία εκατομμύρια (3.000.000) δραχμές. Είναι και ένας άλλος με τρία εκατομμύρια διακόσιες χιλιάδες (3.200.000) δραχμές. Είναι και δύο εκατομμύρια πεντακόσιες χιλιάδες (2.500.000) δραχμές.
Αλήθεια, γνωρίζετε ποιοι είναι αυτοί; 'Εχετε επαφή τελικά με τον απλό πολίτη, με τον απλό κτηνοτρόφο; Και πώς να την έχετε, αφού δεν έχετε τα ενδιάμεσα όργανα που είπαμε προηγούμενα; Δεν έχει μείνει πια δημόσια διοίκηση σε κανέναν τομέα, αλλά και στον αγροτικό τομέα, για να καταλάβετε ότι αυτοί οι άνθρωποι είναι υποχρεωμένοι κατά τους κανονισμούς της Ευρωπαϊκής 'Ενωσης, που εσείς τους στηρίζετε και τους θεωρείτε ευαγγέλιο, να επιστρέψουν χρήματα, διότι υπάρχει περιορισμός και ποσόστωση.
Ε, αυτοί οι άνθρωποι έβγαλαν κάποιο γάλα παραπάνω, γιατί το χρειάζονταν για τα παιδιά τους, για να βγάλουν ένα μεροκάματο, για να στείλουν τα παιδιά τους στο φροντιστήριο, για να πάνε να γιατρέψουν τον πατέρα τους και τη μάνα τους.
Και δεν έχουν να δώσουν, κύριε Υπουργέ. Πώς απαντάμε; Ξερά, μονολεκτικά, ότι "τι να κάνουμε; 'Επρεπε να το ξέρουν". Και δεν το ήξεραν. Δεν ήξεραν ότι θα πληρώσουν φέτος τριάντα δραχμές πρόστιμο ανά κιλό, διότι πέρυσι πλήρωσαν επτά δραχμές. Ποια μέσα ενημέρωσης ήταν αυτά που τους ενημέρωσαν; Ποιες υπηρεσίες της Διεύθυνσης Γεωργίας ήταν αυτές που τους ενημέρωσαν, για να κάνουν το κουμάντο τους τουλάχιστον;
Χθες, ήπια καφέ δίπλα από τη δουλειά μου με έναν αγρότη. Τον θεωρούσα ίσως τον πιο ικανό στην περιοχή μου, στο Λαγκαδά. 'Εχει χώρο για θερμοκήπια. Πρωί, μεσημέρι, βράδυ είναι εκεί μέσα. Φοβούμενος ότι τον ενοχλώ, επειδή δραστηριοποιούμαι δίπλα του, πήγα να του ζητήσω προκαταβολικά συγγνώμη.
Και με απογοήτευσε, γιατί ξέρετε τι μου είπε; Είπε "δεν πειράζει Γιώργο, θα το κλείσω του χρόνου. Από τα επτά στρέμματα θερμοκήπιο θα κρατήσω ένα στρέμμα". Γιατί δεν μπορεί πια, γιατί πέρυσι πήγε και αγόρασε το σπόρο και τον πλήρωσε το Γενάρη προκαταβολικά, γιατί εκεί έχει μπει η "ΜΠΑΓΙΕΡ", η οποία ελέγχει το ολλανδικό μονοπώλιο σπόρων κλπ. Και τα παίρνει λοιπόν προκαταβολικά και σήμερα δεν έχει πληρωθεί ακόμη για την παραγωγή του.
Και δεν είναι μόνο αυτό. Λέει "βαρέθηκα να δουλεύω όλο το βράδυ, για να πηγαίνω στη λαχαναγορά να παραδίδω και να περιμένω μέχρι τις 15.00' το απόγευμα για να πάρω σειρά". Ουρές ολόκληρες στη λαχαναγορά της Θεσσαλονίκης. Την κάνατε ανώνυμη εταιρεία, την εσυγχρονίσατε και αυτήν. Και όμως έτσι δεν λειτουργεί πάλι. Αυτά όταν τα λέει κανείς από αυτό το Βήμα, μοιάζουν λαϊκίστικα και μικρά προβλήματα.
Μα, μη φαντάζεστε ότι είναι τόσο μεγάλα τα προβλήματα. Είναι συσσωρευμένα πολλά μικρά προβλήματα και έχουν μείνει έτσι, διότι δεν έχετε παρέμβει ποτέ, γιατί δεν έχετε επαφή με την πραγματικότητα και διότι με το που πηγαίνει στο Υπουργείο ο καθένας θέλει να έχει το προσωπικό του ίματζ και το δικό του στιλ, και ας το έχει.
Διαπιστώνω όμως -διότι με συμπάθεια είδα την αλλαγή στο Υπουργείο και κάπου με επιφύλαξη αντιμετώπιζα στην αρχή τον κύριο Υπουργό, γιατί είχε ένα άλλο ήθος και ύφος- ότι διατηρεί την ίδια πολιτική -και αυτό έχει σημασία- την πολιτική του εκσυγχρονισμού, όπως την έχει ονομάσει σήμερα χρησιμοποιώντας αυτήν τη μαγική λέξη, που είναι ισοπέδωση κυριολεκτικά των λαϊκών στρωμάτων, της περιφέρειας κυρίως, στον αγροτικό τομέα.
Αλήθεια, όταν βγαίνετε στις έδρες σας, έχετε βρει κανέναν αγρότη χαμογελαστό τα τελευταία χρόνια; Δεν τους είδατε εξαγριωμένους; Δεν καταλαβαίνετε ότι όσο κι αν χρησιμοποιείτε τους μηχανισμούς που έχετε και την κομματική διάρθρωση που έχετε κατακτήσει με επιστημονικό τρόπο τα τελευταία χρόνια, δεν θα μπορείτε για πάντα να πείθετε; Δεν καταλαβαίνετε ότι για μερικά σημαντικά θέματα, όπως είναι το αγροτικό ζήτημα, πρέπει να συσκεφθούμε όλοι μαζί και να αφήσουμε αυτούς τους μονοκομματικούς βερμπαλισμούς σε αυτήν την Αίθουσα, αυτών που επερωτάνε επί δέκα φορές σε ένα χρόνο. Δεν ξέρω αν εννοούν αυτά που λένε. Τουλάχιστον με βάση το παρελθόν πιστεύω πως δεν τα εννοούν. Μακάρι να αλλάξει κάτι σ' αυτόν τον τόπο, αλλά και σε σας, που χρόνια ισχυριζόσασταν ότι εκφράζετε αυτή την κοινωνία, των μη προνομιούχων Ελλήνων, που κυρίως απαρτίζεται από αγρότες πολίτες. Πώς τους βλέπετε; Για πόσο καιρό θα αντέξουν ακόμα, μέχρι να πάρουν "βρεγμένη σανίδα";
Κάνω και σε μας κριτική -και στο φίλο μου τον κ. Αποστόλου, που χαμογελά απέναντι- γιατί κι εμείς έχουμε τις δικές μας ευθύνες. 'Εχουμε ένα μικρότερο μερίδιο ευθύνης. 'Εχουμε τη δικιά μας ευθύνη. 'Εχουμε κάνει μία ανοιχτή πρόσκληση για ένα κοινωνικό μέτωπο ενάντια σ' αυτήν την εξαθλίωση ημών και υμών. Τελικά λέτε μερικά πράγματα που δεν τα πιστεύετε. Είμαι σίγουρος ότι ο κύριος Υπουργός, επειδή έχει δώσει ένα κομμάτι από τη ζωή του την πολιτική σ' αυτό που λέγεται αγροτικό κίνημα, αυτά που λέει, τα λέει με μεγάλη δυσκολία και δεν τα πιστεύει. Δεν μπορώ να διανοηθώ ότι είναι δυνατόν να μην τα πιστεύει ή να τα πιστεύει, γιατί τότε σημαίνει ότι τα τελευταία χρόνια έχει ξεκόψει εντελώς από την ελληνική κοινωνία και την ελληνική πραγματικότητα, που είναι μία πραγματικότητα συνεχούς εξαθλίωσης, συρρίκνωσης και εγκατάλειψης της ελληνικής υπαίθρου, του χωραφιού, του βουνού, του κάμπου, που είναι και το μέλλον της χώρας μας. Γιατί, τον εκσυγχρονισμό της βιομηχανίας και του μεγάλου κεφαλαίου τον χάσαμε προϊστορικά, τότε, με τα θαλασσοδάνεια και με κάποιους άλλους που πρόλαβαν πριν από μας.
ΠΡΟΕΔΡΕΥΩΝ (Νικόλαος Κατσαρός): Ο κ. Μπασιάκος έχει το λόγο. 
ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, να δευτερολογήσω, αλλά θα επιθυμούσα την παρουσία του Υπουργού με τον οποίον είχαμε τη συζήτηση στην πρωτολογία του.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Τον κάλεσε ο κύριος Πρόεδρος της Βουλής.
ΕΥΑΓΓΕΛΟΣ ΜΠΑΣΙΑΚΟΣ: Τιμώ τον κύριο Υφυπουργό, αλλά νομίζω ότι θα έπρεπε να συνεχιστεί ο διάλογος με τον κύριο Υπουργό, όπως ξεκίνησε.
ΠΡΟΕΔΡΕΥΩΝ (Νικόλαος Κατσαρός): Η Κυβέρνηση εκπροσωπείται.
ΕΥΑΓΓΕΛΟΣ ΜΠΑΣΙΑΚΟΣ: Εκπροσωπείται, είναι βέβαιο, αλλά θα ήθελα -επαναλαμβάνω- να δω από τον Υπουργό αν προτίθεται να στηρίξει εκείνα τα οποία είπε ή να σχολιάσει εκείνα τα οποία η Νέα Δημοκρατία με την επερώτησή της θέτει.
ΠΡΟΕΔΡΕΥΩΝ (Νικόλαος Κατσαρός): Θα ενημερωθεί από τον κύριο Υφυπουργό, αν έλθει, και επομένως θα έχετε την απάντηση.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Θα επιστρέψει, κύριε Πρόεδρε.
ΕΥΑΓΓΕΛΟΣ ΜΠΑΣΙΑΚΟΣ: Πρώτα απ' όλα θα ήθελα να κάνω μία γενική παρατήρηση. Ο κύριος Υπουργός δεν αμφισβήτησε επί της ουσίας κανένα από τα στοιχεία τα οποία επικαλεσθήκαμε στην επερώτηση. Σχεδόν σε όλα συνεφώνησε. Σε ένα στοιχείο δεν συνεφώνησε και απορώ γιατί. Μας είπε ότι οι εξαγωγές οπωροκηπευτικών και εσπεριδοειδών αυξήθηκαν -λέει-φέτος. Αυτό νομίζω ότι πρέπει να το πει στους παραγωγούς των περιοχών αυτών, αν έχει το θάρρος.
Ενδεχομένως, κύριε Υφυπουργέ, επειδή επινοήσατε και τη μέθοδο των φυλλαδίων αυτών, μπορεί να εκδώσετε ένα φυλλάδιο και να πείτε στον κόσμο ότι πρέπει να είναι πολύ ευτυχής, γιατί φέτος επί Κυβερνήσεως ΠΑ.ΣΟ.Κ. αυξήθηκαν οι εξαγωγές αυτών των προϊόντων. Να δούμε πώς θα αντιδράσουν οι αγρότες.
Δεν είπατε τίποτα επί της ουσίας. Ο κύριος Υπουργός δεν σχολίασε τίποτα απ' όσα του είπαμε για την εξέλιξη των τιμών και των επιδοτήσεων σε συγκεκριμένα προϊόντα, τα οποία αποτελούν, αν θέλετε, τα βασικά προϊόντα της ελληνικής περιφέρειας, ούτε για το βαμβάκι ούτε για τα οπωροκηπευτικά ούτε για τον καπνό ούτε για το ελαιόλαδο ούτε για το σκληρό σιτάρι με την απώλεια των επιδοτήσεων, της βιομηχανικής τομάτας ντομάτας, του ρυζιού και κυρίως βέβαια για τα προϊόντα της ζωικής παραγωγής.
Ενώ όμως δεν αμφισβητήθηκαν τα στοιχεία, τα οποία είναι πολύ δυσάρεστα για την Κυβέρνηση και την πολιτική της, είναι άκρως προκλητικό το φυλλάδιο το οποίο εκδώσατε, κύριε Υφυπουργέ.
Είναι προκλητικό, γιατί μεταξύ άλλων, τα οποία σχολιάστηκαν και πριν, αναφέρει εδώ το φυλλάδιο ότι με απόφαση της Κυβέρνησης η οποία αφορά τη σύναψη συμβάσεως με την Αγροτική Τράπεζα θα γίνει η πληρωμή των σαράντα (40) δραχμών μαζί με την προκαταβολή. Και βέβαια συμφωνούμε σε αυτό, είπαμε ότι είναι σωστό μέτρο. Το είχαμε εισηγηθεί εμείς ως Νέα Δημοκρατία πρώτοι το 1997 και το εφαρμόσατε μετά από πολλή πίεση και πολύ δισταγμό.
Είναι προκλητικό λοιπόν να λέτε εδώ ως θέσφατο,"έτσι οι παραγωγοί" -και παρακαλώ να γραφτεί στα Πρακτικά- "θα λάβουν ως προκαταβολή" -όχι ως τελική τιμή, αλλά ως προκαταβολή- "το ποσό περίπου των τριακοσίων τριάντα (330) δραχμών έναντι τριακοσίων δεκαεπτά (317) που έλαβαν πέρυσι".
Είναι δυνατόν να λέγονται τέτοια πράγματα; 'Ελαβαν οι παραγωγοί πέρσι προκαταβολή τριακόσιες δεκαεπτά δραχμές (317) το κιλό το βαμβάκι; Θα φρίττουν οι άνθρωποι όταν μας ακούν. Ούτε σύνολο δεν πήραν τριακόσιες δεκαεπτά (317) δραχμές. Το σύνολο, οπως εμφανίζεται από τα επίσημα στοιχεία του Υπουργείου, δεν είναι πάνω απο διακόσιες εξήντα δραχμές το κιλό ή ενδεχομένως διακόσιες εξήντα πέντε σε κάποια εκκοκκιστήρια. Μιλάω για την τελική τιμή, όχι την προκαταβολή.
Μας λέτε λοιπόν τώρα ότι πήραν πέρσι προκαταβολή τριακόσιες δεκαεπτά (317) δραχμές το κιλό -αυτά λέτε στην περιφέρεια- και ότι φέτος, επειδή θεωρείτε ότι οι τριακόσιες δεκαεπτά (317) δραχμές είναι λίγες, τους δίνετε τριακόσιες τριάντα (330) προκαταβολή, όταν φέτος η τελική τιμή δεν πρόκειται σε καμία περίπτωση να υπερβεί τις διακόσιες πενήντα (250) με διακόσιες πενήντα πέντε (255) δραχμές, παρά το ότι θα δώσετε τις σαράντα (40) δραχμές της δεύτερης δόσης με την πρώτη δόση.
Είναι δυνατόν να λέτε τέτοια πράγματα στην περιφέρεια; Ξοδεύετε λεφτά του ελληνικού δημοσίου για να κάνετε αυτήν την προπαγάνδα με αυτό το φυλλάδιο και τους λέτε ψέματα, πέρα από το ότι βρίζετε κάποιους, όπως έγινε με τον κ. Μπούτα. Δικαίως διαμαρτύρεται ο κ. Μπούτας. Αν είναι δυνατόν να δίνετε τέτοια στοιχεία! Το καλύτερο που έχουμε να κάνουμε εμείς είναι να παρουσιάζουμε αυτά τα στοιχεία, αυτά τα φυλλάδιά σας στην περιφέρεια, για να δουν πόσο αξιόπιστοι είστε.
Να έλθει λοιπόν ο κύριος Υπουργός και να μας πει, ποια είναι τα σωστά στοιχεία. Αυτά που λέει το φυλλάδιο ότι φέτος θα πάρουν προκαταβολή τριακόσιες τριάντα (330) δραχμές και σύμφωνα με αυτά που λέτε, αν προσθέσουμε και άλλες σαράντα (40) θα γίνουν τριακόσιες εβδομήντα (370) ή αυτά που λέμε εμείς ότι δυστυχώς οι αγρότες δεν πρόκειται να πάρουν και για τις δύο δόσεις παραπάνω από διακόσιες πενήντα (250) με διακόσιες πενήντα πέντε (255) δραχμές τελική τιμή; Ποιο είναι το σωστό, για να ξέρουμε τι γίνεται; 'Εχουμε μία διάσταση απόψεων κατά εκατόν είκοσι (120) δραχμές στην εκτίμηση.
Σας λέω ότι μιλάτε για απόφαση και δυστυχώς -το έχω δει σε διάφορες περιπτώσεις- οι Βουλευτές του ΠΑΣΟΚ έχουν πάρει το φυλλάδιο αυτό, το έχουν κάνει προσωπικές τους δηλώσεις και το έχουν δώσει στα τοπικά Μέσα Μαζικής Ενημέρωσης για να παρουσιάσουν την επιτυχία της Κυβέρνησης.
Για τους στόχους δεν αμφιβάλλω. Κάνετε την προπαγάνδα σας, θέλετε να κάνετε κάποια πράγματα. Εδώ μιλάτε για ειλημμένη απόφαση, η οποία οδηγεί στην προκαταβολή τριακοσίων τριάντα (330) δραχμών. Ας ελπίσουμε ότι το έχει κάνει ένας υπηρεσιακός παράγοντας και δεν το έχετε κάνει συνειδητά. Γιατί εάν έχετε κάνει συνειδητά κάτι τέτοιο, αυτό σημαίνει ότι παραπληροφορείτε εν γνώσει σας κάποιες εκατοντάδες χιλιάδες παραγωγούς, οι οποίοι αγχώνονται, ανησυχούν και διαμαρτύρονται. Εκμεταλλεύεστε λοιπόν τον πόνο τους και την φτώχεια τους για να τους παραπληροφορείτε και να τους παραπλανάτε, επειδή πολύ σύντομα έχουμε εκλογές.
'Οσον αφορά τα υπόλοιπα, εμείς δεν είπαμε ότι στη διαχειριστική επιτροπή της Ευρωπαϊκής 'Ενωσης είναι κακό που μειοψηφίσατε. Το κακό είναι ότι δεν καταφέρατε να πείσετε ούτε έναν από τους άλλους εκπροσώπους των άλλων χωρών για να μας καλύψουν στο θέμα του βάμβακος, εφόσον πιστεύουμε ότι είχαμε δίκιο, τη στιγμή που σε άλλες συνεδριάσεις ζητούν αυτοί τη δική μας στήριξη, για να δημιουργηθεί μία πλειοψηφία υπέρ των συμφερόντων τους. Αλίμονο, εάν δεν μπορείτε να επιβάλετε την άποψή σας, όταν είναι σωστές οι θέσεις, επειδή το πρόβλημα είναι μόνο της Ελλάδος και της Ισπανίας. Τότε έπρεπε να καταρρέει η παραγωγή. Τότε τα προϊόντα τα οποία δεν παράγονται στις μισές τουλάχιστον χώρες της Ευρωπαϊκής 'Ενωσης δεν έπρεπε να τυγχάνουν στήριξης, εάν ίσχυε αυτό που λέτε.
Για την στήριξη των εξαγωγών των προϊόντων είναι σαφές ότι ανεξάρτητα από την παρέμβαση που έκανε ο κύριος Υπουργός ή η Κυβέρνηση, που έγινε όπως σας είπα άκαιρα, δεν πήραμε τίποτα από την Ευρωπαϊκή 'Ενωση. Το εξασφαλίσαμε επί Νέας Δημοκρατίας -δεν το διαψεύδει κανείς αυτό- αλλά δεν καταφέρατε να κάνετε τίποτα.
Αντίθετα, επαναλαμβάνω, προσπαθούσατε να πείσετε την κρίσιμη εκείνη περίοδο ότι υπάρχουν και άλλοι οδοί διακίνησης των προϊόντων μας προς την Kεντρική και Ανατολική Ευρώπη και άρα, θα είναι μικρό το πρόβλημα από την κρίση στη Γιουγκοσλαβία, η οποία δεν άρχισε στις 27 Μαρτίου. Στις 27 Μαρτίου άρχισαν οι βομβαρδισμοί. Η κρίση και άρα η αδυναμία διακίνησης μέσω της Γιουγκοσλαβίας προϋπήρχε.
"Ηταν ο βασικός λόγος, λόγω ακριβώς της κρίσεως αυτής να ζητήσουμε τη στήριξη από την Ευρωπαϊκή 'Ενωση. Το επαναλαμβάνω, είχαμε το προηγουμένο εγκρίσεως της επιδότησης αυτής.
Τώρα για το αγροτικό εισόδημα μακροχρόνια, τα στοιχεία είναι καταλυτικά. Ο κ. Τσιτουρίδης σας ανέφερε συγκεκριμένα στοιχεία πώς διαμορφώνεται το αγροτικό εισόδημα στην Ελλάδα και σε άλλες μεσογειακές χώρες. Δεν είναι δυνατόν λοιπόν όταν έχουμε τέτοια στοιχεία καταλυτικά, όταν έχουμε μείωση του αγροτικού εισοδήματος, μείωση της συμμετοχής της ακαθάριστης αξίας της αγροτικής παραγωγής στην οικονομία, έχουμε μείωση του ενεργού αγροτικού πληθυσμού, έχουμε απερήμωση της περιφέρειας, δεν είναι δυνατόν παρά τα στοιχεία αυτά να λέτε ότι πάμε καλά ή ότι δεν μπορούμε να πάμε διαφορετικά.
'Ολα τα στοιχεία που επικαλέστηκε ο κύριος Υπουργός, υπερκαλύπτονται απο δύο τρία καταλυτικά στοιχεία που η επερώτηση της Νέας Δημοκρατίας σας ετόνισε, όπως άλλωστε όλοι οι συνάδελφοι παρεδέχθηκαν ότι τα στοιχεία αυτά είναι αληθέστατα. Δεν μπορείτε να στηρίζετε την πολιτική σας σε αυτά τα στοιχεία, που επικαλείστε.
Και βέβαια σας είπαμε ότι τα κονδύλια του Β' Κοινοτικού Πλαισίου Στήριξης είναι ανεπαρκή. Από την αρχή που εφαρμόζεται το πρόγραμμα αυτό η Κυβέρνηση είχε διάθεση να τα μειώσει. Τα μειώσατε σημαντικά. Εμείς λέμε, σας είπα και προηγουμένως ότι και τα σχέδια βελτίωσης και η δράση για τους νέους αγρότες είναι ανεπαρκή και χρειάζονται σύμφωνα και με εισηγήσεις των υπηρεσιακών παραγόντων εκατόν ογδόντα δισεκατομμύρια (180.000.000.000) δραχμές. Σας κατηγορούμε, δηλαδή, ότι δεν διαθέσατε για τον τομέα της γεωργίας και εξαρχής αλλά και εκ των υστέρων που γίνεται αναδιάρθρωση των προγραμμάτων αυτών και αναπροσαρμογή τους με βάση τα νέα δεδομένα, δεν διαθέσατε για τον αγροτικό τομέα τα επαρκή κονδύλια, τη στιγμή που ο αγροτικός τομέας πέρασε κρίση. Είναι σαν να λέτε ότι δεν έχει ανάγκες ο αγροτικός τομέας, αυτό υπαινίχθη ο κύριος Υπουργός προηγουμένως και άρα δεν πρόκειται να δώσουμε λεφτά προς την κατεύθυνση αυτή.
Και κάτι άλλο, μια και μιλάμε για Κοινοτικό Πλαίσιο Στήριξης. Δεν είναι δυνατόν να μας λέτε και από τηλεοράσεως με τα σποτάκια και παραμονές ευρωεκλογών ότι εξασφαλίσατε πρόσθετους νέους πόρους 9,5 τρισεκατομμύρια δραχμές. Δεν είναι πρόσθετοι πόροι. Είναι οι πόροι των εγγυήσεων που και σήμερα παίρνουμε. Δεν είναι δυνατόν να καλλιεργείτε την εντύπωση ότι θα παίρνουνε αυτά που παίρνανε συν 9,5 τρισεκατομμύρια. 'Ολα μαζί αυτά είναι, τα οποία αν αναχθούν σε μέσο όρο κατ' έτος θα δείτε ότι είναι ανάλογα με αυτά που εκαρπούντο οι αγρότες την προηγούμενη περίοδο στην εφαρμογή του προηγούμενου Κοινοτικού Πλαισίου Στήριξης.
Για τις συντάξεις του ΟΓΑ. Δεν δίνετε τίποτα. Κάποτε λέγατε ότι κάναμε λαϊκισμό, τώρα δίνετε τις δέκα χιλιάδες (10.000) αλλά δεν μας λέτε τι έχασαν οι αγρότες όλα αυτά τα χρόνια που δεν εφαρμόζεται αυτό που η Νέα Δημοκρατία παγίως σας έλεγε και για τις συντάξεις και για τη μείωση του κόστους παραγωγής, που βεβαίως είναι συμβατά με την Ευρωπαϊκή 'Ενωση και τους κανονισμούς, διότι δεν μπορούμε να κάνουμε διαφορετικά. Ο κ. Μπούτας είπε "κακώς λέμε για συμβατά". Πρέπει να είναι συμβατά. Γιατί αν δεν είναι συμβατά, θα τα πληρώσουμε ως πρόστιμα.
Δεν μας είπε ο κύριος Υπουργός πόσα μένουν ως καθυστερούμενες αποζημιώσεις από τον ΕΛΓΑ. Μας είπε ότι θα αλλάξει το σύστημα με την επόμενη κυβέρνηση, ουσιαστικά αυτό υπαινίχθη, έτσι θα γίνει με την επόμενη κυβέρνηση, είναι βεβαιο, που θα είναι της Νέας Δημοκρατίας, αλλά δεν μας είπε τι χρωστάει ο ΕΛΓΑ ακόμη. 'Εχετε δεσμευθεί στη Θεσσαλία, στην Καρδίτσα ειδικά και είπε και ο κ. Μπούτας το πρόβλημα, πραγματικά έτσι είναι, όπως τα είπε, δεν μας λέτε τι θα γίνει ως προς την καταβολή των αποζημιώσεων. 'Εχετε πει ότι θα δώσετε το σύνολο των αποζημιώσεων, μέχρι τέλος του χρόνου.
'Οσον αφορά τα πραγματικά επιτόκια της ΑΤΕ και τη ρύθμιση των χρεών, πραγματικά εδώ έχουμε μια τεράστια δυσαρμονία. Τα πραγματικά επιτόκια είναι υπέρογκα. Για πρώτη φορά είναι σε διψήφιο νούμερο, όπως σας είπε ο κ. Τσιτουρίδης προηγουμένως. Είναι δυνατόν να λέτε ότι κάνετε χάρη στους αγρότες που θα μειώσετε τα επιτόκια και τα επιτόκια αυτά να είναι πάνω απο 10% μεγαλύτερα ως πραγματικά επιτόκια; Και τι κάνετε με τις ρυθμίσεις των χρεών; Διατυμπανίζετε εδώ ότι έχουμε μια πολύ ωραία ρύθμιση, στην οποία δεν μπορούν να υπαχθούν οι αγρότες και τώρα εν όψει των εκλογών θα αναγκασθείτε να κάνετε κάποια ρύθμιση, που, επαναλαμβάνω, θα πέσει στις πλάτες της νέας κυβέρνησης, της κυβέρνησης της Νέας Δημοκρατίας.
Είπε και ο κύριος Υπουργός προηγουμένως ότι οι επιχειρήσεις της ζωικής παραγωγής είναι υγιείς. Δεν κατάλαβα τι εννοεί. Αν εννοεί ότι βγάζουν υγιεινά προϊόντα για τους καταναλωτές, θα συμφωνήσω απόλυτα.
Αλλά αν εννοείτε ότι οι επιχειρήσεις είναι υγιείς, κατηγορηματικά αρνούμαστε έναν τέτοιον ισχυρό, γιατί και οι κτηνοτρόφοι αντιμετωπίζουν προβλήματα και οι βοοτρόφοι αντιμετωπίζουν προβλήματα και οι αιγοπροβατοτρόφοι αντιμετωπίζουν σοβαρά προβλήματα ως αποτέλεσμα έλλειψης μέριμνας από την Κυβέρνηση και των λαθών και της ολιγωρίας της.
Είναι δυνατόν να μας λέει ο κύριος Υπουργός ότι είναι υγιείς αυτές οι επιχειρήσεις και λόγω επιτοκίων και λόγω μέτρων από την Κυβέρνηση, η οποία οδηγεί στην αντίθετη κατεύθυνση και όχι στην κατεύθυνση στήριξής τους.
Θα παρακαλούσα, λοιπόν, τον κύριο Υπουργό στη δευτερολογία του να τοποθετηθεί σ'αυτά τα στοιχεία που είπαμε. Διότι, επαναλαμβάνω, ότι όλοι οι ισχυρισμοί του ανατρέπονται από δύο-τρία βασικά στοιχεία, τα οποία η επερώτηση της Νέας Δημοκρατίας τα τόνισε, το αγροτικό εισόδημα, τον αγροτικό πληθυσμό και τη γενικότερη πορεία βασικών αγροτικών προϊόντων, τα οποία αντιμετωπίζουν κρίση και των οποίων οι τιμές και οι επιδοτήσεις μειώνονται ραγδαία ως αποτέλεσμα των λαθών και της ολιγωρίας της Κυβέρνησης. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, ο Κοινοβουλευτικός Εκπρόσωπος του κυβερνώντος κόμματος μίλησε για τη συμπεριφορά της Αγροτικής Τράπεζας. Πραγματικά η τακτική αυτήν την οποία εφαρμόζει η Αγροτική Τράπεζα, εκτός του ότι συνιστά πρωτοφανή αναλγησία εις βάρος όλων αυτών των ανθρώπων οι οποίοι βρίσκονται σε δεινή και απελπιστική κατάσταση, εκτός του ότι υπερβαίνει τα ηθικά και κοινωνικά όρια, τα οποία δεν θα αγνοούσαν οι τοκογλύφοι και οι ενεχειροδανιστές, συνιστά συγχρόνως κραυγαλέα συνολική παρανομία. Δημιουργεί δε την εντύπωση ότι η Α.Τ.Ε. είναι υπεράνω νόμων, υπεράνω των κανονισμών, υπεράνω του Κοινοτικού Δικαίου, ώστε να παρανομεί ατιμωρητί και να συμπεριφέρεται απάνθρωπα.
Υπάρχει μάλιστα η εντύπωση ότι η Α.Τ.Ε. έχει την άνωθεν εντολή και ότι όλα αυτά που μας λέγει η ηγεσία του Υπουργείου Γεωργίας περί παράνομης παρακράτησης των επιδοτήσεων είναι απλώς για το θεαθήναι.
Θα ήθελα να σας ρωτήσω, κύριε Υφυπουργέ, μια και είσθε υπεύθυνος για το ζωικό κεφάλαιο και ζωική παραγωγή, είναι ή δεν είναι παράνομες οι παρακρατήσεις από την Α.Τ.Ε.; Προτίθεσθε να δώσετε εντολή να σταματήσει αυτή η παρανομία;
'Εχουμε κρούσματα παραγωγών οι οποίοι δεν μπορούν να εισπράξουν τις επιδοτήσεις. Από πέρυσι υπάρχουν επιταγές της Αγροτικής Τράπεζας στα χέρια αυτών των κτηνοτρόφων και δεν μπορούν να τις εισπράξουν, με αποτέλεσμα να κινδυνεύουν οι επιδοτήσεις να επιστραφούν στην Ευρωπαϊκή Κοινότητα. Είναι κατάφορη αυτή η παρανομία και πρέπει να την στιλητεύσετε. Να δώσετε άμεση εντολή η Αγροτική Τράπεζα να ξοφλήσει αυτούς τους παραγωγούς.
Επίσης θα ήθελα να πω στον κύριο Υπουργό, -ο οποίος δυστυχώς δεν βρίσκεται στην Αίθουσα,- ο οποίος προσπάθησε να ωραιοποιήσει την κατάσταση λέγοντας ότι είχαμε υπερπαραγωγή στα ροδάκινα, γι'αυτό και δεν πήγαμε καλά, ότι κάνει μεγάλος λάθος. Δεν είχαμε υπερπαραγωγή, απεναντίας είχαμε πολύ χαμηλή παραγωγή, διότι είχαμε πάρα πολλές ζημιές. Είχαμε τις χαλαζοπτώσεις του μήνα Ιουλίου. Επλήγη ένα πολύ σημαντικό κομμάτι της ροδακινοπαραγωγής και μάλιστα οι ροδακινοπαραγωγοί περιμένουν τις εκτιμήσεις. Υπάρχουν πληροφορίες από πλευράς ΕΛΓΑ ότι θα τις υποεκτιμήσει, διότι δεν υπάρχουν χρήματα στο ταμείο του ΕΛΓΑ.
'Ολα αυτά, κύριε Υπουργέ, αποτελούν την εξήγηση της συνεχούς μείωσης του αγροτικού εισοδήματος τα τελευταία τέσσερα χρόνια κατά τη διακυβέρνηση του κ. Σημίτη. 'Ολα αυτά είναι που έχουν οδηγήσει τον αγροτικό κόσμο στα όρια της έσχατης ένδειας. Καλλιεργούν ένα κλίμα απαξίωσης της αγροτικής απασχόλησης, αποθαρρύνουν τους νέους μας να στραφούν στα γεωργικά επαγγέλματα και συντηρούν μία χωρίς προηγούμενο τάση φυγής και εγκατάλειψης της υπαίθρου. Είναι η Κυβέρνηση του ΠΑ.ΣΟ.Κ. υπόλογη όχι μόνον απέναντι στο Εθνικό Κοινοβούλιο αλλά κυρίως απέναντι σε αυτήν τη μεγάλη κοινωνική παραγωγική τάξη, που είναι οι 'Ελληνες αγρότες. Και να είστε σίγουροι ότι η Κυβέρνησή σας θα εισπράξει τα επίχειρα των πράξεων, όποτε και αν γίνουν οι εκλογές. Σας ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, είναι ντροπή να κρύβεστε τρία ολόκληρα χρόνια και να έρχεστε σήμερα εδώ στη Βουλή και να ωραιοποιείτε την κατάσταση.
ΗΛΙΑΣ ΒΕΖΔΡΕΒΑΝΗΣ: 'Οχι ο κύριος Πρόεδρος.
ΘΕΟΦΙΛΟΣ ΛΕΟΝΤΑΡΙΔΗΣ: Μιλώ για τον κύριο Υπουργό. 'Οχι φυσικά μόνο για τον Υπουργό, αλλά για την απουσία γενικότερα της Κυβέρνησης. 
ΠΡΟΕΔΡΕΥΩΝ (Νικόλαος Κατσαρός): Το "κύριε Πρόεδρε" απευθύνεται στο Προεδρείο. Βάζει κόμμα ή τελεία ο κύριος συνάδελφος και τα υπόλοιπα είναι για σας.
Συνεχίστε, κύριε συνάδελφε.
ΘΕΟΦΙΛΟΣ ΛΕΟΝΤΑΡΙΔΗΣ: 'Ισως δεν έχετε καταλάβει ακόμη κύριε Υπουργέ το μέγεθος του προβλήματος που υπάρχει στην περιφέρεια. Δεν παραδέχεστε ότι τα δυσβάσταχτα χρέη στην κτηνοτροφία τα συσσώρευσε η αδιαφορία της πολιτείας και η ληστρική πολιτική της ΑΤΕ. Δεν παραδέχεστε ότι έχει μειωθεί το εισόδημα των αγροτών. Δεν παραδέχεστε ότι ο αγροτικός πληθυσμός γηράσκει και δεν ανανεώνεται εξαιτίας της απροθυμίας των νέων ανθρώπων να στραφούν στο αγροτικό επάγγελμα.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν είπα εγώ τέτοιο πράγμα. ΘΕΟΦΙΛΟΣ ΛΕΟΝΤΑΡΙΔΗΣ: Είπατε προηγουμένως ότι οι αγρότες που είναι στην περιφέρεια και είναι μεγάλοι σε ηλικία ...
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ δεν είπα ότι δεν μειώνεται, αλλά όχι τόσο που λέτε εσείς.
ΘΕΟΦΙΛΟΣ ΛΕΟΝΤΑΡΙΔΗΣ: Δεν το παραδεχθήκατε και ωραιοποιήσατε τα πράγματα.
Δεν απαντάτε σε ερωτήματα που αναπτύξαμε ξεχωριστά για κάθε προϊόν. Δεν απαντήσατε τίποτα για τις ενστάσεις στα βαμβάκια, για τα προβλήματα που δημιουργεί ο ΕΛΓΑ, για τις καθυστερήσεις στις αποζημιώσεις, για τις μειωμένες εκτιμήσεις. Δεν μπορώ να καταλάβω γιατί δεν ιδρώνει το αυτί σας σε αυτήν την έκκληση των παραγωγών, που τη βλέπετε καθημερινά ή την ακούτε, ότι έχουν περιέλθει σε δεινή θέση.
Δεν απαντήσατε ακόμα στα κερδοσκοπικά παιγνίδια που παίζουν οι έμποροι σε βάρος των αγροτών και τι κάνει η Κυβέρνηση γι'αυτά. Εγκαταλείψατε την ύπαιθρο και να είστε βέβαιοι ότι θα είστε υπόλογοι και σύντομα στις εκλογές θα πάρετε τη δέουσα απάντηση από όλους τους αγρότες.
ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριε Υπουργέ, να επαναλάβω και εγώ αυτό που είπατε εσείς, ότι τα ίδια συζητήσαμε και σε προηγούμενες επερωτήσεις, τα ίδια είπαμε εμείς, τα ίδια είπατε εσείς. Δηλαδή το πρόβλημα παραμένει ως έχει.
Αν λοιπόν, εδώ και τρία χρόνια λέγαμε αυτά που είπαμε απόψε εμείς και εσείς επαναλαμβάνετε αυτά που λέγατε πριν τρία χρόνια, σημαίνει ότι δεν έχουμε καμιά πρόοδο στο θέμα μας. Κάνατε μία πολύ ωραία ανάλυση -εγώ επειδή είχα κάποιο επείγον τηλεφώνημα σας παρακολούθησα από την αίθουσα του κόμματος- το τι σκέπτεσθε να κάνετε. Και πότε το σκέπτεσθε, κύριε Υπουργέ; Βέβαια εσείς έχετε την ατυχία να είστε ο τελευταίος Υπουργός της Κυβερνήσεως του ΠΑ.ΣΟ.Κ., περί τας δυσμάς της ζωής της Κυβερνήσεώς σας. Και έχετε ένα πρόβλημα σε αυτό. Αλλά η Κυβέρνησή σας έχει συνέχεια, άλλο αν δεν έχει συνέπεια.
Αυτά τα οποία μας λέτε ότι θα κάνετε, είναι πολύ ωραία. Πότε όμως;
Τώρα πια τελειώσατε. Φέρνετε κάποια μέτρα. Εμείς δεν διαφωνούμε καθόλου. Απεναντίας λέμε: εφαρμόστε το πρόγραμμά μας, εφαρμόστε το σωστό και όχι με κακές αντιγραφές. Αλλά πότε; Στον προϋπολογισμό δεν έχετε δεκάρα περί αυτών. Θα τα κάνετε τον επόμενο χρόνο;
Τον επόμενο χρόνο όμως, κύριε Υπουργέ, το γνωρίζετε πολύ καλά ότι δεν θα είσθε εσείς κυβέρνηση. Το πολύ-πολύ να είσθε μέχρι 26 Μαρτίου. Μετά τις 26 Μαρτίου άλλοι θα κυβερνούν τον τόπο και το γνωρίζετε πολύ καλά αυτό.
Συνεπώς μη μας λέτε τι θα κάνετε. Εμείς σας επερωτούμε, σας μεμφόμεθα για ό,τι δεν κάνατε μέχρι τώρα. Για ό,τι θα κάνετε στο μέλλον, αφήστε το να το κάνουμε στον καιρό τον δέοντα. Και εμείς από τη θέση μας και εσείς από τη δική σας.
Αλλά στα βασικά μας θέματα που θέσαμε, οι απαντήσεις σας ήταν "ήξεις αφίξεις".
Υπερασπιστήκατε ότι το 45% του αγροτικού εισοδήματος είναι από την Ευρώπη. Δεν κομίζετε γλαύκαν εις Αθήνας. Το γνωρίζαμε εμείς ότι θα είναι αυτό, όταν οδηγούσαμε τη χώρα στην Ευρωπαϊκή 'Ενωση και όταν εσείς είχατε τα γνωστά συνθήματα, τα οποία ακόμα είναι γραμμένα στους τοίχους της πατρίδας μας.
Επομένως το ίδιο είπε και ο κ. Δημητρακόπουλος, ότι αλλάξατε πολιτική. Και σας είπα το 1984 από το Βήμα ότι η πολιτική σας είναι αυτή.
Και με ρώτησε ο αείμνηστος Αλευράς, πώς γράφεται αυτό στα Πρακτικά.
Του είπα, με το ένα ζητιανεύετε και με το άλλο μουντζώνετε! Και έτσι δεν έχετε, με συγχωρείτε, κύριε Υπουργέ, πρόσωπο στην Ευρωπαϊκή 'Ενωση και στα όργανά της να επιβάλετε τις σωστές απόψεις, τις συμφέρουσες για τη χώρα. Δεν τα καταφέρατε, κύριε Υπουργέ, να έχετε τέτοιες σχέσεις συνεργασίας. Γι' αυτό και όλες οι επαφές σας στο εξωτερικό είναι καταδικασμένες επαφές.
Και μιλάτε, κύριε Υπουργέ, για τα 7,5 τρισεκατομμύρια. Μα τα 7,5 τρισεκατομμύρια είναι συνέπεια φυσιολογική και, δεύτερον, φυσιολογική συνέπεια της επεκτάσεως του χρόνου από πέντε σε επτά χρόνια, για να έχουμε τα 7,5 τρισεκατομμύρια τα οποία λέτε. Δεν προσθέσατε τίποτα, κύριε Υπουργέ, στη χώρα. Και δεν προσθέσατε, γιατί δεν το μπορείτε. Και δεν το μπορείτε, διότι οι σχέσεις που δημιουργήσατε όλα αυτά τα χρόνια από γενέσεως ΠΑΣΟΚ αλλά και κατά τη διακυβέρνηση της χώρας από το χρόνο που ήσασταν κυβέρνηση αυτής της χώρας δεν σας επέτρεψαν να δημιουργήσετε τις καλές σχέσεις.
Αν τον τελευταίο καιρό πράγματι προσπαθείτε να δημιουργείτε μία κατάσταση, δεν σας λησμονούν το παρελθόν. Και το παρελθόν, κύριε Υπουργέ, του ΠΑΣΟΚ και της Κυβερνήσεώς σας δεν ήταν συνεργάσιμο με την Ευρωπαϊκή 'Ενωση. Γι' αυτό φθάσαμε σ' αυτό το σημείο που φθάσαμε και δεν μπορείτε πια να φανείτε ωφέλιμοι στην ελληνική αγροτιά. Αλλά το πρόβλημα της ελληνικής αγροτιάς παραμένει και δεν δείχνετε την κατανόηση που έπρεπε να δείξετε.
Και αν θέλετε και κάτι άλλο, κύριε Υπουργέ, και συγχωρήστε τό μου προσωπικά αυτό, διότι ξέρετε ότι σας τιμώ και θέλω να είμαι πολύ ευγενής απέναντί σας: Αν δεν μπορείτε να επιβάλετε τις σωστές απόψεις, αυτές που βλέπετε ότι είναι σωστές για τη σωτηρία της ελληνικής γεωργίας και δεν μπορείτε να το περάσετε στην Κυβέρνησή σας, δεν είναι θέμα δικό μας, είναι θέμα δικό σας, συνεργασίας με τον Πρωθυπουργό της χώρας, που κακιές στιγμές ήταν γι' αυτόν όταν ήταν στο Υπουργείο Γεωργίας. Πέρασε από το Υπουργείο Γεωργίας θάβοντας κυριολεκτικά την ελληνική γεωργία, πράγμα από το οποίο δεν μπορεί να συνέλθει ακόμη και σήμερα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχετε το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριοι συνάδελφοι, όταν στην αρχή είπα ότι ξανασυζητάμε περίπου τα ίδια, εννοούσα ότι μία από τις τελευταίες επερωτήσεις που είχατε κάνει ήταν ακριβώς λίγο πριν το καλοκαίρι. Και είπα ότι ξανασυζητάμε τα ίδια, γιατί στο μεταξύ το μόνο που έχει μεσολαβήσει είναι ακριβώς τα μέτρα της Κυβέρνησης. Και αντί να συζητήσουμε πάνω στα μέτρα της Κυβέρνησης, αν έχουμε κάνει λάθος θα μας το πείτε, εμείς είδαμε μια θετικότατη ανταπόκριση. 'Ερχεσθε με στοιχεία μέσα σε μία επερώτηση, τα οποία καλύπτουν πάλι -μπορεί το ερώτημα να είναι συγκεκριμένο για το αγροτικό εισόδημα, αλλά καλύπτουν μέσα εκεί εκατό θέματα. Και δεν πρέπει ο αγαπητός συνάδελφος να διαμαρτύρεται που δεν απάντησα, γιατί εγώ δεν μπορώ να απαντήσω. Θέλω τουλάχιστον πέντε ώρες για να σας απαντήσω με στοιχεία και τεκμήρια και ευχαρίστως να το κάνω σε μια Διαρκή Επιτροπή, αν το θέλετε. Αλλά δεν είναι δυνατόν να απαντήσω για όλα τα προϊόντα και για όλα τα θέματα τα οποία απασχολούν την ελληνική γεωργία.
Εγώ δεν είπα ποτέ ότι δεν υπάρχουν προβλήματα, ίσα-ίσα στην ομιλία μου ακριβώς αυτό είπα, ή ότι δεν υπάρχει μείωση του αγροτικού πληθυσμού. Φυσικά και υπάρχει. Γιατί όμως ασχολούμαστε συνέχεια με τη μείωση του αγροτικού πληθυσμού; Μήπως δεν έχετε διαβάσει τις στατιστικές προβολές ότι το 2030 ο ελληνικός πληθυσμός θα είναι οκτώ εκατομμύρια;
Και ίσως επειδή έρχομαι και από το ταξίδι στο Ιράν, όπου εκεί συμβαίνει ακριβώς το αντίστροφο, το 60% του πληθυσμού είναι κάτω των είκοσι πέντε ετών -αυτό όμως είναι ένα εξαιρετικό φαινόμενο- πρέπει να σας πω ότι η μείωση δεν επέρχεται γιατί υπάρχουν συγκεκριμένες πολιτικές, όπως θέλει να λέει συνήθως η κομμουνιστική αριστερά, για να μειώσουμε τον αγροτικό πληθυσμό. Επέρχεται σε ένα μεγάλο βαθμό -όποιος δει τα στατιστικά στοιχεία- από τη γήρανση. Αυτό, όμως, είναι ένα μεγάλο θέμα της χώρας, γιατί το δημογραφικό πρόβλημα δεν είναι πρόβλημα του αγροτικού τομέα, αλλά είναι πρόβλημα της χώρας.
Σίγουρα απέφυγα και δεν μπήκα ούτε και εγώ σε μικροκομματικές τοποθετήσεις και συγκρούσεις, γιατί δεν μπορούμε να τις κάνουμε. Τι να πω και εγώ; Να αρχίσω να λέω για το ΦΠΑ των αγροτικών μηχανημάτων που ζητάτε από 18% να γίνει 8%, όταν εσείς το πήγατε από 8% σε 18% το 1992. Και ξέρετε ότι δεν μπορεί να μειωθεί, διότι από εκείνη την απόφαση κλειδώθηκε. Δεν μπορεί να μειωθεί το 18% σε 8%. Και όμως αποτελεί ένα πάγιο αίτημα. Το λένε και προβεβλημένα στελέχη του κόμματός σας, τα οποία έχουν υπογράψει και αυτήν την απόφαση.
Εγώ παρακολουθώ τις θέσεις του κόμματός σας και δεν είπα ποτέ ότι είναι ανεδαφικές. Απλώς έχω πει -και το λέω και θα το λέω- ότι κάποιες από τις θέσεις του κόμματός σας είτε στηρίζονται σε κάποιες δικές μας θέσεις, που αργήσαμε ίσως να εφαρμόσουμε, ή στηρίζονται σε κάποιες θέσεις που από διαφορετική οπτική γωνία βλέπετε και εσείς σαν θετικές θέσεις μέσα στις αλλαγές που πρέπει να γίνουν. Οι θέσεις όμως αυτές δεν οδηγούν σε ένα συγκροτημένο πρόγραμμα, το οποίο ουσιστικά θα φέρει μία αλλαγή σαν αυτήν την οποία λέτε. Δεν μπορεί αυτό το πρόγραμμα, το οποίο λέτε εσείς, να φέρει μία αλλαγή. Απλώς είναι μία συρραφή θεμάτων. Και αν εξαιρέσουμε εσάς εδώ -και το λέω ειλικρινά, δεν το λέω γιατί είμαστε οι συνήθεις γνώριμοι για τα αγροτικά θέματα- δεν νομίζω ότι το υπόλοιπο στελεχειακό δυναμικό, σε κομματικό επίπεδο, της Νέας Δημοκρατίας μπορεί να προσφέρει κάποιες λύσεις, τουλάχιστον από αυτά που διαβάζω και από αυτά που ξέρω.
Δεν είναι δυνατόν να μη βλέπουμε και να μην αναλύουμε τα θέματα που έχουμε μπροστά μας -γιατί υπάρχουν προβλήματα και θέματα, το έχω πει όχι μία, πολλές φορές- μέσα όμως από πραγματικά δεδομένα, εάν θέλουμε να προσεγγίσουμε τα θέματα της αγροτικής οικονομίας. Και εμείς δεν λέμε "θα". Οι αποφάσεις των συνεδρίων του κόμματός μας και οι αποφάσεις των ειδικών συσκέψεων έχουν καταγράψει αυτά τα θέματα. 'Εχουμε κάνει μία τεράστια δουλειά σε όλο το ενδιάμεσο χρονικό διάστημα.
Και, φυσικά, το αν θα γίνουν εκλογές το Μάρτιο ή εάν θα γίνουν του χρόνου το Σεπτέμβριο, δεν επηρεάζει τις δικές μας αποφάσεις για την υλοποίηση κάποιων σχεδίων. Γιατί φυσικά και την αλλαγή του οργανισμού του Υπουργείου θα τη φέρουμε μέσα στις επόμενες δύο εβδομάδες. Θα καταθέσουμε στο Υπουργείο Εσωτερικών το νέο Υπουργείο, το οποίο θα ονομάζεται "Υπουργείο Γεωργίας και Ανάπτυξης της Υπαίθρου" και ο οργανισμός είναι έτοιμος. 'Εχει περάσει από όλα τα στάδια διαλόγου με τα συνδικαλιστικά όργανα και ο οργανισμός είναι έτοιμος, για να υπάρξει ένα Υπουργείο επιτελικό χάραξης αγροτικής πολιτικής, του οποίου φυσικά το σύνολο των δραστηριοτήτων θα είναι στην Τοπική Αυτοδιοίκηση. Δεν μπορεί να είναι αλλού το Υπουργείο Γεωργίας. Δεν μπορεί παρά να είναι -αφού χρησιμοποιεί δύο πόδια για την πολιτική του, το συνεργατισμό, τις συνεταιριστικές οργανώσεις και την Αυτοδιοίκηση- ακριβώς κοντά στον αγρότη πολίτη. Και αυτή είναι η Αυτοδιοίκηση. Το έχουμε ξεκαθαρίσει αυτό, όπως έχουμε ξεκαθαρίσει ότι θα φέρουμε το νόμο πλαίσιο -την επόμενη εβδομάδα συγκεκριμένα- για τις συνεταιριστικές οργανώσεις, όπου θα κάνουμε τις τομές που έχουμε πει. Είναι έτοιμο το σχέδιο νόμου.
Επομένως δεν είναι "θα" κάποια από τα θέματά μας ούτε είναι "θα" το ότι μέσα στα πλαίσια του νέου θεσμού των διαπραγματεύσεων αυτήν την εβδομάδα θα πούμε τις θέσεις μας για το σύνολο των θεμάτων κόστους εισροών.
Επομένως μέσα από μία σειρά αποφάσεων, μέσα από μία σειρά μέτρων, που εντάσσονται σε μια λογική και που το ένα δένει με το άλλο, συνταιριάζει με το άλλο, προσπαθούμε να δημιουργήσουμε το θεσμικό και λειτουργικό εκείνο πλαίσιο, το οποίο θα στηρίξει την ελληνική γεωργία από την επόμενη χρονιά, που, όπως είπα, δεν είναι απλώς μια χρονιά ορόσημο, επειδή υπάρχει ένας άλλος αιώνας, αλλά είναι μια χρονιά ορόσημο γιατί θα πρέπει να εφαρμόσουμε νέες πολιτικές σε επίπεδο αποφάσεων της Ευρωπαϊκής 'Ενωσης και σε επίπεδο αποφάσεων ενός νέου κύκλου που ξεκινάει στα πλαίσια του Παγκόσμιου Οργανισμού Εμπορίου για τα αγροτικά προϊόντα.
Για ορισμένα προϊόντα ακούστηκαν κάποιες προτάσεις, κάποιες σκέψεις. Για το βαμβάκι υπάρχουν τεράστιες ευθύνες σε όλους. Εγώ κάλεσα όλους τους φορείς, όλους τους συνεταιρισμούς μέχρι και όλους τους Βουλευτές και όλους όσους εμπλέκονται, να υποδείξουν τον τρόπο με τον οποίο θα μπορέσουμε να προστατεύσουμε αυτό το προϊόν. Αυτό το προϊόν για το οποίο όλοι διαμαρτύρονται την τελευταία στιγμή, όταν ανακοινώνονται οι τιμές, αλλά κανένας δεν ασχολείται με το τι θα σπείρουμε και πόσο θα καλλιεργήσουμε, οδηγεί τις δικές μας αποφάσεις, μέχρι να υπάρξει εθνική διεπαγγελματική οργάνωση βάμβακος, σε προτάσεις διοικητικού χαρακτήρα, ώστε τουλάχιστον να προστατεύσουμε τους παραγωγούς και ιδιαίτερα τους παραδοσιακούς παραγωγούς και τις περιοχές εκείνες στη χώρα μας και ταυτόχρονα να κατοχυρώσουμε μια καλύτερη δυνατή τιμή.
Πράγματι φέτος, όπως είπε ο κ. Μπούτας, υπάρχει ένα θέμα διαφορετικού υπολογισμού. Ενώ πέρσι η επιμέτρηση γινόταν με τη λεγόμενη πράσινη δραχμή, που ήταν τριακόσιες τριάντα οκτώ (338) δραχμές, φέτος γίνεται με την τιμή της συναλλαγματικής ισοτιμίας, που είναι τριακόσιες είκοσι πέντε (325) δραχμές, όσο διαμορφώνεται, εν πάση περιπτώσει, την πρώτη κάθε μήνα. Γιατί έτσι υπολογίζεται.
Φυσικά δεν πρέπει να ξεχνάμε ότι το 2000 με την προσαρμογή των μεγεθών σε μία πορεία που θα μας οδηγεί κοντύτερα στο ευρώ και στην κλειδωμένη ισοτιμία, στο τέλος του επόμενου χρόνου η τιμή αυτή θα είναι τριακόσιες πενήντα τρεις (353) δραχμές.
Επομένως τόσο για το βαμβάκι όσο και για τα άλλα προϊόντα αυτή η διαφορά μεταξύ πράσινης δραχμής και συναλλαγματικής ισοτιμίας συμβαίνει μόνο για φέτος.
Και δεν είναι τυχαίο ότι στο λάδι, για όσους παρήγαγαν λάδι μέχρι 31 Δεκεμβρίου, η τιμή υπολογίζεται με τριακόσιες τριάντα οκτώ (338) δραχμές. Ενώ από την 1η Ιανουαρίου και μετά η τιμή υπολογίζεται με τη συναλλαγματική ισοτιμία. Αυτό είναι ένα πραγματικό γεγονός. Αλλά αυτό είναι ένα γεγονός αυτής της χρονικής στιγμής, που δεν θα υπάρξει σε άλλη χρονική στιγμή.
Ειδικά για το βαμβάκι είπα και προηγουμένως ότι η διεθνή τιμή έχει πέσει στο εκπληκτικό επίπεδο των εξήντα μία (61) δραχμών το κιλό. Αυτό δημιουργεί τεράστια προβλήματα και στην Ευρωπαϊκή 'Ενωση, η οποία εκτιμάει φέτος ότι θα ξοδέψει από τον προϋπολογισμό της διακόσια εκατομμύρια ευρώ παραπάνω για την κάλυψη, με βάση τον κανονισμό, των συμφωνημένων τιμών. Πράγματι, στο βαμβάκι φέτος, τόσο σε στρέμματα, όσο και σε ποσότητα, ξεπεράσαμε κάθε άλλη χρονιά. Αυτός είναι και ο λόγος που κάναμε αυτήν την πρόταση. Και πιστεύω ότι μέσα από τη διαδικασία του διαλόγου θα βρούμε κάποια λύση.
Από την πλευρά των θεμάτων της Αγροτικής Τράπεζας, εμείς ποτέ δεν έχουμε πει ότι θα ιδιωτικοποιηθεί η Αγροτική Τράπεζα.
Εμείς έχουμε πει ότι η ΑΤΕ θα παραμείνει πάντα μία κρατική συνεταιριστική τράπεζα, θα εκδοθούν -εφόσον κριθεί μέσα από το πρόγραμμα ανασυγκρότησης και εξυγίανσης- πιθανόν αγροτικά προμέτοχα, τα οποία όμως θα είναι πάντα στα χέρια των αγροτών ή των συνεταιρισμών.
Η ΑΤΕ είχε συσσωρευμένα προβλήματα και τα προβλήματα που συσσώρευσε η ίδια και μετακύλησε στις αγροτικές εκμεταλλεύσεις ήταν το αποτέλεσμα μιας σειράς ετών υψηλών επιτοκίων. Προσπαθούμε τώρα με μία σειρά μέτρων κυρίως χρηματοδότησης και δημιουργίας νέων δανείων με χαμηλότερα επιτόκια να λύσουμε κάποια προβλήματα.
'Ηδη προς την ΑΤΕ, πέρα από τους πόρους των ρυθμίσεων, έχουν κατευθυνθεί πόροι οι οποίοι θα ανέλθουν σε οκτακόσια πενήντα δισεκατομμύρια δραχμές, ώστε η ΑΤΕ μετά την 1.1.2000, που θα βγει από το ειδικό καθεστώς προστασίας στο οποίο ήταν όλα αυτά τα χρόνια, να μπορέσει να υπάρξει σαν μια υγιής και δυναμική τράπεζα. Δεν νομίζω ότι συμφέρει κανέναν να μιλάει για την ΑΤΕ με τους όρους που συνήθως μιλάμε, γιατί δεν πρέπει να ξεχνάμε ότι η ΑΤΕ είναι η δεύτερη τράπεζα του πιστωτικού μας συστήματος.
Αγαπητοί συνάδελφοι, θα μπορούσε κανείς να αναφέρει πάρα πολλά θέματα από αυτά που θίγετε στην επερώτησή σας. Εξήγησα όμως ότι αυτό δεν είναι δυνατόν να γίνει τώρα, γιατί τα θέματα που έχουν τεθεί είναι πάρα πολλά. Για έναν κλάδο, τον πιο σημαντικό της ελληνικής οικονομίας, τη γεωργία, ο οποίος και ως καταναλωτής -αφού πάνω του στηρίζονται είκοσι ένας βιομηχανικοί κλάδοι- αλλά και ως παραγωγός ο οποίος δίνει τη δυνατότητα σε μεγάλους τομείς της βιομηχανικής παραγωγής και ιδιαίτερα της βιομηχανίας τροφίμων, δεν μπορεί παρά να προσεγγίζει κανείς αυτά τα θέματα με πολύ μεγάλη προσοχή. Και η παραγωγικότητα έχει βελτιωθεί και πολλά θέματα που έχουν σχέση με τις επενδύσεις έχουν προωθηθεί και όπως είπα και από το δεύτερο Κοινοτικό Πλαίσιο Στήριξης οι πόροι έχουν επίσης απορροφηθεί με τον καλύτερο δυνατό τρόπο.
Θα κλείσω λέγοντας ότι εάν στην οικονομία μιλάμε για μακρομεγέθη, στην πολιτική ιστορία του καθενός ή της κάθε κυβέρνησης ή του κάθε κόμματος μιλάμε επίσης για μεγάλα μεγέθη. Εάν κάποια στιγμή υπήρξαν ή υπάρχουν δυσκολίες, αυτό δεν θα το κρίνει ο 'Ελληνας ψηφορόρος -που συμβαίνει να είναι αγρότης- από τις ευκαιριακές δυσκολίες. Θα το κρίνει από τη συνεπή πορεία ενός κόμματος, του ΠΑΣΟΚ, που κυριολεκτικά άλλαξε τον πολιτικό χάρτη στον αγροτικό χώρο, έκανε τον αγρότη κοινωνικά καταξιωμένο, ενώ ήταν ένας περιθωριακός άνθρωπος, τον έκανε πολίτη με υπεύθυνη θέση και φυσικά πρόσφερε πόρους μέσα από δεκάδες προγράμματα και εθνικά μέτρα για να μπορεί να ζει με τη μεγαλύτερη δυνατή αξιοπρέπεια.
Η μεγέθυνση αυτού του τόπου, ιδιαίτερα σε όλες τις περιφερειακές πόλεις, δεν ήρθε μόνο μέσα από μισθωτούς ή από εμπόρους. Είναι και η μεγένθυση που ήρθε από το αποταμίευμα του 'Ελληνα αγρότη. Αυτό το ξέρει ο αγρότης, γι' αυτό, ανεξάρτητα από το αν όλοι λέμε εδώ τις δικές μας εκτιμήσεις, ένα είναι βέβαιο, ότι όταν θα έρθουν οι εκλογές, ξέρει ποιο κόμμα θα στηρίξει και το έχει αποδείξει.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Θα συμφωνήσω με τον κύριο Υπουργό λέγοντας ότι πράγματι στις εκλογές το έχει αποδείξει ο αγροτικός πληθυσμός, τι εκτιμά για την Κυβέρνησή σας, διότι προφανώς γνωρίζετε ποια είναι τα ανοίγματα ανάμεσα στη Νέα Δημοκρατία και στο ΠΑΣΟΚ στον αγροτικό πληθυσμό κατά τις τελευταίες εκλογές. Και να σας κάνω και μία πρόβλεψη. Το άνοιγμα θα είναι ακόμη μεγαλύτερο στις προσεχείς εθνικές εκλογές υπέρ της Νέας Δημοκρατίας. Διότι αν ακούμε εδώ ότι τα μέτρα, τα οποία ανακοινώσατε, είχαν θετική ανταπόκριση, τότε προφανώς δεν βαδίζετε σε καλό δρόμο. Ελπίζω ο κ. Σκανδαλίδης ή ο κ. Πάγκαλος από τις περιοδείες τους στην επαρχία να μη σας φέρνουν τέτοια μηνύματα ότι τάχα τα μέτρα έχουν θετική ανταπόκριση. Δεν είναι αυτή η εκτίμηση πάντως δική μου και κατάλαβα ότι δεν είναι και η εκτίμηση του κ. Πάγκαλου και του κ. Σκανδαλίδη ύστερα από περιοδείες σε αγροτικές περιοχές της χώρας.
Ρωτήσατε, γιατί ασχολούμεθα με τη μείωση του αγροτικού πληθυσμού, αφού έτσι κι αλλιώς θα μειωθεί ο πληθυσμός στη χώρα, άρα αναπόφευκτα και ο αγροτικός πληθυσμός. Ασχολούμεθα διότι αφ' ενός μεν συνεχίζετε να είσθε θεατές στη μείωση του αγροτικού πληθυσμού και αφ' ετέρου διότι δεν έχετε εναλλακτικές προτάσεις και λύσεις γι' αυτούς που φεύγουν από την ελληνική ύπαιθρο.
Λέμε, λοιπόν, εμείς ότι η συγκράτηση του πληθυσμού στην ύπαιθρο είναι εθνική υπόθεση, απαιτούνται μέτρα και τα μέτρα αυτά βεβαίως θα κοστίσουν στο κοινωνικό σύνολο. Δεν μπορείτε να ομιλείτε περί συνεπούς πορείας του Σοσιαλιστικού Κινήματος, όταν σύμφωνα με όλες τις εκτιμήσεις και τους αριθμούς τα ανοίγματα ανάμεσα σ' αυτούς που έχουν τον πλούτο και στους μη έχοντες στον τόπο αυτό μεγάλωσαν τα τελευταία χρόνια. 'Οταν τα ανοίγματα ανάμεσα στο κέντρο και την περιφέρεια μεγαλώνουν εις βάρος της περιφέρειας. 'Οταν τα ανοίγματα ανάμεσα στους έχοντες τη γνώση και στους μη έχοντες τη γνώση μεγαλώνουν εις βάρος των μη εχόντων τη γνώση.
'Αρα η συνεπής πορεία καλή είναι στα λόγια, αλλά η κοινωνία λέει άλλα.
Μου έκανε εντύπωση -έφυγε ο κ. Γεωργακόπουλος- πώς είναι δυνατόν κάποιοι στο ΠΑΣΟΚ να έχουν επιλεκτική μνήμη. Θα μας κάνει παρατηρήσεις ο κ. Γεωργακόπουλος, γιατί θυμόμαστε τι λέγατε και τι πράττατε ως βιολογικά και πολιτικά ενήλικες, και σε κάθε περίπτωση αυτής της πολιτικής γενιάς άνθρωποι και θα πρέπει να γυρίσουμε στο '40 και στο '50 και στο '60, όταν οι περισσότεροι από εμάς δεν ζούσαν. Η επιλεκτική μνήμη δεν κάνει καλό στην πολιτική.
Εάν θέλετε, λοιπόν, να πάμε κι εκεί, θα σας πω εγώ τις δικές μου εμπειρίες. Στη δεκαετία του '60 και του '70, όταν έβγαινες από το Κιλκίς, μπορεί να μην είχε δρόμους ή να μην είχε φως ακόμη σε πολλά χωριά, αλλά υπήρχε κόσμος, υπήρχαν σχολεία. Στις μέρες μας -για να αναφερθώ στο νομό μου- τα μισά σχολειά έχουν κλείσει τα τελευταία χρόνια και η ύπαιθρος ερημώνει. Τώρα το ποιος ευθύνεται γι' αυτό, ας κρίνουν όλοι.
Θα κάνω και ορισμένες άλλες παρατηρήσεις, που αφορούν συγκεκριμένα προϊόντα. Δωδεκάμισι χιλιάδες παραγωγοί σκληρού σίτου στο Νομό Κιλκίς και κάποιες δεκάδες χιλιάδες σε όλη την Ελλάδα περιμένουν να μάθουν, κύριε Υπουργέ, τι στρεμματική επιδότηση θα πάρουν λόγω της για πρώτη φορά φέτος εφαρμογής του πλαφόν αυτού εξαιτίας της μείωσης των στρεμμάτων. Κι επειδή πλησιάζουν τα Χριστούγεννα και υπάρχουν περιοχές της χώρας, όπως είναι ο νομός μου, που στο μεγάλο τους μέρος έχουν μονοκαλλιέργεια δημητριακών, να προωθήσετε το ταχύτερο δυνατόν τους ελέγχους του ολοκληρωμένου συστήματος, ώστε να πληρωθούν οι άνθρωποι πριν από τις γιορτές. Να διευκρινίσετε επίσης τι θα πάρουν ανά στρέμμα.
Να έρθω και σε ορισμένα άλλα προϊόντα. Είναι δυνατόν άνθρωποι με πέντε-έξι αγελάδες να καλούνται να πληρώσουν ένα εκατομμύριο ή ενάμισι εκατομμύριο πρόστιμο, διότι φέτος υπάρχει η ποινή των τριάντα εννέα (39) δραχμών το κιλό στο αγελαδινό γάλα, όταν αφ' ενός μεν μένει αναξιοποίητη ποσότητα στην ποσόστωση του αγελαδινού γάλακτος, αφ' ετέρου δε, οι βιομηχανίες, και το ξέρετε -ψάξτε το, βάλτε την επιτροπή ανταγωνισμού να λειτουργήσει- δεν εφαρμόζουν, δεν τηρούν τους κανόνες ανταγωνισμού; Μοιράζουν τις γραμμές και εκτιμούμε εμείς ότι κρατούν παρατύπως και παρανόμως ποσοστώσες, οι οποίες θα έπρεπε να είχαν πάει εδώ και πέντε χρόνια στους παραγωγούς. Συνεχίζονται τα φαινόμενα αυτά.
Είναι δυνατόν να μιλάμε για κράτος δικαίου και τάξης, όταν συγκεκριμένες βιομηχανίες ντομάτας εκβιάζουν τους παραγωγούς, ζυγίζουν και υπολογίζουν χαμηλότερα τις ποσότητές τους και πληρώνουν λιγότερα χρήματα; Μόνο στην περιοχή τη δική μου υπάρχουν δύο συγκεκριμένες βιομηχανίες ντομάτας, οι οποίες από πέρσι δεν πλήρωσαν τους παραγωγούς και εξαφανίστηκαν.
Και μια μάλιστα πήρε και ποσόστωση για φέτος παρατύπως και παρανόμως. Kαι όταν ψάχνουμε να βρούμε τα στοιχεία, χάνονται από τη Νομαρχία του Κιλκίς τα στοιχεία της μιας εκ των βιομηχανιών αυτών, για να δουν οι παραγωγοί εναντίον τίνος πρέπει να στραφούν. Αυτά είναι τα φαινόμενα στην ελληνική περιφέρεια.
Και να έρθω στην ΑΤΕ. Να κάνω ορισμένες παρατηρήσεις για την ΑΤΕ. Με λογιστικούς εξωραϊσμούς δεν προχωράει αυτή η τράπεζα, με πελατειακές σχέσεις χρηματοδότησης δεν προχωράει, διότι καλά τα λέτε εσείς, αλλά είναι δυνατόν να συνεχίζετε να χρηματοδοτείτε συνεταιριστικές οργανώσεις, όπως η ΕΛΑΙΟΥΡΓΙΚΗ, με πάνω από εβδομήντα δισεκατομμύρια χρέη και να συνεχίζει τα ανοίγματα και να συνεχίζει να χρηματοδοτείται; Μιλάω για μια συνεταιριστική οργάνωση. Είναι δυνατό να μιλάμε για σύγχρονη τράπεζα η οποία, σε ό,τι ανέλαβε, μεγάλωσε τα χρέη; Να σας πω δυο χαρακτηριστικές περιπτώσεις τα τελευταία δυο χρόνια, τη "ΜΙΜΙΚΟΣ" και την "ΑΓΝΟ". Με μάνατζμεντ της Αγροτικής Τράπεζας τα χρέη αυτών των δύο επιχειρήσεων αυξήθηκαν πάνω από δέκα δισεκατομμύρια δραχμές. Πώς θα την εκσυγχρονίσουμε αυτήν την τράπεζα; 'Οταν οι λογικές ακόμη είναι επικεφαλής τραπεζών -του δεύτερου χρηματοπιστωτικού ιδρύματος της χώραςνα βάζουμε κομματικά στελέχη για να τακτοποιούν τις πελατειακές σχέσεις του κυβερνώντος κόμματος; Δεν γίνεται έτσι εκσυγχρονισμός.
Δεν θα σας κουράσω πολύ. Θα σας πω ότι στον αγροτικό τομεά -παρά την απαξίωση την οποία είδα πολλές φορές από την πλευρά του ΠΑΣΟΚ ως προς το γιατί ερχόμεθα με πολλές επερωτήσεις- πρέπει να συνειδητοποιήσουμε ότι υπάρχει συγκεκριμένο πρόβλημα. Δεν πείσατε. Θα ξαναπώ: Πείστε πρώτα τον κ. Πάγκαλο, τον κ. Σκανδαλίδη, τον κ. Παπαδόπουλο, αν θα βγει στην ύπαιθρο, πείστε τους 'Ελληνες αγρότες. Παρουσιάζοντας ωραιοποιημένα στοιχεία το πρόβλημα παρατείνεται. Εμείς θεωρούμε -επειδή για μας έχει πρωταρχική σημασία ο αγροτικός τομέας- ότι η ολοκληρωμένη πολιτική μας πρόταση θα δώσει λύσεις. Δεν λέμε ότι θα λύσουμε όλα τα προβληματα από τη μια μέρα στην άλλη. Δεν λέμε ότι θα σταματήσει η μείωση του αγροτικού πληθυσμού, μπορεί να συγκρατηθεί όμως ο αγροτικός πληθυσμός. Λυπούμαι πάρα πολύ ότι η Κυβέρνησή σας δεν συνειδητοποίησε στις κατανομές του Γ' Κοινοτικού Πλαισίου Στήριξης το μέγεθος της προσπάθειας που απαιτείται τα προσεχή χρόνια για να συγκρατήσουμε τον αγροτικό πληθυσμό, αν κρίνω από το ποσοστό το οποίο διαθέτει κατ' αρχήν για τον πρωτογενή τομέα. Η Κυβέρνησή σας δεν συνειδητοποίησε ότι πρέπει να ακολουθηθεί μια ολοκληρωμένη πολιτική για τον αγροτικό τομέα, η οποία από την παραγωγή θα ακολουθεί το προϊόν μέχρι την τελική κατανάλωση. Να προωθήσουμε προϊόντα ποιότητας, υγιεινής.
Είχαμε την ευκαιρία να τα πούμε και κατά τη συζήτηση του νομοσχεδίου για τον Ενιαίο Φορέα Τροφίμων. Είναι δυνατόν, εις ό,τι αφορά την ποιότητα και τον έλεγχο των τροφίμων, των ένα μέρος της δουλειάς να γίνεται από το Υπουργείο Γεωργίας, ένα μέρος από το Υπουργείο Εμπορίου, ένα τρίτο μέρος από άλλο Υπουργείο και άλλους φορείς και να ομιλούμε περί Ενιαίου Φορέα Τροφίμων; Και εδώ αποτύχατε.
Ξανακούσαμε επίσης απόψε για θεσμικού χαρακτήρα μεταβολές. Μα, τις θεσμικές αλλαγές μια Κυβέρνηση τις κάνει στην αρχή μιας τετραετίας, για να αποδώσουν οι πολιτικές της. Βεβαίως δεν κρίνεσθε προσωπικώς, κρίνεσθε συλλογικώς ως κυβέρνηση. Αν στο τέλος της τετραετίας ακούμε για θεσμικού χαρακτήρα αλλαγές, τότε αυτές δεν θα έχουν και καμία απόδοση. Ούτε ως προς τον κύριο στόχο να ενισχύσουμε τον πρωτογενή τομέα αλλά ούτε προς τον επί μέρους στόχο σας, που είναι υποθέτω να έχετε καλά εκλογικά αποτελέσματα.
Χάσατε πολύτιμο χρόνο. Μια δεκαετία του 1980 έφυγε χαμένη, διότι μιλήσατε για σημαντικές αλλαγές. Βεβαίως υπήρξαν αλλαγές. 'Ηρθαν πάρα πολλά χρήματα από την Ευρωπαίκή Κοινότητα, την οποία θα το ξαναπώ, λοιδωρούσατε ως παράταξη επί πολλά χρόνια. 'Οταν ανακαλύψατε τα καλά της, σταματήσατε να λοιδωρείτε και τώρα έρχεσθε να ισχυρίζεσθε ότι μόνο εσείς μπορείτε να διασφαλίσετε την ευρωπαϊκή προοπτική αυτού του τόπου. Και κατανοείτε ότι αισθανόμεθα πρόκληση ως φιλελεύθερες πολιτικές δυνάμεις, οι οποίες ελοιδωρήθησαν στο πρόσφατο παρελθόν γι' αυτήν την ευρωπαϊκή προοπτική που επέλεξαν.
Με όλα αυτά λοιπόν θα σας πω ότι τους όποιους μήνες μείνετε στην εξουσία, εμείς πιστεύουμε ότι λίγους μήνες έχετε ακόμη, πάρτε πιο ριζοσπαστικά μέτρα, προχωρήστε γρήγορα. Περιμένουμε να δούμε τι προβλέπετε στον προϋπολογισμό του 2000. Σε κάθε περίπτωση όμως εκτιμούμε ότι οι όποιες εξαγγελίες του κ. Σημίτη στέλνουν το λογαριασμό των "κοινωνικών σας ανησυχιών" στην επόμενη κυβέρνηση. Και για μια ακόμα φορά ως Νέα Δημοκρατία θα κληθούμε στη νέα δεκαετία να πληρώσουμε τις "κοινωνικές σας ευαισθησίες", οι οποίες εκδηλώνονται χωρίς λογαριασμό. 'Οπως έγινε και με την πολιτική σας στη δεκαετία του 1980. Πληρώσαμε και πληρώνουμε ακόμη ως κοινωνία όλα όσα κάνατε στη δεκαετία του 1980 και αυτά θα μας ακολουθούν για πολλά χρόνια ακόμα. Αλλά θα παλέψουμε. Γι' αυτό είμαστε εδώ.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχετε να προσθέσετε κάτι;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Κηρύσσεται περαιωμένη η συζήτηση της με αριθμό 4/5-10-99 επερώτησης Βουλευτών της Νέας Δημοκρατίας προς τον Υπουργό Γεωργίας "Σχετικά με τη μείωση του αγροτικού εισοδήματος".
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.14' λύεται η συνεδρίαση για αύριο Τρίτη 19 Οκτωβρίου 1999 και ώρα 18.00', με αντικείμενο εργασιών του Σώματος νομοθετική εργασία: α) Μόνη συζήτηση και έγκριση του Απολογισμού δαπανών της Βουλής για το οικονομικό έτος 1998. β) Μόνη συζήτηση και ψήφιση του σχεδίου Προϋπολογισμού δαπανών της Βουλής για το οικονομικό έτος 2000, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

