Π Ρ Α Κ Τ Ι Κ Α    Β Ο Υ Λ Η Σ


 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'


 

ΣΥΝΕΔΡΙΑΣΗ ΣΤ'

Παρασκευή 12 Μαρτίου 1999


 

 

Αθήνα, σήμερα στις 12 Μαρτίου 1999, ημέρα Παρασκευή και ώρα 11.18', 

συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ(Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Περιφέρειας Αττικής, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Αγροτικός Σύλλογος Νεοχωρακίου Βοιωτίας ζητεί τον έλεγχο των προϊόντων που πωλούνται στις Λαϊκές Αγορές. 

2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε προβλήματα που έχουν οι Δήμοι με την ΕΥΔΑΠ. 

3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε φορολογικά θέματα των αγροτών. 

4) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Στεφανάτου, κάτοικος Δράμας, ζητεί την επίλυση οικονομικού και φορολογικού της προβλήματος με τον ΟΓΑ. 

5) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ, ΧΡΗΣΤΟΣ ΡΟΚΟΦΥΛΛΟΣ, ΔΗΜΗΤΡΙΟΣ ΤΣΟΒΟΛΑΣ και ΙΩΑΝΝΗΣ ΚΑΡΑΚΩΣΤΑΣ κατέθεσαν αναφορά με την οποία ο Λαογραφικός Πολιτιστικός Σύλλογος Μεσολογγίου ζητεί την ίδρυση "Παλαμαίας Ακαδημίας" στο Μεσολόγγι. 

6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Νομάρχης Αρκαδίας ζητεί την ίδρυση Πανεπιστημίου Πελοποννήσου με έδρα την Τρίπολη Αρκαδίας. 

7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η 'Ενωση Ξενοδόχων Νομού Μαγνησίας ζητεί την επίλυση συνταξιοδοτικού προβλήματος των μελών της. 

8) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία ο Δήμος Σχηματαρίου Βοιωτίας ζητεί τη συνέχιση της λειτουργίας της Επιθεώρησης Εργασίας στο Σχηματάρι Βοιωτίας. 

9) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία το Προσωπικό της Περιφερειακής Δ/νσης Τοπικής Αυτοδιοίκησης και Διοίκησης Νομού Μεσσηνίας ζητεί να μη μεταστεγασθεί η υπηρεσία τους. 

10) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία οι Δάσκαλοι που συμμετέχουν στο Κέντρο Εξομοίωσης Καλαμάτας ζητούν να τους καταβληθεί αποζημίωση 1000 δρχ. ανά διδακτική ώρα. 

11) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι κύριοι Κ.Χρυσανθόπουλος και Ε.Σιαμάς, αυτοκινητιστής ζητούν να τους χορηγηθεί άδεια υπεραστικού λεωφορείου κλάσης Υ4 ή Υ1. 

12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η κυρία Α.Πατσούρα, φοιτήτρια της Ιατρικής Σχολής Λιέγης Βελγίου ζητεί τη μετεγγραφή της σε ελληνικό Πανεπιστήμιο. 

13) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Θρακών Νομού Μαγνησίας ζητεί τη χρηματοδότηση της συνάντησης των Θρακικών Συλλόγων στην Ιερά Μονή της Παναγίας Ξενιάς για τον εορτασμό των "Ελευθερίων της Θράκης". 

14) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Θίσβης Βοιωτίας ζητεί να ενταχθεί στο 3ο κοινοτικό πλαίσιο στήριξης η κατασκευή του οδικού δικτύου Θήβας - Προδρόμου - Παραλίας Ζάλτσας Βοιωτίας. 

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Προσωπικού 'Υδρευσης και Αποχέτευσης Ελλάδος ζητεί να μη μετοχοποιηθεί η ΕΥΔΑΠ. 

16) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δ.Μητώλης, κάτοικος Κιλκίς, ζητεί να αποχαρακτηρισθεί από διατηρητέα ιδιόκτητη οικία του στο Κιλκίς. 

17) Ο Βουλευτής Επικρατείας κ. ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ κατέθεσε αναφορά με την οποία το Συνδικάτο Συγκολλητών Εργατοτεχνιτών και Υπαλλήλων Μετάλλου Μακεδονίας - Θράκης ζητεί πληροφορίες σχετικά με ασφαλιστικά και συνταξιοδοτικά θέματα των μεταλλεργατών. 

18) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία οι κάτοικοι Λήμνου Νομού Λέσβου καταγγέλλουν τη σύλληψη και μεταφορά στην Τουρκία του Οτσαλάν. 

19) Ο Βουλευτής Κοζάνης κ. ΝΙΚΟΛΑΟΣ ΠΑΠΑΦΙΛΙΠΠΟΥ κατέθεσε αναφορά με την οποία ο Δήμος Νεάπολης της Επαρχίας Βοϊου Νομού Κοζάνης ζητεί την παραμονή του 15ου Τάγματος Υποστήριξης στην πόλη της Νεάπολης. 

20) Οι Βουλευτές κύριοι ΑΘΑΝΑΣΙΟΣ ΑΛΕΥΡΑΣ, ΔΗΜΗΤΡΙΟΣ ΤΣΟΒΟΛΑΣ και ΙΩΑΝΝΗΣ ΔΗΜΑΡΑΣ κατέθεσαν αναφορά, με την οποία ο Σύλλογος "Το χαμόγελο του παιδιού", που εδρεύει στην Ελλάδα και στην Κύπρο ζητεί να ληφθούν μέτρα για τη μέριμνα των παιδιών που βρίσκονται εγκαταλελειμμένα στους δρόμους. 

21) Οι Βουλευτές κύριοι ΦΩΤΗΣ ΚΟΥΒΕΛΗΣ, ΣΤΕΛΛΑ ΑΛΦΙΕΡΗ και ΜΑΡΙΑ ΔΑΜΑΝΑΚΗ κατέθεσαν αναφορά με την οποία το Ψυχιατρικό Νοσοκομείο Αττικής - Μονάδα Απεξάρτησης 18 ΑΝΩ ζητεί την υπογραφή των συμβάσεων εργασίας 14 ειδικών Θεραπευτών της Μονάδας. 

22) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία η 'Ενωση Αστυνομικών Σωματείων Νομού Ροδόπης ζητεί τον επαναπροσδιορισμό του έργου της Ελληνικής Αστυνομίας. 

23) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία οι Δασικοί Συνεταιρισμοί Νομού Ροδόπης ζητούν να υλοτομηθούν δένδρα που καταστράφηκαν από κακοκαιρίες στο Νομό Ροδόπης. 

24) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία το Σωματείο Ορυχείων - Σταθμών ΔΕΗ - ΜΕΓΑΛΟΠΟΛΗΣ δηλώνει την αντίθεσή του με την ανάπτυξη ιδιωτικών ορυχείων. 

25) Οι Βουλευτές κύριοι ΣΤΕΛΛΑ ΑΛΦΙΕΡΗ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Πανελλήνιο Αναπηρικό Κίνημα Κινητικών Πολιτών Αναπήρων, ζητεί την αναπροσαρμογή των φοροαπαλλαγών των μελών του. 

26) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Εξωραϊστικός Σύλλογος "ΑΓΙΟΣ ΙΩΑΝΝΗΣ" Αγίας Παρασκευής Αττικής διαφωνεί με την επιφανειακή χάραξη της Περιφερειακής Λεωφόρου Υμηττού. 

27) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Δασκάλων και Νηπιαγωγών Βάδης - Βυρτεμβέργης, η ΕΛΜΕ Βόρειας Ρηνανίας - Βεστφαλίας, ο Σύλλογος Ελλήνων Εκπαιδευτικών Β.Ρ.Β. και η ΕΛΜΕ Βάδης Βυρτεμβέργης ζητούν τα μέλη τους να συνεχίσουν να έχουν υπηρεσιακά διαβατήρια. 

28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χρήστος Παπαδόπουλος, κάτοικος Δράμας, ζητεί τη διευθέτηση της συνταξιοδότησής του προς τον ΟΓΑ. 

29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Δημήτριος Παντής, κάτοικος Δράμας, ζητεί τη διευθέτηση της συνταξιοδότησής του. 

30) Οι Βουλευτές κύριοι ΕΥΑΓΓΕΛΟΣ ΣΤΑΙΚΟΣ και ΔΗΜΗΤΡΙΟΣ ΤΣΟΒΟΛΑΣ κατέθεσαν αναφορά με την οποία ο Δήμος Δομοκού Φθιώτιδας ζητεί να ληφθούν τα απαραίτητα μέτρα για τη διατήρηση, στελέχωση και εκσυγχρονισμό της Δημόσιας Οικονομικής Υπηρεσίας Δομοκού. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 3387/204/3.11.98 ερώτηση δόθηκε με το υπ'αριθμ. 1788/27.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 3387/204/3.11.98 του Βουλευτή κ. Μ. Κεφαλογιάννη, σχετικάμε αποδοχή από τη Ρουμανία της πρότασης του Ελληνικού Υπουργείου Παιδείας για χορήγηση υποτροφίας κατά το ακαδημαϊκό έτος 1998-1999 στον υποψήφιο κ. Δετοράκη Αλέξανδρο, σας πληροφορούμε τα ακόλουθα: 

1. Το Υπουργεό Παιδείας με το αριθμ. Φ.3/Β3/112/13.1.1998 έγγραφο είχε προτείνει στις Ρουμανικές αρχές τους παρακάτω αναφερόμενους υποψηφίους υποτρόφους, μεταξύ των οποίων και τον προαναφερόμενο ως τρίτο αναπληρωματικό, για χορήγηση υποτροφίας προπτυχιακών σπουδών με βάση την αριθμ. Φ.3/Β3/3990/22.10.1997 προκήρυξη και σύμφωνα με το μορφωτικό πρόγραμμα μεταξύ των δύο χωρών. 

2. Στις 24.7.1998 με το αριθμ. Φ.3/Β3/3784 υπομνηστικό τηλεαντιγράφημα ζητήσαμε από την Ελληνική Πρεσβεία στη Ρουμανία να μας γνωρίσει, εάν οι εν λόγω προταθέντες Ελληνες υποψήφιοι υπότροφοι για προπτυχιακές σπουδές είχαν τελικά γίνει αποδεκτοί από τις αρμόδιες αρχές της Ρουμανίας. 

3. Στις 25.7.1998 με την αριθμ. 1445/3.7.98 ρηματική διακοίνωση της Πρεσβείας της Ρουμανίας στην Ελλάδα μας γνωστοποιήθηκε η προσφορά από τοΥπουργείο Εξωτερικών της Ρουμανίας μιας επιπλέον θέσης υποτροφίας σε 'Ελληνα υπήκοο για προπτυχιακές σπουδές στην εν λόγω χώρα κατά το ακαδημαϊκό έτος 1998-1999. 

4. Με το αριθμ. Φ3/Β3/3832/28.7.1998 τηλεαντιγράφημά μας προς την Πρεσβεία της Ρουμανίας στην Ελλάδα προτείναμε για την κάλυψη της εν λόγω επιπλέον προσφοράς την πρώτη αναπληρωματική Βεκκώντη Ζωή. 

5. Με το αριθμ. Φ.413.3/1/59/ΑΣ 1100/179.1998 τηλεαντιγράφημα η Πρεσβεία της Ελλάδας στη Ρουμανία μας διαβίβασε την ριθμ. 37005/RD/16.9.98 ρηματική διακοίνωση του Ρουμανικού Υπουργείου Παιδείας, με την οποία μας γνωστοποιείτο ότι, οι τρεις προταθέντες τακτικοί υποψήφιοι υπότροφοι έγιναν δεκτοί από τις αρμόδιες αρχές της χώρας, ενώ η κ. Βεκκώντη Ζωή, που είχε προταθεί για την κάλυψη της προσφοράς, δεν γινόταν δεκτή με το αιτιολογικό ότι οι θέσεις υποτροφιών, που χορηγούνται με βάση το μορφωτικό πρόγραμμα, είναι μόνο τρεις (3). 

6. Δύο εκ τω τριών προταθέντων τακτικών υποψηφίων υποτρόφων με τις από 11 και 14 Σεπτεμβρίου 1998 υπεύθυνες δηλώσεις τους, μας ενημέρωσαν ότι, παραιτούνται της υποτροφίας. 'Υστερα από αυτό με το αριθμ. Φ3/Β3/4660/23.9.98 τηλεαντιγράφημά μας προς την Ελληνική Πρεσβεία στο Βουκουρέστι ενημερώσαμε ότι οι εν λόγω υποψήφιοι δεν δέχθηκαν την υποτροφία τους, και αντ' αυτών προτείναμε τους δύο πρώτους αναπληρωματικούς και για την κάλυψη της προσφερόμενης υποτροφίας, προτείναμε τον τρίτο αναπληρωματικό κ. Δετοράκη Αλέξανδρο. 

7. 'Υστερα από την ερώτηση του συναδέλφου Βουλευτή κ. Κ. Κεφαλογιάννη το ΥΠΕΠΘ ζήτησε από την Ελληνική Πρεσβεία στη Ρουμανία να μας απαντήσει εγγράφως σχετικά με το αν έγινε τελικά δεκτός ο κ. Δετοράκης Αλέξανδρος. 

8. Η Ελληνική Πρεσβεία με το αριθμ. Φ.413.3/1/4616/ΑΣ 1379/16.11.98 τηλεαντιγράφημα (το οποίο καταθέτουμε) μας ενημέρωσε ότι, η προσφορά υποτροφίας είχε ήδη χορηγηθεί σε άλλο 'Ελληνα υποψήφιο. 

Επισυνάπτουμε όλη τη σχετική αλληλογραφία για ενημέρωση σας. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 2087/72/8.9.98 ερώτηση/ ΑΚΕ δόθηκε με το υπ'αριθμ. 1426/27.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση και αίτηση κατάθεσης εγγράφων με αριθμό 2087/72/8.9.98 του Βουλευτή κ. Α. Κονταξή, σας γνωρίζουμε τα ακόλουθα: 

Το Υπουργείο Παιδείας διεβίβασε με έγγραφό του αντίγραφο της ανωτέρω ερώτησης και Α.Κ.Ε. στο Πάντειο Πανεπιστήμιο Κοινωνικών και Πολιτικών Επιστημών, προκειμένου να μας ενημερώσει επί των θεμάτων της αρμοδιότητάς του. 

Το Πάντειο Πανεπιστήμιο Κοιωνικών και Πολιτικών Επιστημών απάντησε με το έγγραφό του υπ' αριθ. πρωτ. 4742/18.11.98, αντίγραφο του οποίου επισυνάπτουμε για ενημέρωσή σας. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

3. Στην με αριθμό 3444/218/4.11.98 ερώτηση/ΑΚΕ δόθηκε με το υπ'αριθμ. 74/26.11.98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της υπ'αριθμ. 3444/218/4.11.98 ερώτησης και ΑΚΕ που κατέθεσε ο Βουλευτής κ. Γ. Αλογοσκούφης αναφορικά με τη συμμετοχή του Δημοσίου στο Μετοχικό Κεφάλαιο των ΔΕΚΟ ως αντάλλαγμα για επιχορηγήσεις από το Π.Δ.Ε. και προγράμματα της Ε.Ε., σας γνωρίζουμε τα παρακάτω: 

1. Στην παρ.2 του άρθρου 12 του ν.2469/97 (ΦΕΚ 38/97) αναφέρεται ότι, επιχορηγήσεις του Γενικού Κρατικού Προϋπολογισμού προς φορείς του δημόσιου τομέα, που λειτουργούν με τη μορφή ανωνύμων εταιρειών, δύνανται να χορηγούνται με αυξήσεις του Μετοχικού τους Κεφαλαίου και έκδοση ίσης αξίας ονομαστικών μετοχών. Αποτίμηση μετοχών δεν γίνεται. Η ονομαστική τους αξία, αν το Μ.Κ. είναι διαιρεμένο σε περισσότερες της μιας των μετοχών είναι ίση με την ονομαστική αξία των υφισταμένων μετοχών. 

2. Το χαρτοφυλάκιο των μετοχών του Ελληνικού Δημοσίου το διαχειρίζεται το Υπουργείο Οικονομικών και θεματοφύλακας του είναι κυρίως η Τράπεζα της Ελλάδος. 

3. Τα ποσά των μετοχοποιούμενων επιχορηγήσεων διατίθενται για τη χρηματοδότηση επενδυτικών σχεδίων που έχουν ως σκοπό τον εκσυγχρονισμό και την αναδιάρθρωση των επιχειρήσεων, πράγμα το οποίο θα αυξήσει την απόδοσή τους και την κερδοφορία τους. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

4. Στην με αριθμό 3472/5.11.98 ερώτηση δόθηκε με το υπ'αριθμ. 2686/26.11.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3472/5.11.98 που κατέθεσε στη Βουλή ο Βουλευτής κ. Ε. Μπασιάκος, σχετικά με την κατασκευασθείσα 'Ανω Διάβαση στην έξοδο του Σ.Σ. Οινόης της σιδηροδρομικής γραμμής Αθηνών-Θεσσαλονίκης, σας διαβιβάζουμε το σχετικό έγγραφο με αρ. πρωτ. 172496/17.11.98 του Δ/ντος Συμβούλου του Οργανισμού Σιδηροδρόμων Ελλάδος Α.Ε. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

Σημ. Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

5. Στην με αριθμό 3473/5.11.98 ερώτηση δόθηκε με το υπ'αριθμ. 2679/26.11.98 έγγραφο από τον Υπουργό Μεταφορών και Επικοινωνιών η ακόλουθη απάντηση: 

"Σε απάντηση της υπ' αριθμ. 3473/5.11.98 ερώτησης που κατέθεσαν στη Βουλή οι Βουλευτές κύριοι Ι. Κουράκης, Θ. Γεωργιάδης, Ι. Θωμόπουλος, Α. Σαατσόγλου και Δ. Τσετινές σχετικά με το ελάχιστο ποσό καταβολής κομίστρου Ε.Δ.Χ., αυτοκινήτων, ανά διαδρομή σας πληροφορούμε ότι σύμφωνα με την Β-17776/536/1998 (675 Β') απόφαση του ΥΠΜΕ, με την οποία έχει καθορισθεί το κόμιστρο των Ε.Δ.Χ. δεν έχει προβλεφθεί ελάχιστο ποσό αποζημίωσης. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ" 

6. Στην με αριθμό 3475/5.11.98 ερώτηση δόθηκε με το υπ'αριθμ. 5164/26.11.98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης που κατατέθηκε στη Βουλή των Ελλήνων από το Βουλευτή κ. Γ. Καρατζαφέρη , σας γνωρίζουμε τα εξής: 

1. Οι οφειλές των ξενοδοχειακών επιχειρήσεων στις Τράπεζες είναι θέμα αρμοδιότητας του Υπουργείου Εθνικής Οικονομίας. 

2. 'Οσον αφορά το ξενοδοχειακό συγκρότημα Πόρτο Καρράς έχει περιέλθει στον έλεγχο της Εθνικής Τράπεζας η οποία καταβάλλει προσπάθειες αναβίωσης της μονάδος. 

Η Υπουργός 

ΒΑΣΩ ΠΑΠΑΝΔΡΕΟΥ" 

7. Στην με αριθμό 3408/3.11.98 ερώτηση δόθηκε με το υπ'αριθμ. 1793/27.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3408/3.11.98 της Βουλευτού κ. Π. Φουντουκίδου σχετικά με τη συνέχιση των έργων ανέγερσης κτιρίου για στέγαση του Δημοτικού Σχολείου Μεσημερίου 'Εδεσσας, σας γνωρίζουμε τα ακόλουθα: 

'Υστερα από την αποκέντρωση του Προγράμματος Δημοσίων Επενδύσεων, η ευθύνη για τη σύνταξη του προγράμματος σχολικής στέγης ανάγεται στην αποκλειστική αρμοδιότητα της Νομαρχιακής Αυτοδιοίκησης. 

Το Νομαρχιακό Συμβούλιο κάθε Νομού αξιολογεί και ιεραρχεί τις υπάρχουσες ανάγκες σχολικής στέγης και εντάσσει στο Νομαρχιακό Πρόγραμμα τις πιο επείγουσες, χωρίς την παρέμβαση του Υπουργείου Παιδείας. 

Ο Ο.Σ.Κ. από το τρέχον έτος 1998 έχει την αρμοδιότητα της κατανομής των πιστώσεων του Π.Δ.Ε. στις Νομαρχιακές Αυτοδιοικήσεις για οικόπεδα και κατασκευές και στους Ο.Τ.Α. για τις επισκευές και συντηρήσεις των διδακτηρίων Α/βάθμιας και Β/βάθμιας Εκπ/σης. 

Οι εγκεκριμένες πιστώσεις της ΣΑΕ 041/5 του Ο.Σ.Κ. για τη Νομαρχιακή Αυτοδιοίκηση Πέλλας για το 1998, από το Εθνικό Π.Δ.Ε. ανέρχονται στα εξής ποσά: 

Π.Δ.Ε. (ΣΑΕ 047-ΣΑΕ 041/5) 

Για κατασκευές-οικόπεδα 170.000.000 δρχ. 

Για επισκευές-συντηρήσεις 80.000.000 δρχ. 

Ως εκ τούτου το θέμα της χρηματοδότησης για την κατασκευή κτιρίου που θα στεγάσει το Δημοτικό Σχολείο Μεσημερίου 'Εδεσσας είναι στην αρμοδιότητα της Νομαρχιακής Αυτοδιοίκησης Πέλλας. 

Ο Υφυπουργός 

Ι. ΑΝΘΟΠΟΥΛΟΣ" 

8. Στην με αριθμό 3781/12.11.98 ερώτηση δόθηκε με το υπ'αριθμ. 1890/25.11.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση 3781/12.11.1998 της Βουλευτού κ. Στ. Αλφιέρη, σας γνωρίζουμε ότι σε θέματα αποκλειστικής αρμοδιότητας των δικαστηρίων το Υπουργείο Παιδείας δεν επεμβαίνει. 

Αυτό, ως γνωστόν, απορρέει από ρητή συνταγματική επιταγή και αποτελεί θεμελιώδη εγγύηση για την ανεξαρτησία της δικαιοσύνης. 

Ο Υφυπουργός 

Ι. ΑΝΘΟΠΟΥΛΟΣ" 
9. Στην με αριθμό 3458/5-11-98 ερώτηση δόθηκε με το υπ' αριθμ. 20325/24-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της υπ' αριθμ. 3458/5-11-98 ερώτησης του Βουλευτή κ. Γ. Σαλαγκούδη, σας γνωρίζουμε τα εξής: 

1. Αναφερόμενοι στο 'Εργο του Συστήματος Μεταφοράς Φυσικού Αερίου Υψηλής και Μέσης Πίεσης, το προϋπολογισθέν αρχικά κόστος (προϋπολογισμός εγκεκριμένος το Νοέμβριο 1992) ήταν 326 δισ. δραχμές. Το τελικό κόστος (προϋπολογισμός εγκεκριμένος το Νοέμβριο 1997) έχει διαμορφωθεί σε 429,6 δισ. δραχμές, ήτοι η σχετική αύξηση έχει ανέλθει μετά από επτά έτη σε ποσοστό μόλις 30%. 

Μέχρι σήμερα έχουν ανατεθεί συμβάσεις ύψους 72% του ολικού προϋπολογισθέντος ποσού. 

O τρέχων προϋπολογισμός του 'Εργου εμφανίζεται αυξημένος σε σχέση με τον αρχικό προϋπολογισμό (του 1992), όμως θα πρέπει να ληφθεί υπόψη ότι ο προϋπολογισμός του 1992 αφορούσε μόνο την Α' φάση του 'Εργου και δεν περιελάμβανε τα Δίκτυα Μέσης Πίεσης 10 επαρχιακών πόλεων, δεν περιελάμβανε 10 Μετρητικούς /Ρυθμιστικούς Σταθμούς, δεν περιελάμβανε ορισμένους Κλάδους Υψηλής Πίεσης καθώς και όλες τις συμπαρομαρτούσες εγκαταστάσεις (π.χ. τηλεπικοινωνίες) και πρόσθετες απαλλοτριώσεις γης για τα αναφερθέντα. Επομένως η πραγματική υπέρβαση προϋπολογισμού μεταξύ 1992 και 1997 είναι της τάξεως των 70 δισ. δρχ. (30%). 

Σαν λόγους αυτής της υπέρβασης αναφέρουμε τα εξής: 

α) Ο προϋπολογισμός 1992 αναφερόταν σε ένα χρονοδιάγραμμα που προέβλεπε πέρας των έργων του Φ.Α. το Σεπτέμβριο 1995. Είναι φανερό ότι η παράταση, για διαφόρους λόγους, του χρονοδιαγράμματος έχει άμεση επίδραση στο πραγματικό κόστος των έργων λόγω αναθεώρησης του δραχμικού μέρους και αλλαγής των ισοτιμιών για το συναλλαγματικό μέρος. 

β) Για τον ίδιο λόγο (παράταση χρονοδιαγράμματος) υπάρχει αύξηση του κόστους για σχεδιασμό, επίβλεψη κατασκευής και επιθεώρηση των έργων. 

γ) Στα έργα της Ρεβυθούσας (Δεξαμενές Υ.Φ.Α. και Κρυογενικές εγκαταστάσεις) αντιμετωπίσθηκαν απρόβλεπτες γεωλογικές συνθήκες οι οποίες σε συνδυασμό με πρόσθετες απαιτήσεις αντισεισμικότητας των κατασκευών προκάλεσαν αύξηση του κόστους. 

δ) Κατά την κατασκευή των δικτύων Μέσης Πίεσης στην περιοχή Αττικής αντιμετωπίσθηκαν δυσκολίες (που κατ' επέκταση είχαν σαν αποτέλεσμα πρόσθετο κόστος) που δεν είχαν προβλεφθεί. 

ε) Υπήρξε σημαντική αύξηση της τιμής γης, κύρια σε ότι αφορά τους Κλάδους Υψηλής Πίεσης Λαυρίου και Καβάλας, σε σχέση με ό,τι αρχικά είχε προϋπολογισθεί. 

στ) Εν πάση περιπτώσει ο σημερινός προϋπολογισμός του 'Εργου αποτελεί εκτίμηση και πιστεύεται ότι υπάρχουν αντικείμενα στα οποία είναι δυνατόν να υπάρξει εξοικονόμηση. 

2. Στα ακόλουθα αναφέρονται οι καθυστερήσεις σε μήνες των διαφόρων τμημάτων του 'Εργου του Συστήματος Μεταφοράς Φυσικού Αερίου Υψηλής και Μέσης Πίεσης. 

Εκτός παρένθεσης παρατίθενται οι καθυστερήσεις σε σχέση με το αρχικό χρονοδιάγραμμα του έτους 1992 και εντός παρένθεσης οι καθυστερήσεις σε σχέση με το αναθεωρηθέν το έτος 1994 νέο επιχειρησιακό πρόγραμμα. 

(Ο αστερίσκος δείχνει ότι το τμήμα αυτό του έργου δεν είχε προβλεφθεί στο αντίστοιχο χρονοδιάγραμμα). 

2.1 Κύριος Αγωγός Μεταφοράς Φυσικού Αερίου Υψηλής Πίεσης 10 (0) 

2.2 Υποθαλάσσιο Τμήμα Αγωγού Μεταφοράς Φυσικού Αερίου 18 (4) 

2.3 Κλάδος Μεταφοράς Φυσικού Αερίου Υψηλής Πίεσης 28 (18) Κερατσινίου 

2.4 Κλάδος Μεταφοράς Φυσικού Αερίου Υψηλής Πίεσης Λαυρίου 44 (27) 

2.5 Κλάδος Μεταφοράς Φυσικού Αερίου Υψηλής Πίεσης Βόρειας 30 (13) Θεσσαλονίκης 

2.6 Κλάδος Μεταφοράς Φυσικού Αερίου Υψηλής Πίεσης 38 (21) Ανατολικής Θεσσαλονίκης 

2.7 Κλάδος Μεταφοράς Φυσικού Αερίου Υψηλής Πίεσης Βόλου 38 (24) 

2.8 Κλάδος Μεταφοράς Φυσικού Αερίου Υψηλής Πίεσης * (10) Οινοφύτων 

2.9 Κλάδος Μεταφοράς Φυσικού Αερίου Υψηλής Πίεσης Πλατέος * (*) Ημαθίας 

2.1Ο Κλάδος Μεταφοράς Φυσικού Αερίου Υψηλής Πίεσης Καβάλας * (*) 

2.11 Κλάδος Μεταφοράς Φυσικού Αερίου Υψηλής Πίεσης * (*) Κομοτηνής 2.12 Μεθοριακός Μετρητικός Σταθμός 28 (15) 

2.13 Κτίρια Λειτουργίας και Συντήρησης 10 (1) 

2.14 Μετρητικοί / Ρυθμιστικοί Σταθμοί (19)50 (27) 

2.15 Μετρητικοί / Ρυθμιστικοί Σταθμοί (10)* (20) 

2.16 Λιμενικές Εγκαταστάσεις Τερματικού Σταθμού Υγροποιημένου 8 (0) Φυσικού Αερίου στην Νήσο Ρεβυθούσα 

2.17 Δεξαμενές Τερματικού Σταθμού Υγροποιημένου Φυσικού 50 (27) Αερίου στην Νήσο Ρεβυθούσα 

2.18 Κρυογενικές Εγκαταστάσεις Τερματικού Σταθμού 48 (14) Υγροποιημένου Φυσικού Αερίου στην Νήσο Ρεβυθούσα 

2.19 Σύστημα Τηλελειτουργίας (Τηλεχιρισμού - Τηλεμετρίας) 47 (15) SCADΑ 

2.20 Σύστημα Σταθερών Τηλεπικοινωνιών 48 (14) 

2.21 Σύστημα Κινητών Τηλεπικοινωνιών 42 (15) 

2.22 Εγκατάσταση Καλωδίου Οπτικών Ινών 48 (15) 

2.23 Δίκτυο Μεταφοράς Φυσικού Αερίου Μέσης Πίεσης Λάρισας 19 (15) 

2.24 Δίκτυο Μεταφοράς Φυσικού Αερίου Μέσης Πίεσης Βόλου 24 (11) 

2.25 Δίκτυο Μεταφοράς Φυσικού Αερίου Μέσης Πίεσης Θριασίου 9 (8) 

2.26 Δίκτυο Μεταφοράς Φυσικού Αερίου Μέσης Πίεσης22 (13) 

Θεσσαλονίκης 

2.27 Δίκτυο Μεταφοράς Φυσικού Αερίου Μέσης Πίεσης Οινοφύτων * (4) 

2.28 Δίκτυο Μεταφοράς Φυσικού Αερίου Μέσης Πίεσης Αθήνας 25 (13) 

Δυτικό Α 

2.29 Δίκτυο Μεταφοράς Φυσικού Αερίου Μέσης Πίεσης Αθήνας 40 (*) Βόρειο Α 

2.30 Λοιπά (15) Δίκτυα Μεταφοράς Φυσικού Αερίου Μέσης Πίεσης * (*) 

3. Η τιμολογιακή πολιτική της ΔΕΠΑ σχεδιάστηκε κατά τρόπον ώστε να αντανακλά τις συνθήκες που επικρατούν στην αγορά, λαμβάνοντας ιδιαίτερα υπ' όψη αυτές που επικρατούν ειδικά στη φάση της αρχικής διείσδυσης, (νέα πηγή ενέργειας άγνωστη στην Ελληνική αγορά, διστακτικότητα των καταναλωτών ως προς την ασφάλεια τροφοδοσίας και την ασφάλεια χρήσης του φυσικού αερίου, αλλά και ως προς ένα νέο μονοπωλιακό φορέα του δημοσίου, ανάγκη πραγματοποίησης επενδύσεων από τις βιομηχανίες για μετατροπή του εξοπλισμού, επιστροφή του Ε.Φ.Κ. στις εξαγωγικές βιομηχανίες, εμπορική και πιστωτική πολιτική των εταιρειών εμπορίας πεερελσιοειδών κλπ) και φυσικά τα κοστολογικά στιχεία του αερίου (κόστος αγοράς, κόστος λειτουργίας, αποσβέσεις κλπ) 

Πιο συγκεκριμένα τα κριτήρια για τον καθορισμό μιας ανταγωνιστικής τιμής φυσικού αερίου ελήφθησαν υπόψη οι τιμές των ανταγωνιστικών καυσίμων, οι αποδόσεις των διαφόρων τεχνολογιών, το απαιτούμενο κόστος επενδύσεων και λειτουργικών εξόδων για την αξιοποίηση και εκμετάλλευση των ανταγωνιστικών πηγών ενέργειας δηλαδή του μαζούτ κυρίως αλλά και του υγραερίου (LPG) και του πετρελαίου θέρμανσης καθώς και η αρχή ότι για να διεισδύσει ικανοποιητικά το φυσικό αέοιο στην Ελληνική αγορά και να καλυφθούν οι συμβατικές υποχρεώσεις της ΔΕΠΑ προς τους προμηθευτές της θα πρέπει τιμή του φυσικού αερίου, λαμβανομένων υπόψιν των πλεονεκτημάτων του χρήσης, να ανταγωνίζεται τις τιμές των χρησιμοποιούμενων πηγών ενέργειας σε κάθε εφαρμογή. 

4. Παρατίθεται κατωτέρω η τιμολογιακή πολιτική της ΔΕΠΑ: 

Τιμολογιακή πολιτική στο βιομηχανικό τομέα 


Σελίδα 5263 
Η σελίδα σε PDF 

την εφαρμογή της συγκεκριμένης τιμολογιακής πολιτικής: 

α. Τα επίπεδα τιμών του φυσικού αερίου για βιομηχανικούς καταναλωτές βρίσκονται στο μέσο όρο των τιμών του αερίου στην Ευρώπη. 

β. Σε απόλυτες τιμές η προκύπτουσα τιμή του φυσικού αερίου για βιομηχανικούς καταναλωτές βρίσκεται περίπου στο επίπεδο της τιμής του μαζούτ υψηλού θείου στην Ελλάδα. 

γ. Σε περίπτωση μείωσης του Ειδικού Φόρου Κατανάλωσης στο μαζούτ ισόποση μείωση περνά αυτόματα και στις τιμές του φυσικού αερίου προς τους βιομηχανικούς καταναλωτές, σύμφωνα με τους όρους που υπάρχουν στις συμβάσεις πώλησης φυσικού αερίου. 

Β) Τιμολόγηση φυσικού αεοίου στη ΔΕΗ 

Ο προσδιορισμός της τιμής πώλησης προς τη ΔΕΗ γίνεται βάσει του συστήματος τιμολόγησης cost-plus ενώ προβλέπεται βάσει του άρθρου 25 της σύμβασης με τη ΔΕΗ η επιστροφή σ' αυτήν κερδών της ΔΕΠΑ εφόσον τα κέρδη της ΔΕΠΑ υπερβούν το 8%. Συνεπώς δεν μπορούμε να αναφερόμεθα σε δήθεν υπερκέρδη της ΔΕΠΑ. 

Η τιμή πώλησης του φυσικού αερίου προς τη ΔΕΗ καθορίζεται βάσει του τύπου 

Ρ =ΒΡ+ΔΡ 

όπου 

ΒΡ η τιμή προμήθειας φυσικού αερίου απο τη Ρωσία και την Αλγερία σε ποσοστά 82% και 18% περίπου αντίστοιχα (ΒΡ σε δολλάρια) 

ΔΡ το περιθώριο που προσδιορίστηκε, ώστε να αντικατοπτρίζει το κόστος μεταφοράς του φυσικού αερίου στις εγκαταστάσεις της ΔΕΗ (ανάκτηση κόστους επενδύσεων και λειτουργικό κόστος) καθώς και την απόδοση των επενδεδυμένων κεφαλαίων 

Η ανωτέρω τιμή αποτελείται από ένα δραχμικό και ένα συναλλαγματικό (δολλαριακό) μέρος. 

Η επίδραση του δραχμικού μέρους στην τελική τιμή πώλησης κατά την τελευταία τριετία κυμαίνεται στο 13-14% και του συναλλαγματικού σε 86-87%. 

Η τιμή πώλησης προς τη ΔΕΗ αναπροσαρμόζεται σε μεγάλο ποσοστό (πάνω απο 85%) με βάση συγκεκριμένους τύπους αναπροσαρμογής, ακολουθώντας την εξέλιξη διαφόρων παραμέτρων σημαντικότερες των οποίων είναι 

- Η διεθνής τιμή (CIF GΕΝΟΑ/LAVERA) του μαζούτ περιεκτικότητας σε θείο 3,5% που επηρεάζει το 30-35% της τιμής 

- Η διεθνής τιμή (CIF GΕΝΟΑ/LAVERA) του ντήζελ (Gasoil), που επηρεάζει το 15% περίπου της τιμής 

- Η διεθνής τιμή του Αργού πετρελαίου που επηρεάζει το 10% της τιμής περίπου 

- O αποπληθωριστής του ΑΕΠ της Ελλάδας που επηρεάζει το 10% της τιμής περίπου 

- Ο αποπληθωριστής του ΑΕΠ των ΗΠΑ, που επηρεάζει το 11% της τιμής περίπου 

Σημαντική επίσης παράμετρος, που επηρεάζει καθοριστικά το επίπεδο της τιμής του φυσικού αερίου για τη ΔΕΗ, είναι η ισοτιμία δολλαρίου-δραχμής κατά την ημερομηνία έκδοσης του λογαριασμού φυσικού αερίου προς τη ΔΕΗ. 

γ) Τιμολόγηση Φυσικού αερίου στις μονάδες παραγωγής αμμωνίας Η τιμή πώλησης φυσικού αερίου στις μονάδες παραγωγής αμμωνίας προσδιορίζεται βάσει του συστήματος τιμολόγησης cost-plus, σύμφωνα με τη Διεθνή πρακτική και από τον τύπο 

P= ΒΡ + ΔΡ 

όπου 

ΒΡ η τιμή προμήθειας φυσικού αερίου από τη Ρωσία 

ΔΡ το περιθώριο εκμετάλλευσης. Τα συγκεκριμένα περιθώρια συμφωνήθηκαν έτσι ώστε να επιτρέπουν και στις βιομηχανίες να παράγουν αμμωνία σε συνθήκες ανταγωνιστικές σύμφωνα με το διεθνές περιβάλλον. 

Τέλος, οι τιμές πώλησης φυσικού αερίου προς τις δύο επιχειρήσεις εξαρτώνται από τη τιμή προμήθειας φυσικού αερίου , την ισοτιμία δολλαρίου - δραχμής την ημερομηνία έκδοσης λογαριασμού φυσικού αερίου και στην περίπτωση της ΕΚΟ από τις διεθνείς τιμές αμμωνίας. 

Δ) Τιμολογιακή πολιτική στον οικιακό και εμπορικό τομέα 

Μετά την εξαγορά του δικτύου της ΔΕΦΑ απο τη ΔΕΠΑ που πραγματοποιήθηκε στις αρχές του τρέχοντος έτους κατ' επιταγή των διατάξεων του Ν. 2364/95, η ΔΕΠΑ είχε τις εξής τρείς εναλλακτικές δυνατότητες: 

α. Να ανακοινώσει ολοκληρωμένη τιμολογιακή πολιτική για τις πωλήσεις του αερίου σε όλες τις κατηγορίες των πελατών του αστικού τομέα που θα τροφοδοτούνται απο δίκτυα διανομής, 

β. Να διατηρήσει τα υφιστάμενα μέχρι τότε τιμολόγια της ΔΕΦΑ και 

γ. Να προχωρήσει σε μείωση των τιμών της ΔΕΦΑ χωρίς να μεταβάλει την δομή των υφισταμένων τιμολογίων της ΔΕΦΑ. 

Σύμφωνα με το Ν. 2364/95 και τις τροποποιήσεις του, η ΔΕΠΑ θα έχει δραστηριότητα στον τομέα της διανομής αερίου μόνο κατά το μεταβατικό διάστημα μέχρι την ανάδειξη των ιδιωτών επενδυτών στις ΕΠΑ. 

Με αυτό το δεδομένο κρίθηκε σκόπιμο να υιοθετηθεί η γ' ανωτέρω εναλλακτική λύση ώστε να δοθεί η δυνατότητα στις ΕΠΑ και στους επενδυτές που θα έχουν το managemment των εταιρειών αυτών να καθορίσουν και να εφαρμόσουν απρόσκοπτα και χωρίς δεσμεύσεις τα δικά τους τιμολόγια για τις διάφορες κατηγορίες καταναλωτών φυσικού αερίου ώστε να πετύχουν τους εμπορικούς τους στόχους. 

Πρόσφατα το Δ.Σ. της ΔΕΠΑ λαμβάνοντας υπόψη την πτώση των διεθνών τιμών των πετρελαιοειδών την μείωση του Ειδικού Φόρου Κατανάλωσης στο πετρέλαιο θέρμανσης που αποφάσισε η Κυβένρηση καθώς και τα επίπεδα της ισοτιμίας δραχμής - δολλαρίου, όλους δηλαδή τους παράγοντες που διαμορφώνουν τις λιανικές τιμές των πετρελαιοειδών στην χώρα μας, προχώρησε σε μείωση των τιμών πώλησης του Φ.Α. για θέρμανση από 90 δρχ το κ.μ. σε 70 δρχ το κ.μ. δηλαδή στα επίπεδα της τιμής του πετρελαίου θέρμανσης. 

Διευκρινίζεται ότι τα σημερινά τιμολόγια του φυσικού αερίου για την θέρμανση και γενικά για την αστική κατανάλωση έχουν προσωρινό και μόνο χαρακτήρα (θα ισχύουν μόνο μέχρι την ίδρυση των ΕΠΑ) και είναι σημαντικά μειωμένα σε σχέση με αυτά που εφάρμοζε η πρώην ΔΕΦ Α (ειδικά για το τιμολόγιο θέρμανσης οι τιμές του αερίου έχουν μειωθεί περίπου στο ήμισυ ήτοι από 120 δρχ. το κ.μ. στις 70 δρχ. το κ.μ.). 

Διευκρινίζεται ακόμη ότι με την ολοκλήρωση των διεθνών διαγωνισμών και τη δραστηριοποιήση των ιδιωτών επενδυτών στις ΕΠΑ, αναμένεται να ανακοινωθούν νέα τιμολόγια φυσικού αερίου για κάθε μια κατηγορία αστικών καταναλωτών, τα οποία όπως συμβαίνει διεθνώς θα είναι συνδεδεμένα και ανταγωνιστικά με τις υποκαθιστώμενες μορφές ενέργειας (ντίζελ, ηλεκτρική ενέργεια) και θα παρέχουν επαρκή κίνητρα για την ταχεία διείσδυση του φυσικού αερίου. 

Συμπερασματικά η τιμολογιακή πολιτική της ΔΕΠΑ στον τομέα των μεγάλων πελατών: 

1. Επιτρέπει ικανοποιητικά ποσοστά διείσδυσης λόγω της ανταγωνιστικότητας της τιμής του φυσικού αερίου σε σχέση με το μαζούτ και τα άλλα καύσιμα που χρησιμοποιούνται από τις βιομηχανίες. 

2, Εξασφαλίζει τη διάθεση σημαντικών ποσοτήτων φυσικού αερίου καλύπτοντας ταυτόχρονα τις υποχρεώσεις της Εταιρείας απέναντι στους προμηθευτές αερίου 

3. Εξασφαλίζει τη βιωσιμότητα της εταιρείας όπως προκύπτει απο όλες τις μέχρι σήμερα μελέτες συμπεριλαμβανομένων και αυτών της ΕΤΒΑ για την ΕΤΕπ. 

5. 'Οπως καθίσταται φανερό από όσα αναφέρθηκαν ανωτέρω το κόστος των επενδύσεων αντανακλάται στα τιμολόγια των πολύ μεγάλων πελατών (ΔΕΗ, ΒΦΛ, ΕΚΟ) λόγω ακριβώς του συστήματος τιμολόγησης που εφαρμόζεται (μέθοδος cost plus). 

Οι τιμές του αερίου στη βιομηχανία αν και προσδιορίζονται από διαφορετική φιλοσοφία τιμολόγησης (μέθοδος τιμολόγησης στη βάση του υποκαθιστώμενου καυσίμου) σημειώνεται ωστόσο ότι περιέχουν στο μικτό περιθώριο και το αντίστοιχο κόστος των επενδύσεων. 

6. Η πρόσφατη μείωση της τιμής του Φ.Α. για θέρμανση από 90 δρχ το κ.μ. στις 70 δρχ το κ.μ. (προκειμένου να καταστεί ανταγωνιστικό προς το πετρέλαιο θέρμανσης) είναι σαφές ότι θα μειώσει τα έσοδα της ΔΕΠΑ το 1999, πλην όμως η μείωση αυτή επι του παρόντος είναι αμελητέα λόγω των μικρών ποσοτήτων που προβλέπει να καταναλωθούν στη θέρμανση (υπολογίζονται απώλειες της τάξης των 70 εκ. δραχμών περίπου σε σύνολο εσόδων το 1999 που θα υπερβούν τα 50 δισ δραχμών. 

7. Γενικά σημειώνεται ότι η πτώση των διεθνών Τιμών του πετρελαίου έχει τις πιο κάτω επιδράσεις: 

α) Μείωση των τιμών προμήθειας του αερίου (άρα και μείωση των εξόδων της ΔΕΠΑ) 

β) Μείωση των τελικών τιμών πώλησης του αερίου (άρα και μείωση των εσόδων της ΔΕΠΑ) 

'Οπως προκύπτει από όλες τις μελέτες που έχουν γίνει μέχρι σήμερα η βιωσιμότητα του έργου του Φ.Α. είναι ευαίσθητη ως προς τις διεθνείς τιμές του αερίου, διασφαλίζεται όμως εφ' όσον επιτευχθεί η διείσδυση του αερίου που έχει περιληφθεί στον σχεδιασμό, ο οποίος μέχρι σήμερα είναι θετικός. 

Προς αυτήν την κατεύθυνση και πέραν των μέχρι σήμερα προσπαθειών της ΔΕΠΑ είναι βέβαιο ότι θα συμβάλλει θετικά η ίδρυση και δραστηριοποίηση των Εταιρειών Παροχής Αερίου (ΕΠΑ), ο διαγωνισμός για τις οποίες βρίσκεται ήδη σε εξέλιξη και εκτιμάται ότι θα υπάρξουν σύντομα θετικές εξελίξεις, αν κρίνουμε από το μέχρι σήμερα εκφρασθέν ενδιαφέρον ικανού αριθμού διεθνώς αναγνωρισμένων Εταιριών Φυσικού Αερίου. Η εισαγωγή του Φυσικού Αερίου από την Ιταλία και το Τουρκμενιστάν η οποία ευρίσκεται στο στάδιο των μελετών προβλέπεται να γίνει από μεν την Ιταλία το έτος 2002 από δε το Τουρκμενιστάν σε μη προσδιορισμένο ακόμα χρόνο και πάντως ενωρίτερα από το 2008 οπότε και δεν θα επαρκούν οι ποσότητες του Ρωσικού Φυσικού Αερίου. Επισημαίνεται επίσης ότι οι αγωγοί αυτοί θα είναι αμφίδρομοι δηλαδή θα μπορούν να εξάγουν φυσικό Αέριο, θα συνδεθούν με τα διευρωπαϊκά δίκτυα Φ.Α. έτσι ώστε η χώρα μας να καταστεί σταυροδρόμι για την τροφοδότηση της Ευρώπης με Φυσικό Αέριο. Η ύπαρξη όμως εναλλακτικών προμηθευτών αερίου συμβάλει εκτός απ' την ασφάλεια τροφοδοσίας και στον ανταγωνισμό μεταξύ των με συνέπεια να υπάρχουν καλύτερες τιμές προμήθειας αερίου που αντανακλούν στη βιωσιμότητα του έργου. 

8. Εσφαλμένως αναγράφεται στην ερώτηση του κυρίου Βουλευτού ότι όπως αναγράφει στην Εφημερίδα ΕΠΕΝΔΥΤΗΣ η ΔΕΠΑ εκτιμούσε τους Βιομηχανικούς πελάτες της σε 1500. Το αληθές είναι ότι οι 1500 αναγραφόμενοι πελάτες δεν είναι μόνο βιομηχανικοί αλλά και βιοτεχνικοί και εμπορικοί όπως αναφέρει και ο ΕΠΕΝΔΥΤΗΣ. Ο αναγραφόμενος στο ίδιο άρθρο αριθμός των 35 συνδεδεμένων βιομηχανιών σκοπίμως αποσυνδέεται με τον ανωτέρω αριθμό των 1500 πελατών ώστε να δημιουργούνται εσφαλμένες εντυπώσεις. Η αλήθεια είναι ότι ο συνολικός συνδεδεμένος αριθμός Βιομηχανικών, Βιοτεχνικών και Εμπορικών επιχειρήσεων ανέρχεται σε 1848 (40 Βιομηχανίες και 1809 Βιοτεχνίες - Εμπορικές Επιχειρήσεις) ήτοι έχει υπερκερασθεί ο προβλεπόμενος αρχικός αριθμός των 1500 πελατών περισσότερο από 20%. 

Επισημαίνεται ότι ο συνολικός αριθμός όλων των Βιομηχανιών σε Αθήνα, Θριάσιο, Θεσσαλονίκη, Λάρισα, Βόλο, Οινόφυτα και Πλατύ Ημαθίας ανέρχεται σε 487 με συνολική δυνητική κατανάλωση 727 εκ. Νm3 ετησίως με δυνατότητα όμως τροφοδοτήσεως 535 εκ. Νm3 ετησίως, ήτοι προβλεπόμενος βαθμός διείσδυσης 73,5% με χρόνο διεισδυτικότητος 6 έτη. 

Μέχρι στιγμής έχουν συμβολαιοποιηθεί 270 εκ. Νm3 ετησίως, ήτοι 51% των προβλεπομένων ποσοτήτων με χρόνο διεισδυτικότητας μόνο 2 έτη και αυτό με τις 40 μεγάλες βιομηχανίες οι οποίες απορροφούν όπως προαναφέρθηκε 51% των προβλεπομένων ποσοτήτων Φ.Α. Οι υπόλοιπες βιοτεχνικές - βιομηχανικές μονάδες προβλέπεται να τροφοδοτηθούν, όπως συμβαίνει διεθνώς από τα δίκτυα χαμηλής πίεσης που θα αναπτύξουν οι Ε.Π.Α. 

Η Υπουργός 

ΒΑΣΩ ΠΑΠΑΝΔΡΕΟΥ" 

10. Στην με αριθμό 3369/2-11-98 ερώτηση δόθηκε με το υπ'αριθμ. 20154/26-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην ερώτηση 3369/2-11-98 του Βουλευτή κ. Ε. Μπασιάκου, όσον αφορά θέματα αρμοδιότητας του Υπουργείου Ανάπτυξης, σας πληροφορούμε τα ακόλουθα: 

1. Την τελευταία τετραετία η "ΕΛΛΗΝΙΚΗ ΕΤΑΙΡΕΙΑ ΑΛΟΥΜΙΝΑΣ Α.Ε." έχει εξαντλήσει τη διερεύνηση κάθε ρεαλιστικής δυνατότητας ολοκλήρωσης του έργου σε συνεργασία με την Ρωσική Κρατική πλευρά αλλά και με τα ιδιωτικοποιηθέντα Ρωσικά Εργοστάσια Αλουμινίου. 

Η τελευταία πάντως επικαιροποίηση της μελέτης βιωσιμότητας του έργου που έγινε τον Μάρτιο 1998 από διεθνή μελετητικό κατασκευαστικό οίκο έδειξε ότι, σύμφωνα με τις επικρατούσες προβλέψεις τιμών ΑΛΟΥΜΙΝΙΟΥ/ΑΛΟΥΜΙΝΑΣ για την προσεχή 10ετία το έργο δεν έχει ικανοποιητικές οικονομικές προοπτικές. 

Πάντως για την περίπτωση που για απολύτως αντικειμενικούς λόγους, δεν καταστεί τελικά δυνατή η υλοποίηση του έργου, η πιο πάνω εταιρεία και η ΕΤΒΑ, διερευνούν κάθε δυνατότητα αξιοποίησης της διαμορφωμένης έκτασης και των υφιστάμενων έργων υποδομής στη Θίσβη, περιλαμβανομένων φυσικά των λιμενικών εγκαταστάσεων. 

2. 'Οσον αφορά το ζήτημα των χαμηλών τιμών του ελαιολάδου και γενικότερα των αγροτοκτηνοτροφικών προϊόντων, σημειώνεται ότι οι τιμές των προϊόντων αυτών διαμορφώνονται ελεύθερα με βάση τους κανόνες προσφοράς - ζήτησης και υγιούς ανταγωνισμού, ενώ το θέμα της ενίσχυσης του εισοδήματος των αγροτοκτηνοτρόφων της περιοχής ανήκει στις αρμοδιότητες του Υπουργείου Γεωργίας. 

3. Ουδεμία επένδυση της ΔΕΗ, από αυτές που έχει αναλάβει, μετατέθηκε. 

Η Υπουργός 

ΒΑΣΩ ΠΑΠΑΝΔΡΕΟΥ" 

11. Στην με αριθμό 3486/5-11-98 ερώτηση δόθηκε με το υπ'αριθμ. 20282/27-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3486/5.11.98 του Βουλευτή κ. Δ. Πιπεργιά για την ανάγκη δημιουργίας νέων γραμμών μεταφοράς ηλεκτρικής ενέργειας στο εθνικό δίκτυο από τους αιολικούς σταθμούς μεταφοράς που θα λειτουργήσουν στη νότια Εύβοια και στο καθεστώς αδειοδότησης στην εν λόγω περιοχή στα πλαίσια του Νόμου 2244/94, σας πληροφορούμε τα εξής: 

Οι αρμόδιες υπηρεσίες της ΔΕΗ έχουν συναινέσει μέχρι σήμερα στην κατ'αρχή χορήγηση αδειών εγκατάστασης αιολικών σταθμών συνολικής ισχύος 884 ΜW στη νότια Εύβοια ως προς τη δυνατότητα απορρόφησης της ηλεκτρικής ισχύος με την επιφύλαξη τεχνικής δυνατότητας και κόστους διασύνδεσης με το δίκτυο της ΔΕΗ. Με δεδομένο ότι η υπάρχουσα μοναδική γραμμή των 150 kV έχει δυνατότητα μεταφοράς περί τα 150 ΜW καθίσταται φανερό ότι στην περίπτωση που το ποσοστό υλοποίησης των εν λόγω αιτήσεων υπερβεί τη δυναμικότητα αυτή, θα χρειαστεί ο προγραμματισμός και η κατασκευή συμπληρωματικών έργων στη γραμμή μεταφοράς υψηλής τάσης, η δαπάνη των οποίων δεν βρίσκει νόμιμη βάση για επιβάρυνση της ΔΕΗ. Για το λόγο αυτό το θέμα θα αντιμετωπιστεί με νομοθετική ρύθμιση που θα περιληφθεί στην αναμόρφωση του πλαισίου για την απελευθέρωση της αγοράς ενέργειας. 

Με σκοπό την εγκατάσταση αιολικών σταθμών παραγωγής ηλεκτρικής ενέργειας στη νότια Εύβοια έχουν υποβληθεί στο Υπουργείο Ανάπτυξης αιτήσεις από 32 επιχειρήσεις για μία ή περισσότερες θέσεις (συνημμέ-νος πίνακας 1) και έχουν χορηγηθεί άδειες εγκατάστασης σε 7 περιπτώσεις (συνημμένος πίνακας 2). 

'Οπως είναι γνωστό, στο άρθρο 1 της απόφασης του Υπουργού τ. Βιομηχανίας, Ενέργειας και Τεχνολογίας 8295/95 (ΦΕΚ 385 Β), όπως τροποποποιήθηκε μεταγενέστερα (υπουργική Απόφαση 8860/98, ΦΕΚ 502 Β) προβλέπεται ότι η άδεια εγκατάστασης για αιολικούς σταθμούς έχει διάρκεια δύο ετών με δυνατότητα ανανέωσης της για δύο ακόμη έτη. Η εν λόγω ανανέωση τελεί υπό τη ρήτρα ανάκλησης σε περίπτωση εκτροπής του επενδυτή από το χρονοδιάγραμμα υλοποίησης του έργου ή μη εμπρόθεσμης υποβολής τριμηνιαίων εκθέσεων προόδου τούτου. Με δεδομένο ότι οι περισσότερες αιτήσεις υποβλήθηκαν μετά το 1995, γίνεται φανερό ότι θέμα ανάκλησης θα τεθεί σε ορισμένες μόνο περιπτώσεις για τις οποίες θα έχουν παραβιαστεί οι παραπάνω προϋποθέσεις. 

Η Υπουργός 

ΒΑΣΩ ΠΑΠΑΝΔΡΕΟΥ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

12. Στην με αριθμό 3590/9-11-98 ερώτηση δόθηκε με το υπ'αριθμ. 19915/27-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην 3590/9-11-98 ερώτηση που κατατέθηκε στη Βουλή των Ελλήνων από τον Βουλευτή κ. Λ. Κουρή, σας γνωρίζουμε τα εξής: 

1. Η προκήρυξη για την πλήρωση διακοσίων (200) θέσεων Τεχνικού Προσωπικού των κατηγοριών Πανεπιστημιακής Εκπαίδευσης, Τεχνολογικής Εκπαίδευσης και Δευτεροβάθμιας Εκπαίδευσης (ΦΕΚ 76/98, Τεύχος Προκηρύξεων ΑΣΕΠ) έγινε σύμφωνα με τις διατάξεις του ν. 2190/94 όπως αυτός τροποποιήθηκε και συμπληρώθηκε με το ν. 2527/97, χωρίς παρέκκλιση, υπό την εποπτεία και την τελική έγκριση του ΑΣΕΠ. 

2. Ειδικότερα στις παρ. 4 εδάφιο α και παρ. 6 εδάφιο δ του άρθρου 3 του ν. 2527/97 εντοπιότητα υποψηφίων προβλέπεται αποκλειστικά και μόνο για τους Νομούς της θράκης και τα νησιά των Νομών Λέσβου, Χίου, Σάμου, Κυκλάδων, Καβάλας και Δωδεκανήσου. 

Η Υπουργός 

ΒΑΣΩ ΠΑΠΑΝΔΡΕΟΥ" 

13. Στην με αριθμό 3481/5-11-98 ερώτηση δόθηκε με το υπ'αριθμ. 19914/27-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην 3481/5-11-98 ερώτηση που κατατέθηκε στη Βουλή των Ελλήνων από τον Βουλευτή κ. Δ. Πιπεργιά σας γνωρίζουμε τα εξής: 

1. Ο θεμιστοκλής ΠΕΠΠΑΣ του Γκίκα τοποθετήθηκε στην Δημόσια Επιχείρηση Ηλεκτρισμού ως ανάπηρος ειρηνικής περιόδου (άρθρο 18 του ν. 1043/80) με την αριθμ. 2/07.02.86 απόφαση του Νομάρχη Ευβοίας και είναι η μοναδική περίπτωση ατόμου που τοποθετήθηκε στη ΔΕΗ με τις διατάξεις του υπόψη νόμου. 

Η ΔΕΗ δεν προέβη στην άμεση πρόσληψή του και προσέφυγε στο Δευτεροβάθμιο Συμβούλιο του άρθρου 11 του Ν.Δ. 2657/53 και στη συνέχεια στα αρμόδια Διοικητικά Δικαστήρια για την ανάκληση της τοποθέτησης του, επειδή είχε υπερβεί το προβλεπόμενο από τον ΚΚΠ/ΔΕΗ, όριο ηλικίας για πρόσληψη. Επειδή η έκδοση οριστικής απόφασης από τα αρμόδια δικαστήρια θα καθυστερούσε, η ΔΕΗ προκειμένου να μην επιβαρύνεται για μεγάλο διάστημα με αποδοχές υπερημερίας, σε περίπτωση δικαίωσης του κ. ΠΕΠΠΑ, έκρινε προτιμότερο να προβεί στην προσωρινή πρόσληψη του με την επιφύλαξη ότι θα απολυθεί σε περίπτωση δικαίωσης της ΔΕΗ. 

2. Στην παράγραφο 10 της σύμβασης εργασίας, που υπέγραψε ο αναφερόμενος με την Επιχείρηση, αναφέρεται ρητά ότι, "η παρούσα σύμβαση είναι προσωρινή και θα διαρκέσει μέχρι την έκδοση αμετάκλητης απόφασης από τα Διοικητικά Δικαστήρια εν σχέσει με την εγκυρότητα ή όχι της πράξης τοποθετήσεως του Θ. ΠΕΠΠΑ οπότε σε περίπτωση ακύρωσης της πράξεως λύεται αυτοδικαίως, ως ούσης ορισμένου χρόνου, χωρίς αποζημίωση και χωρίς οποιαδήποτε άλλη διατύπωση, ενώ σε περίπτώση επικυρώσεως της ο μισθωτός θα συνεχίσει να εργάζεται υπογράφων νέα σύμβαση". 

3. Κατόπιν τούτου είναι σαφές ότι το θέμα της μισθολογικής προαγωγής του μισθωτού θα εξετασθεί εφόσον ο υπόψη δικαιωθεί από τα δικαστήρια και παραμείνει οριστικά στην Επιχείρηση δεδομένου ότι δεν τίθεται θέμα προαγωγικής εξέλιξης του μισθωτού προ της εντάξεως του στο τακτικό προσωπικό. 

Η Υπουργός 

ΒΑΣΩ ΠΑΠΑΝΔΡΕΟΥ" 

14. Στην με αριθμό 3555/6-11-98 ερώτηση δόθηκε με το υπ'αριθμ. 20143/26-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 3555/6-11-98 ερώτησης, που κατέθεσε στη Βουλή των Ελλήνων ο Βουλευτής κ. Σκρέκας, σας πληροφορούμε τα εξής: 

Η ΔΕΠΑ αρχικά είχε προκηρύξει διεθνή διαγωνισμό με αντικείμενο τη Λειτουργία και Συντήρηση των Εγκαταστάσεων του Φυσικού Αερίου για δύο έτη. Η διακήρυξη προέβλεπε, μεταξύ άλλων, την ένταξη του προσωπικού της Δ/νσης Λειτουργίας και Συντήρησης της ΔΕΠΑ στην οργανωτική δομή του Λειτουργού και Συντηρητή. 

Επειδή όμως δεν προβλεπόταν από τις ισχύουσες διατάξεις η δυνατότητα λειτουργίας των εγκαταστάσεων της ΔΕΠΑ από τρίτους και η ένταξη σ' αυτόν προσωπικού της ΔΕΠΑ υπήρχε νομικό κώλυμα για τη διεξαγωγή του διαγωνισμού αυτού, με αποτέλεσμα να ακυρωθεί ο αρχικός διαγωνισμός και να επαναπροκηρυχθεί νέος στις 29-12-97 με αντικείμενο την Παροχή Υπηρεσιών Συμβούλου για τη Λειτουργία και Συντήρηση των Εγκαταστάσεων. Στον εν λόγω διαγωνισμό, προσήλθαν 11 Κοινοπραξίες ή Εταιρείες. Για το επόμενο στάδιο του διαγωνισμού, προεπιλέγησαν οι εξής Εταιρείες/Κοινοπραξίες. 

1. GAZ DΕ FRAΝCΕ 

2. Κ/Ξ ΑΚΤΩΡ-GΑSUΝΙΕ ΕΝGΕΙΝΕΕRΙΝG-INSTROMET 

3. K/Ξ ΕΝRΟΝ-ΡΕΝSΡΕΝ 

4. K/Ξ CΟΜΕRΙΝΤ-ΙRΕΜ 

Οι υπόλοιπες εταιρείες αποκλείστηκαν διότι δεν πληρούσαν τους όρους της Διακήρυξης (π.χ. εμπειρία, τεχνικές προδιαγραφές, αξιοπιστία, οργάνωση κλπ). 

Οι ως άνω εταιρείες υπέβαλαν Τεχνικές και Οικονομικές προσφορές. Μετά το πέρας της Τεχνικής αξιολόγησης, απορρίφθηκε η Κ/Ξ ΑΚΤΩΡ-Gasunie Εngineering-Ιnstrοmet, διότι αρνήθηκε εκ των υστέρων να συμμορφωθεί με τον όρο του διαγωνισμού για εις ολόκληρο ευθύνη των μελών της Κοινοπραξίας. Προκρίθηκαν δε και εκλήθησαν για το άνοιγμα των Οικονομικών Προσφορών οι Εταιρείες/Κοινοπραξίες: 

1. GΑΖ DΕ FRAΝCΕ 

2. ΕΝRΟΝ-ΡΕΝSΡΕΝ 

3. CΟΜΕRΙΝΤ-ΙRΕΜ 

Από όσα προκύπτουν από την προσφορά της Cοmerint, η εταιρεία αυτή ανήκει στην Βελγική DΙΕΤSΜΑΝΝ (ποσοστό 85%) και δεν έχει καμία σχέση με την εταιρεία ΙΤΑLGΑS. Συνεπώς η ΔΕΠΑ δεν προσπαθεί να αποκλείσει εταιρείες λόγω ασυμβιβάστων των δραστηριοτήτων τους με άλλους διαγωνισμούς της αλλά και ούτε έχουν αναληφθεί υποχρεώσεις της με την Ιταλική ΕΝΙ για παράδοση του έργου του Φ.Α. σ' αυτήν οι θυγατρικές της εταιρείες. 

Η Αγγλική εταιρεία ΡΕΝSΡΕΝ ltd. συμμετέχει στον εν λόγω διαγωνισμό ως μέλος της Κοινοπραξίας ΕΝRΟΝ/ΡΕΝSΡΕΝ. 

Η ΔΕΠΑ έχει αναθέσει στην ΡΕΝSΡΕΝ τη μελέτη της Μονάδας Αφύγρανσης στο Στρυμονοχώρι με συμβατικό τίμημα 103 εκατ. δρχ. 

Η επιλογή της ΡΕΝSΡΕΝ έγινε με βάση δύο παράγοντες: 

α. Το χρονοδιάγραμμα υλοποίησης του έργου και 

β. Την εμπειρία και γνώση του θέματος

'Οσον αφορά τον προϋπολογισμό του έργου πρέπει να σημειωθεί ότι το ποσό που περιλαμβανόταν στην εισήγηση του Ρrοject Μanager του έργου του Ελληνικού Συστήματος Φυσικού Αερίου, προέκυψε από αναθεωρημένη προσφορά και ήταν σε απόλυτη συμφωνία -τηρουμένων των αναλογιών- με την τιμή της μονάδας αφύγρανσης που περιλαμβάνεται στη Σύμβαση της Κοινοπραξίας για την κατασκευή του Μετρητικού Σταθμού Συνόρων σαν προαιρετική (οptiοnal). Το Διοικητικό Συμβούλιο της ΔΕΠΑ Α.Ε. έκρινε ότι, υπό συνθήκες ανταγωνισμού, θα ήταν δυνατόν το τίμημα να είναι της τάξεως του 1,6 δις δρχ. 

Οι οικονομικές προσφορές των ανωτέρω διαγωνιζομένων αποσφραγίσθηκαν στις 11-11-98 και αξιολογούνται από τις υπηρεσίες της ΔΕΠΑ και ουδεμία προσπάθεια έγινε για αποκλεισμό της εταιρείας Gaz de France. 

Η απόρριψη των άλλων εταιρειών έγινε για καθαρά τεχνικούς λόγους και η διαφάνεια και το συμφέρον της ΔΕΠΑ είναι να συνεργάζεται μόνο με άρτια τεχνικές εταιρείες, οι οποίες μπορούν ν' ανταποκριθούν στο έργο τους. 

Ουδέποτε παραβιάσθηκαν από τη ΔΕΠΑ οι αρχές του υγιούς ανταγωνισμού και ουδέποτε η διοίκησή της εφάρμοσε κριτήρια που αποκλίνουν από αυτόν και την πλήρη διαφάνεια. Γι αυτό και μέχρι σήμερα η ΔΕΠΑ απολαμβάνει της εκτιμήσεως των Κοινοτικών αρχών, αφού όλες οι μέχρι σήμερα "καταγγελίες" για παρόμοια θέματα έχουν πέσει στο κενό και έχουν δικαιωθεί όλες οι μέχρι σήμερα ενέργειές της. 

Η Υπουργός 

ΒΑΣΩ ΠΑΠΑΝΔΡΕΟΥ" 

15. Στην με αριθμό 3398/3-11-98 ερώτηση δόθηκε με το υπ'αριθμ. 19636/26-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 398/3.11.98 ερώτησης που κατέθεσε στη Βουλή των Ελλήνων ο Βουλευτής κ. Καρατζαφέρης, σας πληροφορούμε τα εξής: 

Σύμφωνα με το ν. 2364/95 και τις τροποποιήσεις του, η ΔΕΠΑ έχει δραστηριότητα στον τομέα της διανομής αερίου μόνο για το μεταβατικό διάστημα που ισχύει μέχρι την ανάδειξη των ιδιωτών επενδυτών που θα συμμετάσχουν στις Εταιρίες Παροχής Αερίου (ΕΠΑ), οι οποίες θα πραγματοποιούν πλέον τις πωλήσεις Φ.Α. για όλες τις κατηγορίες πελατών του αστικού τομέα που θα τροφοδοτούνται από δίκτυα διανομής. 

Μετά την εξαγορά του δικτύου της ΔΕΦΑ από τη ΔΕΠΑ, που πραγματοποιήθηκε στις αρχές του τρέχοντος έτους κατ' επιταγή των διατάξεων του ν.2364/95, η ΔΕΠΑ είχε τις εξής δυνατότητες: 

(α) Να διατηρήσει τα υφιστάμενα μέχρι τότε τιμολόγια της ΔΕΦΑ ή 

(β) Να προχωρήσει σε μείωση των τιμών της ΔΕΦΑ χωρίς να μεταβάλει την δομή των υφισταμένων τιμολογίων της ΔΕΦΑ αναμένοντας την εξέλιξη του διαγωνισμού για την σύσταση των ΕΠΑ. 

Με αυτό το δεδομένο κρίθηκε σκόπιμο να υιοθετηθεί η β' ανωτέρω εναλλακτική λύση ώστε να δοθεί η δυνατότητα στις ΕΠΑ και στους επενδυτές που θα έχουν το management των εταιριών αυτών, να καθορίσουν και να εφαρμόσουν απρόσκοπτα και χωρίς δεσμεύσεις τα δικά τους τιμολόγια για τις διάφορες κατηγορίες καταναλωτών φυσικού αερίου, ώστε να πετύχουν τους εμπορικούς τους στόχους. 

Πρόσφατα το Δ.Σ. της ΔΕΠΑ λαμβάνοντας υπ' όψη την πτώση των διεθνών τιμών των πετρελαιοειδών, την μείωση του Ειδικού Φόρου Κατανάλωσης στο πετρέλαιο θέρμανσης, καθώς και τα επίπεδα της ισοτιμίας δραχμής-δολαρίου, όλους δηλαδή τους παράγοντες που διαμορφώνουν τις λιανικές τιμές των πετρελαιοειδών στην χώρα μας, προχώρησε σε μείωση των τιμών πώλησης του Φ.Α. για θέρμανση από 90 δρχ. το κ.μ. σε 70 δρχ. το κ.μ., δηλαδή στα επίπεδα της τιμής του πετρελαίου θέρμανσης. 

Διευκρινίζεται, συνεπώς, ότι τα σημερινά τιμολόγια του φυσικού αερίου για την θέρμανση και γενικά για την αστική κατανάλωση, έχουν προσωρινό και μόνο χαρακτήρα (θα ισχύουν μόνο μέχρι την ίδρυση των ΕΠΑ) και είναι σημαντικά μειωμένα σε σχέση με αυτά που εφάρμοζε η πρώην ΔΕΦΑ (ειδικά για το τιμολόγιο θέρμανσης οι τιμές του αερίου έχουν μειωθεί περίπου στο ήμισυ, ήτοι από 120 δρχ. το κ.μ. στις 70 δρχ. το κ.μ.). 

Διευκρινίζεται ακόμα, ότι με την ολοκλήρωση των διεθνών διαγωνισμών και την δραστηριοποίηση των ιδιωτών επενδυτών στις ΕΠΑ, αναμένεται να ανακοινωθούν νέα τιμολόγια φυσικού αερίου για κάθε μια κατηγορία αστικών καταναλωτών και θα παρέχουν επαρκή κίνητρα για την ταχεία διείσδυση του φυσικού αερίου. 

Τέλος, σημειώνεται ότι σήμερα, η ΔΕΠΑ παραλαμβάνει και διαθέτει στην αγορά ποσότητες φυσικού αερίου που φτάνουν τα 4 εκατομμύρια κ.μ. ημερησίως. Οι πωλήσεις Φ.Α. στην αγορά αυξάνονται διαρκώς και για το 1999 προϋπολογίζονται ότι θα φτάσουν συνολικά τα 1,6 δισεκατομμύρια κ.μ. και τα έσοδα της ΔΕΠΑ θα υπερβούν τα 55 δισ. δραχμές. 

Από τα παραπάνω προκύπτει ότι η ΔΕΠΑ όχι μόνο δεν είναι προβληματική, αλλά αντιθέτως τα οικονομικά αποτελέσματα για το έτος 1998 προβλέπονται να είναι θετικά. Συγχρόνως έχουν ληφθεί όλα τ' απαραίτητα μέτρα βραχυπρόθεσμα και μακρυπρόθεσμα για την διείσδυση και ανταγωνιστικότητα του φυσικού αερίου με τις άλλες μορφές ενέργειας. 

Η Υπουργός 

ΒΑΣΩ ΠΑΠΑΝΔΡΕΟΥ" 

16. Στην με αριθμό 3442/4-11-98 ερώτηση δόθηκε με το υπ' αριθμ. 19761/26-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 3442/4.11.98 ερώτησης, που κατέθεσε στη Βουλή των Ελλήνων ο Βουλευτής κ. Γ. Σαλαγκούδης, σας πληροφορούμε τα εξής: 

Οι ερευνητικές προσπάθειες στην περιοχή της παραχώρησης δεν έχουν εξαντληθεί. Μετά όμως τα πρόσφατα αρνητικά αποτελέσματα των δύο τελευταίων γεωτρήσεων, το μέγεθος των πιθανών ερευνητικών στόχων που έχουν απομείνει καθίσταται μικρότερο. 'Ετσι είναι πιθανό στον κόλπο της Καβάλας να ανακαλυφθούν δορυφορικά κοιτάσματα των υπαρχόντων, αλλά η δυνατότητα εκμετάλλευσης τους θα εξαρτηθεί από το μέγεθός τους, τις επικρατούσες κατά την ανακάλυψη τους τιμές αργού και τις απαιτούμενες επενδύσεις. 

Με τη β' τροποποιητική σύμβαση (Ν. 2159/93) του Ν. 98/75 η Κοινοπραξία έλαβε από το 1993 επιπλέον ποσοστό επί των ακαθαρίστων εσόδων. 'Ομως η από ετών σταδιακή πτώση της παραγωγής, αλλά κύρια η ραγδαία ελάττωση των τιμών πώλησης αργού του 1998, έχει καταστήσει την εκμετάλλευση αντιοικονομική. Σ' αυτό το οικονομικό πλαίσιο, μέσα στο 1998, εκτελέστηκε ερευνητικό πρόγραμμα με την πραγματοποίηση δύο ερευνητικών γεωτρήσεων, που ήταν συνέχεια της σεισμικής διασκόπησης τριών διαστάσεων που ολοκληρώθηκε το 1997. Περαιτέρω ερευνητικές ενέργειες θα εξαρτηθούν από την εξέλιξη των τιμών αργού, την αναδιοργάνωση της Κοινοπραξίας και από την αξιολόγηση των πρόσφατων αρνητικών αποτελεσμάτων. 

Τα ΕΛΛΗΝΙΚΑ ΠΕΤΡΕΛΑΙΑ συμμετέχοντας στα Δεύτερα Τμήματα των περιοχών εκμετάλλευσης Πρίνου με ποσοστό 35% και στις περιοχές έρευνας με ποσοστό 25%, θα συνεχίσουν τις προσπάθειες με τους άλλους μετόχους της παραχώρησης του Ν. 98/75 για την προώθηση των ερευνητικών δραστηριοτήτων, που θα μπορούσαν να οδηγήσουν στην ανακάλυψη νέων κοιτασμάτων και σε παράταση της παραγωγής των υπαρχόντων κοιτασμάτων. 

Αν ληφθεί οριστική απόφαση διακοπής της παραγωγής, θα πρέπει οι χερσαίες και θαλάσσιες εγκαταστάσεις να απομακρυνθούν, εκτός εάν μια μελλοντική σχετική προς αυτές τις εγκαταστάσεις δραστηριότητα απαιτήσει τη διατήρηση ορισμένων εξ' αυτών. 

Η Υπουργός 

ΒΑΣΩ ΠΑΠΑΝΔΡΕΟΥ" 

17. Στην με αριθμό 3345/2-11-98 ερώτηση δόθηκε με το υπ' αριθμ. 20084/25-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 3345/02.11.98 ερώτησης του Βουλευτή κ. Βασ. Κορκολόπουλου, σας πληροφορούμε ότι: 

Ο κοστολογικός έλεγχος στον κλάδο αγωγών και καλωδίων που έχει αναλάβει ο Οίκος Συμβούλων KPMG Peat Marwick Kyriacou δεν έχει ακόμα ολοκληρωθεί. 

Η KPMG έκρινε ότι είναι αναγκαία η επέκταση του χρονοδιαγράμματος ολοκλήρωσης του έργου κατά τρεις μήνες, χρονικό διάστημα που θεωρεί απαραίτητο για την πραγματοποίηση όλων των απαιτούμενων ελέγχων. 

Με βάση τα παραπάνω αναμένεται ότι εντός του προσεχούς Ιανουαρίου 1999 θα ολοκληρωθεί το έργο της KPMG και θα παραδοθούν στη ΔΕΗ οι σχετικές εκθέσεις. Στη συνέχεια η ΔΕΗ θα προχωρήσει στην οριστικοποίηση των τιμών αγωγών και καλωδίων λαμβάνοντας υπόψη τα αποτελέσματα της παραπάνω έκθεσης. 

Επισημαίνεται ότι λόγω της σοβαρότητας του συγκεκριμένου έργου, του αριθμού των ελεγχομένων εταιριών, του πλήθους των παραγόμενων προϊόντων, και προκειμένου να υπάρξει αξιόπιστη εικόνα του πραγματικού κόστους, δεν κρίθηκε σκόπιμο να περιορισθεί το χρονικό διάστημα, που ο Οίκος Συμβούλων έκρινε επιβεβλημένο για την ολοκλήρωση του έργου. 

Η Υπουργός 

ΒΑΣΩ ΠΑΠΑΝΔΡΕΟΥ" 

18. Στην με αριθμό 3483/5-11-98 ερώτηση δόθηκε με το υπ' αριθμ. 20086/25-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 3483/5.11.98 ερώτησης που κατατέθηκε στη Βουλή των Ελλήνων από το Βουλευτή, κ. Δ. Πιπεργιά σας γνωρίζουμε τα κάτωθι: 

Η κοινότητα Μετοχίου του Ν. Ευβοίας ζήτησε στις 10.7.98 την ηλεκτροδότηση του αθλητικού γηπέδου στο Μετόχι για την πραγματοποίηση της οποίας υπολογίστηκε η συμμετοχή της Κοινότητας στο ποσό των 27.000 δρχ. πλέον ΦΠΑ 18%. Η συμμετοχή αυτή, μαζί με τις άλλες προϋποθέσεις ηλεκτροδότησης, γνωστοποιήθηκαν εγγράφως στις 17.10.98, στην ενδιαφερόμενη Κοινότητα, από την αρμόδια υπηρεσία της ΔΕΗ της Περιοχής Χαλκίδας. 

Μέχρι σήμερα όμως δεν έχει εκδηλωθεί κανένα ενδιαφέρον για την καταβολή της συμμετοχής και την κάλυψη των προϋποθέσεων για την υπόψη ηλεκτροδότηση. 

Η Υπουργός 

ΒΑΣΩ ΠΑΠΑΝΔΡΕΟΥ" 

19. Στην με αριθμό 3484/5-11-98 ερώτηση δόθηκε με το υπ' αριθμ. 20083/26-11-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 3484/5.11.98 ερώτησης που κατατέθηκε στη Βουλή των Ελλήνων από το Βουλευτή κ. Δ. Πιπεργιά, σας γνωρίζουμε τα κάτωθι: 

Η ΔΕΗ μετά τη θέση σε ισχύ της Οδηγίας 96/92 αποφάσισε το Σεπτέμβριο του 1997 την εκπόνηση πενταετούς Αναπτυξιακού Προγράμματος για τη χρονική περίοδο 1998-2002, δεδομένου ότι από το Φεβρουάριο του 2001 ένα τμήμα της αγοράς ηλεκτρικής ενέργειας της χώρας απελευθερώνεται όσον αφορά την επιλογή προμηθευτή. 

Υπό το πρίσμα των νέων ρυθμίσεων που θα ισχύσουν στον τομέα της ηλεκτρικής ενέργειας, ιδιαίτερα όσον αφορά την εισαγωγή ανταγωνισμού αλλά και της ανάγκης να υλοποιηθούν οι δεσμεύσεις που έχει αναλάβει η χώρα βάσει Διεθνών Συνθηκών για την αντιμετώπιση του φαινομένου του θερμοκηπίου, μελετάται η βέλτιστη ανάπτυξη του Συστήματος Παραγωγής. Ειδικά για την κατασκευή μονάδας στο Αλιβέρι, όπως έχουν ήδη απαντήσει στο παρελθόν, η Επιχείρηση διερευνά με προσοχή το θέμα του καυσίμου που θα χρησιμοποιείται. 

Σύμφωνα με το σχεδιασμό αυτό και ειδικά όσον αφορά την ενίσχυση της αξιόπιστης τροφοδοσίας της Αττικής, η ΔΕΗ κατασκεύασε την Τρίτη Γραμμή Βορρά-Νότου, η οποία πολύ σύντομα θ αρχίσει να λειτουργεί, μετά την κατασκευή του απομένοντος μικρού τμήματος στο Κρυονέρι. 

Επίσης ολοκληρώνεται σύντομα το ΚΥΤ 400 KV Λαυρίου ενώ προβλέπεται να ενταχθούν και το ΚΥΤ Αργυρούπολης και η Γραμμή 400 KV ΚΥΤ Λαυρίου - ΚΥΤ Αργυρούπολης. 

Τα έργα αυτά ενισχύουν σημαντικά το σύστημα στην Αττική διότι αφενός αυξάνουν σημαντικά τη δυναμικότητα και την αξιοπιστία της μεταφοράς ηλεκτρικής ενέργειας από Βορρά προς Νότο και αφετέρου επιτρέπουν την έγχυση της ενέργειας που παράγουν οι Μονάδες του Λαυρίου (Μικρό και Μεγάλο Λαύριο 570 MW και 180 MW αντίστοιχα εγκατεστημένης ισχύος). 

Επίσης σχετικά με την ανάπτυξη του Συστήματος Μεταφοράς σας γνωρίζουμε ότι η ΔΕΗ εκπονεί μελέτες, οι οποίες περιλαμβάνουν και μελέτες ροής ισχύος και τάσεων για το Διασυνδεδεμένο Σύστημα. Με τις μελέτες αυτές: 

α) διερευνάται η ικανότητα του Συστήματος να μεταφέρει με ασφάλεια την ισχύ των σταθμών παραγωγής στα κέντρα κατανάλωσης τόσο για κανονικές όσο και για έκτακτες συνθήκες λειτουργίας και 

β) προγραμματίζονται τα απαραίτητα έργα μεταφοράς ώστε να επιτυγχάνεται η καλύτερη και οικονομικότερη λειτουργία του Συστήματος. 

Με βάση τα παραπάνω η ΔΕΗ λαμβάνει όλα τα ενδεικνυόμενα μέτρα για την ενίσχυση της αξιοπιστίας και την ομαλή λειτουργία του Συστήματος στην περιοχή της Αττικής. 

Η Υπουργός 

ΒΑΣΩ ΠΑΠΑΝΔΡΕΟΥ" 

20. Στην με αριθμό 3417/3-11-98 ερώτηση δόθηκε με το υπ' αριθμ. 1795/27-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3417/3-11-1998 του Βουλευτή κ.Ν. Τσιαρτσιώνη, σας γνωρίζουμε τα εξής: 

Ζούμε στην εποχή που η παγκοσμιοποίηση της αγοράς, οι τεχνολογικές εξελίξεις, η επανάσταση στις επικοινωνίες και το πέρασμα από την κοινωνία της πληροφορίας στην κοινωνία της γνώσης αποτελούν κορυφαίες προκλήσεις για τη χώρα μας και καθορίζουν το μέλλον της. 

Οι προκλήσεις του 2000 μπορούν να αντιμετωπισθούν, μόνο αν προετοιμασθούμε κατάλληλα. Για να δημιουργήσουμε υποδομή, πρέπει να χτίσουμε, ένα σύστημα εκπαίδευσης, που θα προσαρμόζεται έγκαιρα και αποτελεσματικά στις απαιτήσεις του διεθνούς περιβάλλοντος και θα δημιουργεί πολίτες με βαθιά γνώση και δεξιότητες συμβατές με τις ανάγκες της οικονομίας και της κοινωνίας. 

Σήμερα, προχωρούμε αποφασιστικά σε πραγματικές τομές σε όλες τις βαθμίδες του εκπαιδευτικού μας συστήματος, προκειμένου να δημιουργήσουμε ένα ανοικτό εκπαιδευτικό σύστημα, με ισχυρά ανταγωνιστικά πλεονεκτήματα. 

Η Εκπαιδευτική Μεταρρύθμιση στηρίζεται στις εξής αρχές: 

- Η εκπαίδευση πρέπει πρωτίστως να είναι δημοκρατική. 

- Να παρέχει ίσες ευκαιρίες σε όλους, με στόχο την άρση των ανισοτήτων. 

- Να είναι δημόσια και να παρέχεται δωρεάν. 

- Να διευρύνει τις δυνατότητες επιλογής του πολίτη. 

- Να είναι ανθρωποκεντρική και να καλλιεργεί τη γλώσσα και την πολιτιστική μας παράδοση. 

- Να παρέχει στο νέο άνθρωπο τη δυνατότητα να κατανοεί και να αντιμετωπίζει τις συνεχείς μεταβολές του διεθνούς περιβάλλοντος, ώστε να μπορεί να αναπτύσσεται ελεύθερα μέσα σε αυτό. 

- Να επιδιώκει τη συνεχή ποιοτική αναβάθμιση της παιδείας των πολιτών, την ανάπτυξη των ικανοτήτων τους και την απόκτηση ευέλικτων δεξιοτήτων. 

- Με την εκπαιδευτική μεταρρύθμιση καθιερώνουμε ένα εκπαιδευτικό σύστημα διευρυμένων επιλογών, που θα παρέχει ολοκληρωμένη και πολύπλευρη γνώση, θα καλλιεργεί την ευαισθησία και την κριτική σκέψη, θα αναδεικνύει κλίσεις και δεξιότητες, θα διαμορφώνει πολίτες ικανούς να ανταποκριθούν στις προκλήσεις του 21ου αιώνα. 

- Στοχεύουμε στη δημιουργία μιας Παιδείας Ανοικτών Οριζόντων, που θα απαντά σε πραγματικές ανάγκες και που ως κέντρο της θα έχει τον 'Ανθρωπο. 

Η Εκπαιδευτική Μεταρρύθμιση επιφέρει σημαντικές αλλαγές σε όλες τις βαθμίδες, από την προσχολική αγωγή μέχρι την τριτοβάθμια εκπαίδευση. 

Ειδικότερα: 

- Εισάγεται ο θεσμός του Ολοήμερου Νηπιαγωγείου και Ολοήμερου Δημοτικού Σχολείου. 

- Εφαρμόζεται το Ενιαίο Πλαίσιο Προγράμματος Σπουδών για την υποχρεωτική εκπαίδευση (Δημοτικό και Γυμνάσιο), ώστε να διασφαλίζεται η ενότητα των μαθησιακών στόχων. 

- Εισάγονται προγράμματα Πρόσθετης Διδακτικής Στήριξης και Δημιουργικής Απασχόλησης, ώστε να ανταποκριθούμε στις ανάγκες των παιδιών με μαθησιακές δυσκολίες, καθώς και τα Σχολεία Δεύτερης Ευκαιρίας ώστε να μπορέσουν και άτομα άνω των 18 ετών να επανέλθουν και να ολοκληρώσουν την υποχρεωτική εκπαίδευση. 

- Δημιουργείται το Ενιαίο Λύκειο, το οποίο καλείται να λειτουργήσει ως αυτοτελής εκπαιδευτική βαθμίδα, παρέχοντας γενική παιδεία υψηλού επιπέδου μέσα από σύγχρονα αναλυτικά προγράμματα. 

- Αναβαθμίζεται η Τεχνική - Επαγγελματική Εκπαίδευση με τη δημιουργία των Τεχνικών Επαγγελματικών Εκπαιδευτηρίων που περιλαμβάνουν μαθήματα γενικής παιδείας και επαγγελματικής εξειδίκευσης αντίστοιχα των επαγγελματικών τομέων και ειδικοτήτων, καθώς και εργαστηριακές εφαρμογές και πρακτική άσκηση. 

Ιδιαίτερα όσον αφορά στην Τριτοβάθμια Εκπαίδευση, οι αλλαγές είναι σαρωτικές: 

- Το 2000 καταργούνται οι Γενικές Εξετάσεις, ώστε να ανοιχτούν διάπλατα οι πόρτες της Τριτοβάθμιας Εκπαίδευσης σε όλους ανεξαιρέτως του 'Ελληνες πολίτες. 

- Εισάγεται ο θεσμός της δια βίου εκπαίδευσης με τα Προγράμματα Σπουδών Επιλογής και το Ανοιχτό Πανεπιστήμιο, ώστε να καλυφθεί η ακόρεστη δίψα για μάθηση του σύγχρονου ανθρώπου. 

- Δημιουργούνται ως το 2000, 70 νέα Πανεπιστημιακά Τμήματα για 18.500 φοιτητές. 

- Δημιουργούνται τα Προγράμματα Σπουδών Επιλογής στα ΑΕΙ/ΤΕΙ, τα οποία θα είναι ανοικτά σε όλους τους πολίτες κάθε ηλικίας. 

Η διαδικασία της εκπαιδευτικής μεταρρύθμισης -και το έχω τονίσει επανειλημμένα- έχει βάθος χρόνου. Δεν πρόκειται να τελειώσει σε ένα, σε δύο ή σε τρία χρόνια. Είναι μια διαδικασία, που θα πάρει πολλά χρόνια. Αρχίσαμε όμως και προχωρούμε. 

Φυσικά οι ριζικές αλλαγές στο εκπαιδευτικό σύστημα θα συναντήσουν και αντιδράσεις από ομάδες πολιτών, τα συμφέροντα των οποίων θίγονται. Είναι λογικό αυτό. Θα συναντήσουν αντιδράσεις από άτομα ή ομάδες, που δεν κατανοούν το μήνυμα των καιρών. 

Αν και η εκπαιδευτική μεταρρύθμιση είναι ηλικίας μόνον ενός έτους, πρέπει να αναφέρουμε ότι ήδη ομάδες, που αντιδρούσαν εδώ και ένα χρόνο, έχουν αλλάξει θέση απέναντι στην εκπαιδευτική μεταρρύθμιση. Δεν έχει καμμία αμφιβολία ότι σύντομα, ολόκληρη η ελληνική κοινωνία θα στηρίξει την εκπαιδευτική μεταρρύθμιση, που είναι θέμα των καιρών. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ") 

ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το δελτίο επικαίρων επερωτήσεων της Δευτέρας 15 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν. Βουλής) 

1. Η με αριθμό 761/9.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις του Υπουργείου να καταργήσει το γραφείο Επιθεώρησης Εργασίας στο Σχηματάρι Βοιωτίας κλπ. 

2. Η με αριθμό 752/8.3.99 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Μεταφορών και Επικοινωνιών, σχετικά με την αλλαγή του τρόπου χρέωσης της αστικής μονάδας από τον Οργανισμό Τηλεπικοινωνιών Ελλάδας. 

3. Η με αριθμό 767/10.3.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Δημόσιας Τάξης, σχετικά με δημοσιεύματα του Τύπου, αναφερόμενα στη λήψη μέτρων ενάντια της δραστηριότητας του ΡΚΚ στην Ευρώπη, τις θέσεις της ελληνικής Κυβέρνησης κλπ. 

4. Η με αριθμό 766/10.3.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την απόφαση της Ιεράς Συνόδου, για την ανέγερση νέου μητροπολιτικού ναού στο τρίγωνο της Ριζαρείου. 

5. Η με αριθμό 763/10.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων, προκειμένου να αποπερατωθεί εγκαίρως το τμήμα της εθνικής οδού Σερρών-Βουλγαρίας, από τον κόμβο Στρυμονοχωρίου-Προμαχώνος. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2 και 3 Καν.Βουλής) 

1. Η με αριθμό 753/8.3.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καλαμακίδη, προς τον Υπουργό Υγείας και Πρόνοιας, σχετικά με τις προθέσεις του Υπουργείου για την ανέγερση νέου νοσοκομείου στη Χαλκίδα. 

2. Η με αριθμό 756/9.3.99 επίκαιρη ερώτηση του Βουλευτή της Νέας Δημοκρατίας κ. Νικολάου Παπαφιλίππου προς την Υπουργό Πολιτισμού, σχετικά με την αποκατάσταση των ζημιών, που υπέστησαν από τους σεισμούς οι παλιές βυζαντινές και μεταβυζαντινές εκκλησίες και μοναστήρια στους Νομούς Κοζάνης και Γρεβενών. 

3. Η με αριθμό 768/10.3.99 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Κωστόπουλου προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων ασφάλειας και προστασίας των εργαζομένων στους χώρους εργασίας κλπ. 

4. Η με αριθμό 765/10.3.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του ιστορικού τόπου της νήσου Μακρονήσου. 

5. Η με αριθμό 764/10.3.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας από την καταπάτηση και τα μπαζώματα του Λυκορέματος στην περιοχή της Βούλας. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ

Συζήτηση και λήψη απόφασης, σύμφωνα με το άρθρο 68 του Συντάγματος και 144-149 του Κανονισμού της Βουλής επί της προτάσεως εκατόν δέκα έξι (116) Βουλευτών του Πανελλήνιου Σοσιαλιστικού Κινήματος για τη σύσταση Εξεταστικής Επιτροπής, με αντικείμενο την έρευνα των πραγματικών δεδομένων της υπόθεσης Οτσαλάν. 

'Εχω την τιμή να θέσω υπόψη του Σώματος την ομόφωνη απόφαση της Διασκέψεως των Προέδρων για την οργάνωση της συζητήσεως. 

'Οπως και στο παρελθόν σε συζήτηση παρομοίων προτάσεων έχει γίνει και σε εφαρμογή της διατάξεως της παραγράφου 5 του άρθρου 65 του Κανονισμού, θα λάβουν το λόγο τέσσερις ομιλητές από την πλευρά του Πανελλήνιου Σοσιαλιστικού Κινήματος, τρεις ομιλητές από την πλευρά της Νέας Δημοκρατίας και ανά ένας συνάδελφος από τα άλλα κόμματα και τους ανεξαρτήτους, εκτός από τους προέδρους των Κοινοβουλευτικών Ομάδων και τους Κοινοβουλευτικούς Εκπροσώπους και μετά από αυτούς όποιος συνάδελφος επιθυμεί και θα εγγραφεί με το ηλεκτρονικό σύστημα. 

Ο πρώτος ομιλητής από το Πανελλήνιο Σοσιαλιστικό Κίνημα και από τη Νέα Δημοκρατία, καθώς επίσης και οι ομιλητές του Κομμουνιστικού Κόμματος Ελλάδας, του Συνασπισμού της Αριστεράς και της Προόδου, του Δημοκρατικού Κοινωνικού Κινήματος και ο Ανεξάρτητος Βουλευτής, προτείνω να μιλήσουν για δεκαπέντε λεπτά της ώρας. 

Οι λοιποί ομιλητές από το Πανελλήνιο Σοσιαλιστικό Κίνημα και τη Νέα Δημοκρατία θα μιλήσουν από δέκα λεπτά. Οι υπόλοιποι συνάδελφοι θα λάβουν το λόγο για το χρόνο που δικαιούνται κατά τον Κανονισμό, δηλαδή πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. 

Οι αναπληρωτές των προέδρων των Κοινοβουλευτικών Ομάδων έχουν δικαίωμα να μετάσχουν στη συζήτηση για είκοσι λεπτά της ώρας, με δικαίωμα δευτερολογίας, καθώς προβλέπει ο Κανονισμός. Εάν όμως προηγηθεί ομιλία Προέδρου Κοινοβουλευτικής Ομάδας, ο αναπληρωτής θα μετάσχει στη συζήτηση, σύμφωνα με τους ορισμούς του άρθρου 167, δηλαδή θα δευτερολογήσει για δέκα λεπτά και θα μπορεί να τριτολογήσει για πέντε λεπτά. 

Οι Υπουργοί έχουν δικαίωμα να συμμετάσχουν κατά το άρθρο 97 παράγραφος 1 έως 3, στη συζήτηση. 

Τα ονόματα που έχουν προταθεί για την περίπτωση που θα συμφωνήσετε με αυτήν την πρόταση είναι: από το ΠΑΣΟΚ των συναδέλφων Νικολάου Ακριτίδη, Αθανασίου Αλευρά, Ιωάννου Ζαφειρόπουλου και Αλεξάνδρου Ακριβάκη, από τη Νέα Δημοκρατία των συναδέλφων Προκόπη Παυλόπουλου, Χρήστου Μαρκογιαννάκη και Γεωργίου Παναγιωτόπουλου, από το Κομμουνιστικό Κόμμα Ελλάδας του κ. Αχιλλέα Κανταρτζή, από το Συνασπισμό της Αριστεράς και της Προόδου του κ. Φώτη Κουβέλη, από το Δημοκρατικό Κοινωνικό Κίνημα του κ. Αναστασίου Ιντζέ και οι Ανεξάρτητοι αναμένεται να συνεννοηθούν, προκειμένου να προτείνουν το δικό τους ομιλητή. 

Θα πρότεινα -δεν είναι προσωπική μου μόνο πρόταση- να τελειώσουμε στις 17.30'.'Εχουν υπολογιστεί οι χρόνοι, ώστε αν τους σεβαστούμε και κάνουμε κάπως πιο σφικτή τη διαδικασία να τελειώσουμε στις 17.30' για να μπορέσουν και οι συνάδελφοι που θα πετάξουν με αεροπλάνα κλπ., να φύγουν για τις περιφέρειές τους. Στις 17.30' το αργότερο. Στις 17.30' -αν συμφωνήσετε βεβαίως- θα θεωρηθεί λήξασα η συζήτηση, εξαντληθέν το θέμα και θα αρχίσουμε τη ψηφοφορία. Ευχής έργο θα ήταν να τελειώσουμε βέβαια νωρίτερα. 

Κύριοι συνάδελφοι, δέχεστε αυτήν την πρόταση όπως την διετύπωσα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς, η πρόταση έγινε δεκτή ομοφώνως. 

Σας ενημερώνω ότι όσοι από τους συναδέλφους επιθυμούν να εγγραφούν θα αναμείνουν να αρχίσει την ομιλία του ο πρώτος συνάδελφος και εν συνεχεία να αρχίσουν να εγγράφονται. Θα μπορούν να εγγραφούν μέχρι το πέρας της ομιλίας του δευτέρου ομιλητή. 

Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν μαθητές και μαθήτριες με τους συνοδούς καθηγητές τους από το Γυμνάσιο-Λύκειο Κωφών και Βαρηκόων, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

(Χειροκροτήματα από όλες τις πτέρυγες) 

Τα παιδιά χειροκροτούν επίσης το Κοινοβούλιο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Κύριε Βαρβιτσιώτη, γιατί ζητάτε το λόγο; 

ΙΩΑΝΝΗΣ ΒΑΡΒΙΤΣΙΩΤΗΣ: Θα εξηγήσω αμέσως. 

ΠΡΟΕΔΡΟΣ (Απόστολος Κακλαμάνης): Να μου πείτε. Ζητάτε επί του Κανονισμού το λόγο; 

ΙΩΑΝΝΗΣ ΒΑΡΒΙΤΣΙΩΤΗΣ: Ζητώ το λόγο επί διαδικαστικού θέματος, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Θα μου επιτρέψετε να πω ότι δεν έχετε δικαίωμα γι'αυτό. 

ΙΩΑΝΝΗΣ ΒΑΡΒΙΤΣΙΩΤΗΣ: Είμαι Κοινοβουλευτικός Εκπρόσωπος και νομίζω ότι έχω δικαίωμα. 

ΠΡΟΕΔΡΟΣ (Απόστολος Κακλαμάνης): Σας ζητώ συγγνώμη, δεν μου το ανακοίνωσαν. 

ΙΩΑΝΝΗΣ ΒΑΡΒΙΤΣΙΩΤΗΣ: Δεν φταίω εγώ εάν οι υπηρεσίες σας δεν το ανακοίνωσαν. Το κόμμα μας σας το έχει ανακοινώσει από χθες νομίζω. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Βαρβιτσιώτη, έχετε το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ανέμενα από σας με την έναρξη της συνεδριάσεως να ανακοινώσετε την κατάθεση του πορίσματος της εισαγγελικής προκαταρκτικής εξετάσεως. 

ΠΡΟΕΔΡΟΣ (Απόστολος Κακλαμάνης): Μάλιστα. Καλώς. 

ΙΩΑΝΝΗΣ ΒΑΡΒΙΤΣΙΩΤΗΣ: Δεν το πράξατε. 

ΠΡΟΕΔΡΟΣ (Απόστολος Κακλαμάνης): Θα σας απαντήσω. 

ΙΩΑΝΝΗΣ ΒΑΡΒΙΤΣΙΩΤΗΣ: Και είναι βεβαίως, παράλειψή σας ότι δεν το πράξατε και είναι ακόμη βαρύτερη παράλειψή σας όταν το πόρισμα δημοσιεύεται σήμερα σε όλες τις εφημερίδες! 

ΠΡΟΕΔΡΟΣ (Απόστολος Κακλαμάνης): Μάλιστα. Καλώς, κύριε Βαρβιτσιώτη, να απολογηθώ! 

Κύριε Βαρβιτσιώτη, αγαπητές και αγαπητοί συνάδελφοι, λυπούμαι γιατί έσπευσε ο κ. Βαρβιτσιώτης. Φροντίζω να ασκώ τα καθήκοντά μου με πληρότητα και με τις αντικειμενικές ή και υποκειμενικές αδυναμίες που μπορεί να υπάρξουν. Εδώ η αδυναμία μου είναι αντικειμενική. 

Η εισαγγελική αρχή φρόντισε ή δεν φρόντισε -δεν το γνωρίζω- να ενημερωθούν τα μέσα ενημέρωσης, όχι η Βουλή των Ελλήνων! 

(Χειροκροτήματα από την πτέρυγα του ΠΑ.ΣΟ.Κ.) 

Μέχρις αυτής της ώρας η εισαγγελική αρχή δεν έχει αποστείλει ή βρίσκεται καθ'οδόν -θα ήταν η επιεικέστερη εκδοχή- το πόρισμα της προκαταρκτικής εξετάσεως και λυπούμαι πάρα πολύ γι'αυτό! 

ΣΤΕΦΑΝΟΣ ΜΑΝΙΚΑΣ: Απαράδεκτο! 

ΦΩΤΗΣ ΚΟΥΒΕΛΗΣ: Απαράδεκτο! 

ΠΡΟΕΔΡΟΣ (Απόστολος Κακλαμάνης): Λυπούμαι δε διπλά, αγαπητοί συνάδελφοι, για τον εξής λόγο. Χθες όλοι οι κοινοβουλευτικοί συντάκτες με επεσκέφθησαν διότι από τα μέσα ενημέρωσης στα οποία εργάζονται είχαν τη διαβεβαίωση -και το διάβασα και στις εφημερίδες σήμερα ως δήλωση της Εισαγγελίας Αθηνών- ότι είχε σταλεί στον Πρόεδρο της Βουλής το πόρισμα, όταν ήταν ήδη γνωστό ότι στο πόρισμα ανεφέροντο ραδιοσταθμοί, τηλεοπτικοί σταθμοί και βρισκόταν επίσης και στις εφημερίδες. 

Εγώ λυπάμαι πάρα πολύ για το γεγονός αυτό! 

Κύριοι συνάδελφοι, μέχρι πριν από λίγο, ρώτησα τον Προϊστάμενο της Γραμματείας του Προέδρου της Βουλής και δεν έχει έρθει το πόρισμα αυτό. 

Πρέπει δε να ενημερώσω το Σώμα ότι μέχρι τις 22.30' χθες είχαν υποχρεωθεί οι υπάλληλοι της Γραμματείας να αναμένουν και όταν πια ήταν βέβαιο ότι τόσο αργά δεν θα έφθανε, τους επέτρεψα να αποχωρήσουν. 

ΙΩΑΝΝΗΣ ΒΑΡΒΙΤΣΙΩΤΗΣ: Λυπάμαι και εγώ γι'αυτήν την εξέλιξη της καταθέσεως του πορίσματος και συμμερίζομαι απολύτως την οργή σας, αλλά αυτό δεν σημαίνει ... 

ΠΡΟΕΔΡΟΣ (Απόστολος Κακλαμάνης): Δεν υπάρχει οργή, να εξηγούμεθα. Υπάρχει κατανόηση. 

Θα ήθελα να σας πω μάλιστα και κάτι άλλο. Ενθυμούμενος εκείνη την εικόνα δικαστικών λειτουργών -και μάλιστα της τακτικής δικαιοσύνης- να προσέρχονται συνοδευόμενοι από τηλεοπτικά κανάλια και δημοσιογράφους και να επιδίδουν το πόρισμά τους στον αείμνηστο Γιάννη Αλευρά το 1989, όταν επί προεδρίας μου υπήρξε το θέμα της ανάκρισης για την "ΑΓΕΤ ΗΡΑΚΛΗΣ" και τις τηλεφωνικές υποκλοπές, όταν με ειδοποίησε ο ανακριτής ότι θέλει να μου φέρει το πόρισμα, του είπα ότι δεν θέλω να επαναληφθεί εκείνο το απαίσιο θέαμα και έκτοτε γνωρίζουν ότι δεν δέχομαι αυτού του είδους τις επισκέψεις. 

Υπάρχουν όμως οι δικαστικοί επιμελητές, στους οποίους παραδίδει κανείς ό,τι έγγραφο θέλει να στείλει στη Βουλή και μέσα σε μισή ώρα από τα δικαστήρια μπορεί να το έχει ο Πρόεδρος της Βουλής στη διάθεσή του. 

ΙΩΑΝΝΗΣ ΒΑΡΒΙΤΣΙΩΤΗΣ: Συμμερίζομαι, λοιπόν, τη δική σας τοποθέτηση, κύριε Πρόεδρε, αλλά θα ήθελα να επισημάνω ότι αυτό είναι ένα δείγμα διαλύσεως των πάντων. 

Θα ήθελα επίσης να υπενθυμίσω και τη διαρροή της εκθέσεως Κωστούλα, την οποία ζητούσε επιμόνως η Αξιωματική Αντιπολίτευση, και που ηρνείτο ο Υπουργός Εξωτερικών να τη δώσει ενώ την άλλη μέρα την είδαμε δημοσιευμένη σε εφημερίδα. Δεν μέμφομαι τους δημοσιογράφους. Οι δημοσιογράφοι και ο Τύπος κάνουν το καθήκον τους, κάνουν τη δουλειά τους, όπως αυτοί πιστεύουν ότι την κάνουν καλύτερα. Υπογραμμίζω, όμως, ότι βρισκόμαστε προ ενός φαινομένου αποσυνθέσεως των πάντων. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Τσοβόλα. 

( Θόρυβος στην Αίθουσα ) 

Σας παρακαλώ, κύριοι συνάδελφοι, ησυχία. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πιστεύουμε απόλυτα τις διαβεβαιώσεις που δώσατε στη Βουλή, αλλά ως Πρόεδρος του ΔΗ.Κ.ΚΙ.... 

( Θόρυβος στην Αίθουσα ) 

ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι, ησυχία. 

Ορίστε κύριε Πρόεδρε, συνεχίστε σας παρακαλώ. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ως Πρόεδρος του ΔΗ.Κ.ΚΙ. και ως 'Ελλην πολίτης διαμαρτύρομαι έντονα γι'αυτήν τη νομικά και θεσμικά απαράδεκτη διαρροή, για την οποία ευθύνεται η απρόσωπη εισαγγελική αρχή. 

Αυτό δείχνει ότι τελικά, κύριε Πρόεδρε, είναι σωστά αυτά που έχουμε επισημάνει κατ'επανάληψη εμείς, αλλά και σεις ο ίδιος απ'αυτήν την 'Εδρα, ότι τελικά δυναμιτίζονται οι δημοκρατικοί θεσμοί, καταλύεται η ανεξαρτησία της δικαιοσύνης και τελικά αναγορεύονται μέσα και απ'αυτήν την πράξη σε κυρίαρχα, που καθορίζουν τις πολιτικές αλλά και τις δικαστικές εξελίξεις στον τόπο, κόντρα προς το Σύνταγμα, κέντρα τα οποία δεν έχουν τέτοια αρμοδιότητα. 

Ασφαλώς δεν είναι τυχαίο ότι και η έκθεση Κωστούλα, αλλά και αυτή η έκθεση, κατά παράβαση του νόμου, δημοσιεύεται πριν έλθει στη Βουλή, παρ' ότι ξέρουμε ότι, κατά τη δικονομία, είναι μυστικές αυτές οι διαδικασίες και το πόρισμα δεν μπορεί να δημοσιεύεται τουλάχιστον πριν αυτό έλθει στη Βουλή. 

Αυτό το καταγγέλλουμε και πρέπει να προβληματίσει πάρα πολύ τους αρμόδιους, οι οποίοι δυστυχώς περί άλλων τυρβάζουν και όχι περί αυτών που είναι κορυφαία θέματα, που έχουν σχέση με τη λειτουργία της δημοκρατίας και του δημοκρατικού πολιτεύματος, γιατί η δικαιοσύνη πρέπει να είναι ανεξάρτητη. Πρέπει και να είναι και να φαίνεται. 

Στην προκειμένη περίπτωση απέδειξε ότι τελικά παραβιάζουν το νόμο, προκειμένου να αποδείξουν για πολλοστή φορά ότι εμπλέκονται σε πολιτικά παιχνίδια, κάτι που απαγορεύεται από το Σύνταγμα. 

ΠΡΟΕΔΡΟΣ (Απόστολος Κακλαμάνης): Καλόν είναι η δικαιοσύνη να ασχολείται με τη δικαιοσύνη, οι πολιτικοί με την πολιτική και να μην κάνουμε ούτε εμείς τους εισαγγελείς ούτε εκείνοι τους πολιτικούς. 

ΚΟΣΜΑΣ ΣΦΥΡΙΟΥ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Σφυρίου. 

ΚΟΣΜΑΣ ΣΦΥΡΙΟΥ: Κύριε Πρόεδρε, παίρνω το λόγο γιατί νομίζω ότι πρέπει να δούμε τα πράγματα στη διάσταση την οποία έχουν. 

Μιλούμε όλοι για την ανεξαρτησία της δικαιοσύνης και επισημάνατε ως Πρόεδρος του Σώματος με έναν ήπιο τρόπο, αλλά κατανοητό σε όλες τις πτέρυγες και σε όλους τους συναδέλφους ότι ο σεβασμός των θεσμών θα απαιτούσε να είχε φθάσει το κείμενο πρωτίστως στην Εθνική Αντιπροσωπεία, επισημάνατε επίσης ότι έφθασε στα μέσα ενημέρωσης -Κύριος είδε πώς έφθασε στα μέσα ενημέρωσης!- αλλά όμως ... 

(Θόρυβος στην Αίθουσα, κωδωνοκρουσίες) 

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Σφυρίου. 

Σας παρακαλώ πάρα πολύ. Αρχίσαμε στις 11.30' τη συνεδριασή μας αντί στις 10.30' προφανώς διότι πάρα πολλοί από εμάς θεωρούν ότι δεν μπορούν να ανταποκρίνονται στην πρόσκληση στη συγκεκριμένη ώρα. Τώρα αρχίζουμε το διάλογο και τη συζήτηση μεταξύ μας. 'Ισως έπειτα από μισή ώρα, αφού μιλήσουν ένας δύο, οι περισσότεροι να σηκωθούμε να φύγουμε. 

Αυτά όλα παρακολουθούνται από τον ελληνικό λαό. Διαπιστώνονται και βγαίνουν συμπεράσματα, τα οποία αδικούν το Κοινοβούλιο, διότι είναι φυσικό πολλοί να κρίνουν από εξωτερικά φαινόμενα, από την παρουσία ή τη μη παρουσία, όχι από το περιεχόμενο των συζητήσεών μας. 

Αδικούμε, λοιπόν, εαυτούς και αλλήλους και κάνω για άλλη μια φορά έκκληση να σεβόμεθα αυτούς τους κανόνες. 

Ορίστε, κύριε Σφυρίου. 

ΚΟΣΜΑΣ ΣΦΥΡΙΟΥ: Κύριε Πρόεδρε, ήθελα απλά να επισημάνω ότι αυτό που είπατε -και που μας βρίσκει όλους σύμφωνους- το συμμεριζόμαστε. 'Οτι είναι ευθύνη της ανεξάρτητης δικαιοσύνης, γιατί δεν είναι το πόρισμα εγκαίρως και πρωτίστως στην Εθνική Αντιπροσωπεία. 

Δεν μπορεί, κατά την άποψή μας, να χρησιμοποιείται από την πλευρά της Αντιπολίτευσης ως ευκαιρία για επιθέσεις είτε με την πρωτολογία του συναδέλφου της Νέας Δημοκρατίας επισημαίνοντας ανύπαρκτες, βαρύτατες ευθύνες κατά του Προέδρου -κακώς τις απέδωσε- είτε με τη δευτερολογία του που λέγοντας ότι όλα διαλύθηκαν ήθελε να ρίξει αιχμή κατά της Κυβέρνησης. 

Είναι απαράδεκτο, όταν είναι γνωστό και κατανοητό απ' όσα είπατε, ότι την ευθύνη για την έγκαιρη έλευση του πορίσματος στην Εθνική Αντιπροσωπεία, την έχει η ανεξάρτητη δικαιοσύνη και κανένας άλλος. 

Να μη χρησιμοποιούμε αυτό ως ευκαιρία για να επεκτεινόμαστε σε άλλα ζητήματα, που δεν έχουν θέση για το συγκεκριμένο ζήτημα. 

ΠΡΟΕΔΡΟΣ (Απόστολος Κακλαμάνης): O Υπουργός Δικαιοσύνης ... 

Συγγνώμη. Ο Υπουργός Ανάπτυξης έχει το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Γλώσσα λανθάνουσα τα αληθή λέγει. 

ΠΡΟΕΔΡΟΣ (Απόστολος Κακλαμάνης): 'Οχι, πήγα να πω "Πολιτισμού" και τα μπέρδεψα. Περιφέρεται ο κ. Βενιζέλος και καλόν είναι εκεί που πήγε να σταματήσει. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κύριε Πρόεδρε, όντως δικαιολογώ την παραδρομή λόγω της μετακίνησής μου από το Υπουργείο Δικαιοσύνης, στο Πολιτισμού και από το Πολιτισμού στο Ανάπτυξης, αλλά σήμερα θα κάνω μια μικρή παλινδρόμηση στο Υπουργείο Δικαιοσύνης, λόγω της ασθένειας και άρα της απουσίας του κ. Γιαννόπουλου τον οποίο και αναπληρώ στη συζήτηση αυτή. 

Θα τον ενημερώσω για τα όσα ειπώθηκαν, όπως και τον Εισαγγελέα του Αρείου Πάγου, διότι υπάρχει σοβαρό, κρίσιμο, θεσμικό πρόβλημα. 

Ο τρόπος με τον οποίο διέρρευσε το πόρισμα και η επικοινωνιακή χρήση του πορίσματος που έγινε κατά τρόπο συνειδητό -φοβούμαι- πρέπει να γίνει αντικείμενο διερεύνησης, όπως προβλέπει ο νόμος και επ' αυτού θα επιληφθούν τα κατά το Σύνταγμα και το νόμο αρμόδια όργανα. 

(Χειροκροτήματα από την πτέρυγα του ΠΑ.ΣΟ.Κ.) 

ΙΩΑΝΝΗΣ ΚΕΦΑΛΟΓΙΑΝΝΗΣ: Απειλούμε τώρα τη δικαιοσύνη; 

ΣΑΒΒΑΣ ΤΣΙΤΟΥΡΙΔΗΣ: Ζητάμε και τα ρέστα τώρα; 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το λόγο. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αυτήν ακριβώς την ώρα με ειδοποίησαν από την Ειδική Γραμματεία ότι κάποιος εισαγγελικός λειτουργός ονόματι Λογοθέτης, έφερε αυτήν τη στιγμή το πόρισμα στη Ειδική Γραμματεία. 

Ορίστε, κύριε Βαρβιτσιώτη, έχετε το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, λυπούμαι για την παρέμβαση του Υπουργού Ανάπτυξης. Αυτά τα οποία είπε σήμερα ο κύριος Υπουργός Ανάπτυξης έπρεπε η Κυβέρνηση να τα πράξει από χθες το βράδυ, όταν είχε διαρρεύσει το πόρισμα στις εφημερίδες, και δεν είχε σε σας παραδοθεί, και να μην έρχεται σήμερα ως τιμητής των πάντων. 

Πέραν αυτού, κύριε Πρόεδρε, είναι αδιανόητη η παρέμβαση που έκανε ο Κυβερνητικός Εκπρόσωπος, ο οποίος με δήλωσή του αθώωσε τους πάντες. Και για μεν τους πολιτικούς, δικαίωμά του να το πράξει, αλλά αθώωσε και τους φερομένους ως κατηγορουμένους, σύμφωνα με την εισαγγελική προκαταρκτική εξέταση. 

Αυτά είναι αδιανόητα πράγματα, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ο κ. Βαρβιτσιώτης, επειδή νομίζω ότι δεν εζήλωσε ποτέ δόξαν τιμητού, υποθέτω ότι αυτό το περί βαρυτάτων παραλείψεών μου και σφαλμάτων μου, θα το έχει αποσύρει. 

ΙΩΑΝΝΗΣ ΒΑΡΒΙΤΣΙΩΤΗΣ: Οι εξηγήσεις σας ήταν σαφείς, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Με συγχωρείτε. Εξηγήσεις νομίζω ότι δίδουν κάποιοι, τους οποίους βαρύνει κάτι. 

ΙΩΑΝΝΗΣ ΒΑΡΒΙΤΣΙΩΤΗΣ: Δεν σας κατηγορώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Υπέθετα ότι δεν θα σταθείτε... 

ΙΩΑΝΝΗΣ ΒΑΡΒΙΤΣΙΩΤΗΣ: Δεν σας βαρύνω... 

ΠΡΟΕΔΡΟΣ (Απόστολος Κακλαμάνης): Μα, με συγχωρείτε. Μου απευθύνατε ένα ολόκληρο κατηγορητήριο και μου λέτε ότι με απαλλάσσουν οι εξηγήσεις μου; Σας παρακαλώ. 

ΙΩΑΝΝΗΣ ΒΑΡΒΙΤΣΙΩΤΗΣ: Μου επιτρέπετε να σας πω; 

ΠΡΟΕΔΡΟΣ (Απόστολος Κακλαμάνης): Εγώ νόμιζα ότι ευθέως θα πείτε ότι ο Πρόεδρος... 

ΙΩΑΝΝΗΣ ΒΑΡΒΙΤΣΙΩΤΗΣ: Με συγχωρείτε, κύριε Πρόεδρε, δεν γνώριζα ότι δεν σας είχε κατατεθεί. Κατά συνέπεια, μη νομίζετε... 

ΠΡΟΕΔΡΟΣ (Απόστολος Κακλαμάνης): Ωραία. 'Οταν το πληροφορηθήκατε, το στοιχειώδες που μπορούσατε να κάνετε, ήταν να εκφράσετε τη λύπη σας. 

ΙΩΑΝΝΗΣ ΒΑΡΒΙΤΣΙΩΤΗΣ: Αμέσως είπα ότι οι εξηγήσεις που δώσατε, δικαιολογούν πλήρως τη στάση σας. 

ΠΡΟΕΔΡΟΣ (Απόστολος Κακλαμάνης): Καλώς. 

Κύριοι συνάδελφοι, τη συνεδρίασή μας παρακολουθούν δεκαπέντε μαθητές και τρεις συνοδοί καθηγητές του Γυμνασίου Πολυδρόσου του Νομού Φωκίδος, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ". 

Τους καλωσορίζουμε στο Κοινοβούλιο. 

(Χειροκροτήματα απ' όλες τις πτέρυγες) 

Ο κ. Ακριτίδης έχει το λόγο, ώστε να προχωρήσουμε στη συζήτησή μας. 

ΝΙΚΟΛΑΟΣ ΑΚΡΙΤΙΔΗΣ: Κυρίες και κύριοι συνάδελφοι, είναι φυσικά απλή σύμπτωση το γεγονός ότι συζητούμε σήμερα την πρόταση της παράταξής μας για τη σύσταση Εξεταστικής Επιτροπής, υπό το κράτος των εντυπώσεων που διαμόρφωσε το κοινοποιηθέν πόρισμα της εισαγγελικής αρχής στα μέσα ενημέρωσης. 

(Στο σημείο αυτό προσέρχεται στην Αίθουσα ο Βουλευτής κ. Μιλτιάδης 'Εβερτ) 

ΠΡΟΕΔΡΟΣ (Απόστολος Κακλαμάνης): Με συγχωρείτε, κύριε Ακριτίδη. 

Νομίζω ότι εκφράζω τα αισθήματα όλων, ευχόμενος περαστικά στον αγαπητό συνάδελφο και φίλο, τον Πρόεδρο κ. Μιλτιάδη 'Εβερτ. 

(Χειροκροτήματα απ' όλες τις πτέρυγες) 

ΝΙΚΟΛΑΟΣ ΑΚΡΙΤΙΔΗΣ: Αυτό βεβαίως δεν σημαίνει τίποτε άλλο, παρά επιβεβαιώνει πως το πρόβλημα που αντιμετωπίζουμε τον τελευταίο καιρό υπάρχει, θα επανέλθει και είναι πιθανόν να επανέλθει υπό όρους και με συνέπειες, τις οποίες δεν θα μπορούμε ίσως να ελέγχουμε στο βαθμό που θα έπρεπε και θα εδικαιούμαστε να το πράξουμε. 

Αυτό το γεγονός προσδιορίζει, νομίζω, από τη μια σκοπιά και την ευθύνη του πολιτικού κόσμου. 

Η δική μας θέση επί του ζητήματος αυτού είναι ο ψύχραιμος και νηφάλιος χειρισμός του ζητήματος, η πλήρης διαφάνεια και η προσφυγή στους αρμόδιους θεσμούς, μέσα στους οποίους φυσικά περιλαμβάνεται και η δικαιοσύνη. 

Το ΠΑ.ΣΟ.Κ. και η Κυβέρνησή μας, όπως είναι γνωστό πλέον, έχοντας πλήρη συνείδηση του πολιτικού βάρους και της ιστορικής σημασίας που έχει για τη χώρα η υπόθεση Οτσαλάν, πρότεινε, όπως το ξέρετε, πολύ έγκαιρα τη σύσταση της Εξεταστικής Επιτροπής, που συζητάμε σήμερα. 

Ο στόχος της Κυβέρνησης, όπως υπογράμμισε ο κύριος Πρωθυπουργός κατά την ανακοίνωση της απόφασης, είναι η πλήρης διαφάνεια και η πλήρης πληροφόρηση για την όλη εξέλιξη του θέματος αυτού. 

Η αναγγελία αυτής της πρότασης -θυμίζω και έχει τη σημασία του- έγινε σχεδόν ταυτόχρονα με τη γέννεση του προβλήματος και αποτελούσε ασφαλώς μια από τις αποφάσεις και τις πρωτοβουλίες που πήρε η Κυβέρνηση και αφορούσαν την αντιμετώπιση του προβλήματος. 

Οι άλλες, όπως το γνωρίζουμε, ήσαν η απεμπλοκή του προβλήματος από την εξωτερική μας πολιτική, σε ό,τι αφορά την πολιτική ευθύνη και τη λειτουργία του πολιτικού μας συστήματος, η μη κουρδοποίηση, όπως ελέχθη, της εξωτερικής μας πολιτικής. 

Η δεύτερη πρωτοβουλία ήταν η συστηματική, η οργανωμένη, η δραστήρια προώθηση του Κουρδικού ζητήματος στα όργανα της Ευρωπαϊκής 'Ενωσης, ως ενός διεθνούς προβλήματος ανθρωπίνων δικαιωμάτων και η παράλληλη προσπάθεια διασφάλισης εγγυήσεων για μία διαφανή και δίκαιη κατά το δυνατόν δίκη του Οτσαλάν. 

Επ' αυτών των πρωτοβουλιών, όπως είναι γνωστό, υπάρχουν ήδη αξιόλογα αποτελέσματα, ενώ βεβαίως η προσπάθεια συνεχίζεται και το είδαμε και το ακούσαμε και χθες ακόμα από στόματος του Υπουργού των Εξωτερικών. 

Παράλληλα, όπως είναι γνωστό επίσης, η Κυβέρνηση απέδειξε αμέσως την πολιτική της ευαισθησία, με γενναιότητα θέλω να πω και βεβαίως ανέλαβε τις πρωτοβουλίες διεξόδου από το πρόβλημα χάριν του συμφέροντος της χώρας και της ομαλότητας στον εσωτερικό πολιτικό βίο, αλλά και της ομαλότητας στην περιοχή μας. 

Η σύσταση της Εξεταστικής Επιτροπής, κυρίες και κύριοι συνάδελφοι, όταν μάλιστα προτείνεται από την κυβερνώσα παράταξη έχει την ιδιαίτερη σημασία της. Πρώτα απ' όλα δείχνει την αυτοπεποίθηση της Κυβέρνησης και βεβαίως την ευαισθησία της και τη δημοκρατική της συνέπεια. Και μιλώ για δημοκρατική συνέπεια της Κυβέρνησης, γιατί η ίδια η Κυβέρνηση, η εξουσία, καταφεύγει σε έναν από τους πιο σοβαρούς ελεγκτικούς θεσμούς του κοινοβουλευτικού μας συστήματος, προκειμένου να φωτιστεί πλήρως ένα πρόβλημα για το οποίο από μία σκοπιά και από ορισμένους κύκλους κατηγορείται η ίδια και το οποίο βεβαίως προκάλεσε και προκαλεί σοβαρές αναταράξεις στο δημόσιο βίο της χώρας. 

Η Εξεταστική Επιτροπή -πρέπει να τονίσουμε κυρίως προς τον ελληνικό λαό- με τη διακομματική της σύνθεση, με την ελεύθερη και διαφανή της λειτουργία, με τις δικαστικές της εγγυήσεις και κυρίως με την εγγύηση που παρέχει η δημοκρατική μας παράδοση απέδειξε ότι είναι σε θέση να ερευνήσει συλλογικά και σε βάθος τις υποθέσεις που τις ανατίθενται και έχει το κύρος και την πειστικότητα και να δίδει απαντήσεις και να καταλογίζει ευθύνες εκεί που πιθανόν θα αποδειχθούν. 

Με την απόφασή της, λοιπόν, αυτή η Κυβέρνηση επέλεξε από την πρώτη στιγμή τον πλέον αδιάβλητο και ασφαλή δρόμο, που μας παρέχουν οι δημοκρατικοί μας θεσμοί, προκειμένου να προκύψουν οι απαντήσεις που απαιτούνται για την κοινή γνώμη με στόχους την εμπέδωση του αισθήματος δικαίου, αλλά και αυτοπεποίθησης και ασφάλειας, ενώ παράλληλα οι υπόλοιπες πρωτοβουλίες που έχει αναλάβει προωθούν το αίσθημα της ανταπόκρισης της πολιτικής μας ευθύνης ως λαού και ως χώρας. 

Ταυτόχρονα θα ήθελα να υπογραμμίσω ότι τέτοιες πρωτοβουλίες ενδυναμώνουν και σταθεροποιούν τη δημοκρατική μας παράδοση. 

Η πρότασή μας, κυρίες και κύριοι συνάδελφοι, την οποία προσυπογράφει το σύνολο σχεδόν της Κοινοβουλευτικής μας Ομάδας, είναι -όπως διαπιστώνεται εύκολα- ένα κείμενο λακωνικό και ανοικτό, ως προς την έρευνα προς κάθε κατεύθυνση. Είναι δηλαδή μία πρόταση ηθελημένα ανοικτή, που δεν οριοθετεί και δεν έχει την πρόθεση να περιορίσει τα πεδία της αναζήτησής μας. Και αυτό, γιατί όπως τόνισε ο κύριος Πρωθυπουργός στην προ ημερήσιας διάταξης συζήτηση της προηγούμενης εβδομάδας, το ΠΑ.ΣΟ.Κ. επιθυμεί αυτήν τη στιγμή της κρίσιμης συγκυρίας, να πληροφορηθεί πλήρως ο ελληνικός λαός επί όλων των πραγματικών δεδομένων της υπόθεσης, έτσι ώστε να κατανοηθεί σε βάθος η πολιτική διάσταση αυτής της υπόθεσης, η οποία όπως αποδείχθηκε και όπως γνωρίζουμε σχετίζεται στενά τόσο με την εξωτερική πολιτική της χώρας όσο και με την πολιτική ασφάλειας της χώρας και του Ελληνισμού. 

Η επιθυμία μας είναι με την Εξεταστική αυτή Επιτροπή να ανοίξουμε τον υπεύθυνο πολιτικό και οκληρωμένο διάλογο και να μετακινηθούμε, ως πολίτες και ως προβληματιζόμενοι από τη συγκινησιακή φόρτιση στην ψύχραιμη εκτίμηση, χωρίς να αφήσουμε τίποτα ακάλυπτο και χωρίς να παραβλέψουμε ευθύνες και ανάγκες που προκύπτουν από αυτό το πρόβλημα. 

Aκριβώς στο σημείο αυτό θέλω να απευθυνθώ ειδικά στον ελληνικό λαό και να υπογραμμίσω ότι κατανοούμε όλοι μας -ιδιαίτερα από το ΠΑ.ΣΟ.Κ.- και συμμεριζόμαστε πλήρως τα συναισθήματα της απογοήτευσης και της θλίψης του για την κατάληξη της τύχης του Οτσαλάν και πως επίσης αποδεχόμαστε πλήρως την καλόπιστη κριτική απ'όπου και αν προέρχεται. 

Σήμερα, όμως, υπάρχουν οι αποδείξεις για να δεχθούμε την ανάγκη να διαχωρίσουμε το συναίσθημα από την υπεύθυνη πολιτική στάση, να διαχωρίσουμε το επίπεδο της εσωτερικής κριτικής από το επίπεδο της εθνικής στρατηγικής, όπως το τόνισε και ο κύριος Πρωθυπουργός. 

Οι εμπρηστικές δηλώσεις των αξιωματούχων της 'Αγκυρας, που δεν έπαψαν να στέλνουν μηνύματα ποικίλα με όλα τα μέσα και μέσω των διαδικτύων, οι δηλώσεις που ειπράττουμε από διάφορες κατευθύνσεις, νομίζουμε ότι μπορούν να οδηγήσουν σε συμπεράσματα και μπορούν κυρίως να υπογραμμίσουν τον κίνδυνο αποστεθεροποίησης συνοχής που περνάει η χώρα. 

Είμαι υποχρεωμένος να πω δύο λόγια απαντώντας σε πιο επίκαιρα ζητήματα. 

Ειδικότερα σήμερα γίνεται πολύς λόγος -και έγινε και είναι και δικαιολογημένος- για πολιτικές ευθύνες. Υπήρξαν ακόμη και κουρδικές οργανώσεις και εκπρόσωποί τους, που με συνεντεύξεις μέσα στη χώρα μας επιχείρησαν να καταλογίσουν τέτοιας μορφής ευθύνες που λειτούργησαν ως ένα βαθμό θα έλεγα αποσταθεροποιητικά. 

Ακόμα, υπήρξαν και άλλοι οι οποίοι επιχείρησαν, ευτυχώς λίγοι, να συνδέσουν το 1999 με το 1989. Και βέβαια δεν ήταν δυνατόν να περάσει μία τέτοια πρόθεση γιατί οι μνήμες των γεγονότων του 1989 είναι ακόμα νωπές και η συνείδηση για τις συνέπειές τους είναι ολοκληρωμένη. 

Θα ήθελα, όμως, να αναφερθώ και σε δύο κείμενα που είδαν το φως της δημοσιότητας. Στην έκθεση του κ. Κωστούλα και στο πόρισμα της προανάκρισης. Θα έλεγα, κύριοι συνάδελφοι, ότι και τα δύο αυτά κείμενα, σε ό,τι αφορά τις περιγραφές των γεγονότων, δικαιώνουν απολύτως και επαναλαμβάνουν τις περιγραφές όπως τις είχε δώσει η Κυβέρνηση και ο τότε αρμόδιος Υπουργός των Εξωτερικών. 

ΠΡΟΕΔΡΟΣ (Απόστολος Κακλαμάνης): Κύριε Ακριτίδη, με συγχωρείτε. 

Κύριοι συνάδελφοι, σας παρακαλώ κάποιος έχει το κινητό του ανοικτό. Αυτά τα κινητά πρέπει κάποτε να σταματήσουν, αγαπητοί συνάδελφοι. Δημιουργούν παρεμβολές στο ηλεκτρονικό σύστημα της Βουλής. 

Συνεχίστε, κύριε Ακριτίδη. 

ΝΙΚΟΛΑΟΣ ΑΚΡΙΤΙΔΗΣ: Είναι ένα γεγονός που έχει ιδιαίτερη σημασία φυσικά για την αξιοπιστία της Κυβέρνησης και του κυβερνητικού λόγου. 

Θέλω ακόμα να πω ότι εγώ τουλάχιστον διέκρινα από το πόρισμα της προανάκρισης των εισαγγελικών αρχών να καταλογίζεται ως ένα βαθμό συνυπευθυνότητα και στον κ. Οτσαλάν. Αυτή είναι μία πλευρά η οποία δυστυχώς μέχρι τώρα δεν σχολιάστηκε και γνωρίζω το λόγο. Με πολύ διστακτικότητα και με πολύ στενοχώρια θα πω πέντε μόνο λέξεις: 

Δεν είναι δυνατόν ανεύθυνοι ιδιώτες να παίρνουν πρωτοβουλίες, οι οποίες να αιφνιδιάζουν την Κυβέρνηση και να της δημιουργούν προβλήματα και να μην υπάρχει καμία απολύτως ευθύνη προς την πλευρά του Κούρδου ηγέτη. Αυτό δεν το λέω για άλλο λόγο, αλλά για να υπάρξει ως λόγος συμβολής στο να υπάρχει μια ισορροπία στις κριτικές που έγιναν. 

Ακόμα θα ήθελα να αναφερθώ στη θέση της Ελλάδας και στη στάση της απέναντι στα ζητήματα που σχετίζονται με το σημερινό πρόβλημα. Η θέση της Ελλάδας σε ό,τι αφορά το ζήτημα της παροχής πολιτικού ασύλου και όλα τα συναφή, ήταν ασφαλώς ξεκάθαρη και παραμένει ξεκάθαρη. 

Αναγνωρίζεται από το πόρισμα και δεν μπορεί να αμφισβητηθεί από κανέναν. Αυτό είναι ένα γεγονός. 

Από την άλλη πλευρά, δεν μπορεί να αμφισβητηθεί η στάση της Ελλάδας απέναντι στο κουρδικό ζήτημα. Η Ελλάδα συμπαραστάθηκε στους Κούρδους στο ζήτημα του αγώνα τους για τα ανθρώπινα δικαιώματα και τα θεμελιώδη δικαιώματα αναγνώρισης της εθνικής τους ταυτότητας. Η περίθαλψη των χιλιάδων προσφύγων, οι πρωτοβουλίες που πήραμε σε επίπεδο ευρωπαϊκό και τα συγκεκριμένα αποτελέσματα, με την κοινή θέση του Συμβουλίου των Υπουργών των Εξωτερικών, με το ψήφισμα του Ευρωπαϊκού Σοσιαλιστικού Κόμματος, με τη νομολογία του Ευρωπαϊκού Δικαστηρίου Ανθρωπίνων Δικαιωμάτων και πάνω απ'όλα, με τη συστηματική προσπάθεια που καταβάλλεται, ώστε να υιοθετηθεί πολιτικά το πρόβλημα αυτό από τα όργανα της Ευρωπαϊκής 'Ενωσης, ως ένα πρόβλημα διεθνές που αφορά άμεσα την Ευρωπαϊκή 'Ενωση, είναι η συγκεκριμένη συνεισφορά της Ελλάδας, η οποία δεν αφήνει κανένα απολύτως περιθώριο αμφισβήτησης. 

Η Ελλάδα, λοιπόν, θα έλεγα ότι αισθάνεται ικανοποιημένη από τη στάση που ετήρησε επί της ουσίας του προβλήματος αυτού. 

Και στην κρίσιμη αυτή συγκυρία που διανύουμε, ιδιαίτερα μετά το τελευταίο πόρισμα, είναι ανάγκη όλοι μας -πολιτικά κόμματα, ο πολιτικός κόσμος, η Βουλή- να σταθούμε με δημοκρατική συνέπεια και με ευθύνη απέναντι στο πρόβλημα αυτό. 

Και φυσικά, γι'αυτόν το λόγο, ζητώ την ψήφο όλων των πλευρών της Βουλής επί της προτάσεώς μας. Και πιστεύω ότι η ψήφος αυτή θα δοθεί. Και αυτό θα είναι ένα δείγμα της υπευθυνότητας του πολιτικού κόσμου απέναντι το πρόβλημα αυτό. 

Σας ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος και οι Βουλευτές κ.κ. Στυλιανή Αλφιέρη, Ευάγγελος Αποστόλου, Μαρία Δαμανάκη, Σπυρίδων Δανέλλης, Ιωάννης Δραγασάκης, Φώτης Κουβέλης, Πέτρος Κουναλάκης, Ανδριανή Λουλέ και Μουσταφά Μουσταφά κατέθεσαν πρόταση νόμου: "Καθιέρωση 35ωρης εβδομαδιαίας εργασίας και άλλες διατάξεις". 

Παραπέμπεται στην αρμόδια Διαρκή Επιτροπή. 

'Εχω την τιμή και τυπικά πλέον, να ανακοινώσω στο Σώμα ότι ο Προϊστάμενος της Εισαγγελίας Πρωτοδικών Αθηνών, με υπό σημερινή χρονολογία 12.3.1999, απέστειλε προς τη Βουλή έγγραφο στο οποίο αναφέρει ότι: 

"'Εχουμε την τιμή να σας διαβιβάσουμε, κατ'άρθρο 5 παράγραφος 3 του ν.2509/97 επίσημα αντίγραφα της υπ'αριθμόν 99/826 προκαταρκτικής δικογραφίας κα το συνημμένο σ'αυτήν πόρισμα των Εισαγγελέων Πρωτοδικών Βασιλείου Πλιώτα, Χρήστου Μαρκογιαννάκη και Ιωάννη Σακελλάκου, καθόσον από τα στοιχεία της εν λόγω δικογραφίας προκύπτουν ενδείξεις, για τις αναφερόμενες στο πόρισμα πράξεις, σε βάρος αναμειχθέντων στην υπόθεση "Οτσαλάν" υπαλλήλων και ιδιωτών, που φέρονται όμως ότι ενήργησαν κατ'εντολήν των αρμοδίων Υπουργών και ανακύπτει μετά ταύτα δική σας αρμοδιότητα". 

Το πόρισμα αυτό θα διανεμηθεί σε όλους σας. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Και το διαβιβαστικό, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Είναι αυτονόητο. 'Οπως είναι αυτονόητο ότι πρόκειται περί συνωνυμίας και συνεπωνυμίας. 

ΧΡΗΣΤΟΣ ΜΑΡΚΟΓΙΑΝΝΑΚΗΣ:'Οχι, είναι στενός συγγενής μου. 

ΠΡΟΕΔΡΟΣ (Απόστολος Κακλαμάνης): Καλώς. 

Εν πάση περιπτώσει, θα διανεμηθεί βεβαιότατα και το συνοδευτικό, για να το μελετήσετε, όσοι δεν έχετε ήδη εντρυφήσει στον Τύπο. 

Και για λόγους τάξεως, που αφορά τις υπηρεσίες της Βουλής, τις οποίες πρώτος εγώ είμαι υποχρεωμένος, διερμηνεύοντας και τα δικά σας όλων αισθήματα, να τις επαινώ όταν πρέπει και να τις ελέγχω αν κάπου σφάλλουν, πρέπει να πω ότι το έγγραφο της Νέας Δημοκρατίας, που ορίζεται Κοινοβουλευτικός Εκπρόσωπος ο κ. Βαρβιτσιώτης, εστάλη μόλις λίγα λεπτά πιο πριν και αφού είχε ζητηθεί από την υπηρεσία. 

Διότι σας είδαν στην Αίθουσα, αντελήφθησαν ότι θα είσθε ο εκπρόσωπος, ρώτησαν το κόμμα σας και κατόπιν αυτού έστειλε και το σχετικό έγγραφο. 

Αντιλαμβάνεσθε, λοιπόν, ότι στη Β' Περιφέρεια έχουμε ήδη με τον κ. Βαρβιτσιώτη πολλά να πούμε ο ένας στον άλλο, αλλά πάντοτε η φιλία και η αγάπη είναι δεδομένη. 

Ο κ. Προκόπης Παυλόπουλος έχει το λόγο. 

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 

Κυρίες και κύριοι συνάδελφοι, συζητούμε την πρόταση του ΠΑΣΟΚ για τη σύσταση Εξεταστικής Επιτροπής ως προς την υπόθεση Οτσαλάν. 

Η πρόταση αυτή δεν κατετέθη εξ αγαθού συνειδότος. 'Ηταν ένα προϊόν πανικού. Και αυτό φαίνεται από τον τρόπο με τον οποίο έχει συνταχθεί. 

Είναι προφανές ότι ο Πρωθυπουργός και οι επιτελείς του αποφάσισαν να κατατεθεί η αίτηση αυτή γιατί φοβήθηκαν ότι θα τους προλάβουν άλλοι. Και το λέω αυτό γιατί η πρότασή τους είναι γενικόλογη και σ' ό,τι αφορά την αιτιολογία της και σ' ό,τι αφορά το αίτημα ως προς το αντικείμενο της επιτροπής, πράγμα που σημαίνει ότι χρήζει συμπλήρωσης. 

Η Νέα Δημοκρατία παρά τις ελλείψεις αυτές και για να μη φανεί ότι εκμεταλλεύεται -γιατί δεν θέλησε ποτέ να το κάνει- πολιτικώς την όλη υπόθεση, δεν κατέθεσε δική της πρόταση. Αλλά κατά τη διάρκεια αυτής της συζήτησης, υπερψηφίζοντας την πρόταση, έχει σκοπό να συμβάλει, ώστε εν όψει της σοβαρότητας της υπόθεσης: Πρώτον, να διευκρινιστεί το αιτιολογικό με βάστη το οποίο ζητούμε την Εξεταστική Επιτροπή. Και, δεύτερον, να καθορισθεί ποιο είναι το ακριβές αντικείμενο της Επιτροπής, ώστε να μην υπάρξει κανένα σημείο το οποίο να μείνει έξω από την έρευνα την οποία πρέπει να κάνει η Εξεταστική Επιτροπή, ώστε να μη μείνει καμία πτυχή, χωρίς να ξέρει η Βουλή των Ελλήνων όταν θα έρθει η ώρα να συνταχθεί και το σχετικό πόρισμα, τι έχει γίνει και ποιοι ενδεδομένως φέρουν ευθύνες. 

ΒΑΣΙΛΗΣ ΚΕΔΙΚΟΓΛΟΥ: Κύριε Παυλόπουλε, το κείμενο προσδιορίζει το πλαίσιο. 

ΠΡΟΕΔΡΟΣ (Απόστολος Κακλαμάνης): Παρακαλώ, διακόπτετε χωρίς την άδεια του Προεδρείου και του ομιλούντος. 

ΠΡΟΚΟΠΗΣ ΠΑΥΛΟΠΟΥΛΟΣ: Με αυτήν την έννοια, κυρίες και κύριοι συνάδελφοι, η Νέα Δημοκρατία θα συμβάλει στη συζήτηση αυτή προς τις δύο αυτές κατευθύνσεις, τις οποίες ανέφερα. 

Κυρίες και κύριοι συνάδελφοι, διάχυτη απογοήτευση αλλά και ανησυχία κατέχει όχι μόνο τον πολιτικό κόσμο αλλά και την κοινή γνώμη γενικότερα, για τις συνθήκες υπό τις οποίες εξελίχθηκε και εξελίσσεται ως σήμερα η υπόθεση Οτσαλάν. Απογοήτευση για τρεις, κατά βάση, λόγους: Πρώτα-πρώτα, διότι οι χειρισμοί που έγιναν εξέθεσαν διεθνώς τη Χώρα, καταρράκωσαν το κύρος της Χώρας. Η Χώρα κατέστη αντικείμενο χλεύης, ενδεχομένως και εκβιασμών, ακόμα και από την πλευρά της Τουρκίας. Ακόμη και από την πλευρά της Τουρκίας που είναι η τελευταία η οποία δικαιούται να έχει λόγο για θέματα χειρισμών τέτοιων ζητημάτων και ιδίως για θέματα των Δικαιωμάτων του Ανθρώπου. Από μία χώρα σαν την Τουρκία, η οποία κακή τη μοίρα βρίσκεται στο Συμβούλιο της Ευρώπης, ενώ με την τακτική της θα έπρεπε ήδη να είχε εκδιωχθεί προ πολλού, δεδομένου ότι είναι πρωταθλήτρια και καθ'υποτροπήν υπόλογος σε όλα τα διεθνή fora σ' ό,τι αφορά παραβιάσεις των Δικαιώματων του Ανθρώπου. 

Παρ' όλα αυτά οι χειρισμοί οδήγησαν στο να εμφανίζεται η Τουρκία αυτήν τη στιγμή -και τα χθεσινά ακόμα φαινόμενα είναι ορατά- κήνσορας ακόμα και για τη συμπεριφορά της Ελλάδας. 

Το δεύτερο στοιχείο απογοήτευσης αφορά τη διάλυση του κρατικού μηχανισμού που παρατηρήθηκε εκείνες τις μέρες. Μία διάλυση η οποία δείχνει ότι καίριες υπηρεσίες, όπως για παράδειγμα ακόμα και η Εθνική Υπηρεσία Πληροφοριών, δεν μπορεί να πράξει εκείνο που πρέπει να πράξει σε κρίσιμες ώρες για τον Τόπο. 

Ο τρίτος λόγος απογοήτευσης είναι το όλο ζήτημα, του πώς κατέληξε η υπόθεση Οτσαλάν. Διότι οι χειρισμοί που έγιναν οδήγησαν -και εδώ δεν αποδίδω κανενός είδους δόλο, αλλά το αποτέλεσμα είναι ορατό, από τα δικά μας χέρια πέρασε στα χέρια των Τούρκων ο Οτσαλάν- στο φαινόμενο, να τεθούν σε κίνδυνο οι παραδοσιακές μας σχέσεις με τον Κουρδικό λαό, αλλά και ένα κομμάτι του Κουρδικού λαού του οποίου ηγείτο ο Αμπντουλάχ Οτσαλάν αυτήν τη στιγμή να θεωρεί την Ελλάδα υπεύθυνη για την όλη εξέλιξη. 

Και τα τρία αυτά στοιχεία νομίζω ότι δεν έχουν κανενός είδους υπερβολή. Αποδεικνύουν όμως πώς αισθάνεται ο απλός 'Ελληνας, πέρα από το ποια είναι η εικόνα του Τόπου στο εξωτερικό. 

Σας είπα όμως ότι εκτός από την απογοήτευση μας διακατέχει και έντονη ανησυχία για τον τρόπο με τον οποίο εξελίχθηκε όλη αυτή η υπόθεση. 

Δεν υπάρχει και πάλι, κυρίες και κύριοι συνάδελφοι, κανενός είδους υπερβολή αν σας πω ότι η Κυβέρνηση αυτή στη διαχρονική της πορεία από τις αρχές του 1996 ως σήμερα καθίσταται και αποδεικνύεται ανίκανη να χειριστεί κρίσεις. Κάθε φορά που βρίσκεται απέναντι σε μία κρίση δρα σπασμωδικά και στην κυριολεξία προσπαθεί να μεταθέσει τις ευθύνες. Τα φαινόμενα τα ξέρετε. 

Νύχτα των Ιμίων. Εκείνη τη νύχτα θεωρήθηκε ότι οι χειρισμοί έγιναν όπως έπρεπε να γίνουν υπό το κράτος τολστοϊκής περίπου ρήσης "πόλεμος ή ειρήνη". Επιπλέον οι ευθύνες μετατέθηκαν στις πλάτες ενός ναυάρχου στελέχους του κυβερνώντος κόμματος, ο οποίος ηγείτο των Ενόπλων Δυνάμεων την εποχή εκείνη. Kαι αν αυτός ήταν πράγματι υπεύθυνος, ήταν εξίσου υπεύθυνη και η Κυβέρνηση που τον είχε επιλέξει. 

Θέμα S-300. Είναι γνωστό ότι τη μία μέρα διαβεβαίωνε ο Πρωθυπουργός και ο Υπουργός Εθνικής 'Αμυνας ότι θα παραμείνουμε στο ακέραιο συνεπείς στο ότι οι S-300 θα εγκατασταθούν στην Ελλάδα και την άλλη μέρα αποφασίζαμε το αντίστροφο. Kαι όχι μόνον αυτό. Αλλά ο μεν Υπουργός Εξωτερικών έλεγε ότι ήταν κακή η επιλογή να παραγγείλουμε τους S-300 και ο Υπουργός Εθνικής 'Αμυνας έλεγε ότι ήταν σωστή αλλά, εν πάση περιπτώσει, έπρεπε στη συγκεκριμένη περίπτωση να είχαμε ακολουθήσει άλλη διαδικασία. 

Δηλαδή δεν φτάνει ότι δεν συμφωνούν ως προς εκείνο που έπρεπε να γίνει δεν συμφωνούν τουλάχιστον ως προς εκείνο που ήδη θεωρούν ότι ήταν λάθος. 

Για να φτάσουμε στην υπόθεση Οτσαλάν. Γνωρίζετε τι συνέβη στη συγκεκριμένη περίπτωση. Η Κυβέρνηση πήρε δύο αποφάσεις ή τουλάχιστον έτσι λέει. Πρώτον ότι δεν έπρεπε το κουρδικό ζήτημα από διεθνές να γίνει ελληνοτουρκικό ή αμιγώς ελληνικό. Και, βεβαίως, από εκεί και πέρα δεν έπρεπε σε καμία περίπτωση να έρθει ο Αμπντουλάχ Οτσαλάν στην Ελλάδα και να ζητήσει πολιτικό άσυλο. Και ως προς τους δύο στόχους η Κυβέρνηση απέτυχε. Και το Κουρδικό κατέστη ελληνοτουρκικό ζήτημα ή ελληνικό αμιγώς -το ζούμε αυτήν τη στιγμή σε αυτήν την Αίθουσα- και από την άλλη πλευρά, όπως και να το κάνουμε -σας το είπα και από την αρχή αυτής της συζήτησης και δεν αποδίδω κανενός είδους δόλο- οι σχέσεις μας με τον κουρδικό λαό διακυβεύτηκαν από το γεγονός ότι ο Αμπντουλάχ Οτσαλάν και έφτασε στην Ελλάδα και άσυλο ζήτησε και από τα δικά μας σφάλματα βρίσκεται εκεί που βρίσκεται τώρα. 

Μην αμφιβάλετε καθόλου, κανενός είδους δίκαιη δίκη δεν πρόκειται να γίνει. 'Οπως μην αμφιβάλετε καθόλου ότι η Τουρκία, με τον κυνισμό που επικρατεί στη διεθνή σκηνή, δεν πρόκειται να έχει μεγάλες συνέπειες παραβιάζοντας το άρθρο 6 της ευρωπαϊκής σύμβασης των Δικαιωμάτων του Ανθρώπου. 

Και ενώ συνέβησαν όλα αυτά τα πράγματα το ζήτημα είναι τι έκανε η Κυβέρνηση. Απέτυχε στους χειρισμούς της, αλλά δεν είναι μόνο αυτό. Την επομένη ακριβώς συνέβησαν τα εξής τραγελαφικά. Ο Πρωθυπουργός, διά του Κυβερνητικού Εκπροσώπου, κάλυψε τους Υπουργούς του. Και ενώ τους κάλυψε τη μία μέρα, την επομένη ζήτησε την παραίτησή τους μεταθέτοντας τις ευθύνες. 

Δεν αμφιβάλει κανείς ότι οι τρεις Υπουργοί που έφυγαν φέρουν ο καθένας το μέρος της ευθύνης του. Αλλά μην αμφιβάλετε καθόλου, κυρίες και κύριοι συνάδελφοι, ότι αυτήν τη στιγμή η ευθύνη βαρύνει στο ακέραιο τον Πρωθυπουργό. 

'Ακουσα προηγουμένως τον κ. Ακριτίδη και μου γεννήθηκε η εξής απορία. Αν όπως λέει ο εισηγητής του κυβερνώντος κόμματος ο κ. Ακριτίδης όλα έγιναν καλά, περίπου εμέμφθη τον Πρωθυπουργό γιατί απέπεμψε τους τρεις Υπουργούς του. Το ζήτημα δεν είναι εκεί. Το ζήτημα είναι ότι οι Υπουργοί φέρουν ευθύνη, αλλά ο Πρωθυπουργός φέρει τη μεγαλύτερη ευθύνη, το σύνολο της ευθύνης. Και να γιατί. Δύο τινά συνέβησαν. 'Η ο Πρωθυπουργός γνώριζε όλο αυτόν τον τραγελαφικό χειρισμό και με την κίνηση που έκανε απλώς και μόνο μετέθεσε τις ευθύνες στους ώμους των Υπουργών του. Αλλά αυτό αποτελεί πολιτική συμπεριφορά που δεν δείχνει ούτε αίσθημα ευθύνης ούτε πολιτική γεναιότητα. 'Η ο κύριος Πρωθυπουργός δεν γνώριζε τι συνέβαινε, αλλά τότε πρόκειται για έναν Πρωθυπουργό περιορισμένης πολιτικής ευθύνης και εμβέλειας, ανίκανο να χειριστεί τέτοιου είδους θέματα. 'Εναν Πρωθυπουργό ξένο προς την ίδια τη λογική και τη νοοτροπία του Κοινοβουλευτικού μας Πολιτεύματος. 

Κυρίες και κύριοι συνάδελφοι ανεξάρτητα από τις ευθύνες των Υπουργών, ο κύριος Πρωθυπουργός φέρει στο ακέραιο την ευθύνη για ό,τι συνέβη. 'Οπως τη φέρει για όλους τους χειρισμούς που έγιναν ως σήμερα σε αυτόν τον Τόπο, από τότε που ανέλαβε ως σήμερα. Ιδίως όμως στις δύο προηγούμενες περιπτώσεις και στην υπόθεση Οτσαλάν, που προανέφερα, που αποδεικνύουν ότι κάθε φορά που ο Τόπος βρίσκεται σε κρίση ο Πρωθυπουργός και οι επιτελείς του είναι σε κατάσταση πανικού. Αυτό είναι που μας φοβίζει για το μέλλον, πέρα και έξω από τη συγκεκριμένη πρόταση. 

Αυτά συνέβησαν στη συγκεκριμένη υπόθεση. Και γι' αυτό ζητήσαμε και ζητούμε να συσταθεί Εξεταστική Επιτροπή σύμφωνα με τις διατάξεις του άρθρου 68 παράγραφος 2, εδάφιο β του Συντάγματος. 

Το τονίζω αυτό διότι το όλο ζήτημα άπτεται εξωτερικής πολιτικής και πρέπει η πρόταση να εγκρίθει με την αυξημένη πλειοψηφία των 151, που ελπίζω ότι θα την έχουμε. 

Η σημερινή συζήτηση έρχεται να γίνει υπό το κράτος και των συμπερασμάτων που προκύπτουν από το πόρισμα των τριών εισαγγελέων, των κυρίων Μαρκογιαννάκη, Πλιώτα και Σακελλάκου. Βεβαίως το τόνισε και ο κ. Βαρβιτσιώτης, το τόνισαν και άλλοι συνάδελφοι σ'αυτήν την Αίθουσα, οι όροι υπό τους οποίους φθάνει το πόρισμα αυτό σ'αυτήν την Αίθουσα είναι όροι οι οποίοι δεν τιμούν κανένα. Δεν είναι δυνατόν χθες να ανακοινώνεται διά του Τύπου παντού το πόρισμα αυτό και σήμερα, αυτήν τη στιγμή να φθάνει στη Βουλή. Αλλά εδώ μου γεννιέται μια άλλη απορία. 

ΒΑΣΙΛΗΣ ΚΕΔΙΚΟΓΛΟΥ:Αυτό είναι θέμα των εισαγγελέων. 

ΠΡΟΚΟΠΗΣ ΠΑΥΛΟΠΟΥΛΟΣ: Είπε ο κύριος Πρόεδρος της Βουλής και δεν έχουμε κανένα λόγο να τον αμφισβητήσουμε, τον τιμούμε όλοι ότι δεν το είχε και το πήρε σήμερα. Και αυτό είναι πραγματικότητα. Αλλά αν δεν το είχε ο Πρόεδρος της Βουλής, δεν πρέπει να το είχε και η Κυβέρνηση. 

Το ερώτημα που μου γεννιέται είναι το εξής: Αφού δεν το έχει η Κυβέρνηση, πώς χθες ο Κυβερνητικός Εκπρόσωπος βγήκε και είπε ότι από το πόρισμα δεν προκύπτει κανενός είδους ευθύνη για κανέναν; Δύο τινα: 'Η δεν το γνώριζε και αποφαινόταν κατά δημοσιογραφικές πληροφορίες, οπότε αντιλαμβάνεσθε το επίπεδο σοβαρότητας του Κυβερνητικού Εκπροσώπου. 'Η το εγνώριζε, άρα, κύριε Πρόεδρε, μπορεί εσείς να μην έχετε ευθύνη, την ευθύνη όμως την έχει η Κυβέρνηση, η οποία το είχε και βεβαίως δεν το είχαν τα άλλα κόμματα. Εδώ χρειάζομαι μία απάντηση και τη χρειαζόμαστε όλοι μας. 

Ανεξάρτητα όμως απ'αυτό, το πόρισμα θα μας είναι χρήσιμο για την όλη πορεία της υπόθεσης. Διότι θα αποτελέσει τη βάση, μαζί με άλλα, πάνω στην οποία θα συζητήσει η Επιτροπή. 

Το πόρισμα απ'ό,τι φαίνεται και απ'ό,τι έχουμε ακούσει καταλογίζει ευθύνες σε ορισμένα μη πολιτικά πρόσωπα και θέτει το ζήτημα της άρσης της ασυλίας ενός συναδέλφου. Από κει και πέρα το πόρισμα αυτό αφήνει ανοιχτό το θέμα, άλλων ευθυνών, παραπέμποντας στη Βουλή -η οποία είναι και η μόνη αρμόδια να αποφασίσει για τα περαιτέρω- ως προς το αν δημιουργούνται συνθήκες ευθύνης για πολιτικά πρόσωπα, έτσι ώστε να τεθεί σε κίνηση ο νόμος περί ευθύνης Υπουργών. 

Εμείς στη σημερινή συζήτηση θα ζητήσουμε τη σύσταση Εξεταστικής Επιτροπής και δεν θα προχωρήσουμε περαιτέρω. Απευχόμαστε να προκύψει οποιοδήποτε στοιχείο. Είμαστε εναντίον οποιασδήποτε ποινικοποίησης της πολιτικής ζωής, πολύ περισσότερο είμαστε εναντίον οποιασδήποτε διαιώνισης σε ποινικό επίπεδο αυτής της κατάστασης που πλήττει το κύρος του Τόπου. Αλλά είμαστε υποχρεωμένοι εν ονόματι του Ελληνικού Λαού αλλά και εν ονόματι της αλήθειας, αλλά και του τρόπου με τον οποίο θα ενεργήσει η Εξεταστική Επιτροπή, να μην αφήσουμε καμία πτυχή χωρίς να την καλύψουμε. Εάν στην πορεία προκύψουν ζητήματα, ο μη γένοιτο, που θα έθεταν τις προϋποθέσεις εφαρμογής του νόμου περί ευθύνης Υπουργών, επιφυλασσόμεθα από τώρα, όχι στη σημερινή συζήτηση, στο μέλλον, από την πορεία της Εξεταστικής Επιτροπής και από το πόρισμά της, να ζητήσουμε και ανακριτική επιτροπή. 

Επομένως στη σημερινή συζήτηση εμείς θα ψηφίσουμε την πρόταση αυτή. Θα την ψηφίσουμε με το σκεπτικό, το οποίο σας είπα σχετικά με τους όρους που πρέπει να γίνει. Αλλά πρέπει να σας πω ότι οφείλει να μην αφήσει η επιτροπή αυτή κανένα στοιχείο και κανένα σημείο το οποίο να μείνει καθ'οιονδήποτε τρόπο έξω από την εμβέλεια της έρευνας της Βουλής. 

Τόνισα ότι η πρόταση του ΠΑ.ΣΟ.Κ. ως προς το διατακτικό της, εκείνο που αποφαίνεται ως το αντικείμενο της Επιτροπής, δεν είναι πλήρες. 'Εχει πολλά κενά. Πρέπει όταν θα οριοθετήσουμε στη σημερινή συζήτηση και θα προκύπτει από τα Πρακτικά της Βουλής το αντικείμενο, να μην αφήσουμε τίποτα έξω ως προς τα εξής κυρίως ζητήματα: 

Πρώτον, ελήφθη ναι ή όχι απόφαση ότι δεν θα δοθεί πολιτικό άσυλο στον Αμπντουλάχ Οτσαλάν και ότι δεν πρέπει να έρθει ο Αμπντουλάχ Οτσαλάν στην Ελλάδα; Πώς ελήφθη αυτή η απόφαση; 

Δεύτερον, ποια προληπτικά μέτρα ελήφθησαν για να αποτραπεί η είσοδος του Αμπντουλάχ Οτσαλάν στην Ελλάδα, έτσι ώστε να εφαρμοσθεί αυτή η κυβερνητική απόφαση; Και από ποιους ελήφθησαν τα μέτρα αυτά; 

Τρίτον, υπό ποιες συνθήκες ο Οτσαλάν έφθασε στην Ελλάδα; 

Τέταρτον, όταν έφθασε στην Ελλάδα, τι χειρισμοί έγιναν για να αποφύγουμε την εξέλιξη, η οποία προέκυψε στη συνέχεια; 

Πέμπτον, ποιοι είναι εκείνοι οι οποίοι ενεπλάκησαν στην όλη διαδικασία και τη συζήτηση, όχι μόνο από πλευράς ιδιωτών αλλά και από πλευράς πολιτικών προσώπων; 

'Εκτον, ποιοι είναι εκείνοι, οι οποίοι πήραν την απόφαση όχι να τεθεί το θέμα στην Ευρωπαϊκή 'Ενωση, αλλά να φύγει για την Πρεσβεία μας στην Κένια; Ποιος πήρε την απόφαση και πώς ελήφθη η απόφαση για να φθάσει ο Αμπντουλάχ Οτσαλάν στην Κένια και να παραμείνει στη δική μας πρεσβεία; 

'Εβδομον, ποιοι είναι εκείνοι, οι οποίοι είχαν την ευθύνη της εφαρμογής αυτής της απόφασης; 

'Ογδοον, τι συνέβη στην πρεσβεία μας στην Κένια; 

Και ένατον, υπό ποιες συνθήκες ο Αμπντουλάχ Οτσαλάν έφθασε στα χέρια των Τούρκων; 

'Ολα αυτά πρέπει να ερευνηθούν έτσι ώστε να μην αφήσουμε καμία πτυχή ακάλυπτη. 

Κυρίες και κύριοι συνάδελφοι, σε αυτήν την Εξεταστική Επιτροπή που είμαι βέβαιος ότι θα συσταθεί, πρέπει να ξέρουμε ότι έχουμε και μία άλλη ευθύνη. Ακούγεται συνεχώς ότι οι εξεταστικές επιτροπές συνιστώνται αλλά καταλήγουν στο τέλος να είναι ένα παιχνίδι κοινοβουλευτικό και πολιτικό όπου υπάρχει η πλειοψηφία και η μειοψηφία. 'Εχουμε χρέος και εν όψει της σημασίας της υπόθεσης αλλά και εν όψει του ρόλου του Κοινοβουλίου να μη δώσουμε λαβή να εμφανισθεί και αυτή η Εξεταστική Επιτροπή ότι θα έχει την ίδια τύχη. Διότι φοβούμαι ότι στο μέλλον θα είναι πολύ δύσκολο να συστήσουμε εξεταστικές επιτροπές ή και αν τις συστήσουμε θα είναι πολύ δύσκολο να θωρακίσουμε την αξιοπιστία τους. Γι'αυτό θα πρέπει όλοι εκείνοι που θα μετάσχουν σ'αυτήν την Εξεταστική Επιτροπή, να ενεργήσουν με τη συνείδηση ότι μετέχουν ως Βουλευτές και όχι ως κομματικά όργανα ότι δεν υπερασπίζονται συγκεκριμένες παραταξιακές θέσεις, έτσι ώστε το πόρισμα να είναι κατά το δυνατόν ομόφωνο. Και έτσι από το πόρισμα αυτό και η Βουλή να βγει ωφελημένη και η κοινή γνώμη πλήρως ενημερωμένη για την ευθύνη όλων εκείνων που χειρίστηκαν την υπόθεση. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Αυτό θα διευκολύνει και εμένα αν στο τέλος, αντί να αναμένω το χωριστό φυλλάδιο κάθε κόμματος, ο Πρόεδρος της επιτροπής συνθέσει ένα κείμενο στο οποίο θα αναφέρεται -όπως λέει ο Κανονισμός μας-η γνώμη της πλειοψηφίας και της μειοψηφίας της επιτροπής. Το θέτω από τώρα για να είναι υπόψη όλων των κομμάτων, όταν τελειώσει η επιτροπή το έργο της. 

Ο κ. Αχιλλέας Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι Βουλευτές, έρχεται σήμερα για συζήτηση στη Βουλή η πρόταση για τη σύσταση Εξεταστικής Επιτροπής για την υπόθεση του Οτσαλάν. 'Εχει βέβαια περάσει σχεδόν ένας μήνας από τότε που ο Οτσαλάν παραδόθηκε στα χέρια του τουρκικού κράτους και όλα τα στοιχεία που έχουν δει το φως της δημοσιότητας μέχρι σήμερα έρχονται να επιβεβαιώσουν εκείνο που το Κ.Κ.Ε., από την πρώτη στιγμή, είχε επισημάνει. Δηλαδή ότι στην ουσία ο Οτσαλάν παραδόθηκε από τα ελληνικά χέρια στην Τουρκία. 

Η Κυβέρνηση βέβαια θεωρεί ότι το θέμα έχει κλείσει αφού αρχικά αρνήθηκε κάθε πολιτική ευθύνη. Στη συνέχεια κάτω από το βάρος των αποκαλύψεων που είδαν το φως της δημοσιότητας, αλλά και κάτω από το βάρος της αγανάκτησης του λαού μας, αναδιπλώθηκε μιλώντας γενικά για κάποιους κακούς χειρισμούς που πληρώθηκαν με τη γνωστή παραίτηση των Υπουργών και έτσι βέβαια θεωρείται το θέμα λήξαν, αρνούμενη να αναλάβει τις πολιτικές ευθύνες, οι οποίες βαρύνουν την Κυβέρνηση και πριν απ'όλα τον κύριο Πρωθυπουργό. 

Η Κυβέρνηση και η κυβερνητική Πλειοψηφία μιλάνε για λαθεμένους χειρισμούς. Είναι πλέον φανερό ότι το ζήτημα αυτό δεν είναι πλέον ζήτημα κάποιων λαθεμένων χειρισμών. Είναι η ίδια η πολιτική της που μοιραία και αναπόφευκτα οδηγούσε στην παράδοση του Οτσαλάν, μοιραία από τη στιγμή που χαρακτηρίζεται σαν τρομοκρατία ο αγώνας κάθε λαού για την ελευθερία και τα δικαιώματά του, με τα μέσα που εκείνος κάθε φορά επιλέγει. 'Η μήπως ξεχνάμε ότι και ο δικός μας ο λαός πήρε στο παρελθόν τα όπλα για την ελευθερία και την εθνική ανεξαρτησία; Αυτούς τους λαούς, αυτά τα εθνικοαπελευθερωτικά και κοινωνικά κινήματα χαρακτηρίζουν σαν τρομοκράτες οι Αμερικάνοι και η Ευρωπαϊκή 'Ενωση. Και η ελληνική Κυβέρνηση βέβαια σπεύδει να προσυπογράψει και να ταυτισθεί με αυτές τις εκτιμήσεις όπως έγινε πρόσφατα με την ανακοίνωση των δεκαπέντε Υπουργών Εξωτερικών της Ευρωπαϊκής 'Ενωσης που κατά τα άλλα μιλούσαν για μία δίκαιη δίκη του Οτσαλάν. Ο ίδιος άλλωστε ο Πρωθυπουργός της χώρας πριν μια εβδομάδα στη Βουλή έλεγε ότι δεν θα δεχθεί καμιά μορφή τρομοκρατίας, προσχωρώντας έτσι στις θέσεις των Αμερικάνων και του ΝΑΤΟ, που είναι και ο κύριος φορέας αυτών των απόψεων. 

Από τη στιγμή που όλοι αυτοί οι αρχιτρομοκράτες που διαμελίζουν χώρες, οι οποίοι μακελεύουν λαούς, δολοφονούν αθώους πολίτες, απαιτούσαν την παράδοση του τρομοκράτη Οτσαλάν και η Κυβέρνηση της χώρας μας ευθυγραμμίζεται μαζί τους, προδιαγράφεται και το πλαίσιο που μοιραία βέβαια οδηγούσε σε αυτό το αποτέλεσμα. Η παράδοση όμως του Οτσαλάν αποτελεί και την κορυφή του παγόβουνου. 'Εφερε στην επιφάνεια εκείνο το σχέδιο που χρόνια τώρα προωθείται στην περιοχή μας στα πλαίσια του νέου δόγματος του ΝΑΤΟ για το ξαναμοίρασμα των αγορών και την επιβολή της νέας τάξης πραγμάτων για το οποίο επανειλημμένα έχει μιλήσει το Κ.Κ.Ε. από αυτό το Βήμα. 

'Ενα σχέδιο το οποίο αναγορεύει την Τουρκία σε ρόλο χωροφύλακα των ιμπεριαλιστικών συμφερόντων στην περιοχή. Kαι βέβαια το ζήτημα δεν είναι ποιος θα αναλάβει αυτόν το ρόλο, αλλά αντίσταση στη νέα τάξη πραγμάτων που οδηγεί σε καινούριες περιπέτειες τους λαούς της περιοχής με το διαμελισμό της Σερβίας, τη διχοτόμηση του Αιγαίου και της Κύπρου. 

Να, γιατί λέμε ότι η πλήρης υποταγή της Κυβέρνησης σ'αυτούς τους σχεδιασμούς και όχι απλά κάποιοι κακοί χειρισμοί οδήγησαν στην παράδοση του Οτσαλάν. Θα μου πείτε, μα, υπήρχε πρόθεση γι'αυτό από την πλευρά της Κυβέρνησης; Αυτό είναι ένα θέμα για διερεύνηση από την Εξεταστική Επιτροπή που θα συγκροτηθεί. 

'Ομως, είναι γνωστό ότι στη νομική επιστήμη και στο ποινικό δίκαιο μπορεί να έχει και έχει κάποια σημασία ο διαχωρισμός του άμεσου δόλου από τον ενδεχόμενο δόλο. 'Ομως στην πολιτική και κοινωνική ζωή, δεν είναι έτσι τα πράγματα. Ποια ουσιαστική διαφορά έχει, το αν επιδίωκες το συγκεκριμένο αποτέλεσμα από το εάν γνώριζες το αποτέλεσμα και το αποδέχεσαι; Μήπως τελικά αλλάζει τίποτα το ουσιαστικό; Στο ίδιο αποτέλεσμα δεν οδηγούν και οι δύο εκδοχές; 

Μιλάτε για λάθος χειρισμούς. Δεν θα αναφερθώ, γιατί δεν έχω και το χρόνο. 'Αλλωστε τα στοιχεία που έχουν δει το φως της δημοσιότητας, άλλα δείχνουν και μην μας περνάτε τουλάχιστον για αφελείς. Λέτε για παράδειγμα ότι θέλατε να χειριστείτε την υπόθεση με απόλυτη μυστικότητα. Μα, σε ποια μυστικότητα ελπίζατε, όταν στην υπόθεση αυτή αναμειγνύονται τόσοι και τόσοι παράγοντες και υπηρεσίες, τη στιγμή που είναι γνωστή η δραστηριότητα της CIA και των άλλων μυστικών υπηρεσιών, ακόμα και η πιθανή διάβρωση από αυτές τις μυστικές υπηρεσίες; 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Γιατί επιλέξατε να στείλετε τον Οτσαλάν στην Κένια, σ'ένα κράτος που κυριαρχεί με πανίσχυρη παρουσία η CIA; Σε τι συμπεράσματα οδηγούμαστε από αυτά τα δύο ερωτηματικά τα οποία ανέφερα; Μετά απ'όλα αυτά θέλετε να πιστέψουμε πως ό,τι έγινε, έγινε λόγω αφελείας; 'Οχι βέβαια δεν σας έχουμε ούτε σας περνάμε για τόσο αφελείς, όπως άλλωστε το έχουμε ξαναπεί. Αντίθετα για επικίνδυνη πολιτική έχουμε μιλήσει και για επικίνδυνη Κυβέρνηση, γι'αυτόν τον τόπο. Θα μας πείτε τώρα τι έπρεπε να κάνουμε. 

Το Κ.Κ.Ε. δημόσια τοποθετήθηκε, όταν είδε το φως της δημοσιότητας ότι ο Οτσαλάν βρίσκεται σε ελληνικό έδαφος. Να δοθεί πολιτικό άσυλο. Αυτό βεβαίως προϋπέθετε μία Κυβέρνηση που να έχει τη θέληση, να ορθώσει το ανάστημά της και να αντισταθεί στις πιέσεις των Αμερικάνων και του ΝΑΤΟ και βεβαίως ένα συνολικό προσανατολισμό εντελώς διαφορετικό από αυτό που έχει χαράξει και ακολουθεί με συνέπεια η σημερινή Κυβέρνηση. 

Και δεν μπορούμε ασφαλώς να περιμένουμε διαφορετικά αποτελέσματα και από την Κυβέρνηση και από τα κόμματα εκείνα, που τρέχουν σήμερα στις Ηνωμένες Πολιτείες και συναγωνίζονται για το ποιος θα έχει τις περισσότερες συναντήσεις με τα υψηλότερα ιστάμενα πρόσωπα, παρέχοντας ταυτόχρονα και τις διαβεβαιώσεις τους ότι είναι κατά της τρομοκρατίας, σύμφωνα βέβαια με τις επιθυμίες των Αμερικάνων και του ΝΑΤΟ. 

Δεν θέλατε να δώσατε το άσυλο; Και στα πλαίσια της δικής σας πολιτικής υπήρχαν χειρισμοί. Γιατί δεν κάνατε τουλάχιστον δημοσιοποίηση είτε τότε που ο Οτσαλάν βρίσκονταν στην Ελλάδα είτε τότε που ήταν στην Κένια; Αντί, όμως, αυτού προσπαθούσαν να τον πετάξουν με τις εντολές της Κυβέρνησης, έξω από την πρεσβευτική κατοικία με κλωτσιές, αρκεί να φύγει από πάνω το βάρος για να μη τα τσουγκρίσει με τους Αμερικάνους. Το αποτέλεσμα βέβαια αυτών των χειρισμών είναι σήμερα να βρίσκεται ο Οτσαλάν στα χέρια του τουρκικού κράτους. Παρ'όλο που για την Κυβέρνηση το θέμα έχει κλείσει, η κυβερνητική Πλειοψηφία με τη στάση της προδικάζει το αποτέλεσμα από τη σύσταση της Εξεταστικής Επιτροπής. 

Εμείς λέμε, ναι στη σύσταση Εξεταστικής Επιτροπής. 

'Εκανα αυτήν την επισήμανση, γιατί δεν είναι η πρώτη φορά βέβαια σε αυτόν τον τόπο που συγκροτείται εξεταστική επιτροπή. 'Εχουμε την εμπειρία και από τον παρελθόν που οδηγήθηκαν αυτές οι εξεταστικές επιτροπές. Να αναφέρω μόνο το παράδειγμα με το φάκελο της Κύπρου. Θα μπορούσαμε να πούμε ένα σωρό παραδείγματα. 

Με δεδομένο ότι η Εξεταστική Επιτροπή θα ελέγχεται από την κυβερνητική Πλειοψηφία, πρέπει κατά τη γνώμη μας, από σήμερα να ξεκαθαριστούν βασικές πτυχές που θα καθορίζουν και το πλαίσιο της λειτουργίας της επιτροπής. Θέλουμε από τώρα να ξεκαθαριστούν ορισμένα πράγματα για τα οποία απαιτούμε από την Κυβέρνηση να υπάρχουν από σήμερα δεσμεύσεις, ώστε να μην υπάρχουν εμπόδια στο έργο της επιτροπής με την επίκληση της Πλειοψηφίας. 

Για ποια ζητήματα μιλάμε: Πριν από όλα αναφέρομαι στα θέματα τα οποία είναι προς διερεύνηση. Δεν μπορούμε να πάμε γενικά να διερευνηθεί η υπόθεση του Οτσαλάν και όταν θα αρχίσουμε να μπαίνουμε σε συγκεκριμένα ζητήματα να έχουμε τους αποκλεισμούς, δεν ερευνάμε αυτήν την πλευρά, δεν ερευνάμε την άλλη πλευρά. 

Ποια είναι μερικά από τα θέματα κατά τη γνώμη μας που πρέπει να διερευνηθούν. Αναφέρω κάποια ενδεικτικά. Είναι διάχυτη η εντύπωση ότι υπήρχε σχεδιασμός σε διεθνές επίπεδο με πρωτεργάτες τις ΗΠΑ, την Τουρκία, το Ισραήλ για τη σύλληψη του Οτσαλάν. Συμμετείχε η χώρα μας σε αυτόν τον σχεδιασμό και με ποιο τρόπο; 

Δεύτερον: Πριν από την τελευταία έλευση του Οτσαλάν στην Ελλάδα, είχε έρθει άλλες φορές και ποια ήταν η στάση της Ελλάδας; Ποια στάση κράτησε η Κυβέρνηση της χώρας μας τότε που ο Οτσαλάν περιπλανιόταν από χώρα σε χώρα; 

Τρίτον: Κατά πόσο η ελληνική Κυβέρνηση ή οι υπηρεσίες της χώρας μας είχαν οποιαδήποτε συμμετοχή στο ταξίδι του Οτσαλάν από το Μίνσκ στην Ελλάδα; Ανοίγω εδώ μία παρένθεση, κύριοι Βουλευτές. Εδώ διαπιστώνουμε μία προσπάθεια από ορισμένους να περιοριστεί το όλο ζήτημα στο πώς ήρθε ο Οτσαλάν στην Ελλάδα. Βεβαίως είναι και αυτό ένα θέμα προς διερεύνηση αλλά αυτό είναι το κύριο ή το πώς οδηγήθηκε ο Οτσαλάν από τα ελληνικά χέρια στα χέρια της Τουρκίας, στα χέρια του τουρκικού κράτους; 

Και μία ακόμη παρατήρηση. 'Ακουσα προηγουμένως τον εισηγητή της Πλειοψηφίας να μιλάει για τις καταγγελίες των κούρδικων οργανώσεων και για αποσταθεροποιητικά σχέδια σε βάρος της Ελλάδας. 'Ετσι θα πάμε στην Εξεταστική Επιτροπή; 

Γιατί επιλέχθηκε η Κένια για να σταλεί ο Οτσαλάν; 'Ενα τέταρτο θέμα. Υπήρχε συνεννόηση με τις αρχές της Κένιας; Δεν ήταν γνωστές και οι περιορισμένες δυνατότητες της ελληνικής πρεσβείας εκεί, αλλά και οι μεγάλες δυνατότητες των αμερικάνικων μυστικών υπηρεσιών στο Ναϊρόμπι που αμερικανοκρατείται; 

Πέμπτον: Ποιες ενέργειες έγιναν και τι αποτέλεσμα υπήρξε για να βρεθεί χώρα που θα έδινε τελικά άσυλο; 

'Εκτον: 'Ηταν σε γνώση του Οτσαλάν ο όλος σχεδιασμός και οι στόχοι της ελληνικής Κυβέρνησης; 

'Εβδομον: Υπήρχε απόφαση και εντολή να πεταχθεί ο Οτσαλάν έξω από την κατοικία του πρέσβη, πάση θυσία να πάει σε ξενοδοχείο, εκκλησία, φάρμα ή οπουδήποτε αλλού, όπως αναφέρει ο πρεσβευτής στην έκθεσή του; 

'Ογδοον: Η Κυβέρνηση έλαβε διαβεβαιώσεις από τους Κενυάτες ότι ο Οτσαλάν θα πάει σε ασφαλές μέρος και ποιες ήταν αυτές οι διαβεβαιώσεις; Το Υπουργείο Εξωτερικών διαβεβαίωσε τον πρέσβη και τον Οτσαλάν ότι οι εγγυήσεις των Κενυατών είναι ασφαλείς; 

'Ενατον: 'Οταν ο πρέσβης διαπίστωσε ότι οι εγγυήσεις δεν είναι αρκετές, γιατί δεν διακόπηκε η διαδικασία παράδοσης του Οτσαλάν στους Κενυάτες; 

Δέκατον: Αν δόθηκε εντολή για εγκατάλειψη των συνεργατών του Οτσαλάν στο αεροδρόμιο. 

Ενδέκατον: Γιατί επιλέχθηκε η μυστικότητα σε όλες τις κινήσεις της Κυβέρνησης και όχι η δημοσιότητα και όταν ήρθε ο Οτσαλάν στην Ελλάδα και πολύ περισσότερο αργότερα όταν έμπλεξαν ας πούμε τα πράγματα και φαινόταν πλέον ότι και το σχέδιο αποτυγχάνει και ότι ο Οτσαλάν θα πέσει στα χέρια της Τουρκίας; 

Βεβαίως, πέρα από αυτά τα ζητήματα, υπάρχουν και άλλες πλευρές που θίχτηκαν ή που ενδεχομένως θα αναδειχθούν στην πορεία της έρευνας της Εξεταστικής Επιτροπής και επαναλαμβάνουμε ότι θέλουμε από σήμερα κατηγορηματική δέσμευση της Κυβέρνησης ότι δεν θα παρεμποδιστεί με κανένα τρόπο η διερεύνηση αυτών των θεμάτων. 

Εκτός όμως από αυτά τα ζητήματα, υπάρχουν και άλλα θέματα, τα οποία θα πρέπει προκαταβολικά να διασαφηνιστούν για να προχωρήσει το έργο της επιτροπής. 

Πιο συγκεκριμένα, να μην υπάρχουν αποκλεισμοί στα πρόσωπα που θα κλειθούν είτε ότι δεν είναι 'Ελληνες είτε λόγω εθνικότητας είτε λόγω ιδιότητας, αλλά και πρόσβαση σε όλα τα έγγραφα, για να μη βρεθούμε αύριο-μεθαύριο μπροστά σε φαινόμενα του τύπου "αυτά τα έγγραφα δεν μπορούμε να σας τα δώσουμε, γιατί είναι απόρρητα". 

Τέλος, να πούμε ότι, ναι μεν, πρέπει να προχωρήσει γρήγορα το έργο της Eξεταστικής Eπιτροπής, αλλά όχι με συνοπτικές διαδικασίες, που θα παρεμποδίζουν την ουσιαστική διερεύνηση της υπόθεσης. 

Επαναλαμβάνω και πάλι ότι αυτές τις δεσμεύσεις τις θεωρούμε εκ των ων ουκ άνευ, διαφορετικά δεν έχει νόημα η σύσταση Eξεταστικής Eπιτροπής. 

Με αυτές τις παρατηρήσεις, το Κ.Κ.Ε. λέει "ναι" στη σύσταση Eξεταστικής Eπιτροπής. 

ΠΡΟΕΔΡΕΥΩΝ (Νικόλαος Κατσαρός): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα τρεις μαθητές και έξι συνοδοί καθηγητές του 2ου Γυμνασίου Ηγουμενίτσας του Νομού Θεσπρωτίας. 

Η Βουλή τους καλωσορίζει. 

(Χειροκροτήματα απ'όλες τις Πτέρυγες) 

Ο κ. Φώτιος Κουβέλης, εκ μέρους του Συνασπισμού της Αριστεράς και της Προόδου, έχει το λόγο. 

ΦΩΤΗΣ ΚΟΥΒΕΛΗΣ: Κύριοι συνάδελφοι, ο Συνασπισμός της Αριστεράς και της Προόδου αμέσως, την πρώτη ημέρα που δημοσιοποιήθηκε η σύλληψη του Αμπντουλάχ Oτσαλάν, ζήτησε, καίτοι δεν είχε τον αναγκαίο αριθμό Βουλευτών, τη σύσταση Εξεταστικής των Πραγμάτων Επιτροπής. 

Με αυτήν την αίτηση που καταθέσαμε, επιδιώξαμε -με τη γνώση ότι δεν είχαμε τον αναγκαίο αριθμό των Βουλευτών- να προσδιορίσουμε την ευθύνη της Κυβέρνησης να μιλήσει για όλα εκείνα, τα οποία παρακολουθούν τη δραματική ιστορία του Οτσαλάν. 

Είναι μία υπόθεση που τη χαρακτήρισε ένας σπασμωδικός τρόπος αντιμετώπισης εκ μέρους της Κυβέρνησης, αδιαφανείς ενέργειες, οι οποίες είχαν σαν αποτέλεσμα και να εκτεθεί δημοσίως η χώρα μας και να προσβληθούν οι σχέσεις φιλίας με τον παραδοσιακό φίλο κουρδικό λαό και ένα καθολικό αίσθημα ντροπής να δεσπόσει στην ελληνική κοινωνία. 

Κύριοι συνάδελφοι, η Κυβέρνηση του ΠΑ.ΣΟ.Κ., με το συγκεκριμένο αριθμό των κυβερνητικών Βουλευτών, κατέθεσε αίτηση για τη σύσταση Εξεταστικής των Πραγμάτων Επιτροπής. Πρόκειται για μία απόφαση, η οποία αναμφισβήτητα επεδίωκε και επιδιώκει και να εκτονώσει την ένταση και να ικανοποιήσει το κοινό αίσθημα, στο βαθμό βέβαια που μπορεί να το ικανοποιήσει. 

Λέω στο βαθμό, αγαπητοί συνάδελφοι, διότι ο κόσμος ερωτά: 'Αλλη μία Εξεταστική των Πραγμάτων Επιτροπή; Και τι φιλοδοξείτε, 'Ελληνες Βουλευτές, να βγάλετε από αυτήν την Εξεταστική των Πραγμάτων Επιτροπή; 

Δικαιολογημένη η καχυποψία του ελληνικού λαού, πολύ δε περισσότερο στη συγκεκριμένη υπόθεση, κύριοι συνάδελφοι. Μία υπόθεση που έχει σχέση με αδιαφάνειες, μία υπόθεση που έχει σχέση με αόρατους φύλακες στο χώρο της ΕΥΠ, μία υπόθεση, η οποία εξασφαλίζει, αν θέλετε, εκείνη τη μυστικότητα που είναι δύσκολο να την αναιρέσει η οποιαδήποτε προσπάθεια και το οποιοδήποτε ενδιαφέρον των μελών της Εξεταστικής Επιτροπής, που είναι απόλυτα βέβαιο ότι θα συσταθεί. 

Παρ' όλα αυτά, ο Συνασπισμός της Αριστεράς και της Προόδου ψηφίζει τη συγκεκριμένη πρόταση με τη διεκδίκηση τουλάχιστον να φωτιστούν κάποιες πλευρές από αυτήν τη ζοφερή ιστορία, απ' αυτήν τη δραματική υπόθεση, η οποία έχει εκθέσει τη χώρα μας και έχει αναδείξει και τεράστια ζητήματα. 

Τεράστιο ζήτημα, αγαπητοί συνάδελφοι, είναι πώς και με ποιον τρόπο διάφοροι εξωθεσμικοί παράγοντες ανεμείχθησαν στην υπόθεση Οτσαλάν. Και αν έχουν την ικανότητα να παρεμβαίνουν εξωθεσμικά πρόσωπα στη διαχείριση μιας τόσο κρίσιμης υπόθεσης, έχουν αυτήν τη δυνατότητα διότι δεν υπάρχουν συντεταγμένες διαδικασίες, υπάρχουν ρήγματα στους κυβερνητικούς σχεδιασμούς και μέσα από αυτά τα ρήγματα έχουν τη δυνατότητα να παρεμβαίνουν τα εξωθεσμικά πρόσωπα, επικαλούμενα το δικό τους ιδιαίτερο ενδιαφέρον για την υπόθεση Οτσαλάν και τον κουρδικό λαό. 

Κατά συνέπεια, κύριοι συνάδελφοι, πρέπει να διερευνήσει η Εξεταστική Επιτροπή με ποιο τρόπο ενήργησε η Κυβέρνηση. Ενήργησε ως ένα ενιαίο όλο, με επικεφαλή τον κύριο Πρωθυπουργό, ο οποίος έχει την ευθύνη του συντονισμού σε κάθε περίπτωση ή ενήργησε αποσπασματικά, με προσωποιημένες ευθύνες κάποιων Υπουργών ή κάποιων άλλων κυβερνητικών στελεχών; 

'Ολα αυτά είναι ζητήματα, τα οποία πρέπει να απασχολήσουν την Εξεταστική Επιτροπή. 

Μέσα από ποιες διαδικασίες και με ποιες θεσμικές δυνατότητες κυβερνητικά πρόσωπα είχαν το δικαίωμα της επικοινωνίας και του από κοινού σχεδιασμού -αποσπασματικού και ανίκανου σχεδιασμού- να διαχειριστούν την υπόθεση Οτσαλάν; Τι ήταν αυτό που συνέδεε μέλη της Κυβέρνησης με αυτούς τους εξωθεσμικούς παράγοντες, που όταν πια η υπόθεση κατέρρευσε, όταν ανεδείχθησαν όλα εκείνα τα αρνητικά, έσπευσε η Κυβέρνηση αυτά τα εξωθεσμικά πρόσωπα, με τα οποία συνηλλάχθη, με τα οποία διαπραγματεύτηκε, με τα οποία συζήτησε και συναποφάσισε, να τα καταγγείλει; 

'Ολα αυτά είναι ζητήματα, που πρέπει να απασχολήσουν την Εξεταστική Επιτροπή. 

Κύριοι συνάδελφοι, τον σπασμωδικό, τον χωρίς σχεδιασμό τρόπο, με τον οποίο αντιμετώπισε η Κυβέρνηση του ΠΑ.ΣΟ.Κ. την όλη υπόθεση, το στηρίζει και η εξής άποψη: 'Ηρθε ο Οτσαλάν, έστω και ανεπιθύμητος, στην Ελλάδα. Το ερώτημά μου, γνήσιο και καθόλου ρητορικό: Σε τι εμποδίζονταν η Ελλάδα, με δεδομένη πια την παρουσία του Οτσαλάν εδώ, να εφαρμόσει τη Διεθνή Συνθήκη του 1951, στο φως της ημέρας ή να αξιοποιήσει και το ψήφισμα των Υπουργών Εξωτερικών των κρατών-μελών της Ευρωπαϊκής 'Ενωσης, σχετικό με την παροχή πολιτικού ασύλου του έτος 1995 ή ακόμη και αυτήν τη Συνθήκη του Σένγκεν, με τις διατάξεις των άρθρων 29 έως 31; 

Θα ήταν μία βαθύτατα θεσμική λειτουργία. Θα επέτρεπε στην Ελλάδα, κάτω από το φως των προβολέων, μέσα στη διεθνή κοινότητα, να υποστηρίξει ότι: "Εγώ εφάρμοσα τους διεθνείς κανόνες, εγώ σέβομαι τη διεθνή νομιμότητα". 

Δεν ήθελε την εφαρμογή της Συνθήκης του 1951; Ας εφήρμοζε, όπως προανέφερα, τη Συνθήκη του Σένγκεν, που αυτή η Κυβέρνηση την έφερε και την ψήφισε. Δηλαδή, την ώρα που έρχεται για δεύτερη φορά ο Οτσαλάν στην Ελλάδα, να αναδείξει το ζήτημα και να καλέσει τη χώρα στην οποία πρώτα υπεβλήθη η αίτηση παροχής ασύλου, να αναλάβει τις ευθύνες της. Τότε θα είχαμε και την αναγκαία, αν θέλετε, ευρωπαϊκή ενασχόληση με την υπόθεση του κουρδικού ζητήματος και ειδικότερα με την παροχή ασύλου του Οτσαλάν. Δεν το έπραξε. 

Αν με ρωτήσετε: "Μα, δεν το σκέφθηκε κάποιος ή κάποιοι από την Κυβέρνηση;", θα σας πω ότι ενδεχομένως να το είχαν σκεφθεί, ενδεχομένως να το είχαν αντιμετωπίσει, αλλά η έλλειψη συντονισμού, η έλλειψη σχεδιασμού οδήγησε σ' αυτές τις αδιέξοδες καταστάσεις που, επαναλαμβάνω, εξέθεσαν τη χώρα, δημιούργησαν τεράστια προβλήματα στις διεθνείς μας σχέσεις και άνοιξαν, αν θέλετε, πεδίο για να έρχονται οι ποικιλώνυμοι φίλοι της Ελλάδας και να μας κάνουν μαθήματα αντιτρομοκρατικής συμπεριφοράς ή και να μας ζητούν δηλώσεις αποκήρυξης της τρομοκρατίας. 

Για όλα αυτά, είναι προφανές ότι ο μεγάλος και αποκλειστικός υπεύθυνος είναι η Κυβέρνηση και αυτήν την ευθύνη η Εξεταστική των Πραγμάτων Επιτροπή, μελετώντας τα στοιχεία, πρέπει να την εξειδικεύσει και να την αποδώσει εκεί που πραγματικά αυτή ανήκει. 

Κύριοι συνάδελφοι, μίλησα για τους ποικιλώνυμους φίλους μας και μίλησα και για τη δυνατότητα που είχε η Ελλάδα να καταστήσει ευρωπαϊκό το ζήτημα της παροχής ασύλου στον Οτσαλάν, αλλά και το κουρδικό ζήτημα συνολικότερα. Αυτή η Ευρώπη, αισθάνομαι την ανάγκη να το καταθέσω στη σημερινή συζήτηση στην Ολομέλεια, δεν δικαιούται να δακρύζει εκ των υστέρων και να ομνύει στην ανάγκη μιας δίκαιης δίκης. 

Ποια δίκαιη δίκη, κύριοι συνάδελφοι, όταν οι παροικούντες στη νομική Ιερουσαλήμ γνωρίζουν ότι στο στάδιο της προδικασίας χαλκεύονται, μεθοδεύονται δήθεν αποδεικτικά στοιχεία; Ποιος πιστεύει ότι ο Οτσαλάν θα μπορέσει να τύχει στοιχειωδώς δικονομικών εγγυήσεων, όταν διαπιστώνουμε ότι ακόμη και σήμερα δεν έχει το δικαίωμα της ακώλυτης επικοινωνίας με τους πληρεξούσιους δικηγόρους του; Και η Ευρώπη πρέπει να αναλάβει την ευθύνη, την ευθύνη που της ανήκει και της αντιστοιχεί, διότι το έλλειμμα της δημοκρατίας τούτη τη φορά φάνηκε τραγικά για την υπόθεση της Ευρωπαϊκής 'Ενωσης. 

Κύριοι συνάδελφοι, ήλθε με καθυστέρηση το πόρισμα της προκαταρκτικής εξέτασης των κυρίων εισαγγελέων. Και θα συμφωνήσω με τους προλαλήσαντες, ότι αυτός ο τρόπος με τον οποίο επικοινώνησε το πρώτον πριν από μια ώρα η Βουλή με το πόρισμα, με την ανακοίνωση του κυρίου Προέδρου, δεν συνιστά ορθή δεοντολογική συμπεριφορά εκ μέρους των κυρίων εισαγγελικών λειτουργών. Είχαμε, όμως, τη δυνατότητα από τα Μέσα Μαζικής Ενημέρωσης να πληροφορηθούμε το περιεχόμενο αυτής της προκαταρκτικής εξέτασης. 

Εμείς, δεν σπεύδουμε να υιοθετήσουμε το σύνολο των παρατηρήσεων και των πορισματικών κρίσεων των κυρίων εισαγγελέων, πολλώ δε μάλλον που σε κάποια σημεία εντοπίζεται και μια φόρτιση αναντίστοιχη προς εκείνο, που δικαιούται η εισαγγελική αρχή να πράττει, όταν διενεργείται προκαταρκτική εξέταση και μάλιστα για τόσο σοβαρά ζητήματα, που άπτονται βασικών μεγεθών της εξωτερικής πολιτικής. Αυτό θα αξιολογηθεί στον κατάλληλο χρόνο, στην κατάλληλη στιγμή και επίτηδες επιλέγω αυτές τις εξαιρετικά προσεκτικές διατυπώσεις, για να μην πω οτιδήποτε άλλο. 

Εμείς όμως -επαναλαμβάνω- δεν σπεύδουμε να μιλήσουμε γι'αυτό το πόρισμα των κυρίων εισαγγελέων, διότι θεωρούμε ότι δεν πρέπει από καμία πτέρυγα να λείψει ούτε η ψυχραιμία ούτε η νηφαλιότητα στη διακρίβωση όλων εκείνων των στοιχείων, που υπάρχουν και παρακολουθούν τη συγκεκριμένη δραματική υπόθεση. 

Επίσης είμαι υποχρεωμένος, εκπροσωπώντας το κόμμα μου, να δηλώσω με σαφήνεια και κατηγορηματικότητα στη Βουλή των Ελλήνων ότι εμείς προσερχόμενοι στην Εξεταστική των Πραγμάτων Επιτροπή, το πράττουμε όχι γιατί θέλουμε να εντάξουμε αυτό το εξαιρετικά ευαίσθητο ζήτημα στην οποιαδήποτε μικροκομματική σκοπιμότητα ή να το μετατρέψουμε σε αντικείμενο μιας στείρας κομματικής διελκυστίνδας και αντιπαλότητας, αλλά το πράττουμε από θέση ευθύνης, γιατί πιστεύουμε ότι με τα ζητήματα της εξωτερικής πολιτικής, κανένας δεν δικαιούται να παίζει. 

Με τα ζητήματα της εξωτερικής πολιτικής, κανένας δεν δικαιούται να ενεργεί μικροκομματικά. Μας ενδιαφέρει, κατά συνέπεια, το ζήτημα. Μας ενδιαφέρει ως κρίσιμο στοιχείο μιας συμπεριφοράς, η οποία προσέβαλε -όπως είπα- ολόκληρο τον ελληνικό λαό. 

Θα έλεγα, αγαπητέ κύριε Ακριτίδη, ότι ήταν τουλάχιστον άκαιρος, θα έλεγα ότι ήταν παράταιρος λόγος να αναφερθείτε στη συμπεριφορά του Οτσαλάν και κάποιων συντρόφων του. Δεν ξέρω πόση γνώση έχετε, έχετε, της ψυχολογίας και της συνείδησης του διωκομένου. Αν έχετε τέτοια γνώση και εμπειρία, είναι βέβαιο ότι θα δικαιολογήσετε ενδεχομένως και συμπεριφορές, οι οποίες πράγματι δεν ήταν αντίστοιχες της σοβαρότητας, αλλά και μιας πολύ προσεκτικής συμπεριφοράς ... 

ΝΙΚΟΛΑΟΣ ΑΚΡΙΤΙΔΗΣ: Την ηγετική του ταυτότητα τη συνυπολογίζουμε; 

ΦΩΤΗΣ ΚΟΥΒΕΛΗΣ: 'Ελεγα, λοιπόν, ότι καλό είναι να αποφεύγουμε τέτοιες απόψεις, τέτοιους αφορισμούς, διότι φοβάμαι ότι μεταθέτουν το πρόβλημα. 

'Οπως, κύριοι συνάδελφοι, μετετέθη το ζήτημα, όταν η Κυβέρνηση κάποια στιγμή αποφάσισε να αξιοποιήσει κάποιες ατυχείς δηλώσεις, ως προς ορισμένα σημεία, των συντροφισσών, των συνεργατών του Οτσαλάν. 

KΩΣΤΑΣ ΓΕΙΤΟΝΑΣ (Υπουργός Eπικρατείας): Απλά ατυχείς ήταν; 

ΦΩΤHΣ ΚΟΥΒΕΛΗΣ: Διεκδικώ πάντοτε την ακρίβεια των λεγομένων μου, κύριε Υπουργέ, και αναλαμβάνω την ευθύνη γι' αυτά που είπα. 

Εγώ πιστεύω ότι ήσαν ατυχείς. Δεν είπα ότι ήσαν αβάσιμοι οι λόγοι, είπα ότι ήσαν ατυχείς. Και επιλέγω τη διατύπωση "ήσαν ατυχείς", διότι και αυτά τα οποία ειπώθηκαν είναι προς έλεγχο. 

Με αυτές τις σκέψεις, αγαπητοί συνάδελφοι, ο Συνασπισμός της Αριστεράς και της Προόδου ψηφίζει την πρόταση για τη σύσταση της Εξεταστικής των Πραγμάτων Επιτροπής για τη συγκεκριμένη υπόθεση και πιστεύω ότι ο τρόπος με τον οποίο έχει διατυπωθεί σε τίποτε δεν εμποδίζει την επιτροπή να διερευνήσει το σύνολο των πλευρών. 'Οταν οι συνάδελφοι του ΠΑ.ΣΟ.Κ. που προτείνουν, μιλούν για την ανάγκη της πλήρους διερεύνησης των πραγματικών δεδομένων της υπόθεσης, είναι βέβαιον ότι από τους Βουλευτές που θα μετέχουν της επιτροπής τίποτε δεν θα είναι μακριά, τίποτε δεν θα είναι στο απυρόβλητο γι' αυτούς και μπορούν τα πάντα να τα διερευνήσουν. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ορθώς. 

ΠΡΟΕΔΡΕΥΩΝ (Νικόλαος Κατσαρός): Ο κ. Αναστάσιος Ιντζές εκ μέρους του ΔΗ.Κ.ΚΙ. έχει το λόγο. 

ΑΝΑΣΤΑΣΙΟΣ ΙΝΤΖΕΣ: Η υπόθεση Οτσαλάν, κυρίες και κύριοι συνάδελφοι, είναι ένα πελώριο πολιτικό θέμα, το οποίο άπτεται των διεθνών σχέσεων της Ελλάδας, του Διεθνούς Δικαίου, των πανανθρώπινων δικαιωμάτων του ανθρώπου και του πολίτου και επομένως είναι ανάγκη να διερευνηθεί και σε βάθος και σε έκταση για την εξερεύνηση εάν υπάρχουν ευθύνες κυρίως πολιτικές, αλλά ενδεχομένως και ποινικές και εκεί να αποδοθούν. 

Απότοκο θέμα, το θέμα Οτσαλάν, της εξαρτημένης εξωτερικής πολιτικής της Κυβέρνησης -και το λέω με γνώση αυτό- είναι πρώτον, ο μονόπλευρος προσανατολισμός της χώρας, η αναγωγή της ένταξης της χώρας μας στην ΟΝΕ και στη ζώνη Ευρώ, αλλά και η ανικανότητα διαχείρισης κρίσεων της σημερινής Κυβέρνησης και ιδιαίτερα του Πρωθυπουργού κ. Σημίτη. 

Δεύτερον, η διάλυση της διοίκησης και γενικώς του κρατικού μηχανισμού που οφείλεται και στον κομματισμό, στην αναγωγή των συνδικάτων πάνω από το νόμο και τη διείσδυση λειτουργίας τους και εκτός χώρου ευθύνης. 

Και τρίτον, η μη εφαρμογή των νόμων τουλάχιστον των πειθαρχικών αδικημάτων που διαπράττονται από τους δημοσίους υπαλλήλους που και γι' αυτό ευθύνεται η Κυβέρνηση. 

Πράγματι είπα προηγουμένως ότι η υπόθεση Οτσαλάν οφείλεται στην ανυπαρξία οργάνου διαχείρισης κρίσεων. Μια ομάδα Υπουργών -απ' ό,τι τουλάχιστον έχουμε πληροφορηθεί από τα δημοσιεύματα και τις δηλώσεις αρμοδίων παραγόντων- ο Υπουργός Εξωτερικών, ο Υπουργός Εσωτερικών, Δημόσιας Διοίκησης και Αποκέντρωσης και ο Υπουργός Δημόσιας Τάξης, με την παρουσία -πολλοί λένε και το συντονισμό- του Γενικού Γραμματέα του Υπουργικού Συμβουλίου κ. Κοσμίδη είχαν κληθεί να διαχειριστούν αυτήν την κρίση, που την ονομάζουν συνοπτικά "Υπόθεση Οτσαλάν". 

Επομένως υπάρχει πλήρης ανικανότητα, διάλυση και ανυπαρξία οργάνου διαχείρισης κρίσεων. Είναι οι τρεις λόγοι που οδήγησαν στην υπόθεση Οτσαλάν. 

Τρανό παράδειγμα είναι ότι ο Υπουργός Εθνικής 'Αμυνας, κ. Τσοχατζόπουλος, έγινε κοινωνός της υπόθεσης αυτής, μετά τη σύλληψή του Οτσαλάν. Δεν εγνώριζε αυτό το κρίσιμο πράγματι θέμα, το οποίο, αν τυχόν κατέληγε όπως κατέληξε, μπορούσε να οδηγήσει και σε κάποιο θερμό επεισόδιο. Ο Υπουργός Εθνικής 'Αμυνας, που έπρεπε να είναι απ' αυτούς που μετέχουν στη διαχείριση αυτής της κρίσης ετέλη εν αγνοία. 

Εμείς πιστεύουμε ότι το θέμα Οτσαλάν είναι ένα μέγιστο θέμα. Μπορεί αυτό καθ' εαυτό να φαίνεται ένα επεισόδιο καθημερινής διαχείρισης, αλλά επειδή ξέραμε τις επιπτώσεις που βλέπουμε σήμερα, αυτές που θα επακολουθούσαν -και σήμερα είμαστε μάρτυρες αυτών των γεγονότων- έπρεπε να είχε χαραχθεί εκ των προτέρων πολιτική έναντι του κουρδικού ζητήματος και των ενδεχόμενων συνεπειών της έλευσης του Οτσαλάν στην Ελλάδα και το πώς έπρεπε να χειριστούμε το θέμα εκ των προτέρων, γιατί ήταν κάτι αναμενόμενο. 

Αλλά υπάρχει και μια προσπάθεια απονομής ευθυνών σε ιδιώτες. 'Εχει περάσει ήδη και η αδόκιμη πολιτική ορολογία "ιδιωτικοποίηση της εξωτερικής πολιτικής". Δηλαδή φταίει κάποιος κ. Ναξάκης, ο κ. Μπαντουβάς, ο κ. Κηπουρός, ο κ. Ιντζές ή πολλοί άλλοι από εδώ, που κατά καιρούς έχουμε συμπαρασταθεί σε εκδηλώσεις των Κούρδων; 

Αν υπήρχε κράτος και αν είχε διαπιστωθεί παράβαση του νόμου από ιδιώτες 'Ελληνες πολίτες, θα έπρεπε πάραυτα να παρέμβει και να τους σταματήσει. Αυτά είναι αμαρτίες αδικαιολόγητες ότι δήθεν ψάχνει ευθύνες η Κυβέρνηση, ότι αιφνιδιάστηκε και ότι χαράσσουν οι ιδιώτες εξωτερική πολιτική. Πού τα λένε αυτά; Ποιους θέλουν να κοροϊδέψουν; Τι ευθύνες θέλουν να αποσείσουν από τους ώμους τους; 

Δεν υπάρχουν ευθύνες σε ηγέτες. Και αν υπάρχουν, είναι μεμονωμένες. Δεν θα μπορούσαν, λοιπόν, να επηρεάσουν την εξωτερική πολιτική της χώρας, αν υπήρχε υπεύθυνη Κυβέρνηση και κράτος σοβαρό και συγκροτημένο, με ευρωπαϊκές προδιαγραφές, που δήθεν οι ευρωλιγούρηδες πάση θυσία θέλουν να υπαχθούν και να λένε ότι είναι ευρωπαϊκό κράτος. 

Μόνο στις οικονομικές θυσίες εις βάρος των λαϊκών στρωμάτων δίνουν τα πάντα για να ενταχθούν στην Ευρωπαϊκή 'Ενωση, αλλά όλα τα θετικά, δηλαδή μια πλήρη, κανονική, έντιμη και με ετοιμότητα διοίκηση, την παραμελούν. 

Κυρίες και κύριοι συνάδελφοι, η Ελλάδα στο κουρδικό θέμα ήταν ανέτοιμη και χωρίς γνώση και μελέτη του ζητήματος. Οφείλω να πω εξ αρχής ότι το κουρδικό θέμα είναι μέρος, είναι απόκομμα του μεγάλου ανατολικού ζητήματος, το οποίο ακόμα δεν έχει λυθεί. Κι ενώ στα Βαλκάνια έχει δοθεί κάποια λύση, αυτή της ύπαρξης των Βαλκανικών χωρών, στα ανατολικά της τέως Οθωμανικής Αυτοκρατορίας το Ανατολικό θέμα υφίσταται και πολύ περισσότερο μάλιστα, όταν η Συνθήκη των Σεβρών προέβλεπε κάποια λύση, η οποία δεν εφαρμόστηκε. 

Αυτό είναι το κουρδικό ζήτημα κι έτσι έπρεπε να αντιμετωπισθεί από την ελληνική Κυβέρνηση και από οποιαδήποτε ελληνική Κυβέρνηση και ταυτόχρονα, απ' αυτήν τη θέση να συναγάγει και να προσκομίσει και εθνικά οφέλη στην Ελλάδα. 

Δεν είμαστε υπέρ του PKK. Είμαστε υπέρ της αυτονομίας και της αυτοδιάθεσης του κουρδικού λαού, όπου κι αν βρίσκεται είτε στην Τουρκία, είτε στη Συρία είτε στο Ιράκ, είτε στο Ιράν. 'Ετσι δίνονται οι μάχες σε τέτοια θέματα. Τότε καθολικώς θα υπερασπίζαμε τα δικαιώματα του κουρδικού λαού, άρα και αυτών που διαμένουν στην τουρκική επικράτεια. Αυτό είναι το πρώτο. 

Δεύτερο, θα λέγαμε ότι το ΡΚΚ δεν είναι τρομοκρατική οργάνωση, διότι τότε και η Ελληνική Επανάσταση, ο Κολοκοτρώνης, ο Ρήγας Φεραίος, ο Αλέξανδρος Υψηλάντης, ο Καραϊσκάκης, όλοι οι αγωνιστές ήταν τρομοκράτες. Ποιος το αγνοεί; Κανείς; 

Τρίτον, οι αλβανόφωνοι του Κοσσυφοπεδίου δεν κάνουν το ίδιο; Αυτοί δεν είναι τρομοκράτες; "'Ελα εδώ, Αμερικάνε. Εγώ μιλάω με τον Οτσαλάν, εσύ μιλάς με το στρατό των αλβανοφώνων του Κοσσυφοπεδίου, αλλά ταυτόχρονα μιλάς και με τον αρχηγό του Δημοκρατικού Κόμματος τον Μπαρζανί, αν δεν κάνω λάθος και με τον Ταλαμπανί. Αυτοί δεν είναι τρομοκράτες; Ενόπλων ομάδων και κομμάτων ηγούνται στο βόρειο Ιράκ". Τότε ο Αμερικάνος θα δυσκολευθεί πολύ να πει: "Ελλάδα κρύβεις και υποθάλπεις έναν τρομοκράτη, τον Οτσαλάν". Ο Ταλαμπανί τόσα χρόνια κάνει επανάσταση. Μέχρι πρότινος ήταν τρομοκράτης, αλλά επίσημα τον κάλεσε η Αμερική και υπέγραψε συμφωνία για ίδρυση κάποιου κράτους στο Ιράκ. 'Ετσι ασκείται η εξωτερική πολιτική. 'Ολα τα άλλα είναι ύποπτα, είναι απεμπόληση ευθυνών, είναι ανικανότητα, είναι δουλικότητα και είναι απότοκα της υποχωρητικότητας, της ενδοτικότητας της ασκουμένης εξωτερικής πολιτικής. 

Δεν άκουσα μέχρι τώρα η Ελλάδα να βγει ευθαρσώς, δημόσια και σε διεθνές επίπεδο να καταγγέλλει την Τουρκία. Ποιος τολμά και μιλά εναντίον της Ελλάδος; Η Τουρκία. 'Ενα κράτος στρατοκρατούμενο, συνταγματικά κατοχυρωμένο. Αυτό δεν σημαίνει ότι το καθεστώς νομιμοποιείται, διότι παραβιάζει γενικές αρχές και του ευρωπαϊκού πολιτισμού, αλλά και των αρχών του Συμβουλίου της Ευρώπης και της Ευρωπαϊκής 'Ενωσης, στην οποία θέλει να μπει μέσα. Διότι κανένα στρατοκρατούμενο κράτος δεν μπορεί να γίνει δεκτό ούτε στο Συμβούλιο της Ευρώπης ούτε στην Ευρωπαϊκή 'Ενωση. 

Ο Κεμαλισμός. Η Τουρκία είναι κράτος που κατοχυρώνει συνταγματικά το ρατσισμό. Γνωρίζετε ότι δεν αναγνωρίζονται στην Τουρκία συνταγματικά άλλες φυλές, άλλες μειονότητες, πλην των Ελλήνων, των Ρωμιών, που εξοντώθηκαν με τη Συνθήκη της Λωζάνης. 'Ολοι είναι Τούρκοι, είναι Τούρκοι ορεσίβιοι οι Κούρδοι. 'Ετσι τους χαρακτηρίζει το Σύνταγμα. 'Οχι Τούρκοι, είναι ορεσίβιοι Τούρκοι, καθυστερημένοι. 

Οι Πόντιοι πατριώτες μου στην περιοχή Τραπεζούντος, στο Νόθη, χαρακτηρίζονται "φυλή της Μαύρης Θάλασσας". Είναι ελληνόφωνοι, μιλούν ποντιακά στα σπίτια τους, στο σχολείο μαθαίνουν τουρκικά. Είναι μαυροθαλασσίτικη φυλή. Και δεν είναι μόνο αυτό. 'Εχουμε πολλά παραδείγματα. Η Τουρκία είναι συννοθύλευμα φυλών και οι καθ' εαυτού Τούρκοι είναι μειονότητα που ασκεί κυριαρχία ιδεολογική, στρατιωτική, πολιτική και οικονομική. Διότι για να γίνεις οικονομικός παράγοντας θα πρέπει να είσαι Τούρκος ή να έχεις ενδώσει στο τουρκικό κατεστημένο, όπως είναι ο Κοτς, που τι είναι ο Κοτς; Μερικοί 'Ελληνες έσπευδαν, όταν είχαν κάποιες διαδηλώσεις στη Θεσσαλονίκη Κύπριοι, Πόντιοι, Κούρδοι κλπ., να κατακεραυνώνουν αυτές τις διαδηλώσεις ως ρατσιστικές. Βγαίνει λοιπόν ο κ. Koτς Ντολμέ, Εβραιοτούρκος δηλαδή και λέει: "διακόπτουμε τις οικονομικές και εμπορικές σχέσεις με την Ελλάδα". Και βγαίνει μετά ο Θεσσαλονικιός ο κ. Ευτέας, αν δεν κάνω λάθος και παρακαλεί να μην πολιτικοποιεί τις επιχειρηματικές και εμπορικές σχέσεις Ελλήνων και Τουρκίας για να δούμε ποιοι ασκούν πατριωτική πολιτική και ποιοι εύκολα χωρίς βάσανο, με ελαφρά την καρδιά καταγγέλλουν κάθε πατριωτική φωνή ως εθνικιστική, φασιστική και ρατσιστική. Και καταντήσαμε να υπάρχει -ακούστε- μέτωπο λογικής ο κ. Κύρκος, ο κ. Παπακωνσταντίνου. Τι θα πει μέτωπο λογικής; Να μοιράσετε το Αιγαίο, συνεκμετάλλευση. Δεν υπάρχουν δικαιώματα της 'Ενωσης μέσα στην Τουρκία, αλλά, αν διαβάσετε μία ανακοίνωση του Ε.Α.Μ. που μετείχε και το Κ.Κ.Ε., θα δείτε ότι διεκδικούσαμε το 1945 τη δυτική και ανατολική Θράκη, βόρειο 'Ηπειρο και υπογράφει ο πατέρας Κύρκος, η ηγεσία του Κ.Κ.Ε. Ετίθετο θέμα από το Ε.Α.Μ. με επίσημη ανακοίνωση του 1945. 

Tι άλλαξε τώρα και όποιος μιλάει για Βόρειο 'Ηπειρο και όχι για Νότιο Αλβανία ή για Δυτική Θράκη ή για 'Ιμβρο και Κωνσταντινούπολη, είναι εθνικιστής; Μπορεί να μου πει κανείς από εδώ μέσα ή από αυτούς που αποτελούν το μέτωπο λογικής; Εμείς είμαστε οι παράλογοι, είμαστε οι εθνοκάπηλοι, οι εθνικιστές. 

Κυρίες και κύριοι συνάδελφοι, η Τουρκία, στον αιώνα που λήγει έχει διαπράξει επίσημα τρείς γενοκτονίες: Εκείνη των Αρμενίων το 1915-1916, εκείνη του Μικρασιατικού Ελληνισμού και ιδιαίτερα του Ποντιακού Ελληνισμού 1916-1922. Σήμερα διαπράττει -συνεχίζει να διαπράττει εδώ και δεκαπέντε χρόνια- τη γενοκτονία των Κούρδων. Είναι η χώρα που σήμερα κατέχει ξένη χώρα, την Κύπρο. Και τολμάει η Τουρκία, από τη δειλία της Ελλάδος και της εξαρτημένης πολιτικής που ασκεί, να είναι κατήγορος. Ποιος; Ο μέγας ένοχος και με το διεθνές δίκαιο και με το εσωτερικό μας δίκαιο. Η Τουρκία να είναι κατήγορος εναντίον της Ελλάδος! 

Με αυτές τις σκέψεις είμαστε υπέρ του να συσταθεί η Εξεταστική των Πραγμάτων Επιτροπή και θα μετέχουμε με όλες μας τις δυνάμεις για να εξακριβωθούν, κυρίως για μας, οι πολιτικές ευθύνες και να αφήσουν αυτά περί ιδιωτικοποίησης της εξωτερικής πολιτικής. Είναι απαράδεκτα το λιγότερο που μπορώ να πω. 

(Χειροκροτήματα) 

ΠΡΟΕΔΡΕΥΩΝ (Νικόλαος Κατσαρός): Ο Κοιβουλευτικός Εκπρόσωπος της Νέας Δημοκρατίας κ. Βαρβιτσιώτης έχει το λόγο. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, συνεννοήθηκα... 

ΠΡΟΕΔΡΕΥΩΝ (Νικόλαος Κατσαρός): Κύριε Κηπουρέ, έπρεπε να περιμένετε την απάντηση του Προέδρου της Βουλής. 

ΧΡΗΣΤΟΣ ΚΗΠΟΥΡΟΣ: Ναι, αλλά οι Ανεξάρτητοι έβαλαν να μιλήσω εμένα. 

ΠΡΟΕΔΡΕΥΩΝ (Νικόλαος Κατσαρός): Οι Κοινοβουλευτικοί Εκπρόσωποι υποδεικνύονται από τα κόμματα. Και οι Ανεξάρτητοι, με δήλωση του εκπροσώπου τους στη Διάσκεψη των Προέδρων, έπρεπε να υποδείξουν εσάς. Λοιπόν τέτοια δήλωση δεν υπάρχει. 

ΧΡΗΣΤΟΣ ΚΗΠΟΥΡΟΣ: Σήμερα το πρωί μου είπαν και ανέλαβα να μιλήσω εγώ. 

ΠΡΟΕΔΡΕΥΩΝ (Νικόλαος Κατσαρός): Λοιπόν, να εφαρμόζουν και εκείνοι τον Κανονισμό. 'Επρεπε, κατά τον Κανονισμό, ο εκπρόσωπός τους στη Διάσκεψη των Προέδρων, να στείλει γραπτή δήλωση εδώ στο Προεδρείο. 

ΧΡΗΣΤΟΣ ΚΗΠΟΥΡΟΣ: Δεν θα μου επιτρέψετε να μιλήσω; 

ΠΡΟΕΔΡΕΥΩΝ (Νικόλαος Κατσαρός): 'Εχετε εγγραφεί στο τέλος. Αν έλθει αυτή η δήλωση, θα σας δοθεί ο λόγος. 

Ορίστε, κύριε Βαρβιτσιώτη, έχετε το λόγο. 

ΙΩΑΝΝΗΣ ΒΑΡΒΙΤΣΙΩΤΗΣ: Ανεβαίνω κυρίες και κύριοι συνάδελφοι, στο Βήμα της Βουλής διακατεχόμενος από βαρύ αίσθημα ευθύνης. Γιατί καλούμαι να μιλήσω για ένα θέμα που τραυμάτισε βαριά το κύρος της χώρας, που άνοιξε τους ασκούς του Αιόλου για την κλιμάκωση της τουρκικής επιθετικότητας και προκλητικότητας. Για ένα θέμα που έπληξε καίρια την ευαισθησία, την υπερηφάνεια και την αξιοπρέπεια του λαού μας. Για ένα θέμα που όλοι μας επιθυμούμε και ευχόμαστε να μην έχει περαιτέρω παρενέργειες, οι οποίες όμως φοβάμαι ότι θα υπάρξουν και δεν θα μπορέσουμε να τις αποφύγουμε. 

Το αίσθημα αυτό της ευθύνης γίνεται ακόμα πιό έντονο, διότι καλούμαστε να ερευνήσουμε πράξεις, ενέργειες και παραλείψεις συναδέλφων και ενδεχομένως να αποδώσουμε σε αυτούς ευθύνες. Ευθύνες ιστορικές, ευθύνες βαρύτατες, όπως προκύπτουν από τα μέχρι τούδε αποκαλυφθέντα στοιχεία. Είμαι απ'αυτούς που πιστεύουν ότι όλοι οι 'Ελληνες πολιτικοί διαπνέονται από πατριωτικά αισθήματα. Είμαι απ'αυτούς που πιστεύουν ότι όλοι οι 'Ελληνες πολιτικοί κινούνται από καλές προθέσεις στην εξυπηρέτηση των εθνικών συμφερόντων. Στην πολιτική όμως, κυρίες και κύριοι συνάδελφοι, και ιδιαίτερα στην εξωτερική πολιτική, δεν κρίνονται οι προθέσεις. Κρίνονται οι χειρισμοί, κρίνονται τα αποτελέσματα τα οποία προέκυψαν από τους χειρισμούς αυτούς. 

Τραγικοί χειρισμοί, λοιπόν, οδηγούν σε τραγικές συνέπειες, τραγικά αποτελέσματα, όπως ακριβώς συνέβη με το φιάσκο της υποθέσεως Οτσαλάν. 

Η πλήρης και σε βάθος διαλεύκανση της υποθέσεως είναι απόλυτα επιβεβλημένη. Τα ερωτηματικά τα οποία πλανώνται στην κοινή γνώμη γύρω απ'αυτήν την υπόθεση, είναι και πολλά και μεγάλα. 

Αποτελεί χρέος της Εξεταστικής Επιτροπής, η οποία είναι βέβαιο ότι θα συσταθεί ύστερα από την τοποθέτηση όλων των κομμάτων, να αναζητήσει τους πρωταγωνιστές, όσο ψηλά και αν βρίσκονται και να μην περιορίσει τις ευθύνες στους κομπάρσους της υποθέσεως. Είναι ο μόνος τρόπος, κυρίες και κύριοι συνάδελφοι -και το επισημαίνω αυτό- να αποκατασταθεί το κύρος και η αξιοπρέπεια της πολιτικής και των πολιτικών που έχει τρωθεί στη συνείδηση του πολίτη. 

Δεν υπάρχει αμφιβολία ότι ο κύριος Πρωθυπουργός με την "παραίτηση" -πείτε την εξαναγκασμό σε παραίτηση, πείτε την αποπομπή, πείτε την απόλυση, διαλέξετε όποιον όρο θέλετε- των τριών Υπουργών του, παραδέχθηκε ουσία την ύπαρξη πολιτικών ευθυνών. Διότι δεν είναι δυνατόν ο Πρωθυπουργός να απολύει τρεις Υπουργούς χωρίς να υπάρχουν πολιτικές ευθύνες. Ασφαλώς υπάρχουν πολιτικές ευθύνες. Και αυτές τις πολιτικές ευθύνες τις απεδέχθη ο Πρωθυπουργός για τους Υπουργούς του. 

Το ερώτημα, βέβαια, το οποίο προκύπτει, είναι αν υπάρχουν και ποινικές ευθύνες, όπως το πόρισμα, το οποίο τώρα μόλις διάβασα φευγαλέα, της προκαταρκτικής εισαγγελικής εξετάσεως, αφήνει να διαφανεί. 

Η Νέα Δημοκρατία με υψηλό αίσθημα ευθύνης θα μελετήσει το πόρισμα και επιφυλάσσεται να πράξει ό,τι το Σύνταγμα και ο Κανονισμός προβλέπουν εάν πεισθούμε ότι υπάρχουν ποινικές ευθύνες. 

Ο κύριος Πρωθυπουργός, όμως, στην αρχή προσπάθησε να καλύψει τους Υπουργούς προς τους οποίους εξέφρασε και την πλήρη του εμπιστοσύνη. Δυο μέρες, όμως, αργότερα, στις 18 Φεβρουαρίου, κάτω από την πίεση της κοινής γνώμης η εμπιστοσύνη αυτή μεταβλήθηκε σε απόλυση. Προσπάθησε έτσι ο Πρωθυπουργός να αποσείσει τις δικές του βαριές ευθύνες και γι'αυτό επιστρατεύθηκαν οι κυβερνητικοί προπαγανδιστές. 

Ο λαλίστατος Κυβερνητικός Εκπρόσωπος δήλωνε ότι "ο Πρωθυπουργός δεν έχει οποιαδήποτε ευθύνη -είναι η φρασεολογία που μεταχειρίστηκε- γιατί δεν έχει οποιαδήποτε ανάμιξη. Δεν χειρίστηκε ο Πρωθυπουργός καμιά συγκεκριμένη υπόθεση". Διαψεύστηκε, βέβαια, ο Κυβερνητικός Εκπρόσωπος την ίδια μέρα από τους δύο εκ των τριών παραιτηθέντων Υπουργών, οι οποίοι με τις δηλώσεις τους έδειχναν τις ευθύνες κατευθείαν προς το πρωθυπουργικό γραφείο και τον Πρωθυπουργό. 

Λυπάμαι, κυρίες και κύριοι συνάδελφοι, που θα είμαι ιδιαίτερα αυστηρός στο σημείο αυτό. Αν ο Πρωθυπουργός, όπως δήλωνε ο Κυβερνητικός Εκπρόσωπος, τηρούσε αποστάσεις από τους χειρισμούς στην υπόθεση Οτσαλάν, αν ο Πρωθυπουργός δεν παρακολουθούσε την υπόθεση αυτή βήμα προς βήμα, λεπτό προς λεπτό, ενέργεια προς ενέργεια, τότε καταλήγει κανείς στο συμπέρασμα ότι ο ίδιος ο Πρωθυπουργός έχει καταργήσει τον εαυτό του από Πρωθυπουργό. Εάν πάλι ο Πρωθυπουργός δεν είχε συνειδητοποιήσει το μέγεθος της υπόθεσης, αν δεν είχε αντιληφθεί ότι κρατούσε στα χέρια του μία χειροβομβίδα, η οποία ήταν έτοιμη να εκραγεί, τότε είναι ανίκανος να είναι Πρωθυπουργός. Βέβαια είναι γνωστή και μόνιμη αυτή η τακτική του κ. Σημίτη. Αναζητεί πάντοτε "αποδιοπομπαίους τράγους", αναζητεί πάντοτε φταίχτες για να βγάλει έξω τη δική του ευθύνη. 

Δεν "παραιτήθηκε" ο κ. Ρωμαίος από τον Πρωθυπουργό για το φιάσκο της οδού Νιόβης; Δεν "παραιτήθηκε" ο κ. Τζουμάκας από τον Πρωθυπουργό για τον αφανισμό των δασών μας το καλοκαίρι από τις πυρκαγιές; Δεν "παραιτήθηκε" ο κ. Γείτονας -ο οποίος είναι ο μόνος από την Κυβέρνηση που μας κάνει την τιμή να παρίσταται στη σημερινή συνεδρίαση της Βουλής- για το χάλι των νοσοκομείων; 'Ολες αυτές είναι προσπάθειες τις οποίες έχει κάνει επανειλημμένα ο κύριος Πρωθυπουργός για να βγάλει τις δικές του ευθύνες, να μετακινήσει το βάρος των ευθυνών στους Υπουργούς του. 

'Εχουμε και άλλη τακτική του κυρίου Πρωθυπουργού. Θα σας θυμίσω ότι βγήκε μία μέρα ο Κυβερνητικός Εκπρόσωπος, τις τραγικές εκείνες ημέρες της εθνικής ταπείνωσης στα 'Ιμια, για να μας πει ότι δεν φταίει κανείς άλλος παρά μόνο ο Δήμαρχος Καλύμνου που ύψωσε την ελληνική σημαία. Βγήκε πρόσφατα, πάλι ο Κυβερνητικός Εκπρόσωπος για να μας πει για το θέμα των πυραύλων στην Κύπρο ότι δεν φταίει κανείς άλλος, αλλά η Κυπριακή Κυβέρνηση. 

Για την υπόθεση Οτσαλάν δε, urbi et orbi, διακήρυσσε δεν φταίει κανένας άλλος, παρά ο Ναξάκης και η παρέα του. 

Αλήθεια, διερωτώμαι: Γνωρίζει ο Πρωθυπουργός το ρόλο του και την αποστολή του; Γιατί και ο ρόλος και η αποστολή του Πρωθυπουργού προδιαγράφονται από το Σύνταγμα. Είναι σαφής η συνταγματική διάταξη, η οποία καθορίζει ότι ο Πρωθυπουργός κατευθύνει και συντονίζει τις ενέργειες της Κυβερνήσεως. 

Κυρίες και κύριοι συνάδελφοι, έχουμε έναν Πρωθυπουργό -και λυπούμαι που το λέω- που παριστάνει μονίμως τον Πόντιο Πιλάτο! Πρέπει κάποτε να πάψει ο Πρωθυπουργός να παίζει αυτόν το ρόλο και να έχει το θάρρος να αναλαμβάνει τις ευθύνες του, πράγμα βέβαια το οποίο δεν έχει πράξει ποτέ μέχρι σήμερα. 

Η υπόθεση όμως Οτσαλάν ήρθε να αποδείξει και ένα άλλο γεγονός, το οποίο υποπτευόμαστε και το συζητούσαμε, αλλά δεν είχαμε αντιληφθεί την έκτασή του. Να αποδείξει περίτρανα την πλήρη διάλυση του κράτους. Και αυτό είναι ένα άλλο, ιδιαίτερα ανησυχητικό, σημείο. 

Η Ε.Υ.Π. είχε πληροφορηθεί έγκαιρα την αναμενόμενη άφιξη του Οτσαλάν. Είχε ενημερώσει έγκαιρα την Ελληνική Αστυνομία. Και υποτίθεται ότι όλοι οι υπεύθυνοι γνώριζαν τι θα πράξουν. Και όμως, όλοι παρέλειψαν να πράξουν το καθήκον τους. 

Και η διάλυση του κράτους αποτυπώνεται εναργέστατα σε όλην τη διαδρομή που ακολούθησε ο Οτσαλάν: Πετρούπολη, Αθήνα, Μίνσκ, Κέρκυρα, Κένια. Παντού, το κράτος είναι ανύπαρκτο. Παντού, το κράτος δεν πράττει αυτά τα οποία έπρεπε να πράξει. 

ΟΡΕΣΤΗΣ ΚΟΛΟΖΩΦ: Διάλυση του κράτους ή διατεταγμένη υπηρεσία; 

ΙΩΑΝΝΗΣ ΒΑΡΒΙΤΣΙΩΤΗΣ: Θα φθάσω και σε αυτό, κύριε συνάδελφε. 

Είναι δυνατόν, λοιπόν, η Κυβέρνηση να μην αντιλαμβάνεται ότι αυτή η διάλυση του κράτους είναι τόσο εκτεταμένη; 

Και τίθεται το ερώτημα, το οποίο έθεσε ο κ. Κολοζώφ: Μήπως δεν ήταν τόσο εκτεταμένη η διάλυση του κράτους; Μήπως όλοι αυτοί οι οποίοι εμπλέκονται στην υπόθεση εκτελούσαν εντολές, εκτελούσαν διατεταγμένη υπηρεσία; Αυτό είναι ένα θέμα. Δεν το προσυπογράφω. Είναι όμως ένα ερώτημα το οποίο θα πρέπει να είναι αντικείμενο έρευνας της Εξεταστικής Επιτροπής. Είναι ένα ερώτημα το οποίο πλανάται. Σας είπα, δεν το προσυπογράφω. Εν πάση περιπτώση, η έκταση της διαλύσεως του κράτους είναι φοβερή. Μπορείτε να σκεφθείτε σαν κινηματογραφική ταινία αυτήν τη διαδρομή Πετρούπολη-Αθήνα-Μίνσκ-Κέρκυρα-Κένια και τα πάντα να έχουν διαλυθεί και κανένας να μην κάνει το καθήκον του; 

ΑΘΑΝΑΣΙΟΣ ΚΟΝΤΑΞΗΣ: Υπάρχει και ο 'Αραξος, κύριε Βαρβιτσιώτη. 

ΙΩΑΝΝΗΣ ΒΑΡΒΙΤΣΙΩΤΗΣ: Θα φθάσουμε και στον 'Αραξο, κύριε συνάδελφε. 

Τα ερωτήματα, τα οποία πλανώνται στην κοινή γνώμη, είναι τεράστια, μερικά από τα οποία ακροθιγώς έθιξα και τα οποία πρέπει να ερευνήσει η Εξεταστική Επιτροπή. 

'Ενα ερώτημα: Καταγγέλλει η Κυβέρνηση το Ναξάκη και την παρέα του, γιατί έφεραν τον Οτσαλάν στην Ελλάδα. Μάλιστα. Τους καταγγέλλει από τη μια μεριά και την άλλη στιγμή συνομιλεί μαζί τους. Χρησιμοποιεί το Ναξάκη, για να κουβεντιάσει με τον Οτσαλάν. Είναι θέαμα Κυβερνήσεως, κυρίες και κύριοι συνάδελφοι; 

Το μεγάλο ερώτημα βέβαια είναι: Γιατί επελέγη η Κένια; Εθίγη από όλους τους ομιλητές. Θα το επαναλάβω και εγώ. Ενώ ήταν δεδομένο ότι η Κένια έβριθε από πράκτορες όλων των υπηρεσιών του κόσμου. Και παρά ταύτα επιλέξαμε την Κένια; Επιλέξαμε το στόμα του λύκου; 

Είπε και το έχει τονίσει επανειλημμένα η Κυβέρνηση, ότι δεν πρέπει να δώσουμε άσυλο στον Οτσαλάν. Συμφωνούμε. Επελέγη όμως η πρεσβευτική κατοικία, ουσία δηλαδή έδαφος της Ελλάδος, για να φιλοξενηθεί ο Οτσαλάν στην Κένια; Μα, αυτό τι είναι; 

Και είναι οι ανθρωπιστικοί λόγοι οι οποίοι έκαναν την Κυβέρνηση να ακολουθήσει αυτό το δρόμο, όταν την ίδια στιγμή δίνονται οδηγίες προς τον πρέσβη της Κένιας και τον ταγματάρχη που ευρίσκοντο εκεί, "απαλλαγείτε καθ' οιονδήποτε τρόπο του Οτσαλάν"; Αυτή ήταν η ανθρωπιστική συμπαράσταση που η Κυβέρνηση διεκήρυσσε και διακηρύσσει ότι ήθελε να δώσει; "Πετάξτε τον έξω, στείλτε τον στην ζούγκλα, στείλτε τον για σαφάρι, να φύγει από εσάς!" Αυτή είναι η ανθρωπιστική βοήθεια; 

ΜΙΛΤΙΑΔΗΣ ΕΒΕΡΤ: Και γιατί αλλαγή; 

ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, δεν θα μπω στο πλήθος των ερωτημάτων τα οποία ανακύπτουν και τα οποία χρήζουν απαντήσεως. 

Θα έλεγα ότι είναι βαρύ το έργο της Εξεταστικής Επιτροπής, γιατί η Εξεταστική Επιτροπή πρέπει να κάνει ιδιαίτερη προσπάθεια για να αποκαλυφθεί η αλήθεια σε όλο της το βάθος, σε όλες της τις πτυχές, σε όλες της τις λεπτομέρειες και να αποδώσει ευθύνες σε οποιονδήποτε κριθεί ότι έχει, όσο ψηλά και αν βρίσκεται. 

Η Κυβέρνηση όμως -και αντιλαμβάνομαι, δεν συμμερίζομαι αλλά αντιλαμβάνομαι την προσπάθειά της- θα ήθελε στην πραγματικότητα να ξεχάσουμε το φιάσκο Οτσαλάν, όπως θα ήθελε να ξεχάσουμε το βράδυ εκείνο της τραγικής νύχτας στα 'Ιμια, όπως θα ήθελε να ξεχάσουμε τη Μαδρίτη, όπως θα ήθελε να ξεχάσουμε τους S 300, όπως θα ήθελε να ξεχάσουμε όλες αυτές τις παλινωδίες στην εξωτερική της πολιτική. 

Εάν όμως, κυρίες και κύριοι συνάδελφοι, ξεχάσουμε το φιάσκο Οτσαλάν, εάν το συγκαλύψουμε ή εάν έστω ωραιοποιήσουμε τα τραγικά λάθη, δεν θα έχουμε πράξει το καθήκον μας. Θα τραυματίσουμε για άλλη μία φορά τον τόπο και δεν θα βοηθήσουμε τη χώρα μας να βρει το σωστό δρόμο. Γιατί τα λάθη που δεν εντοπίζονται τελικά επαναλαμβάνονται και δυστυχώς, αυτή η Κυβέρνηση είναι συνεπής σε ένα πράγμα. Είναι συνεπής στο να επαναλαμβάνει τα ίδια της τα λάθη. 

Κυρίες και κύριοι συνάδελφοι, έκρινα χρήσιμο να κάνω αυτήν την παρέμβαση ως Κοινοβουλευτικός Εκπρόσωπος διότι είδα την απροθυμία της Κυβερνήσεως να λάβει μέρος στη συζήτηση. Βεβαίως, θα αντιπαρατάξει κανείς ότι είναι θέμα της Βουλής και δεν έχει κανένα λόγο να μετάσχει η Κυβέρνηση. Αλλά σε ένα θέμα το οποίο η Κυβέρνηση χειρίστηκε, για το οποίο ο ίδιος ο Πρωθυπουργός αναγνωρίζει ότι έχει βαρύτατες πολιτικές ευθύνες, για ένα θέμα το οποίο συγκλονίζει τον ελληνικό λαό, περίμενα ότι ένας τουλάχιστον Υπουργός θα παρενέβαινε. 

'Εκανα, λοιπόν, την παρέμβαση αυτή, μήπως φιλοτιμηθεί κανένας Υπουργός και παρέμβει για να τον αντικρούσω. 

Εμείς πάντως σαν Νέα Δημοκρατία θα ψηφίσουμε υπέρ της συστάσεως της εξεταστικής επιτροπής, θα καταβάλουμε δια των εργασιών της επιτροπής όλες μας τις προσπάθειες, ώστε να λάμψει η αλήθεια και να αποδοθούν οι ευθύνες εκεί που υπάρχουν. Και τέλος, επιφυλασσόμεθα, ύστερα από το εισαγγελικό πόρισμα, για τις περαιτέρω ενέργειές μας, αφού το μελετήσουμε και με αίσθημα ευθύνης αποφασίσουμε. Σας ευχαριστώ πολύ. 

(Χειροκροτήματα από την πτέρυγα της Νέας Δημοκρατίας). 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κυρίες και κύριοι συνάδελφοι, παρακολούθησα με προσοχή τους μέχρι τώρα ομιλητές και ιδιαίτερα, τον Κοινοβουλευτικό Εκπρόσωπο της Νέας Δημοκρατίας, ο οποίος ήταν αντιφατικός με την αρχική δήλωσή του, σύμφωνα με την οποία διακήρυξε ότι το όλο θέμα θα το χειριστεί η Νέα Δημοκρατία με αίσθημα ευθύνης, όταν έχει αποδείξει μέχρι αυτήν τη στιγμή, ακόμη και με την ομιλία του ο Κοινοβουλευτικός Εκπρόσωπος της Αξιωματικής Αντιπολίτευσης, ότι μάλλον με ανευθυνότητα προσέγγισε το θέμα η Νέα Δημοκρατία και μάλιστα, με κύριο άξονα, της μπορεί να τις αποφέρει ψηφοθηρικά. 

Επομένως δεν πείθει κανένα ότι μπορεί να ανακαλύψει σήμερα το αίσθημα ευθύνης. Τουλάχιστον δεν το επιβεβαιώνει απ'όσα είχαμε την ευκαιρία να ακούσουμε μέχρι αυτήν τη στιγμή, διότι γνωρίζουμε τουλάχιστον στην αιχμή της τοποθέτησης του Κοινοβουλευτικού Εκπροσώπου της Αξιωματικής Αντιπολίτευσης ότι χρησιμοποίησε κατά κόρον ο Πρόεδρος του κόμματος της Νέας Δημοκρατίας την απαίτηση για παραίτηση του Πρωθυπουργού, μόνο αυτός, απ'όλα σχεδόν τα στελέχη του χώρου της Νέας Δημοκρατίας. Δεν το συμμερίστηκε αυτό ούτε ο κ. Μητσοτάκης με δηλώσεις του, ούτε ο κ. 'Εβερτ με δηλώσεις του δεν το συμμερίστηκε κανένας από τον ευρύτερο χώρο της Νέας Δημοκρατίας -ο κ. Σουφλιάς, ο κ. Ανδριανόπουλος, ο κ. Αβραμόπουλος- και έμεινε μόνος να επιμένει σε μία επωδό, χωρίς να υπάρχουν θιασώτες. 

Πιστεύω, κύριοι συνάδελφοι, ότι εκείνο που είναι πιο σημαντικό και από αυτό που επισημαίνω, είναι πως από τη μία πλευρά διακηρύσσει η Νέα Δημοκρατία ότι θα χειριστεί το θέμα με αίσθημα ευθύνης, αλλά είναι εκείνο το κόμμα το οποίο έσπευσε αμέσως να μιλήσει για προδοσία, έσπευσε αμέσως να υιοθετήσει με απύθμενη ανευθυνότητα ότι η Ελλάδα παρέδωσε τον Οτσαλάν, άρα διέπραξε προδοσία. 

ΙΩΑΝΝΗΣ ΒΑΡΒΙΤΣΙΩΤΗΣ: Ουσία αυτό πράξατε. 

ΚΟΣΜΑΣ ΣΦΥΡΙΟΥ: Κύριε συνάδελφε, δεν σας διέκοψα.

Εφόσον διάβασε το πόρισμα, όπως ισχυρίζεται, ο κύριος συνάδελφος, βεβαίως θα διαπίστωσε ότι το πόρισμα της δικαιοσύνης καταρρίπτει όλες αυτές τις άθλιες κατηγορίες κατά της χώρας μας διά της Κυβέρνησής της, καταρρίπτει τους μύδρους που εξαπέλυσε η Αντιπολίτευση και ιδιαίτερα η Αξιωματική Αντιπολίτευση, συνεπικουρούντων, βέβαια και διαφόρων μέσων ενημέρωσης ότι τάχα η Ελλάδα διέπραξε προδοσία στη συγκεκριμένη σύλληψη του Οτσαλάν. 

Το πόρισμα που έχουμε όλοι στα χέρια μας, καταρρίπτει με τον πιο βαρύγδουπο τρόπο και εμφανίζει ως αθλιότητες τους υπαινιγμούς ή τις ευθείες κατηγορίες που διατυπώθηκαν κατά της Κυβέρνησης από τα κόμματα της Αντιπολίτευσης, που τις περιέφεραν ανά την Ελλάδα και τα Μέσα Μαζικής Ενημέρωσης -ορισμένα τουλάχιστον από αυτά- ανέμιζαν επί εβδομάδες. Βέβαια, προσπάθησαν με τον τρόπο αυτό, για καθαρά ψηφοθηρικούς λόγους, να περάσουν στον ελληνικό λαό ότι η Κυβέρνηση της χώρας διέπραξε προδοσία. 

Τώρα που το πόρισμα της δικαιοσύνης, κατά την άποψή μας, καταρρίπτει με βαρύγδουπο τρόπο αυτές τις άθλιες κατηγορίες, ποιο κόμμα και ποιο μέσο ενημέρωσης θα ανακαλέσει όλη αυτήν την επίθεση περί δήθεν προδοσίας; Ποια υπευθυνότητα μας λέει ο Κοινοβουλευτικός Εκπρόσωπος της Νέας Δημοκρατίας ότι διακρίνει τους χειρισμούς και τη στάση της Αξιωματικής Αντιπολίτευσης και ποιο αίσθημα ευθύνης, όταν ο εκπρόσωπός της, αμέσως μετά τη συνέντευξη της κ. Ντυλάν -το συκοφαντικό εκείνο παραλήρημα της γραμματέως του Οτσαλάν- έσπευσε να αποδεχθεί ότι τάχα η χώρα συμμετείχε σε μία διεθνή συνωμοσία για την παράδοση του Οτσαλάν στην Τουρκία; 

Τώρα, που από το ίδιο το πόρισμα καταρρίπτεται αυτή η συκοφαντία που έσπευσε η Αξιωματική Αντιπολίτευση -και όχι μόνο- να υιοθετήσει, ποιος θα ανακαλέσει, κύριοι συνάδελφοι, όλη αυτήν την επίθεση, της οποίας ήμασταν μάρτυρες και εμείς και το σύνολο του ελληνικού λαού; 

Βέβαια, νομίζουμε ότι προκύπτει απόλυτα από το πόρισμα αυτό που ο ίδιος ο Οτσαλάν ανακοίνωσε κυριολεκτικά διά του δικηγόρου του. 

Γνωρίζετε πολύ καλά ότι βγαίνοντας από τις φυλακές ο δικηγόρος του -ο οποίος έδωσε συνέντευξη Τύπου που μεταδόθηκε ζωντανά από τηλεοπτικούς σταθμούς- δήλωσε την παραίτησή του από τη συνηγορία λόγω απειλών κατά της ζωής του. Ο ίδιος μετέφερε την ευθεία δήλωση του Κούρδου ηγέτη που έλεγε "η Κένια με παρέδωσε". 

Τα κόμματα όμως -μια και μιλάμε για το δήθεν αίσθημα ευθύνης της Νέας Δημοκρατίας- αποσιώπησαν αυτήν την ευθεία δήλωση του προέδρου Οτσαλάν. Βέβαια τα κόμματα τις Αντιπολίτευσης συνέχισαν, συνεπικουρούντων και ορισμένων μέσων ενημέρωσης, τη συκοφαντία για δήθεν προδοσία, επικαλούμενοι ακόμη και τα ψευδολογήματα ή τις συκοφαντίες της κυρίας Ντιλάν. 'Εκριναν πως το θέμα προσφέρεται για ψηφοθηρία γι' αυτό συνέχισαν την ίδια τακτική. Και περίπου και σήμερα με υπαινιχτικές αναφορές κάτι τέτοιο αναφέρουν οι συνάδελφοι. 

Είπε προηγουμένως ο κ. Βαρβιτσιώτης: "Σε ποιο βαθμό έγιναν αυτά με διατεταγμένη υπηρεσία; Δεν το προσυπογράφω, αλλά...". Δηλαδή, υπαινίσεται ακόμη και σήμερα προδοσία, όταν έχουμε στα χέρια το πόρισμα. Αυτό ονομάζεται αίσθημα ευθύνης από την πλευρά της Αξιωματικής Αντιπολίτευσης; Ασφαλώς, κύριοι συνάδελφοι, και δεν συνιστά χειρισμό του θέματος με αίσθημα ευθύνης. 

Είπε ο εκπρόσωπος της Νέας Δημοκρατίας "είναι ανθρωπιστική βοήθεια να λέτε πετάξτε τον έξω;". Δεν μας λέει, όμως, αυτό που προκύπτει σαφέστατα από το πόρισμα πως, όταν η Κυβέρνηση, οι υπηρεσιακοί παράγοντες και τα στελέχη τα οποία βρίσκονταν στην πρεσβεία με επικεφαλής τον 'Ελληνα πρέσβη, ήδη από τις 5 Φεβρουαρίου 1999 είχαν συστήσει να μεταβή σε άλλους προορισμούς -αναφέρεται η Τανζανία, οι Σεϋχέλες- και αρνείτο επί μέρες, επιμένοντας να παραμένει εκεί ο ΑΠΟ. 'Αραγε δεν αναλάμβανε εκείνος το μερίδιο της δικής του ευθύνης για τους χειρισμούς όλο αυτό το χρονικό διάστημα; 

Δεν θα έπρεπε αυτό το οποίο οι ελληνικές υπηρεσίες με κατεύθυνση της Κυβέρνησης μετέφεραν και απαίτησαν για να μεταβεί σε άλλη χώρα ο Οτσαλάν, να απαιτηθεί με τον πιο κατηγορηματικό τρόπο με επιμονή από την πλευρά του πρέσβη ή και των υπηρεσιακών παραγόντων που βρίσκονταν στην πρεσβεία; Ασφαλώς, ναι. Αυτό αναιρεί το ότι επέλεξε η Κυβέρνηση να μεταφερθεί εκτός Ελλάδας με βάση τη διακηρυγμένη θέση -την οποία όλα τα κόμματα έχουν αποδεχθεί- της επίσημης εξωτερικής πολιτικής της χώρας μας που έλεγε "να μην έλθει στην Ελλάδα, όχι στην παραμονή, όχι στο άσυλο"; Και ναι μεν συμφωνείτε, ναι μεν στον κ. Γκορ απάντησε, αν διάβασα καλά τον Τύπο, ο πρόεδρός σας ότι και εκείνος θα φρόντιζε να τον απομακρύνει από την Ελλάδα, αλλά δεν μας είπε πώς θα τον απομάκρυνε. Με τυμπανοκρουσίες; 'Η θα τον απομάκρυνε βρίσκοντας έναν προορισμό στον οποίο θα μπορούσε να του παρασχεθεί καταφύγιο, εκφράζοντας ακριβώς την ανθρωπιστική θέση, διερμηνεύοντας τα αισθήματα του ελληνικού λαού; Δεν μας το είπε αυτό. Λέμε τα απέξω, απέξω και ασφαλώς αρνούμαστε να μιλήσουμε για την ταμπακέρα και για την ουσία. Απλά για να υπάρχει συσκότιση, σύγχυση, να ψαρεύουμε ψηφοθηρικά στα θολά νερά και βεβαίως, να διαρρέουμε συνεχώς και να περιφέρουμε ανά τη χώρα την κατηγορία περί δήθεν προδοσίας, η οποία ασφαλώς καταρρίφθηκε με το πόρισμα με τον πιο κατηγορηματικά και βαρύγδουπο τρόπο. 

Αλλά, κύριοι συνάδελφοι, από το πόρισμα προκύπτει αυτό το οποίο ο ίδιος ο Οτσαλάν μέσω του δικηγόρου του ανακοίνωσε. Και πρέπει να ξεκαθαριστεί στην Εθνική Αντιπροσωπεία ότι η Κένια παρέδωσε τον Οτσαλάν, ότι τον εξαπάτησε. Αν θέλετε να δεχθώ ότι εξαπάτησε και τις δικές μας υπηρεσίες, θα το δεχθώ. Προκύπτει σαφέστατα από το πόρισμα και το ότι η Κένια αθέτησε τους λόγους και τις υποσχέσεις που του είχε δώσει για το πού θα τον μετέφερε.'Αρα, ανέλαβε την ευθύνη της παράδοσής του η Κένια και μόνον αυτή. Επίσης προκύπτει σαφέστατα από το πόρισμα ότι στην επιμονή του 'Ελληνα πρέσβη να μην τους ακολουθήσει, αλλά να παραμείνει -όταν ανακάλυψε την παγίδα, όπως προκύπτει- ο Οτσαλάν αρνήθηκε και επέμεινε να προχωρήσει.'Ηταν και ο ίδιος -το λέει το ίδιο πόρισμα αν το διαβάσουμε στις λεπτομέρειές του προσεκτικά- που ζητούσε και επεδίωκε τη μεταφορά του στην Ευρώπη και που υπαινίχθηκε τη διεθνοποίηση του κουρδικού προβλήματος με την προοπτική της έκδοσής του στις τουρκικές αρχές. Αυτό προκύπτει και από ένα σημείο του πορίσματος που δεν είχαμε πολύ χρόνο να το μελετήσουμε. 

Κύριοι συνάδελφοι, όμως η Νέα Δημοκρατία ασκεί και μία άλλη κριτική για τον τρόπο με τον οποίο οι εκατόν δεκαέξι Βουλευτές έφεραν την πρόταση στην Εθνική Αντιπροσωπεία για τη σύσταση Εξεταστικής Επιτροπής. Μας τόνισε ο κ. Παυλόπουλος ότι ήταν προϊόν πανικού. Δεν ήταν καθόλου προϊόν πανικού. 'Ηταν μία πρωτοβουλία, όπως τόνισε και ο εισηγητής μας, η οποία πράγματι ενδυναμώνει και σταθεροποιεί τη δημοκρατική λειτουργία και τους δημοκρατικούς θεσμούς. Διότι ήθελε η κυβερνητική πλειοψηφία να αντιμετωπιστεί το ζήτημα με νηφαλιότητα, με ψυχραιμία, με διαφάνεια και μέσα από τη λειτουργία των ίδιων των θεσμών: δηλαδή του Εθνικού Κοινοβουλίου -όπως ορίζει το Σύνταγμα- και της Δικαιοσύνης. Διότι μην ξεχνούμε ότι και η έρευνα που έκανε η δικαιοσύνη, έγινε με παραγγελία του Υπουργού Δικαιοσύνης του κ. Γιαννόπουλου, τη 1041 παραγγελία που εστάλη από τις 18.2.1999. 

Επομένως από πού προκύπτει αυτό που επικαλείστε, ότι ήταν προϊόν πανικού; Κάθε άλλο. Το ότι βέβαια υποκριτικά τονίζεται ότι η Νέα Δημοκρατία δεν ήθελε ποτέ να εκμεταλλευτεί την υπόθεση αυτή και γι'αυτό δήθεν δεν έσπευσε να καταθέσει το πόρισμα, αποδείχθηκε από την όλη στάση που εξέθεσα προηγουμένως, ότι ο κύριος στόχος που είχε η Νέα Δημοκρατία ήταν η ψηφοθηρική εκμετάλλευση, δημιουργώντας το κλίμα και αποδεχόμενη με ελαφρότητα την άποψη ότι υπήρξε προδοσία και παράδοση του Οτσαλάν εκ μέρους της Ελλάδας. Αυτό ήταν κάτι που καταρρίφθηκε με βαρύγδουπο τρόπο από το πόρισμα που έχουμε. 

Μας κατηγορεί ακόμη η Νέα Δημοκρατία ότι ο τρόπος με τον οποίο διατυπώσαμε την πρόταση για τη σύσταση Εξεταστικής Επιτροπής είναι γενικόλογος. Αλλά την ίδια στιγμή έρχεται και λέει "δεν πρέπει να μείνει καμία πτυχή που να μη διερευνηθεί". Μα, ακριβώς, το γεγονός ότι είναι σε δύο παραγράφους γενικόλογη, αφήνει ανοικτό το πεδίο να ερευνηθούν όλες οι πτυχές. Κανείς δεν θέλει να συγκαλύψει τίποτε και δεν μπορεί έτσι αντιφατικά από τη μία να μας καταγγέλλετε ότι φέραμε γενικόλογη πρόταση και από την άλλη να λέτε ότι έσπευσε ο κυβερνητικός εκπρόσωπος να τους βγάλει όλους αθώους, χωρίς να έχει κανείς ευθύνη. 

Δεν νομίζω ότι ερμηνεύετε σωστά τη δήλωση του κυβερνητικού εκπροσώπου. Την παραποιείτε. Ο κυβερνητικός εκπρόσωπος δεν αναφέρθηκε σ'αυτούς τους οποίους ρητά κατονομάζει και με τις δέκα κατά σειρά πράξεις στο κεφάλαιο Α' το σχετικό πόρισμα. Πιστεύω πως σαφέστατα αναφέρει τη θέση την κυβερνητική, σε ό,τι αφορά τα κυβερνητικά πρόσωπα και αυτά τα οποία συμμετέχουν, όπως λέει, το πόρισμα που διαβιβάστηκε στη Βουλή ότι πρέπει να εξετάσει το Κοινοβούλιό μας, ακριβώς γιατί ήταν πολιτική η επιλογή και συνεπής με τη διακήρυξη της χώρας μας για τον όλο χειρισμό του θέματος, περί μη εισόδου του Οτσαλάν στην Ελλάδα και μη παραμονής του στη χώρα μας και μη απόδοση σε αυτόν ασύλου, το οποίο έτσι και αλλιώς είχε αιτηθεί προς την ιταλική κυβέρνηση. 

Επομένως αυτά ακριβώς τόνισε, ότι ήταν χειρισμοί με πολιτικό κριτήριο, οι οποίοι δεν έχουν καμία ποινική διάταξη και αυτό σαφέστατα προκύπτει από την όλη διερεύνηση του θέματος. Βέβαια, θα το δούμε κατά τη συζήτηση στην επιτροπή, γιατί εκεί θα εξετασθούν όλα τα ζητήματα. 

ΝΙΚΟΛΑΟΣ ΑΚΡΙΤΙΔΗΣ: Είναι στη σελίδα 10 πάνω-πάνω. 

ΚΟΣΜΑΣ ΣΦΥΡΙΟΥ: Μάλιστα. Πάντως, κύριοι συνάδελφοι, εκείνο που θέλουμε να πούμε είναι ότι εμείς πήραμε την πρωτοβουλία να συζητήσει η Εθνική Αντιπροσωπεία και πιστεύω να ψηφίσει ομόφωνα για τη σύσταση της Εξεταστικής Επιτροπής. 'Ολοι οι συνάδελφοι του ΠΑ.ΣΟ.Κ., που θα συμμετάσχουν στην Εξεταστική Επιτροπή, με αίσθημα υπευθυνότητας θα χειρισθούν τα ζητήματα και θα διερευνηθούν όλες οι πτυχές με την πεποίθηση ότι θα λάμψει η αλήθεια σχετικά με τους χειρισμούς που έγιναν από την πλευρά της χώρας μας και με συνέπεια στη βασική θέση που διεκήρυξε επίσημα τόσο η Κυβέρνηση όσο και η Αξιωματική Αντιπολίτευση, διότι η Ελλάδα θα έπρεπε να κρατήσει τον Οτσαλάν εκτός της χώρας και οι όλοι χειρισμοί έγιναν για να υπάρξει συνεπής στήριξη αυτής της επίσημης θέσης με ταυτόχρονη προσπάθεια παροχής ανθρωπιστικής βοήθειας στον πρόεδρο του ΡΚΚ, ώστε τελικά να υπάρξει χώρα που να του παράσχει καταφύγιο. 

Η προσπάθεια, κύριοι Βουλευτές, που καταβλήθηκε από την πλευρά της ελληνικής πολιτείας δεν μπορεί να αποτελέσει το στοιχείο αιχμών είτε του τύπου με τη φρασεολογία περί προδοσίας είτε του τύπου ότι η Ελλάδα δεν έσπευσε και δεν αντιμετώπισε την ανθρωπιστική πλευρά του ζητήματος μια και είναι γνωστό ότι βασικές αρχές που πάντα η ελληνική πολιτεία και ιδιαίτερα αυτή η Κυβέρνηση σέβεται και προσπαθεί να συμβάλει στην εφαρμογή τους, είναι οι αρχές των ανθρωπίνων δικαιωμάτων. Στη συγκεκριμένη περίπτωση, τα ανθρώπινα δικαιώματα ήθελε να υπηρετήσει, προωθώντας σε συγκεκριμένη χώρα που να γίνει αποδέκτης για την παραμονή του Οτσαλάν. Αν βέβαια ο ίδιος τελικά ανέλαβε ένα μερίδιο της ευθύνης να μην αποδέχεται τις προτάσεις της ελληνικής Κυβέρνησης για να μεταβεί σε τρίτη χώρα και αν τελικά τον παρέδωσαν οι Κενυάτες παραπλανώντας και τον ίδιο, αθετώντας και τις υποσχέσεις που του έδωσαν αλλά παραπλανώντας -αν θέλετε- και εμάς για τις υπηρεσίες που προσφέραμε και αναλαμβάνοντας την ευθύνη, όπως και ο ίδιος δήλωσε, να παραδώσει τελικά στην Τουρκία η Κένια τον Οτσαλάν, αυτό το βάρος της ευθύνης δεν μπορεί να πέφτει στη χώρα μας και πρέπει όλα τα κόμματα να συμβάλουμε στο να διαφωτισθεί η διεθνής κοινή γνώμη γύρω από το όλο ζήτημα. 

(Χειροκροτήματα από την πτέρυγα του ΠΑ.ΣΟ.Κ.) 

(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας πενήντα ένας μαθητές και τέσσερις συνοδοί-καθηγητές του 1ου Γυμνασίου Λειβαδιάς. 

(Χειροκροτήματα απ'όλες τις πτέρυγες) 

Ορίστε, κύριε Βαρβιτσιώτη, έχετε το λόγο, μια και ζητήσατε να κάνετε μια σύντομη παρέμβαση. 

ΙΩΑΝΝΗΣ ΒΑΡΒΙΤΣΙΩΤΗΣ: Μάλιστα, κύριε Πρόεδρε, γι'αυτό και θα μιλήσω από τη θέση μου. 

Ο Κοινοβουλευτικός Εκπρόσωπος του ΠΑΣΟΚ προσπάθησε να υποστηρίξει μια υπόθεση με όχι μεγάλη επιτυχία. Προσπάθησε με διάφορους ισχυρισμούς να στηρίξει θέσεις, οι οποίες βεβαίως δεν πείθουν κανέναν. Υποστήριξε όμως ο Κοινοβουλευτικός Εκπρόσωπος του ΠΑΣΟΚ ότι οι θέσεις που υποστήριξε η Νέα Δημοκρατία και εγώ προσωπικά διακρίνονται από ανευθυνότητα και ότι όλες αυτές οι θέσεις κινήθηκαν με στόχο ψηφοθηρικό. 

Κύριε Κοινοβουλευτικέ Εκπρόσωπε, ανήκετε σ'ένα κόμμα που δεν δικαιούται να κατηγορεί άλλους για ανευθυνότητα και ψηφοθηρικούς στόχους. Να σας θυμίσω ότι το κόμμα στο οποίο ανήκετε είχε πει το "βυθίσατε το Χόρα"; Να σας θυμίσω ότι το κόμμα στο οποίο ανήκετε διακήρυσσε "έξω οι βάσεις του Θανάτου"; Να σας θυμίσω ότι εσείς υποστηρίζατε "ΕΟΚ και ΝΑΤΟ το ίδιο συνδικάτο", χάριν ψηφοθηρικών λόγων αλλά και λόγω της μεγάλης ανευθυνότητος που διακρίνει το κόμμα σας; Αφήστε λοιπόν τα περί ανευθυνότητος. 

Η Νέα Δημοκρατία πάντοτε υπήρξε υπεύθυνη στις θέσεις της, πάντοτε κινήθηκε από το εθνικό συμφέρον, πάντοτε είχε ως στόχο την πρόοδο του τόπου και δεν είναι μέσα στη φιλοσοφία της αυτά για τα οποία εσείς την κατηγορήσατε σήμερα από το Βήμα. 

Είπατε όμως ότι ήμουν και αντιφατικός. Πού ήμουν αντιφατικός, κύριε Κοινοβουλευτικέ Εκπρόσωπε του ΠΑΣΟΚ; 'Οταν υπεστήριξα ότι βεβαίως ήταν σωστή η πολιτική όχι στο άσυλο και οδηγούσατε τον Οτσαλάν σε ελληνικό έδαφος στην Κένια; Και γιατί τον πήγατε στην Κένια; Είπατε ότι δεν τον παρέδωσε η ελληνική Κυβέρνηση, αλλά οι κενυατικές αρχές. Μάλιστα. Αφού τον πήγατε στην Κένια, όπου ήταν δεδομένη η κατάσταση που επικρατούσε, τι περιμένατε; Την εξ ύψους βοήθεια; Τον φύλακα άγγελο να έλθει να τον πάρει στους ουρανούς; Μα, τον πηγαίνατε στο στόμα του λύκου και το ξέρατε. Δεν έχετε, λοιπόν, ευθύνη γι'αυτό; 

Θα έλεγα επίσης, μη μιλάτε ότι κινηθήκατε από ανθρωπιστικούς λόγους. Αναφερθήκατε στο πόρισμα των εισαγγελέων. Διαβάστε όμως και τι λέει στη σελίδα 10 το πόρισμα των εισαγγελέων. 'Οτι πήρε εντολή ο πρέσβης από τον κ. Παπαϊωάννου, διευθυντή του γραφείου του Υπουργού Εξωτερικών, να προβεί κατά παράβαση των νομίμων καθηκόντων του "σε έρευνα αγοράς για την ανεύρεση ντόπιων μπράβων, προκειμένου με πληρωμή να προβούν σε βίαιη απομάκρυνση του Οτσαλάν από την πρεσβευτική κατοικία". 

Αφήστε λοιπόν τα περί ανθρωπιστικών λόγων και προσγειωθείτε στην πραγματικότητα. 

Εμείς, παρά τα όσα είπε ο κύριος Κοινοβουλευτικός Εκπρόσωπος του ΠΑ.ΣΟ.Κ., κύριε Πρόεδρε, με μεγάλο αίσθημα ευθύνης θα συμμετάσχουμε στην επιτροπή, για να καταβάλουμε όλες τις προσπάθειές μας για να διαλάμψει η αλήθεια προς πάσα κατεύθυνση. 

ΚΟΣΜΑΣ ΣΦΥΡΙΟΥ: Κύριε Πρόεδρε, το λόγο για ένα λεπτό. 

ΠΡΟΕΔΡΕΥΩΝ (Παναγιώτης Ν. Κρητικός): Και ο κ. Κολοζώφ δεν έχει πρωτολογήσει καθόλου. 

Βλέπετε τι κάνουν οι παρεμβάσεις; Ανατρέπουν τη σειρά. 

Ορίστε, έχετε το λόγο, αλλα να είστε σύντομος. 

ΚΟΣΜΑΣ ΣΦΥΡΙΟΥ: Νομίζω ότι δεν μπορεί να επικαλείται ο κ. Βαρβιτσιώτης ως ζήτημα ανευθυνότητας αναφορές τις οποίες έκανε στο παρελθόν, άστοχες. Αναφέρθηκε στον αείμνηστο Πρόεδρο του ΠΑΣΟΚ Ανδρέα Παπανδρέου, που είπε το "Βυθίσατε το Χόρα". 'Εχει ξεκαθαριστεί ιστορικά αυτό το ζήτημα... 

ΙΩΑΝΝΗΣ ΒΑΡΒΙΤΣΙΩΤΗΣ: 'Οχι βέβαια. 

ΚΟΣΜΑΣ ΣΦΥΡΙΟΥ: Το "Βυθίσατε το Χόρα" ειπώθηκε από τον τότε Αρχηγό της αξιωματικής αντιπολίτευσης εν γνώσει του τότε Πρωθυπουργού... 

ΙΩΑΝΝΗΣ ΒΑΡΒΙΤΣΙΩΤΗΣ: Λάθος. 'Οχι βέβαια. 

ΧΡΗΣΤΟΣ ΡΟΚΟΦΥΛΛΟΣ: Το παραδέχθηκε. 

ΙΩΑΝΝΗΣ ΒΑΡΒΙΤΣΙΩΤΗΣ: Λάθος. 

ΚΟΣΜΑΣ ΣΦΥΡΙΟΥ: Το έχει παραδεχθεί και ο ίδιος ο αείμνηστος Καραμανλής ... 

ΙΩΑΝΝΗΣ ΒΑΡΒΙΤΣΙΩΤΗΣ: Δεν το έχει παραδεχθεί ποτέ. Λάθος. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ας μην καταφύγουμε τώρα σε αρχεία δωδεκάτομα. 

ΚΟΣΜΑΣ ΣΦΥΡΙΟΥ: Εν πάση περιπτώσει, εντάσσετο στην τακτική που τότε έκρινε η πολιτική ηγεσία του τόπου ότι θα έπρεπε να χειριστεί εκείνο το θέμα. 

Δεν μπορεί να έρχεται τόσα χρόνια μετά και να επικαλείται ζητήματα τα οποία έχουν απαντηθεί και έχουν ιστορικά διευκρινιστεί. 

Αναφέρθηκα, κύριε συνάδελφε, στην αντιφατικότητα -και την επαναλαμβάνω. Αυτή βρίσκεται στο γεγονός ότι από τη μια πλευρά αποδεχθήκατε με ευκολία και περισσή ανευθυνότητα ότι υπήρξε προδοσία, που καταρρίπτεται από το πόρισμα -βγήκε ο εκπρόσωπός σας, υιοθέτησε αμέσως ό,τι είπε η κ. Ντιλάν, όλες εκείνες τις συκοφαντίες και τα ψευδή, τα οποία αποδείχθηκαν στην πορεία ψευδέστατα και βεβαίως διαπράξατε τεράστιο σφάλμα- και από την άλλη πλευρά έρχεστε και λέτε ότι με αίσθημα ευθύνης χειρίζεται η Νέα Δημοκρατία αυτήν την υπόθεση. Ο κ. Προκόπης Παυλόπουλος είπε ότι ουδέποτε προσπάθησε να εκμεταλλευθεί το γεγονός. 

Αν αυτό δεν είναι αντίφαση, εάν δεν είναι εκφυλισμός των εννοιών, τότε δεν μπορώ να καταλάβω τι είναι. Δεν μπορεί να χάσουν άλλο οι λέξεις το νόημά τους. 

Εν πάση περιπτώσει, επαναλαμβάνω πως λέγεται ότι χρειάστηκαν άνδρες στην πρεσβεία, διότι απ' ότι διαπιστώνω εγώ διαβάζοντας το πόρισμα, ο Οτσαλάν επέμενε να μένει στην πρεσβεία με το ζόρι, παρά το γεγονός ότι η Κυβέρνηση και οι υπηρεσιακοί του έλεγαν ότι θα έπρεπε από τις 5 του μηνός να είχε ήδη φύγει προς τρίτες χώρες. Πιθανότατα, αν ακουλουθούσε -και δεν αναλάμβανε εκείνος την ευθύνη- αυτήν την προτροπή ή μάλλον την απαίτηση της ελληνικής Κυβέρνησης, την οποία αρνείτο και τη συμφωνία την οποία πριν αναχωρήσει είχε αποδεχθεί, τότε πιθανότατα τα πράγματα να είχαν εξελιχθεί τελείως διαφορετικά. 

Επομένως, εφόσον μιλάμε για πολιτικό ηγέτη, δεν μπορεί να μην κρίνουμε και τους χειρισμούς και τις αποφάσεις που ο ίδιος έλαβε για την εξέλιξη του όλου θέματος και οι οποίες πιθανότατα να αποδείχθηκαν μοιραίες. 

ΙΩΑΝΝΗΣ ΒΑΡΒΙΤΣΙΩΤΗΣ: Κάτω από την απειλή των μπράβων ... 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Βαρβιτσιώτη, να τελειώσει αυτή η παρεμβολή. 

Ο κ. Ορέστης Κολοζώφ, Κοινοβουλευτικός Εκπρόσωπος του Κομμουνιστικού Κόμματος Ελλάδος, έχει το λόγο. 

ΟΡΕΣΤΗΣ ΚΟΛΟΖΩΦ: Κυρίες και κύριοι συνάδελφοι, η υπόθεση Οτσαλάν πριν απ' όλα αναδεικνύει πολιτικές ευθύνες τις οποίες πρέπει να διερευνήσει η Εξεταστική Επιτροπή. Η Κυβέρνηση το αποδέχεται αυτό και όπως ισχυρίζεται αυτός είναι ο λόγος που όσοι Υπουργοί χειρίστηκαν το ζήτημα αποπέμφθηκαν από την Κυβέρνηση. 'Ολοι πλην ενός, του κυρίου Πρωθυπουργού, ο οποίος και έχει την ευθύνη αυτών των χειρισμών. 

Πριν, λοιπόν, καταλήξουμε για την Εξεταστική Επιτροπή, νομίζουμε πως είμαστε σε θέση να χρεώσουμε στον ίδιο τον Πρωθυπουργό την κύρια πολιτική ευθύνη και γι' αυτό και εμείς επιμένουμε στο αίτημα της παραίτησής του. 

'Αλλωστε όταν ο Οτσαλάν παραδόθηκε στους Τούρκους και το θέμα δημοσιοποιήθηκε, τόσο οι Υπουργοί όσο και ο Πρωθυπουργός με γραπτή δήλωσή του δεν αποδεχόταν τις ευθύνες τους. Οι Υπουργοί που αποπέμφθηκαν δηλώνουν ακόμη και σήμερα πως έπραξαν το καθήκον τους και πως έχουν ήσυχη τη συνείδησή τους. Φαίνεται πως το ίδιο αισθάνεται και ο κύριος Πρωθυπουργός και γι' αυτό δεν παραιτείται ο ίδιος. 

Ο Οτσαλάν -ειπώθηκε τότε- είχε συνεννοηθεί ο ίδιος, με δική του πρωτοβουλία, με τις κενυατικές αρχές και ειπώθηκε επίσης -ειπώθηκε και σήμερα αυτό και είναι ένα ζήτημα για διερεύνηση- ότι ο ίδιος αποφάσισε να φύγει, παρά τις προτροπές που του γίνονταν να μη φύγει. 

'Ολες οι πληροφορίες που έχουμε σήμερα έχουν μια αντιφατικότητα. Αν κανένας δει την έκθεση Κωστούλα, δει το πόρισμα που εμείς δεν μπορέσαμε ακόμη να μελετήσουμε, γιατί σήμερα το πρωί το είχαμε και φυσικά δεν θα στηριχθούμε στα σχόλια των εφημερίδων... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): 'Εχετε βγάλει το πόρισμά σας εσείς! 

ΟΡΕΣΤΗΣ ΚΟΛΟΖΩΦ: Βεβαίως, κύριε Υπουργέ. 'Οταν ο κύριος Πρωθυπουργός λέει ότι αποπέμπει τους Υπουργούς για πολιτικές ευθύνες, χωρίς να προσδιορίσει συγκεκριμένα ζητήματα και όταν ο ίδιος, σύμφωνα με τις δηλώσεις των ιδίων των Υπουργών, έχει χειριστεί το θέμα, βεβαίως και τίθεται θέμα παραίτησής του. Ακόμη και η αποπομπή των Υπουργών ήρθε όχι εμμέσως, αλλά μετά την κατακραυγή κατά της Κυβέρνησης σε όλη την Ελλάδα. 

Η Κυβέρνηση έκανε και κάνει ό,τι μπορεί, ό,τι της είναι δυνατό, για να κλείσει αυτό το θέμα. Προανήγγειλε την Εξεταστική Επιτροπή και την εισαγγελική παρέμβαση με την ελπίδα πως η προσοχή όλων, του λαού, των Μέσων Μαζικής Ενημέρωσης και των πολιτικών θα στρεφόταν προς τα εκεί, εκτονώνοντας έτσι την κατάσταση, η οποία ακόμα και σήμερα εξακολουθεί να είναι φορτισμένη. 

Συγχρόνως πρόβαλε η ένταση που δημιουργεί η Τουρκία και προβάλλοντάς την σαν τον μπαμπούλα απευθύνεται στον ελληνικό λαό και του ζητά ομοψυχία για την αντιμετώπιση του εχθρού. Το ίδιο κάνει και η Νέα Δημοκρατία, ανεβάζει τους τόνους σε σχέση με το τουρκικό παιχνίδι και ζητά και αυτή ομοψυχία. 

Μα, κύριοι συνάδελφοι, είναι πεποίθηση όλων μας πως ο λαός μας είναι έτοιμος να πράξει το καθήκον του. Σε ζητήματα που βάζουν σε κίνδυνο την πατρίδα, η ομοψυχία του ελληνικού λαού είναι δεδομένη και αυτό είναι γνωστό στους πάντες. 

'Ομως, δεν μπορεί στο όνομα της ομοψυχίας να ξεχαστούν οι μεγάλες ευθύνες που έχει η Κυβέρνηση με την πολιτική που άσκησε όλα αυτά τα χρόνια, μια πολιτική αντιλαϊκή και με αυταρχισμό, που αποτυπώνεται με την ποινικοποίηση των αγώνων, όλων των λαϊκών αγώνων, με την προσπάθεια να εμποδιστεί κάθε αγώνας για τα δίκαια των εργαζομένων. 

Η υπόθεση του Οτσαλάν απλώς ήταν η σταγόνα που έκανε το ποτήρι της λαϊκής οργής να ξεχειλίσει και γι' αυτό ένιωθε και νιώθει ακόμη τόσο απομονωμένη η Κυβέρνηση από τον ελληνικό λαό. Και είναι ένα γεγονός αυτό. 

Στις πρώτες δηλώσεις του κυρίου Υπουργού των Εξωτερικών, που ανακοίνωνε την τύχη του Οτσαλάν και στη γραπτή δήλωση του κυρίου Πρωθυπουργού, υπάρχουν ορισμένες φράσεις, οι οποίες βρίσκονται ξανά και στην απόφαση του Συμβουλίου Υπουργών της Ευρωπαϊκής 'Ενωσης, που ασχολήθηκε με αυτό το θέμα. Και ο κ. Πάγκαλος, πολύ περισσότερο δε ο κύριος Πρωθυπουργός που προχθές το επανέλαβε εδώ, δηλώνουν ότι είναι αντίθετοι με κάθε είδους τρομοκρατία και το συγκεκριμενοποιούν και σε πράξεις αντίστασης των λαών. 

Το ζήτημα αυτό της τρομοκρατίας, έτσι όπως το χειρίζεται η Κυβέρνηση, είναι φυσικό να αποτελέσει κι εκείνο το σημείο, όπου οι Ηνωμένες Πολιτείες της Αμερικής αλλά και άλλοι θα ασκήσουν πίεση επάνω της, δεδομένου ότι είναι πια φανερό ότι η Κυβέρνηση σ' αυτές τις διεθνείς πιέσεις δεν μπορεί να αντισταθεί. Συνέχεια υποχωρεί. 

Σχετικά με την πρόταση Εξεταστικής Επιτροπής, που εμείς αποδεχόμαστε, νομίζουμε πως πρέπει να ερευνηθούν σε βάθος όλα τα ζητήματα και να απαντηθούν πάρα πολλά ερωτηματικά που υπάρχουν. Είναι εμπεδωμένη στην κοινή γνώμη η άποψη πως υπήρχε διεθνής συνωμοσία για τη σύλληψη του Οτσαλάν. Οι ευρωπαϊκές χώρες δεν τον δέχονταν και το αποτέλεσμα ήταν να δημιουργούνται οι προϋποθέσεις για τη σύλληψη και παράδοση του Οτσαλάν στους Τούρκους, στη χώρα -έξω από την Ευρώπη η οποία δεν τον δέχονταν-όπου και θα κατέληγε αναγκαστικά, πράγμα άλλωστε που συνέβη. 

Δεν μπορούμε να μην αναδείξουμε το ζήτημα ότι μέσα στα πλαίσια της Ευρωπαϊκής 'Ενωσης λειτουργούν ορισμένοι θεσμοί, οι οποίοι συντονίζουν τη δραστηριότητα των χωρών της Ευρωπαϊκής 'Ενωσης. Η συμφωνία Σένγκεν είναι σε πλήρη λειτουργία. Και μπορεί κανένας να αμφισβητήσει το γεγονός ότι όλη αυτή η περιπλάνηση του κ. Οτσαλάν δεν έχει σχέση με το συντονισμό αυτών των υπηρεσιών; Και μπορεί κανένας να πει ότι οι υπηρεσίες αυτές αποκρύψανε από τις δικές μας υπηρεσίες την απαίτηση ο Οτσαλάν να μην πατήσει στην Ευρώπη γιατί είναι τρομοκράτης και πρέπει να συλληφθεί όπου πάει; Μπορούμε να τα δεχθούμε αυτά; 

Επομένως, κύριοι συνάδελφοι, χρειάζεται να διερευνήσουμε το ζήτημα αυτό, κατά πόσο δηλαδή η ελληνική Κυβέρνηση ήταν γνώστης αυτής της συνωμοσίας και αν και σε ποιο βαθμό συμμετείχε η ελληνική Κυβέρνηση. 

Θέλω να υπενθυμίσω ότι η Εθνική Υπηρεσία είχε πληροφόρηση πολύ πριν ότι ο κ. Οτσαλάν θα ερχόταν στην Ελλάδα και πήρε μάλιστα και μέτρα. Και η μεν Νέα Δημοκρατία το αποδίδει στο μπάχαλο, το ελληνικό, αλλά μπορεί κανένας να πιστέψει ότι το σύνολο των υπαλλήλων στο αεροδρόμιο του Ελληνικού, που έχουν σχέση με την Ε.Υ.Π., που έχουν σχέση με τις αστυνομικές υπηρεσίες, που έχουν σχέση με τις υπηρεσίες του αεροδρομίου, από τη στιγμή που είχαν ειδοποιηθεί να εντείνουν την προσοχή τους, όλοι τους έκαναν παραλείψεις τη στιγμή που μπήκε ο Οτσαλάν στη χώρα μας; Πολύ πιο λογικό είναι να πιστέψει κανένας ότι όλοι αυτοί ήταν σε διατεταγμένη υπηρεσία και έκαναν πως δεν έβλεπαν. 

Από τις δημοσιεύσεις στον Τύπο φαίνεται πως ο Οτσαλάν επισκέφθηκε πολλές φορές την Ελλάδα. Θα έπρεπε, λοιπόν, να ερευνηθεί ποια η στάση της Κυβέρνησης κάθε φορά που ερχόταν εδώ πέρα και ποιος χειρίστηκε αυτό το ζήτημα. 

Αναφέρεται συχνά η Κυβέρνηση σε πρωτοβουλίες ιδιωτών για την παράνομη είσοδο του Οτσαλάν στη χώρα μας. Χρειάζεται αυτό το ζήτημα να διερευνηθεί. Θα δούμε τι λέει και το πόρισμα -θα το μελετήσουμε- αλλά πρέπει να διερευνηθεί καλύτερα από την Εξεταστική Επιτροπή, γιατί υπάρχουν αντιφάσεις στην έκθεση του κ. Κωστούλα και στο πόρισμα της εισαγγελικής αρχής, από μια ματιά που έριξα. 

Πρέπει ακόμα να διερευνηθεί κατά πόσο αυτό που ονομάζεται "πρωτοβουλία ιδιωτών" δεν εντάσσεται στα πλαίσια ενός σχεδιασμού που ακριβώς προέβλεπε την άφιξη του Οτσαλάν εδώ πέρα και παραπέρα την προώθησή του σε χώρα όπως είναι η Κένια. Είναι γεγονός ότι τον κυνηγούσαν σαν τρομοκράτη και θα πρέπει οπωσδήποτε να εξεταστεί αυτό το ζήτημα, κατά πόσο έγινε με συναίνεση της ελληνικής Κυβέρνησης. 

Ακόμα χρειάζεται να απαντηθεί το ερώτημα, από ποιόν και γιατί τελικά επιλέχθηκε η Κένια για την μεταφορά εκεί του Οτσαλάν. Ο πρώην Υπουργός των Εξωτερικών κ. Πάγκαλος σε συνεντεύξεις του λέει ότι αυτή ήταν επιλογή της ΕΥΠ. Αυτή η επιλογή της ΕΥΠ δεν εξηγήθηκε στους Υπουργούς που χειρίζονταν το ζήτημα και τον κύριο Πρωθυπουργό; Αυτά είναι ερωτήματα, στα οποία πρέπει κανείς να απαντήσει. 

Το ερώτημα αυτό, σχετικά με την επιλογή της Κένιας, γίνεται ακόμα σημαντικότερο, από τη στιγμή που η εκεί πρεσβεία, κατά τα λεγόμενα στην έκθεση του κ. Κωστούλα, δεν διέθετε τα μέσα για τέτοιου είδους αποστολές. 

Υπάρχει ακόμα ένα ερώτημα, σχετικά με το ποιες ενέργειες έγιναν, ώστε ο Οτσαλάν από την Κένια να πάει σε άλλη χώρα, Νότια Αφρική, Σεϋχέλλες ή Τανζανία και ποιες διαβεβαιώσεις υπήρχαν από τις αντίστοιχες κυβερνήσεις. 

Ο όλος σχεδιασμός της Κυβέρνησης, σχετικά με την περιπλάνηση του Οτσαλάν Αθήνα-Μίνσκ-Κέρκυρα-Πελοπόννησο-Κένια, ήταν σε γνώση του Οτσαλάν; Υπήρχε συναίνεσή του ή τα μάθαινε εκ των υστέρων, όταν επιβιβαζόταν στο αεροπλάνο; Γιατί μέχρι σήμερα, εκείνο που ισχυρίζεται η ελληνική Κυβέρνηση είναι ότι συμφώνησε ο Οτσαλάν να πάει εκεί προσωρινά και να φύγει. Το σημείο αυτό νομίζω ότι είναι σημαντικό και θα πρέπει να ερευνηθεί. 

Πολλά είναι τα ερωτηματικά, σε σχέση με την παραμονή του Οτσαλάν στο Ναϊρόμπι και τις τελευταίες κρίσιμες ώρες πριν την παράδοσή του. Από την έκθεση Κωστούλα γεννιέται το ερώτημα, εάν ο Πρωθυπουργός και η Κυβέρνηση έδωσαν όντως εντολή, ύστερα από απόφασή τους, να "πεταχθεί" ο Οτσαλάν -αυτό φαίνεται από παντού- έξω από την κατοικία του πρέσβη πάση θυσία. 

Σχετικά με την παράδοση του Οτσαλάν υπάρχουν αντικρουόμενες πληροφορίες και γεννιούνται τα ερωτήματα, κατά πόσο η Κυβέρνηση είχε επαφή με την Κυβέρνηση της Κένιας και ποιές διαβεβαιώσεις δόθηκαν από την Κυβέρνηση της Κένιας για να πάει σε ασφαλές μέρος. Και δεν εννοώ τη συνομιλία που ελέγετο ότι είχε ο πρεσβευτής κ. Κωστούλας με το γραμματέα του Υπουργείου Εξωτερικών ή όποια ιδιότητα είχε ο Κενιάτης υπεύθυνος. Εννοώ, αν το Υπουργείο Εξωτερικών ή άλλες υπηρεσίες της χώρας μας είχαν διερευνήσει τις προθέσεις της Κένιας και αν είχαν συζητήσει το ζήτημα. 

Από τις πληροφορίες που έχουν δει το φως της δημοσιότητας προκύπτει πως ακόμα και την τελευταία στιγμή, για να διασκεδαστούν οι ανησυχίες του Οτσαλάν, δόθηκε διαβεβαίωση από την Κυβέρνηση ότι μπορεί να πάει, διότι υπήρχε εγγύηση από την Κένια. 

Υπάρχει ακόμα ένα θέμα που θα έπρεπε και αυτό στην λεπτομέρειά του να ερευνηθεί, γιατί εντάσσεται μέσα στο κλίμα πανικού που ενεργούσε η ελληνική Κυβέρνηση. 'Οταν στο αεροδρόμιο του Ναϊρόμπι έμειναν μόνες, χωρίς τους Κενυάτες -ήδη ο Οτσαλάν είχε πάει στο αεροπλάνο που ήταν η ΜΙΤ-οι τρεις συνοδοί του Οτσαλάν, καθώς και ο πρεσβευτής με τον κ. Καλεντερίδη, θα πρέπει να ερευνηθεί κατά πόσο όντως αυτοί πήραν εντολή από την Κυβέρνηση να εγκαταλείψουν τις τρεις αυτές γυναίκες συνοδούς του Οτσαλάν, πράγμα που φυσικά δεν έκαναν, παραβαίνοντας τις εντολές. 

Τελειώνοντας, θα ήθελα να επισημάνω το γεγονός πως η όλη υπόθεση Οτσαλάν επιλέχθηκε να γίνει σε πλήρη μυστικότητα. Η μυστικότητα αυτή διατηρήθηκε μέχρι και την παράδοση του Οτσαλάν στους Τούρκους. 

Είναι πεποίθησή μας πως από τη στιγμή της άφιξης του Οτσαλάν στη χώρα έπρεπε αυτό να δημοσιοποιηθεί και οι όλοι χειρισμοί να γίνουν με πλήρη διαφάνεια. 

'Ομως, αν η επιλογή, να μη δημοσιοποιηθεί η παρουσία του Οτσαλάν στη χώρα, είναι πολιτική επιλογή που πρέπει να διερευνηθεί, εκείνο που δεν μπορεί να εξηγηθεί, είναι το γεγονός, γιατί δεν δημοσιοποιήθηκε η παρουσία του στο σπίτι του πρεσβευτή στην Κένια, από τη στιγμή που διαπιστώθηκε -και το ήξερε αυτό η Κυβέρνηση- ότι η κατοικία του πρέσβη και η Πρεσβεία βρίσκονται σε στενή παρακολούθηση από διάφορες μυστικές υπηρεσίες, αμερικάνικες, κενυατικές, πιθανόν και άλλες και υπήρχε κίνδυνος παραβίασης, ακόμη και του διπλωματικού ασύλου, για να απαγάγουν τον Οτσαλάν. 

Κύριοι συνάδελφοι, αν υπήρχε δημοσιοποίηση του ζητήματος, έστω και τότε, κανένας δεν θα τολμούσε να παραβιάσει το άσυλο της Πρεσβείας μας. 'Αλλου είδους βεβαίως ενέργειες θα γινόντουσαν, άλλου είδους πιέσεις θα ασκούσε κάποιος, αλλά όχι αυτή την απειλή να μπουν στην Πρεσβεία, ενώ οι αρχές της Κένιας γνώριζαν ότι υπάρχει πρόβλημα. 

Κύριοι συνάδελφοι, δεν ξέρω αν αυτή η Εξεταστική Επιτροπή θα μπορέσει να απαντήσει σε όλα τα ερωτήματα. Η προηγούμενη εμπειρία δείχνει πως αυτό είναι δύσκολο, όταν θίγονται παράγοντες που βρίσκονται στην Κυβέρνηση, ή θίγονται τα λεγόμενα εθνικά συμφέροντα, με την έννοια της αποκάλυψης του ρόλου που έπαιξαν υπηρεσίες των χωρών της Ευρώπης, της Ευρωπαϊκής 'Ενωσης, του ΝΑΤΟ και των Ηνωμένων Πολιτειών, πιθανόν και του Ισραήλ. 

Πιστεύουμε πως η έρευνα πρέπει να ασχοληθεί με αυτά τα ερωτήματα και με όσα προκύψουν κατά τη διαδικασία λειτουργίας της επιτροπής και να αποδοθούν οι ευθύνες, όσο υψηλά και αν βρίσκονται οι υπεύθυνοι. 

Κυρίες και κύριοι συνάδελφοι, το Κ.Κ.Ε. από την πρώτη στιγμή κατεδίκασε την υποκρισία της Ευρωπαϊκής 'Ενωσης, περί δήθεν ανθρώπινα δικαιωμάτων και την άρνηση ασύλου σε έναν ικέτη σε όλες τις χώρες της Ευρώπης. Ζητήσαμε τότε, όταν αντιληφθήκαμε ότι κάτι συμβαίνει, να παρέμβη η ελληνική Κυβέρνηση και να δώσει καταφύγιο στον Οτσαλάν, κάνοντας όλες τις δυνατές διεθνείς ενέργειες από εκεί και πέρα για διεθνοποίηση του ζητήματος αυτού. 

Αν γινόταν αυτό, πιστεύουμε πως η εξέλιξη θα ήταν διαφορετική. 'Ομως, για να γίνει αυτό το πράγμα έπρεπε αναγκαστικά η Κυβέρνηση να έρθει σε αντίθεση, αν θέλετε να συγκρουστεί, με Ευρωπαϊκή 'Ενωση, με Η.Π.Α., πράγμα που της δημιουργούσε πανικό και γι'αυτόν το λόγο ενήργησε, όπως ενήργησε. Χειρίστηκε, όπως χειρίστηκε αυτό το θέμα, γιατί ήθελε και θέλει να κινείται μέσα στο πλαίσιο της νέας τάξης πραγμάτων, η οποία δεν επιδέχεται ρήξεις μαζί της, έστω και στις επί μέρους επιλογές που κάνει. 

Τελειώνοντας, θέλω να πω ότι μέσα σ'αυτά τα πλαίσια που έχει επιλέξει η Κυβέρνηση, δηλαδή στα πλαίσια τα συμμαχικά -όπως λέγεται- στα πλαίσια της νέας τάξης πραγμάτων, δεν είναι δυνατόν να υπερασπιστεί κανένας τα εθνικά συμφέροντα, γιατί απλούστατα τα εθνικά συμφέροντα βρίσκονται εξ αντικειμένου σε αντίθεση με τα συμφέροντα των ιμπεριαλιστών. 

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος του Συνασπισμού της Αριστεράς και της Προόδου ορίζει ως Κοινοβουλευτικό Εκπρόσωπο τον Βουλευτή κ. Πέτρο Κουναλάκη, ο οποίος έχει και το λόγο. 

ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, παρακολουθώ από το πρωί τη συζήτηση. Με χαμόγελο παρακολούθησα, λοιπόν, αυτήν τη διαμάχη ΠΑ.ΣΟ.Κ. και Νέας Δημοκρατίας, ποιος είχε την πρωτοβουλία για να συγκροτηθεί αυτή η Εξεταστική Επιτροπή. Κανένας από τους δύο. Η μεν Νέα Δημοκρατία σκεπτόταν δέκα ολόκληρες ημέρες αν θα προχωρήσει σ'αυτό το βήμα ή όχι, η δε Κυβέρνηση έπευσε, όταν είδε αυτήν την ταλάντευση της Αξιωματικής Αντιπολίτευσης, να αναλάβει την πρωτοβουλία, για να πει δεν φοβούμαι τίποτα, θέλω κάθαρση, θέλω διαλεύκανση κλπ. 

Θα σας θυμίσω όμως κάτι. 'Οτι μόλις έγινε γνωστή αυτή η υπόθεση, ο Συνασπισμός το ίδιο βράδυ διά του Προέδρου του ζήτησε να συγκροτηθεί η Εξεταστική Επιτροπή με το εξής σκεπτικό. Υπάρχουν βαριές κυβερνητικές ευθύνες που πρέπει να διερευνηθούν, είμαστε από την πρώτη στιγμή αντίθετοι με το να λυθούν και να διαλευκανθούν αυτά τα προβλήματα στα πλαίσια διαφόρων σεναρίων και στα παράθυρα των μέσων ενημέρωσης και ζητήσαμε το Κοινοβούλιο να αντιμετωπίσει αυτήν την κατάσταση. Το υπενθυμίζω, γιατί αυτή είναι η αλήθεια. 

Το δεύτερο που ήθελα να πω. Ασφαλώς όλοι έχουμε μιλήσει με πολίτες όλων των πολιτικών αποχρώσεων. Στον κόσμο, στην κοινωνία κυκλοφορούν διάφορες θεωρίες γι' αυτό το θέμα. 'Αλλοι πιστεύουν στη θεωρία της προδοσίας και της κατάδοσης, άλλοι υποστηρίζουν την άποψη ότι υπήρξαν εγκληματικά κυβερνητικά λάθη. 'Ολοι όμως με όσους εγώ μίλησα, ανεξαρτήτως το τι πιστεύουν, θέλουν ένα πράγμα. Να ξεκαθαρίσει αυτή η κατάσταση, να διαλευκανθούν πλήρως τα προβλήματα, που έχουν σχέση με το θέμα αυτό, να εξαλειφθεί το στίγμα από τη χώρα μας, διότι όλοι αισθάνονται ότι υπάρχει ένα στίγμα και να απαντηθούν τα μεγάλα ερωτηματικά και να επιμερισθούν οι ευθύνες, όποιες και αν είναι αυτές. Εγώ έχω μιλήσει με πολύ κόσμο. Ανεξαρτήτως του τι πιστεύουν, όλοι καταλήγουν στο ίδιο συμπέρασμα και πρέπει να είμαστε απολύτως ευαίσθητοι απέναντι σ' αυτό το αίτημα των Ελλήνων πολιτών. 

Εγώ νομίζω ότι πρέπει να απαντηθούν ορισμένα ερωτήματα σε σχέση με την ιστορία αυτή. 

Πρώτα-πρώτα αγνοούσαν πράγματι όλοι οι κυβερνητικοί παράγοντες και οι κυβερνητικές υπηρεσίες την έλευση του Οτσαλάν, κύριε Υπουργέ; Διότι εγώ διερωτώμαι πως κάποιοι ιδιώτες τόλμησαν -θα μιλήσω για τις ευθύνες τους παρακάτω- να φέρουν τον Οτσαλάν στην Ελλάδα; Εάν ήταν εν αγνοία όλων, ήταν δυνατόν ποτέ να πιστέψουν ότι θα μπορούσε αυτός ο άνθρωπος να σταθεί στη χώρα μας; 

Δεύτερο ερώτημα: Ποιος είχε την πρωτοβουλία να προτείνει ότι ο Οτσαλάν πρέπει να μεταφερθεί στην Κένια; Διότι γι' αυτό το θέμα υπάρχουν αντικρουόμενες απόψεις. 'Αλλοι λένε, ο ίδιος, άλλοι λένε κάποιοι κυβερνητικοί παράγοντες κλπ. Πρέπει να υπάρξει μία απόλυτη διασάφηση αυτού του ζητήματος, διότι είναι εξαιρετικά κρίσιμο. Πώς αποφασίζει η ελληνική Κυβέρνηση να μεταφέρει τον άνθρωπο αυτό στην Κένια, σε μία χώρα που όλοι ξέρουμε τι συμβαίνει, ότι εκεί κυριαρχούν οι πράκτορες της CIA, ότι έχουν προηγηθεί όσαν προηγήθηκαν κλπ.; 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Γιατί ξεπερνάτε το γεγονός ότι πρώτα πήγε στη Ρωσία. 

ΠΕΤΡΟΣ ΚΟΥΝΑΛΑΚΗΣ: Δεν το ξεπερνώ εγώ. 'Ολοι ήθελαν να τον ξεφορτωθούν. Δεν υπάρχει καμία αμφιβολία. 'Εχω καμία διαφορά εγώ γι' αυτό; 

Το τρίτο, γιατί επελέγη μυστική διαδικασία. 'Ηταν δυνατόν να πιστεύει κανείς ότι μπορούσε αυτή η διαδικασία να έρθει σε επιτυχές τέλος; Εγώ σας θυμίζω κάτι το οποίο δεν έχω ακούσει. Θυμάστε ότι μόλις ο Οτσαλάν έφθασε στην Ελλάδα, πριν μάθει ίσως η Κυβέρνηση ότι ήταν εδώ, ο Υπουργός Εξωτερικών της Τουρκίας κάλεσε τον 'Ελληνα πρεσβευτή και του είπε ότι ο Οτσαλάν είναι στην Ελλάδα. Το θυμόσαστε αυτό; 'Εκανε δύο διαβήματα και η Κυβέρνηση απαντούσε ότι δεν ήταν εδώ. Και ήταν εδώ ο άνθρωπος. 'Ισως να μην το ήξερε ούτε η Κυβέρνηση ακόμη. Το ήξερε όμως το Υπουργείο Εξωτερικών της Τουρκίας. Λέω, ίσως, γιατί και αυτό πρέπει να το δούμε, αν τελικά το ήξερε ή όχι. Πάντως εμείς σίγουρα δεν είχαμε ιδέα. Και λέγαμε πάλι μεγάλη πρόκληση της Τουρκίας ότι απαιτεί από την Ελλάδα να απαντήσει σε ένα τέτοιο ερώτημα. Αυτοί ήταν πληροφορημένοι, λοιπόν, από την πρώτη στιγμή. 'Οτι ήρθε εδώ, ότι έφυγε, ότι ξανάρθε, ότι ξανάφυγε, όλα τα ήξεραν και η CIA και η μυστική υπηρεσία της Τουρκίας και πιθανώς το Ισραήλ κλπ. 'Ηταν δυνατόν λοιπόν -εγώ θέτω ένα μεγάλο ερώτημα- να πιστεύει η ελληνική Κυβέρνηση ότι ήταν δυνατόν να κάνει όλη αυτήν την επιχείρηση, χωρίς να κάνει κανείς τίποτα; Αυτό είναι ένα μεγάλο ερώτημα για μένα και κυρίως να επιλεγεί η Κένια, που είναι γνωστό, όπως είπα πριν, τι συμβαίνει σ' αυτήν τη χώρα; Γιατί δεν επελέγη ανοιχτή διαδικασία; Και ξέρετε τότε, η Ελλάδα και πολύ λιγότερα προβλήματα θα αντιμετώπιζε, αλλά και θα προκαλούσαμε την ευαισθησία της Ευρωπαϊκής 'Ενωσης να εκδηλωθεί εγκαίρως. Διότι η εκ των υστέρων ευαισθησία, δηλαδή η απαίτηση για μια δίκαιη δίκη, να μη βασανίζεται ο άνθρωπος αυτός και όλα αυτά είναι υποκριτικά και δεν πείθουν κανέναν. 

Διότι σου λένε όλοι οι πολίτες της Ευρώπης ότι από τη στιγμή που αυτός είναι στην Τουρκία, στα χέρια των Τούρκων και η Τουρκία αρνείται κατηγορηματικά να κάνει οποιαδήποτε υποχώρηση, είναι μια ευαισθησία υποκρικτική. Μπορεί όμως και να μην είναι, αλλά έτσι εκλαμβάνεται από τους πολίτες όλων των ευρωπαϊκών χωρών. 

Γιατί λοιπόν αυτή η ευαισθησία να μην επιδειχθεί εγκαίρως; Να πει δηλαδή η Κυβέρνηση ότι αυτός ο άνθρωπος ήρθε εδώ εν αγνοία μας, είναι ένα πρόβλημα, δεν μπορούμε εμείς μόνοι μας να αναλάβουμε την ευθύνη αυτού του μεγάλου ζητήματος, δεν μπορούμε να του δώσουμε άσυλο και επομένως καλούμε όλη την Ευρωπαϊκή 'Ενωση, από κοινού να αντιμετωπίσει το ζήτημα αυτό. 

Εγώ πιστεύω ότι κανείς δεν θα τολμούσε τότε να πει "παραδόστε τον στους Τούρκους". Θα βρισκόταν κάποια λύση, να μεταφερθεί στις Σεϋχέλλες ή οπουδήποτε αλλού, αλλά δεν μπορώ να πιστέψω ότι αν γινόταν μία ανοικτή πρόσκληση προς τις ευρωπαϊκές χώρες, να αντιμετωπίσουν από κοινού το ζήτημα, θα τολμούσε ο οποιοσδήποτε να τον παραδώσει στους Τούρκους. 'Αλλωστε είχαμε δύο παραδείγματα. Η Ιταλία δεν τόλμησε να το κάνει αυτό και η Γερμανία η οποία είχε εκδόσει ένταλμα συλλήψεως εναντίον του για φόνους που είχαν διαπραχθεί από το PΚΚ στο έδαφός της, δεν τόλμησε να ζητήσει την έκδοσή του, γιατί ακριβώς δεν ήθελε ούτε καν να το δικάσει η ίδια, πόσο μάλλον να τον παραδώσει στους Τούρκους. 

ΗΛΙΑΣ ΠΑΠΑΔΟΠΟΥΛΟΣ: Επομένως εμείς τι να κάναμε; 

ΠΕΤΡΟΣ ΚΟΥΝΑΛΑΚΗΣ: Αυτό λέω. 'Οτι αν κάναμε μία ανοικτή πρόσκληση προς την Ευρωπαϊκή 'Ενωση ότι το πρόβλημα είναι εδώ... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Είχε προηγηθεί η Ιταλία. 

ΠΕΤΡΟΣ ΚΟΥΝΑΛΑΚΗΣ: ...δεν μπορούμε να το αντιμετωπίσουμε μόνοι μας και θα πρέπει όλοι μαζί. Πιστεύω ότι η λύση που θα είχε εξευρεθεί θα ήταν απείρως καλύτερη από αυτά τα οποία συνέβησαν τώρα και όσον αφορά την τύχη του ίδιου του Οτσαλάν και όσον αφορά τα προβλήματα με τα οποία φορτώθηκε η πατρίδα μας. 

Πρέπει να είμαι σαφής και να πω ότι εγώ σε καμία περίπτωση δεν υποστηρίζω, όπως μερικοί άλλοι ίσως, ότι έπρεπε η Ελλάδα να αναλάβει την ευθύνη να δώσει πολιτικό άσυλο στον Οτσαλάν. Δεν μπορούσε να το κάνει αυτό. Μπορούσε όμως να επιλέξει άλλες λύσεις πολύ καλύτερες και για τα συμφέροντα της χώρας και για τον ίδιο τον άνθρωπο αυτόν και για τον κουρδικό λαό. 

'Ενα άλλο ερώτημα είναι τι συνέβη στην πρεσβεία, ποιοι ήταν οι ρόλοι των διαφόρων παραγόντων και ποιες οι συμπεριφορές τους. Διότι αυτά που διαβάσαμε από την έκθεση του κυρίου πρεσβευτή έχουν ορισμένες σκηνές απίστευτες, σκηνές ντροπής για την Ελλάδα. 

Εγώ θα ήθελα να αναφέρω δύο πράγματα. Το ένα είναι "πετάξτε τον έξω", όταν τα πράγματα είχαν σφίξει και το άλλο "αφήστε αυτές τις τρεις στο αεροδρόμιο και φύγετε". Δηλαδή αφήστε τες και αυτές βορά στις μυστικές υπηρεσίες της Κένιας, της Τουρκίας και δεν ξέρω ποιων άλλων χωρών. Αυτά είναι ανεπίτρεπτα πράγματα και έρχονται σε πλήρη αντίθεση και σε σύγκρουση με μια ευαισθησία και με τις πρωτοβουλίες τις ελληνικές και τις κυβερνητικές που αναλαμβάνονται εκ των υστέρων. Διότι αυτή η συμπεριφορά, η οποία νομίζω ότι δεν αμφισβητείται -ο κυβερνητικός εκπρόσωπος νομίζω ότι είπε ότι δεν αμφισβητεί την έκθεση του πρεσβευτή και ότι κάπως έτσι συνέβησαν τα πράγματα- είναι ντροπή για τη χώρα μας. Και εδώ χρειάζονται απαντήσεις. 

'Ενα άλλο ερώτημα είναι πώς ελήφθη η απόφαση να εγκαταλείψει ο Οτσαλάν την πρεσβεία. Κι εδώ υπάρχουν αντικρουόμενα πράγματα. Αν θυμάμαι καλά ο κ. Πάγκαλος είχε πει ότι με δική του πρωτοβουλία έφυγε από εκεί. Τώρα μαθαίνουμε από την έκθεση του πρεσβευτή ότι η Κένια υπέδειξε να φύγει από εκεί, γιατί αυτή αναλαμβάνει την ευθύνη και την πρωτοβουλία να τον μεταφέρει κάπου αλλού. 

Τι ακριβώς συμβαίνει; Ποια είναι η αλήθεια; 

Τέλος πρέπει να δούμε τις πολιτικές ευθύνες -σε όλο αυτό το διάστημα- τις υπουργικές και τις πρωθυπουργικές. Διότι διαβάζω διάφορα πράγματα, όλοι δηλώνουν ανεύθυνοι, κανείς δεν αναλαμβάνει καμιά ευθύνη ούτε οι αποπεμφθέντες και παραιτηθέντες Υπουργοί. Ο κύριος Πρωθυπουργός από ό,τι κατάλαβα λέει: "Ενημερωνόμουν μεν, αλλά δεν έπαιζα κανένα ρόλο κλπ.". 

Εγώ θέλω να θυμίσω ότι στην Ιταλία, ανεξάρτητα από το αποτέλεσμα που είχε αυτή η ιστορία, την όλη ευθύνη ανέλαβε ο Πρωθυπουργός της χώρας ο κ. Ντ' Αλέμα. Αυτός ήταν το πρόσωπο που εμφανιζόταν καθημερινά και αναλάμβανε τις ευθύνες ανεξάρτητα εάν συμφωνούμε ή όχι με τις πρωτοβουλίες και τις κινήσεις της ιταλικής κυβέρνησης. 

Πάντως ανέλαβε δημοσίως όλο το χειρισμό αυτής της υπόθεσης. Εδώ, λοιπόν, όλα αυτά είναι στο σκοτάδι, δεν ξέρουμε τι ακριβώς συνέβη. 

Τώρα, ένα άλλο θέμα που ήθελα να θίξω είναι το εξής: Πώς θα λειτουργήσει αυτή η Εξεταστική Επιτροπή; 'Ολοι συμφωνούμε ότι πρέπει να συγκροτηθεί. Σε ποια συμπεράσματα θα καταλήξει, αν το πόρισμά της θα είναι ενιαίο και ποια θα είναι η συμπεριφορά των κομμάτων σε αυτή τη διαδικασία; 

Κύριοι συνάδελφοι, πρέπει να ξέρουμε ότι υπάρχει στη χώρα μας ένα εξαιρετικά σημαντικό πρόβλημα και μπορεί να επιδεινωθεί η κατάσταση. Ποιο είναι αυτό το πρόβλημα; Οι πολίτες αμφισβητούν σε σημαντικό βαθμό το ρόλο και τις δυνατότητες του ελληνικού Κοινοβουλίου, μην κρυβόμαστε πίσω από το δάχτυλό μας, αυτή είναι η αλήθεια. 'Οταν πεις σε κάποιους πολίτες ότι το Ελληνικό Κοινοβούλιο θα αναλάβει την υπόθεση, οι περισσότεροι χαμογελούν και λένε "αφήστε τα τώρα αυτά, ξέρουμε τι θα γίνει εκεί πέρα". Αυτό, λοιπόν, είναι το πρώτο πολύ σημαντικό πρόβλημα και πρέπει να το πάρουμε υπόψη μας. 

Το δεύτερο είναι η απαξίωση της πολιτικής και των κομμάτων που επίσης είναι εξαιρετικά διαδεδομένη. 

Η αρνητική στάση των πολιτών, όταν εμείς τους λέμε ότι το Κοινοβούλιο θα επιληφθεί, στηρίζεται στο ότι υπάρχει ένα εξαιρετικά αρνητικό παρελθόν από εξεταστικές επιτροπές. 'Ετσι δεν είναι; 'Ολοι ξέρουμε και όλοι οι πολίτες ξέρουν ότι όποτε αποφάσισε το Κοινοβούλιο να εξετάσει τέτοια ζητήματα, οδηγήθηκε σε αποτυχία, σε κομματικά πορίσματα κ.ο.κ. 

Το λέω αυτό για να επισημάνω ότι έχουμε όλοι χρέος, Κυβέρνηση και Αντιπολίτευση, να ανατρέψουμε αυτό το κλίμα. Είναι μια μεγάλη πρόκληση αυτή η Εξεταστική Επιτροπή και απ' αυτήν τη σκοπιά. Και θα καταστήσουμε πάλι το Κοινοβούλιο ένα θεσμό αξιόπιστο και φερέγγυο του δημοκρατικού μας πολιτεύματος. Αυτό απευθύνεται προς όλους και προς την Αντιπολίτευση αλλά και προς την Κυβέρνηση. Διότι αν καταλήξει αυτή η ιστορία σε κομματικά πορίσματα, όπου το κυβερνητικό πόρισμα θα βγάζει τα πάντα "λάδι" και κάποια αντιπολιτευτικά πορίσματα θα επιρρίπτουν ευθύνες, ο λαός θα βάλει τα γέλια και θα πει ότι όλα αυτά δεν ήταν τίποτε άλλο παρά μία μικροκομματική επιδίωξη, για να κερδιθούν πόντοι από το άλφα ή βήτα κόμμα εν όψει των ευρωεκλογών. Πρέπει να προσέξουμε πάρα πολύ τον τρόπο με τον οποίο θα αντιμετωπίσουμε αυτό το εξαιρετικά σημαντικό πρόβλημα. 

Θα ήθελα να αναφερθώ σε ένα τελευταίο θέμα, κυρίες και κύριοι, διότι άκουσα και μερικές απόψεις, κυρίως από τον κ. Ιντζέ, με τις οποίες καθέτως βεβαίως διαφωνώ. 'Ενα από τα μεγάλα ερωτηματικά είναι πώς έδρασαν αυτοί οι πολίτες που σήμερα παραπέμπονται με το εισαγγελικό πόρισμα. Εγώ λέω ότι οι ευθύνες τους είναι εξαιρετικά σημαντικές και θα κριθούν από τη δικαιοσύνη. Το Κοινοβούλιο όμως -το είπα και πριν και το επαναλαμβάνω-πρέπει να διερευνήσει πώς τόλμησαν αυτοί οι πολίτες και οι ιδιώτες να φέρουν τον Οτσαλάν στην Ελλάδα, ποιες ήταν οι σχέσεις τους όχι μόνο αυτές τις μέρες αλλά και στο παρελθόν με την Κυβέρνηση, με κυβερνητικούς παράγοντες, ορισμένους, αλλά και με κυβερνητικές υπηρεσίες -διότι είναι γνωστό ότι υπήρχαν σχέσεις- και με την ΕΥΠ και με το Υπουργείο Εξωτερικών. Σας θυμίζω ότι ο κ. Πάγκαλος την επομένη της παραίτησής του, όταν βγήκε να μιλήσει στο Νίκο Χατζηνικολάου, αν δεν κάνω λάθος, στο "MEGA CHANNEL", εξύμνησε τον κ. Ναξάκη, ως παλιό του φίλο, ως συμμαθητή του, ως εξαιρετικό πατριώτη... 

ΗΛΙΑΣ ΠΑΠΑΔΟΠΟΥΛΟΣ: Το "συμμαθητής του" δεν είναι ύμνος. 

ΠΕΤΡΟΣ ΚΟΥΝΑΛΑΚΗΣ: Με συγχωρείτε πάρα πολύ, αυτό ήταν ύμνος από τον κ. Πάγκαλο. Δεν ήταν μόνο το "συμμαθητής", είπε και πολλά άλλα. Επομένως πρέπει να διερευνηθούν αυτές οι σχέσεις. 

ΑΝΑΣΤΑΣΙΟΣ ΙΝΤΖΕΣ: Πού διαφωνούμε; 

ΠΕΤΡΟΣ ΚΟΥΝΑΛΑΚΗΣ: Θα διαφωνήσουμε παρακάτω. 

Δεν πείθει καθόλου, κατά τη γνώμη μου, η κατόπιν εορτής καταγγελία των δραστηριοτήτων αυτών των ιδιωτών από την Κυβέρνηση. Διότι τι συμβαίνει εδώ; Υπάρχει μία μακροπρόθεσμη συνεργασία, υπάρχει μία συνεργασία τις κρίσιμες εκείνες ημέρες. 'Οταν το εγχείρημα οδηγείται σε πλήρη αποτυχία, βγαίνει η Κυβέρνηση και τους καταγγέλλει. Αυτό είναι απαράδεκτο. 'Η από την πρώτη στιγμή λες "κύριοι εσείς στο πλάϊ, δεν έχετε καμία απολύτως σχέση, παρανομήσατε, μας φέρατε ένα πρόβλημα, εμείς το αναλαμβάνουμε και προσπαθούμε να το αντιμετωπίσουμε για να το λύσουμε" ή όταν καταγγέλλεις μετά το φιάσκο της ιστορίας αυτής, είσαι τουλάχιστον αναξιόπιστος, για να μην πω βαρύτερες λέξεις. 

Είναι γνωστό επίσης ότι πολλοί απ'αυτούς ανήκουν ή πρόσκεινται στο κυβερνητικό κόμμα. Είναι γνωστά αυτά τα πράγματα. 

'Ομως -και εδώ είναι τώρα η κριτική μου προς τον κ. Ιντζέ- είναι απαράδεκτο κατά τη γνώμη μου να καταβάλλεται στο Κοινοβούλιο προσπάθεια, να εμφανιστούν όλοι αυτοί ως πατριώτες. Και λέω όλοι αυτοί, γιατί εγώ δεν αμφισβητώ ότι ανάμεσά τους μπορεί να είναι και τέτοιοι, αλλά μπορεί ανάμεσά τους να είναι άλλοι που να έπαιξαν άλλους ρόλους και να είχαν άλλες επιδιώξεις. 

Είναι επίσης απαράδεκτο, νομίζω, να εκμηδενιστεί ο κίνδυνος του υπερπατριωτισμού και του εθνικισμού, ο οποίος είναι απολύτως υπαρκτός και ο οποίος εμφανίζεται και προσλαμβάνει επικίνδυνες διαστάσεις κάθε φορά που στην Ελλάδα έχουμε έξαρση μιας κρίσης. Κάθε φορά που συμβαίνουν αυτά, αλωνίζουν αυτοί οι κύριοι. Μόλις ηρεμήσει η κατάσταση, μπαίνουν στα καβούκια τους και εμφανίζονται στην επόμενη κρίση. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Οι εκατόν ογδόντα έξι Βουλευτές τι είναι; 

ΠΕΤΡΟΣ ΚΟΥΝΑΛΑΚΗΣ: Δεν μιλάω για τους εκατόν ογδόντα έξι Βουλευτές. Δεν είναι οι εκατόν ογδόντα έξι Βουλευτές υπερπατριώτες. Ξέρετε πάρα πολύ καλά ποιους εννοώ. Αυτούς που αλώνιζαν αυτές τις ημέρες τα κανάλια και τα παράθυρα και σήκωναν τη σημαία του πολέμου και της επανάστασης. Αυτούς εννοώ. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Εσείς ήσασταν απών. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, όχι διακοπές. 

ΠΕΤΡΟΣ ΚΟΥΝΑΛΑΚΗΣ: Βεβαίως. Από τους εκατόν ογδόντα έξι ήμουν συνειδητά απών, διότι αυτή ήταν λανθασμένη πράξη. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ως τι ήσασταν απών; Ως κατήγορος του τουρκικού κράτους είσαστε εδώ; 

ΠΕΤΡΟΣ ΚΟΥΝΑΛΑΚΗΣ: Τι είπατε; Δεν κατάλαβα. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Να προσέχετε πώς μιλάτε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε, μη διακόπτετε. 

ΠΕΤΡΟΣ ΚΟΥΝΑΛΑΚΗΣ: Εγώ προσέχω πάρα πολύ, όταν μιλάω. 

Αυτός ο κίνδυνος, λοιπόν, είναι υπαρκτός και σε ορισμένες στιγμές προσλαμβάνει και επικίνδυνες διαστάσεις. Εγώ όμως και πάλι ασκώ κριτική στο κυβερνητικό κόμμα. 

Το είπα και προχθές σε μία εκδήλωση του ΟΠΕΚ με θέμα "Εθνικισμός και υπερπατριωτισμός". Είπα ότι κατά τη γνώμη μου το ΠΑ.ΣΟ.Κ. είναι το μοναδικό σοσιαλιστικό ή σοσιαλδημοκρατικό κόμμα στην Ευρώπη, το οποίο στους κόλπους του έχει ρεύματα τέτοιας μορφής, τα οποία ορισμένες στιγμές μετατρέπονται σε ακροδεξιά και τα οποία δεν είναι ρεύματα μικρά, άνευ σημασίας, αλλά σε κρίσιμες στιγμές επιβάλλουν στο σύνολο του ΠΑ.ΣΟ.Κ. την πολιτική τους. Και αυτό για μένα είναι ο κίνδυνος. Και το ΠΑ.ΣΟ.Κ. έχει χρέος να αντιμετωπίσει τον κίνδυνο αυτόν. 

Βέβαια, εκεί μου είπαν καλύτερα να τους έχουμε μαντρωμένους ως ένα μικρό ρεύμα στο κόμμα μας, παρά να πάνε να φτιάξουν ένα ακροδεξιό κόμμα στην Ελλάδα. Εγώ, λοιπόν, δεν συμφωνώ με αυτό. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Κουναλάκη, θα σας φωνάξουμε να τα πείτε στο συνέδριό μας. Αφήστε το Βήμα της Βουλής. 

ΠΕΤΡΟΣ ΚΟΥΝΑΛΑΚΗΣ: Εσείς πρέπει να τα πείτε αυτά, διότι δεν είναι θέμα που αφορά ένα κόμμα, αλλά είναι θέμα που αφορά τη δημοκρατία, τη χώρα μας και ενέχει κινδύνους. Το κόμμα σας και τα εσωτερικά του δεν με ενδιαφέρουν, ούτε επεμβαίνω. Δεν είναι, όμως, αυτό εσωτερικό πρόβλημα του ΠΑ.ΣΟ.Κ. 'Οταν είστε ένα κόμμα στην εξουσία, τέτοια φαινόμενα δημιουργούν προβλήματα σε ολόκληρη τη χώρα και το λαό μας. Γι'αυτό τα καυτηριάζω. 

ΚΩΣΤΑΣ ΓΕΙΤΟΝΑΣ (Υπουργός Επικρατείας ): Κύριε Πρόεδρε, μου επιτρέπετε μία διακοπή; 

ΠΡΟΕΔΡΕΥΩΝ (Παναγιώτης Ν. Κρητικός): Αν επιτρέπει ο κ. Κουναλάκης. Αν δεν επιτρέπει, όταν ολοκληρώσει. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Κουναλάκη, επιτρέπετε μία διακοπή; 

ΠΕΤΡΟΣ ΚΟΥΝΑΛΑΚΗΣ: Βεβαίως. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Θα σας παρακαλέσω, κύριε Κουναλάκη για τα εξής: Μπορείτε να εκθέτετε τις απόψεις και να εκφράζετε το λόγο σας με όποιον τρόπο θέλετε. 'Οταν, όμως, μιλάτε για το ΠΑ.ΣΟ.Κ., για τις υπηρεσίες που προσφέρει και που προσέφερε στη δημοκρατία, να μιλάτε με πολύ σεβασμό. 

ΠΕΤΡΟΣ ΚΟΥΝΑΛΑΚΗΣ: Μίλησα εγώ για το ΠΑ.ΣΟ.Κ. ή για τα ρεύματα αυτά; Για το ΠΑ.ΣΟ.Κ. συνολικά; Φαίνεται ότι δεν καταλάβατε τι είπα. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Εγώ κατάλαβα πολύ καλά. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μιλάει ως εκπρόσωπος ... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι, διότι θα γίνει ένας διάλογος που δεν έχει χώρο σ' αυτήν τη συζήτηση. 

ΠΕΤΡΟΣ ΚΟΥΝΑΛΑΚΗΣ: Ξεκαθαρίστε το χώρο σας εσείς, που έχετε και κρίσιμο ρόλο τώρα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ολοκληρώστε, κύριε Κουναλάκη. 

ΠΕΤΡΟΣ ΚΟΥΝΑΛΑΚΗΣ: Αυτό που θέλω να πω εγώ τελειώνοντας είναι ότι άλλο αυτά, άλλο η κριτική στον υπερεθνικισμό και τον υπερπατριωτισμό, που αποτελεί για μένα σοβαρό κίνδυνο και άλλο βεβαίως είναι μία ειλικρινής και γνήσια αλληλεγγύη με τον κουρδικό λαό και όλους τους λαούς που καταπιέζονται και διεκδικούν τα δικαιώματά τους. 

Και να σας πω και κάτι άλλο; Δεν είδα ορισμένους από σας, οι οποίοι έχετε σηκώσει τη σημαία της επανάστασης, όταν ήταν οι πεντακόσιοι Κούρδοι ολόκληρους μήνες σε άθλια κατάσταση στην πλατεία Κουμουνδούρου, να δείξετε το παραμικρό ενδιαφέρον. Και όταν σε κάποιον από εσάς είπα κάτι, ξέρετε τι μου απάντησε; "Αυτοί δεν είναι του PKK και δεν μας ενδιαφέρουν." Εμείς δεν ξεχωρίζουμε τους Κούρδους σε PKK και σε μη PKK. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αυτά είναι προβοκάτσια, τίποτα άλλο. 

ΠΕΤΡΟΣ ΚΟΥΝΑΛΑΚΗΣ: Είμαστε αλληλέγγυοι με ένα λαό που καταπιέζεται και διεκδικεί τα δικαιώματά του. 

Ευχαριστώ πολύ. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Να τον κατονομάσετε. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αυτό ακριβώς να κάνετε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, μη γίνεται σε προσωπικό τόνο και σε προσωπικό επίπεδο διάλογος. Τελείωσε η συζήτηση. 

Κυρίες και κύριοι συνάδελφοι, έχω τη χαρά να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τέσσερις μαθητές και τρεις συνοδοί καθηγητές από το Γυμνάσιο Αγίας Τριάδας Αργολίδας. Τους καλωσορίζουμε στο Κοινοβούλιο. 

(Χειροκροτήματα απ'όλες τις πτέρυγες) 

Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, ψηφίζουμε -όπως τόνισε και ο ειδικός αγορητής του ΔΗ.Κ.ΚΙ., κ. Ιντζές-υπέρ της σύστασης Εξεταστικής Επιτροπής, τελώντας όμως εν γνώσει ότι δεν θα καταλήξει πουθενά, όπως δεν κατέληξαν πουθενά παρόμοιες εξεταστικές επιτροπές και στο παρελθόν. Είμαστε βέβαιοι ότι στο τέλος το κυβερνών κόμμα, με την πλειοψηφία που διαθέτει, θα προσπαθήσει να ωραιοποιήσει τα πράγματα. Τα άλλα κόμματα βέβαια θα πουν τις δικές τους απόψεις. Και τελικά μέσα από αυτήν τη διαδικασία θέλει το ΠΑ.ΣΟ.Κ. να εκτονώσει την κατάσταση και στην ουσία να αποκρύψει τη μεγάλη πολιτική του ευθύνη, τη μεγάλη πολιτική ευθύνη της Κυβέρνησής του γι'αυτά που συνέβησαν, για τον τρόπο που χειρίστηκε γενικά η Κυβέρνηση του ΠΑ.ΣΟ.Κ. την περίπτωση Οτσαλάν. 

Πριν όμως μπω στην πολιτική ανάλυση του θέματος, που αυτή σήμερα έχει σημασία σε αυτήν τη συγκεκριμένη πρόταση για τη σύσταση Εξεταστικής Επιτροπής, θα ήθελα να εκφράσω την έντονη δυσαρέσκειά μου -πιστεύω απηχώντας και διερμηνεύοντας τα αισθήματα όλου του ελληνικού λαού, ανεξάρτητα από πολιτική τοποθέτηση- για τα ολισθήματα στα οποία κάθε μέρα υποπίπτει η Κυβέρνηση, ακόμη και μετά από το πόρισμα, πριν καν έρθει αυτό στη Βουλή. 

Ακούσαμε χθες όλοι με μεγάλη μας έκπληξη τον Κυβερνητικό Εκπρόσωπο, που πάντα όταν λέει κάτι προηγουμένως συνεννοείται με τον Πρωθυπουργό -έτσι ξέρω εγώ να λειτουργούν οι κυβερνητικοί εκπρόσωποι πάντα, εκτός αν ούτε και εδώ έχει καμία σχέση και γνώση ο Πρωθυπουργός, ο οποίος φαίνεται ότι είναι απών από την Ελλάδα- να λέει, παρά το γεγονός ότι ήταν σήμερα εν όψει να συζητηθεί αυτή η πρόταση για τη σύσταση Εξεταστικής Επιτροπής, ότι δεν υπάρχουν ποινικές ευθύνες κανενός πολιτικού στελέχους, κανενός Υπουργού. Και περιμένουμε σοβαρά -είμαστε υπεύθυνοι εμείς, είναι υπεύθυνη η Κυβέρνηση- να μας πιστέψει ο ελληνικός λαός, όταν ξέρει πλέον ποια είναι η κατάληξη όλων αυτών των εξεταστικών επιτροπών; Και μάλιστα, όταν ο κυβερνητικός εκπρόσωπος προκαταλαμβάνει κατά τρόπο αντισυνταγματικό και πολιτικά και ηθικά ανέντιμο και απαράδεκτο τη δουλειά της Πλειοψηφίας, που είναι του κυβερνώντος κόμματος, που υποτίθεται ότι θα κάνει Εξεταστική Επιτροπή για να καταλήξει στο τέλος αν προκύψουν ποινικές ευθύνες, ενδεχομένως και σύσταση προανακριτικής επιτροπής της Βουλής και δίνει μήνυμα προς τους κυβερνητικούς Βουλευτές, εν όψει της σημερινής συζήτησης για τη συγκρότησης της Εξεταστικής Επιτροπής "μη διανοηθείτε να σκεφθείτε ότι μπορεί να βγει μέσα από αυτήν τη διαδικασία" -αν βγει, δεν λέω εγώ ότι θα βγει- "οποιαδήποτε ποινική ευθύνη και αυτό να αποτυπωθεί σε πόρισμα"; 

Κυρίες και κύριοι συνάδελφοι, δυστυχώς είμαστε σε μία περίοδο μεγάλης παρακμής. Υπάρχει κρίση των θεσμών. Για την οποία κρίση η ευθύνη είναι κατά κύριο λόγο της Κυβέρνησης, όταν φθάνει στο σημείο, πριν κατατεθεί καν το πόρισμα, να βγαίνει ο εκπρόσωπος της Κυβέρνησης εις δόξαν της ανεξαρτησίας της δικαιοσύνης και να προδιαγράφει ότι δεν υπάρχουν ποινικές ευθύνες. 

Και απαντώ με αυτό σε εκείνο που είπε προηγουμένως ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου. Γιατί εμείς, που είμαστε στην Αντιπολίτευση, σεβόμαστε τους θεσμούς, αλλά και εννοούμε να ασκούμε υπεύθυνα τα καθήκοντά μας. Και συγκεκριμένα ο ομιλών, όταν ήρθα το πρωί στη Βουλή και ήταν όλα τα κανάλια απέξω για να πάρουν δηλώσεις, ξέρετε τι είπα; Η υπευθυνότητα του λειτουργήματός μου -και εν όψει της διαδικασίας που θα ακολουθήσει σήμερα- δεν μου επιτρέπει να πάρω οποιαδήποτε θέση και έτσι, ανεύθυνα να πω, ότι υπάρχουν ποινικές ή πολιτικές ευθύνες. 

Αυτό που εγώ ως Αρχηγός μικρού κόμματος της Αντιπολίτευσης το σεβάστηκα, η Κυβέρνηση διά του Κυβερνητικού Εκπροσώπου δεν το σεβάστηκε. Και ασφαλώς απέδειξε η Κυβέρνηση για πολλοστή φορά ότι δεν σέβεται ούτε την ανεξαρτησία της δικαιοσύνης ούτε την ανεξαρτησία των κοινοβουλευτικών θεσμών και διαδικασιών ούτε την αντικειμενικότητά τους. Θέλει απλά η Κυβέρνηση να καπελώνει τα πάντα, προκειμένου να εξυπηρετήσει τα κακώς εννοούμενα κομματικά της συμφέροντα. Και γι' αυτό είπα πριν ότι δεν περιμένουμε τίποτα εμείς ως ΔΗ.Κ.ΚΙ. απ' αυτήν τη διαδικασία, αφού προδιέγραψε το αποτέλεσμά της η Κυβέρνηση διά των πλέον επισήμων χειλέων, που είναι ο κυβερνητικός εκπρόσωπος, που λέει ό,τι λέει μετά από συνεννόηση και με εντολή του Πρωθυπουργού. Τα λέω αυτά απλά για να ξεκαθαρίζουμε τα πράγματα μεταξύ μας. 

Κυρίες και κύριοι συνάδελφοι, όπως από την πρώτη στιγμή είπαμε, από την πλευρά του ΔΗ.Κ.ΚΙ. δεν είναι μόνο απαράδεκτοι για λόγους ανθρωπιστικούς οι χειρισμοί που έκανε η Κυβέρνηση απέναντι σε έναν Κούρδο ηγέτη, είναι και εθνικά επιζήμια αυτή η πολιτική και αυτοί οι χειρισμοί. Αποκάλυψαν σε όλο το μεγαλείο ότι αυτή η Κυβέρνηση είναι επικίνδυνη και από εδώ και πέρα θα είναι ακόμα περισσότερο επικίνδυνη, γιατί λειτουργεί και συνεχίζει να λειτουργεί με τη λογική της υποτέλειας, της δουλοπρέπειας και της εξάρτησης, αδιαφορώντας για τα εθνικά μας συμφέροντα, για τα συμφέροντα της Ελλάδας και του Ελληνισμού. Γιατί; 

Γιατί, κυρίες και κύριοι συνάδελφοι, αν θέλουμε σοβαρά να αναλύσουμε τα πράγματα στην περιοχή μας και με βάση την ανάλυση να καταλήξουμε στη χάραξη μιας εθνικής στρατηγικής και μιας σωστής εξωτερικής πολιτικής, θα διαπιστώσουμε αβίαστα ορισμένα πράγματα. 

Θα διαπιστώσουμε ότι αυτά που συμβαίνουν σήμερα στα Βαλκάνια, στο Κόσοβο και λίγο πριν, στην Κροατία, στη Σλοβενία και στη Βοσνία, αυτά που συμβαίνουν επίσης με το κουρδικό έθνος και την Τουρκία, αλλά και στην περιοχή της Ανατολικής Μεσογείου και της Εγγύς Ανατολής, δεν είναι τυχαία γεγονότα. Δεν είναι γεγονότα τα οποία οφείλονται, όπως απλοποιημένα η Κυβέρνηση και κάποιοι άλλοι εμφανίζουν, μόνο στο ότι υπάρχει στρατοκρατικό καθεστώς στην 'Αγκυρα, μόνο στο ότι δεν έχουν νοημοσύνη ή είναι θρασείς οι Τούρκοι. Αυτά είναι ενταγμένα σε ένα ευρύτερο καλά μελετημένο στρατηγικό σχέδιο των Ηνωμένων Πολιτειών της Αμερικής και των μεγάλων δυνάμεων της Δύσης, που σταδιακά προωθείται αυτό στην περιοχή της Μέσης Ανατολής, στην περιοχή των Βαλκανίων, στην περιοχή της Ανατολικής, Κεντρικής Ευρώπης, με τελικό στόχο να ελεγχθούν σήμερα και μελλοντικά οι πηγές ενέργειας, οι πλουτοπαραγωγικές πηγές στην Κασπία Θάλασσα και στην περιοχή του Ιράκ και του Ιράν. 

Για να γίνει αυτό τελικά, πέρα των άλλων πρέπει να εξασφαλίσουν την απρόσκοπτη διέλευση, κυρίως του μαύρου χρυσού, του πετρελαίου, από την Κασπία προς τη Μεσόγειο. Και η μόνη δίοδος που θέλουν οι Αμερικανοί, για να είναι απρόσκοπτη αυτή η διέλευση, είναι το Κουρδιστάν. 

Καταλάβετέ το επιτέλους, κύριοι της Κυβέρνησης, όταν χαράζετε εξωτερική πολιτική και όταν καθορίζετε την πολιτική σας για τα εθνικά μας θέματα. 

Γι' αυτόν ακριβώς το λόγο, ο Αμερικανός Υπουργός Ενέργειας πριν από κάποιους μήνες, σε ένα σεμινάριο που είχε γίνει και είχε παραστεί, είπε ότι το πρόβλημα δεν είναι εάν θα γίνει ο αγωγός -το θεωρούν δεδομένο- αλλά το πότε θα γίνει μέσω Κουρδιστάν. 

Εσείς ως κυβέρνηση -που θα έπρεπε να ενδιαφέρεστε όχι για τα αμερικάνικα και τουρκικά σχέδια και συμφέροντα, αλλά για τα ελληνικά- να καταβάλετε κάθε προσπάθεια για τη μεταφορά του πετρελαίου μέσω του αγωγού Μπουργκάς - Αλεξανδρούπολη, για να φέρει την Τουρκία, από μεγάλη περιφερειακή δύναμη που θέλουν να την αναδείξουν οι Η.Π.Α., σε δυσμενέστερη μοίρα και να αναδείξουμε το δικό μας ρόλο στην περιοχή, εσείς τι κάνετε; Ενώ ξέρετε ότι αυτό είναι το σχέδιο, ότι πάνε να διαλύσουν το κουρδικό έθνος, να ελέγξουν ό,τι απομείνει -αυτός είναι άλλωστε ο λόγος που μεταξύ των άλλων έκαναν το αυτόνομο Κουρδιστάν στο Ιράκ μετά την επέμβαση στον Περσικό Κόλπο- θέλουν επίσης μέσα από τη διάλυση του κουρδικού έθνους να εξασφαλίσουν και την Τουρκία από τον κίνδυνο, αν θελήσουν να επέμβουν στο Αιγαίο και στην Κύπρο, να μην έχουν από μέσα τους τον αντίπαλο που θα αποτελούσε ουσιαστική αποτρεπτική δύναμη. Εσείς όμως βοηθάτε τους Τούρκους και τους Αμερικανούς. Στην ουσία αυτό κάνετε, κύριοι, με την πολιτική σας, ανεξάρτητα από τις προθέσεις σας. Τους βοηθάτε να εξοντώσουν τον κουρδικό λαό, για να μην τον έχουν αυτόν στο μέλλον και οι Αμερικάνοι από την άλλη πλευρά να εξασφαλίσουν την απρόσκοπτη διέλευση των αγωγών πετρελαίου, αλλά και των άλλων πηγών -υδάτινοι πόροι, Ευφράτης, Τίγρης κλπ.- μέσω του Κουρδιστάν. 

Αντί εσείς να ακολουθείτε μια πολιτική η οποία θα εξυπηρετούσε την Ελλάδα και θα ενίσχυε ακόμα περισσότερο τις σχέσεις της Ελλάδας με το κουρδικό έθνος, αλλά και τις γειτονικές χώρες της Τουρκίας, με τις οποίες έχει μόνιμη αντιπαλότητα -που είναι και οι άλλες αποτρεπτικές δυνάμεις, για να μην επιτρέψουν να σκεφτούν έστω οι Τούρκοι να κάνουν θερμό επεισόδιο στο Αιγαίο και στην Κύπρο- εσείς προσφέρετε ένα μεγάλο δώρο που δεν μπόρεσαν επί δεκαετίες να πετύχουν οι Τούρκοι ούτε οι ΗΠΑ. Τους βοηθάτε και με τους χειρισμούς στην υπόθεση Οτσαλάν και φοβάμαι ότι πολύ σύντομα -με αυτά που διαβάζουμε- μετά τη σύλληψη του Οτσαλάν -από εσάς όλα τα περιμένουμε, γι'αυτό είσαστε πολύ επικίνδυνοι κάθε μέρα που περνάει- και σαφώς άμεσα -γιατί έμμεσα το είπε ο κύριος Πρωθυπουργός- θα πείτε ότι το PKK είναι τρομοκρατική οργάνωση. Τι μεγαλύτερη προσφορά προς την Τουρκία θα μπορούσατε να κάνετε; 

Το πόρισμα, αγαπητοί συνάδελφοι -διαβάστε το- εκφράζει αυτήν τη δουλοπρέπεια που περνάει όχι μόνο η Κυβέρνηση και το νέο ΠΑΣΟΚ. Λέει επί λέξει: "Οι ανωτέρω ενέργειες του Αντώνη Ναξάκη εκφράζουν σαφώς εκδήλωση διαθέσεων εχθρότητας και μίσους έναντι της Τουρκίας" -να μην πειράξουμε την Τουρκία, τη φίλη σας- "μετά της οποίας η Ελλάδα διατηρεί ειρηνικές και συμμαχικές σχέσεις". 

Πιο κάτω το πόρισμα λέει το εξής: "Ειδικότερα η είσοδος του Οτσαλάν στην Ελλάδα παρανόμως, η προώθηση στο εσωτερικό, η εξασφάλιση στέγης προς απόκρυψη, αποτελούν ενέργειες που ενέχουν σαφώς χαρακτήρα εχθρικής πράξης εναντίον της Τουρκίας, με δεδομένη τη θέση της τελευταίας ότι μια τέτοια ενέργεια αποτελεί casus belli". Ντροπή και αίσχος. Εκεί οδηγούν τις αρχές, εκεί οδηγούν το λαό, αυτοί που κυβερνάνε. Παράλληλα, με την έννοια που έδωσα προηγουμένως, θέλω αντιπαράθεση από τον υπεύθυνο Πρωθυπουργό ή από τον υπεύθυνο Υπουργό Εξωτερικών, που να αρνείται αυτήν την ανάλυση που έκανα πριν. 

Απ' αυτήν την ανάλυση καταδεικνύεται ότι τέτοιες κινήσεις και τέτοιες ενέργειες βλάπτουν ευθέως τα εθνικά συμφέροντα και αγγίζουν ακόμη τα όρια μεγάλων, βαρυτάτων, αν συνεχιστεί στο μέλλον αυτή η πολιτική, ποινικών αδικημάτων με ανεπανόρθωτες ζημιές για την Ελλάδα, για την Κύπρο, για τον Ελληνισμό, για το ελληνικό έθνος. 

Κύριοι συνάδελφοι και κύριοι της Κυβέρνησης, εάν η Τουρκία, όπως μέχρι τώρα με τους S-300, όπως μέχρι τώρα με τον Οτσαλάν, σας πει ότι θεωρώ casus belli αν δεν επιτρέψετε στα τουρκικά στρατεύματα να περάσουν μέσα από τη Θεσσαλονίκη, από τη Θράκη, αν σας πει -για να το πω πιο απλά και βαρύγδουπα- ότι αν δεν μας επιτρέψετε να παραβιάζουμε τον εθνικό σας εναέριο χώρο μέχρι και την Κρήτη, θεωρούμε ότι αυτό είναι casus belli, εσείς θα το αποδεχθείτε; Γιατί εκεί μας έχετε οδηγήσει. 

Είπαν οι Τούρκοι και οι Αμερικάνοι: όχι στην εγκατάσταση των πυραύλων S 300. Εσείς τους δώσατε το δικαίωμα να καθορίζουν αυτοί την εθνική μας άμυνα. Τους παραχωρήσατε κυριαρχικό μας δικαίωμα. 

Είπαν οι Τούρκοι να μη δώσετε πολιτικό άσυλο στον Οτσαλάν -που για μας έπρεπε, γιατί είναι αναγκαίος σύμμαχος και από τους λίγους αποτελεσματικούς για να αποτρέψουμε την τουρκική προκλητικότητα και εσείς συμφωνήσατε. Και ουσιαστικά μέσα από τις διαδικασίες αυτές οδηγήσατε τον Οτσαλάν ή συμβάλατε στο να βρίσκεται σήμερα στα χέρια των Τούρκων. 

Ξέρετε τι λέει, κύριοι συνάδελφοι, το παραπάνω το πόρισμα, στην πρώτη σελίδα; Τραγικά πράγματα. Και θέλετε να πιστέψει ο λαός ότι κάνετε την Εξεταστική Επιτροπή για να βρείτε την αλήθεια ή για να αποδωθούν ευθύνες, αν υπάρχουν; 

Δεν είναι τυχαίο ότι το πόρισμα στάλθηκε τη συγκεκριμένη ώρα, όταν δηλαδή ξεκινήσαμε τη διαδικασία. Κι αυτό για να μην το διαβάσει κανένας. Και περιμένετε να είστε αξιόπιστοι! 

Αν δεν φύγετε το συντομότερο δυνατόν, να ξέρετε ότι θα φύγετε νύκτα, θα είστε η πιο δακτυλοδεικτούμενη κυβέρνηση, που θα έχετε κάνει όμως τη μεγαλύτερη ζημιά. 

Ακούστε τι λέει στην αρχή το πόρισμα των τριών εισαγγελέων: Στις 16.1.99 οι ιταλικές αρχές ανακοίνωσαν ότι ο Κούρδος ηγέτης του ΡΚΚ Οτσαλάν, που είχε ζητήσει πολιτικό άσυλο στην Ιταλία, εγκατέλειψε τη χώρα τους. 'Εκδηλη ήταν η απροθυμία των ευρωπαϊκών χωρών να μην εμπλακούν στο θέμα Οτσαλάν, λόγω των πιέσεων που ασκούσαν η Τουρκία και οι ΗΠΑ, ενώ η Ευρωπαϊκή 'Ενωση δεν εξεδήλωσε πρωτοβουλία για το θέμα αυτό. Δηλαδή απ' αυτό έμμεσα βγαίνει ότι η Ελλάδα έκανε αυτούς τους χειρισμούς -όπως λέει το πόρισμα- γιατί ασκούσαν πιέσεις η Τουρκία αλλά και οι ΗΠΑ. 

Το ίδιο το πόρισμα επιβεβαιώνει την ορθότητα των αναλύσεων που έκανε το ΔΗ.Κ.ΚΙ. και ο ομιλών από την πρώτη στιγμή, πριν καν πάρει τα στοιχεία. Και αποδεικνύεται ότι είστε μια Κυβέρνηση δουλοπρέπειας, υποτέλειας, εξάρτησης, η οποία δεν χαράσσει εξωτερική πολιτική, δεν χειρίζεται τα εθνικά θέματα με βάση το συμφέρον της Ελλάδας σ' αυτές τις κρίσιμες στιγμές. Απόδειξη άλλωστε για το ότι την κάνατε ξέφραγο αμπέλι, είναι ότι έχει κατακλυστεί η Θεσσαλονίκη από ξένα στρατεύματα, Λιτόχωρο κλπ. Μέσα απ' αυτήν την πολιτική και τους χειρισμούς σας συνεχώς οπισθοχωρεί η Ελλάδα σε πολιτικό και όχι μόνο επίπεδο. Δημιουργείτε τεράστιους κινδύνους, οι οποίοι κοστίζουν κάθε μέρα σε επίπεδο εθνικό. 'Ολα αυτά τελικά για να σας πουν ότι είστε το καλό παιδί και να σας εντάξουν, όπως το έχω πει κατ' επανάληψη, με πολιτικά και όχι με οικονομικά κριτήρια στη ζώνη του ΕΥΡΩ. Κάνετε παραχωρήσεις σε εθνικό αλλά και σε οικονομικό και κοινωνικό επίπεδο, για να σας εντάξουν στη ζώνη του ΕΥΡΩ με πολιτικά κριτήρια. 

Με άλλα λόγια το οικονομικά ανέφικτο πάτε να το κάνετε πολιτικά εφικτό, αδιαφορώντας για τις τρομακτικές συνέπειες που έχει αυτή σας η πολιτική για τα εθνικά μας θέματα και για την Ελλάδα. Γι'αυτό άλλωστε το λόγο ο κύριος Πρωθυπουργός είπε, αναγνωρίζοντας πανηγυρικά του λόγου το αληθές, ότι δεν ασχολήθηκε με αυτό το θέμα, που χώρες της Ευρώπης, όπως λέει το ίδιο το πόρισμα, είχαν ξεσηκωθεί οι λαοί, και ο Πρωθυπουργός μόνο με το χρηματιστήριο ασχολείται, με τους αριθμούς. Με τι θα ασχοληθεί ο άνθρωπος; Θα ασχοληθεί με το αν θα πάρουν και κάποιες νησίδες, βραχονησίδες ή νησιά οι Τούρκοι; Αρκεί να είναι καλά οι φίλοι του οι Αμερικανοί, για να λέει πάλι και πάλι "ευχαριστούμε" στις Η.Π.Α. 

Εμείς ψηφίζουμε, αλλά είναι προδιαγεγραμμένη η πορεία, ιδιαίτερα μετά τη χθεσινή δήλωση του Κυβερνητικού Εκπροσώπου, η οποία θα είναι "θάψιμο" και όχι "αποκάλυψη" σχετικά με το αν υπάρχουν ευθύνες. 

(Χειροκροτήματα από την πτέρυγα του ΔΗ.Κ.ΚΙ.) 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Πρόεδρε, το λόγο παρακαλώ. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Μία παρέμβαση. 

Λυπάμαι που ο κ. Τσοβόλας κατέβασε για άλλη μια φορά το επίπεδο της πολιτικής αντιπαράθεσης. 

ΓΕΩΡΓΙΟΣ ΤΣΑΦΟΥΛΙΑΣ: Ευτυχώς που το ανεβάσατε σεις! 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Εγώ δεν διέκοψα κανέναν. Να έχετε την υπομονή να ακούτε. 

Ο λαϊκισμός, κύριε Τσοβόλα, στα εσωτερικά ζητήματα μπορεί να είναι αμάρτημα, αλλά δεν είναι προς θάνατον. 'Οταν όμως γίνεται με βάση εθνικά ζητήματα και αναφέρεται στις σχέσεις της χώρας και στην εξωτερική πολιτική, τότε πραγματικά είναι έγκλημα. 

Εμείς είμαστε εκλεγμένη Κυβέρνηση από τον ελληνικό λαό, Κυβέρνηση της χώρας με πρόγραμμα και εθνική στρατηγική. Και μοναδικός μας στόχος -αυτό αποδεικνύεται με τη συνολική πολιτική μας- είναι η υπεράσπιση των συμφερόντων της χώρας και η ευημερία του λαού μας. Και με αυτό το πρόσωπο και με αυτήν την πολιτική θα ξαναζητήσουμε την εμπιστοσύνη του ελληνικού λαού. Νύχτα έχουν φύγει κάποιοι άλλοι από πολιτικούς χώρους! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Να μιλήσουν και οι κύριοι Βουλευτές, οι απλοί. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν θα μιλήσω πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Θα πάρετε το λόγο, αλλά απευθύνομαι προς όλες τις κατευθύνσεις των προνομιούχων. 

Ορίστε, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το ποιος είναι λαϊκιστής και ποιος δεν είναι, το κρίνει καθημερινά ο ελληνικός λαός. Και αυτά που ζει ο ελληνικός λαός σε σχέση με εκείνα που διαδραματίζει το ΠΑ.ΣΟ.Κ., δίνουν απάντηση σ' αυτά τα ανεύθυνα που είπατε. 

Κύριε Υπουργέ, οι ανεύθυνοι και οι υποτελείς στη διαδρομή εκατονταετιών και χιλιετηρίδων ήταν εκείνοι που έβλαψαν θανάσιμα την Ελλάδα. Και τέτοιοι ανεύθυνοι είσαστε κι εσείς, που χειρίζεσθε σ' αυτές τις κρίσιμες στιγμές τα μεγάλα, εθνικά και κοινωνικά θέματα. Γι' αυτό ο λαός θα σας ανταμείψει, μάλιστα με σκληρό τρόπο, και στις ευρωεκλογές και στις εθνικές εκλογές. 

'Εχει πεισθεί απόλυτα ο ελληνικός λαός ότι είστε μία Κυβέρνηση του "ευχαριστούμε" στις Η.Π.Α., κάτι που διατύπωσε για πρώτη φορά Πρωθυπουργός της χώρας. Και τι κρίμα, έτυχε αυτός ο Πρωθυπουργός να είναι ο Πρόεδρος του νέου, συντηρητικού, υποτελούς ΠΑ.ΣΟ.Κ.! 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλευράς έχει το λόγο. 

ΑΘΑΝΑΣΙΟΣ ΑΛΕΥΡΑΣ: Κυρία και κύριοι συνάδελφοι, από την πρώτη στιγμή που προέκυψε η υπόθεση Οτσαλάν, η Κυβέρνηση και το ΠΑ.ΣΟ.Κ. με αίσθημα εθνικής ευαισθησίας και ευθύνης κατέθεσε την πρόταση για τη σύσταση Εξεταστικής Επιτροπής, θέλοντας να δείξει ότι δεν φοβάται την αλήθεια. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Θα μου επιτρέψετε να απευθύνω μία παρατήρηση στον Πρόεδρο του ΔΗ.Κ.ΚΙ. για το θέμα της δεοντολογίας. 

O Kυβερνητικός Εκπρόσωπος κατέθεσε την άποψη της Κυβέρνησης σε σχέση με το θέμα των ποινικών ευθυνών των Υπουργών και διατύπωσε την καθαρή και υπεύθυνη θέση ότι για εμάς δεν νοείται ότι συντρέχουν ποινικές ευθύνες. Αυτό δεν καταλαβαίνω με ποια λογική θεωρείται ως επέμβαση στη δικαιοσύνη και στους θεσμούς. 

Θα θυμίσω στον κύριο Πρόεδρο του ΔΗ.Κ.ΚΙ. ότι το 1989, όταν υπήρξε πάλι εισαγγελικό πόρισμα για την υπόθεση Κοσκωτά και δρομολογήθηκε η σύσταση εξεταστικής επιτροπής, το ΠΑ.ΣΟ.Κ. τότε δεν είχε καταθέσει τα όπλα -αναμένοντας το πόρισμα της επιτροπής- και είπε ότι αυτή η υπόθεση ήταν μία απαράδεκτη ποινικοποίηση της πολιτικής ζωής. Από την πρώτη ώρα που υπήρξε το πόρισμα του '89 των δύο εφετών, είχε εκφράσει την αντίθεσή του, είχε κρίνει το πόρισμα, είχε πει ότι δεν υπάρχουν ποινικές ευθύνες. Και αυτό τότε δεν νοήθηκε και δεν νοείται να το λέμε και σήμερα ότι είναι παρέμβαση στη δικαιοσύνη. Αντίθετα, θα μπορούσα να πω ότι με αυτή τη λογική κανένα κόμμα δεν πρέπει σήμερα να μιλάει για το ενδεχόμενο πολιτικών ευθυνών. Η Εξεταστική Επιτροπή δεν θα κρίνει μόνο τις ποινικές ευθύνες αλλά και τις πολιτικές. 

'Οταν, λοιπόν, τα κόμματα της Αντιπολίτευσης βγαίνουν και μιλάνε για πολιτικές ευθύνες, δεν προκαταλαμβάνουν το έργο της Εξεταστικής Επιτροπής; Δεν θα πρέπει με την ίδια συλλογιστική να τα κρίνουμε και αυτά αρνητικά, ως παρεμβαίνοντα στη λειτουργία των θεσμών; Νομίζω ότι δεν πρέπει να χρησιμοποιούμε δύο μέτρα και δύο σταθμά σε αυτήν την υπόθεση. 

Είναι σαφές, και κάτι άλλο, κύριοι συνάδελφοι, από τη ομιλία του Προέδρου του ΔΗ.Κ.ΚΙ. και το αναφέρω, γιατί νομίζω ότι είναι χρήσιμος οδηγός για την τοποθέτησή μου, σε αυτά τα θέματα. Το ΠΑ.ΣΟ.Κ. έχει μία διαφορετική λογική στην εθνική στρατηγική από τις άλλες δυνάμεις της Αντιπολίτευσης. Ο κ. Τσοβόλας, αλλά και άλλες δυνάμεις της Αντιπολίτευσης, θεωρούν ότι η υπόθεση της ισχυρής οικονομίας δεν ανάγεται στα όρια της εθνικής στρατηγικής. Αντίθετα το ΠΑ.ΣΟ.Κ. πιστεύει ότι μία ισχυρή οικονομία είναι το βασικό συστατικό για μία επιτυχημένη εθνική στρατηγική. Και μία ισχυρή Ελλάδα στο κλαμπ των χωρών του ενιαίου ευρωπαϊκού νομίσματος είναι μία Ελλάδα η οποία εθνικά είναι ισχυρή και αποτελεσματική. Και δεν καταλαβαίνω γιατί επί μέρες και μήνες να αυτομαστιγωνόμαστε σαν έθνος και σαν λαός, όταν από την άλλη μεριά υπάρχει η Τουρκία, ένα κράτος οικονομικά, κοινωνικά και πολιτικά, παράλυτο και σε αυτήν εδώ τη χώρα, υπάρχει μία οικονομία ισχυρή, ένα έθνος ισχυρό, μία Ελλάδα ισχυρή, η οποία μετέχει στην Ενωμένη Ευρώπη, μετέχει στις μεγάλες πολιτικές αποφάσεις που λαμβάνονται στην Ευρώπη, έχει ρόλο, έχει φωνή και έχει μία ισότιμη συμμετοχή στο διεθνές γίγνεσθαι. 

Αυτές είναι οι αλήθειες, και αυτές τις αλήθειες πρέπει να τις προσεγγίσουμε με την αναγκαία νηφαλιότητα. Εγώ μπορώ να δεχθώ κάθε διαφορετική άποψη και θεώρηση θεμάτων που έχουν να κάνουν με την εθνική στρατηγική. Αλλά δεν μπορεί να επενδύονται οι διαφορετικές πολιτικές θεωρήσεις και απόψεις για τα θέματα της εθνικής στρατηγικής με απαράδεκτους χαρακτηρισμούς κατά προσώπων, περί υποτέλειας και ανευθυνότητας. Εν πάση περιπτώσει, θα πω και θα θυμίσω στους συναδέλφους ότι τα 'Ιμια προϋπήρξαν της κρίσης του ελληνικού λαού, δεν ήταν μετά. Το 1996 η Κυβέρνηση του Κώστα Σημίτη και του ΠΑ.ΣΟ.Κ. κρίθηκαν από τον ελληνικό λαό και τα 'Ιμια είχαν προηγηθεί. Οι ευθύνες, όπως έπρεπε να αποδοθούν, απεδόθησαν. 

Γιατί επανερχόμαστε σήμερα σε μία εθνικά αλυσιτελή συζήτηση σε σχέση με τα εθνικά ζητήματα και δεν προσπαθούμε να βρούμε αυτό που μπορεί να αποτελέσει τον εθνικά χρήσιμο και ωφέλιμο κοινό τόπο. 

Η πρόταση για την Εξεταστική Επιτροπή, κύριοι συνάδελφοι, είναι μία πρόταση που σαφώς κινείται στα πλαίσια της αλήθειας και θέλουμε να τη βρούμε γιατί πιστεύουμε ότι μπορεί να είναι μία αλήθεια ζωογόνα, με βάση και τη ρήση του στρατηγού Μακρυγιάννη "ότι εθνικό είναι το αληθές". Αυτή όμως η αλήθεια δεν επιτρέπεται να χωρίζει τους 'Ελληνες σε ήρωες και προδότες. Δεν επιτρέπεται να χωρίζει τους 'Ελληνες σε φιλέλληνες και ανθέλληνες και επιτέλους πρέπει να είναι μία αλήθεια, η οποία θα ειπωθεί στον ελληνικό λαό ολόκληρη, δεν θα παρουσιαστεί τεμαχισμένη σε πρωτοσέλιδα και τίτλους ειδήσεων. Δεν μπορεί αυτή η αλήθεια, που έχει ανάγκη η χώρα και το έθνος, να είναι μία αλήθεια των εντυπώσεων. Δεν μπορεί η κοινή γνώμη να παραδίδεται σαν όμηρος στη δικτατορία των εντυπώσεων. Αντίθετα, η δημοκρατία της αλήθειας είναι αυτή που μπορεί να προσφέρει στους πολίτες την υπεύθυνη γνώση και πληροφόρηση για το παρόν και το μέλλον της χώρας. 

Επί μέρες τώρα η κοινή γνώμη παρακολουθεί αυτό το σκηνικό, το σκηνικό της ηττοπάθειας. Είναι όμως έτσι τα πράγματα; Θα πρέπει να κάνουμε έναν αναγκαίο μεθοδολογικό διαχωρισμό και θέτω αυτό το πλαίσιο, γιατί νομίζω θα είναι χρήσιμο και στην Εξεταστική Επιτροπή. Σε αυτήν την υπόθεση υπάρχουν πολιτικά γεγονότα, γεγονότα με πολιτική απόφαση και υπάρχουν και χειρισμοί. Θα έλεγα ότι το σύνολο σχεδόν των χειρισμών αυτών αφορούν το αστυνομικό δελτίο, το οποίο ασφαλώς και θα εξετάσει η Εξεταστική Επιτροπή. 'Ομως δεν μπορούμε και είναι λάθος να χρησιμοποιούμε το αστυνομικό δελτίο, για να καταλογήσουμε πολιτικές προθέσεις. 

Η ελληνική Κυβέρνηση από την πρώτη ώρα που δημιουργήθηκε το θεμα Οτσαλάν με τη βίαιη πίεσή του να εγκαταλείψει τη Συρία -για να μην το ξεχνάμε και αυτό- ξεκαθάρισε ένα πλαίσιο αντιμετώπισης του προβλήματος Οτσαλάν και είπε, ναι το κουρδικό πρέπει να το δούμε σαν ένα διεθνές ζήτημα που πρέπει να βρει λύση, ο Οτσαλάν όμως δεν μπορεί να έλθει στην Ελλάδα, γιατί κάτι τέτοιο θα έκανε το κουρδικό από διεθνές ζήτημα ένα ελληνοτουρκικό πρόβλημα. Αυτή ήταν η καθαρή θέση. 

Απέναντι σε αυτήν την καθαρή θέση υπήρξαν κινήσεις ιδιωτών, ή πολιτικών προσώπων, που με μια διαφορετική θεώρηση των πραγμάτων θεώρησαν καλό να επιτρέψουν και να ευνοήσουν την είσοδο και την έλευση του Οτσαλάν στην Ελλάδα. Ευθύνεται γι'αυτό η Κυβέρνηση; Μπορεί να της καταλογιστεί ευθύνη; Πιστεύω πως όχι. 

Κυρίες και κύριοι συνάδελφοι, το δεύτερο σημείο το οποίο πρέπει να ερευνήσουμε και το οποίο επιτέλους πρέπει να ειπωθεί στον ελληνικό λαό είναι ότι αυτή η Κυβέρνηση, όπως και να το κάνουμε, υπήρξε η μόνη κυβέρνηση στην Ευρώπη και σε όλον τον κόσμο η οποία κινήθηκε από ανθρωπιστικούς λόγους για να εξασφαλίσει μία οδό διαφυγής στο διωκόμενο Κούρδο αγωνιστή. 'Ηταν η μόνη κυβέρνηση. Αν οι χειρισμοί οι οποίοι επακολούθησαν δεν ήταν επιτυχείς, αυτό δεν μπορεί να επιτρέψει να συσκοτισθεί η αλήθεια, η καθαρή αλήθεια, ότι ήμασταν η μόνη Κυβέρνηση που είχε την ευαισθησία να βοηθήσει τον Οτσαλάν. Αν υπάρχει άποψη περί προδοσίας να, ειπωθεί ανοικτά και καθαρά. Αλλά αν δεν υπάρχει άποψη περί προδοσίας, οι εσφαλμένοι χειρισμοί δεν μπορούν να αμαυρώνουν την πρόθεση, την αρχικά δηλωμένη με πράξεις της Κυβέρνησης. 

Και τρίτον: Από το χειρισμό της υποθέσεως μπορεί να προέκυψαν ορισμένα δυσάρεστα συμπεράσματα σε σχέση με την αξιοπιστία του ελληνικού κράτους και αυτά πρέπει να τα ερευνήσουμε και είναι και αντικείμενο μιας πολιτικής συζήτησης. Ομως οι χειρισμοί δεν μπορούν να αποτελούν το άλλοθι για να παραδώσουμε την κοινή γνώμη βορά στους κυνηγούς του εντυπωσιασμού. 

Επί μέρες ακούω για τον προδότη Πρωθυπουργό σε ορισμένα μέσα, για την προδοσία της Κυβέρνησης, ή του ΠΑΣΟΚ. Επί μέρες ακούω -και σήμερα άκουσα- και την Αξιωματική Αντιπολίτευση τον εισηγητή της να λέει ότι ο Οτσαλάν έφυγε μέσα απο τα χέρια της ελληνικής Κυβέρνησης. Η έκθεση Κωστούλα την οποία επικαλείται τόσο πολύ η Αντιπολίτευση όμως αποδεικνύει ξεκάθαρα το χρονικό των γεγονότων και αποδεικνύει ότι ο Οτσαλάν δεν έφυγε μέσα από τα χέρια της Ελλάδος, αλλά μέσα από τα χέρια των Κενυατών. Αυτό θα το παρουσιάσουμε στον ελληνικό λαό; Θα παρουσιάσουμε επιτέλους με την ίδια βαρύτητα το γεγονός ότι ο Τούρκος συνήγορος του Οτσαλάν δήλωσε στο έγκυρο γερμανικό περιοδικό "SPIEGEL" ότι ο Οτσαλάν του εκμυστηρεύθηκε ότι οι Κενυάτες ήταν που τον παρέδωσαν στις τουρκικές αρχές και όχι οι 'Ελληνες ή οποιοσδήποτε άλλος; 

Αυτά τα γεγονότα θα τα πούμε με ειλικρίνεια, για να εμποδίσουμε εκείνους που θέλουν τον εντυπωσιασμό της κοινής γνώμης; 'Η θα επιτρέψουμε ένας μύλος από περιστασιακά γεγονότα να αλέσει την κοινή γνώμη, προκειμένου να εξυπηρετηθούν μικροκομματικά οφέλη; Θα πούμε λοιπόν την αλήθεια σε σχέση με αυτά τα γεγονότα; Ο πρέσβης κ. Κωστούλας έχει κάνει μια έκθεση που περιέχει ορισμένες διαπιστώσεις. Κατά παράδοξο τρόπο αυτή η υπηρεσιακή έκθεση περιέχει πράγματα για τα οποία ο κ. Κωστούλας δεν μας λέει πώς τα έχει πληροφορηθεί ή περιέχει χαρακτηρισμούς οι οποίοι δεν αρμόζουν σε μία υπηρεσιακή έκθεση. Εγώ δεν μπαίνω σε αυτό, αλλά μπαίνω στα γεγονότα. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Τότε γιατί την επικαλείσθε; 

ΑΘΑΝΑΣΙΟΣ ΑΛΕΥΡΑΣ: Μπαίνω στα γεγονότα και δεν μπορώ παρά να επισημάνω ότι είναι άλλη η σκοπιμότητα και άλλα τα γεγονότα. Και όταν λέμε και αναφέρουμε στα πρωτοσέλιδα ή στα δελτία ότι η ελληνική Κυβέρνηση ζητούσε να φύγει ο Οτσαλάν από την πρεσβεία, θα πρέπει να έχουμε το θάρρος να πούμε ότι η Κυβέρνηση ζητούσε να φύγει από την πρεσβεία, όταν είχε μαθευτεί -και το λέει το εισαγγελικό πόρισμα αυτό- ότι ο Οτσαλάν βρίσκεται στην ελληνική πρεσβεία, κινδύευε να σκάσει ένα μείζον πρόβλημα στα χέρια της Ελλάδος και ο ίδιος ο Οτσαλάν αρνιόταν να φύγει, όπως λέει το εισαγγελικό πόρισμα, στους υποδεικνυόμενους σε αυτόν προορισμούς, την Τανζανία, τις Σεϋχέλλες ή κάπου αλλού. 

Λοιπόν, αυτά είναι τα πραγματικά γεγονότα, ανέφερα μερικά απ'αυτά και νομίζω ότι και απ'αυτή μόνο την απλή ανάγνωση ορισμένων απ'αυτά επιβάλλεται να δούμε την υπόθεση με την αναγκαία απόσταση, την αναγκαία νηφαλιότητα, ώστε να προσκομιστούν μπροστά στον ελληνικό λαό μετά το τέλος του έργου της Εξεταστικής Επιτροπής υπεύθυνα πορίσματα και θέσεις, που να εκφράζουν το σύνολο του ελληνικού λαού. Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Αλευρά. 

Ο κ.Χρήστος Μαρκογιαννάκης έχει το λόγο για δέκα λεπτά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, θα ήθελα το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τσοβόλα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, απλά για την τάξη, θα ήθελα να πω ότι ο κ. Αλευράς κάνει σύγχυση εξεταστικής επιτροπής και προανακριτικής επιτροπής. Το καλοκαίρι του '89 έγινε μήνυση -ας το πούμε έτσι απλά- και έγινε κατ'ευθείαν σύσταση προανακριτικής επιτροπής της Βουλής. 'Αρα, αυτά που είπε, δεν έχουν καμιά σχέση με την πραγματικότητα. 

ΠΡΟΕΔΡΕΥΩΝ (Παναγιώτης Σγουρίδης): Καλώς, είναι άποψή του νομική. 

Ορίστε, κύριε Μαρκογιαννάκη, έχετε το λόγο για δέκα λεπτά. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρία και κύριοι συνάδελφοι, η Νέα Δημοκρατία δήλωσε ήδη ότι θα υπερψηφίσει την πρόταση για τη σύσταση Εξεταστικής Επιτροπής, αν και νομίζουμε ότι όπως είναι διατυπωμένο το κείμενο της προτάσεως, σε συνδυασμό με τις δηλώσεις κυβερνητικών παραγόντων, που βλέπουν κατά καιρούς το φως της δημοσιότητας, δεν υπάρχει πρόθεση πραγματικής εξιχνίασης και διαλεύκανσης. 

Πολύ φοβούμαστε ότι στόχος είναι το κουκούλωμα, κάτι που θα είναι ό,τι χειρότερο μπορεί να προκύψει, δεδομένου ότι αυτήν τη στιγμή εκείνο το οποίο θέλουμε όλοι να αποφευχθεί, δηλαδή η "Οτσαλανοποίηση" της πολιτικής ζωής δεν θα αποφευχθεί, διότι το θέμα θα σέρνεται εσαεί. 

Κυρίες και κύριοι συνάδελφοι, από τα μέχρι τώρα δεδομένα, είναι βέβαιο ότι υπάρχουν ευθύνες, ευθύνες πολιτικές, ευθύνες ποινικές, απλών πολιτών, ή και κρατικών λειτουργών. Πολύ φοβάμαι ότι διαφαίνεται πως κάπου υπάρχουν και ποινικές ευθύνες Υπουργών. 

Το πόρισμα των εισαγγελικών λειτουργών, για το οποίο πολύς λόγος έγινε, στο τέλος καταλήγει σαφέστατα στο ότι υπάρχουν ενδείξεις ποινικών ευθυνών και είναι αναπόφευκτη τελικά η σύσταση της προανακριτικής επιτροπής, διότι άλλως θα παραμείνουν ατιμώρητοι και οι φερόμενοι ως συμμέτοχοι στα αδικήματα αυτά, στα οποία φέρονται ως εμπλεκόμενοι Υπουργοί. 

Βεβαίως, θα συνεκτιμηθούν τα έγγραφα της δικογραφίας που θα σταλούν από τους εισαγγελείς, το περιεχόμενο των συζητήσεων της Εξεταστικής Επιτροπής, όταν θα βγει και στο τέλος θα υπάρξει και η σχετική απόφαση. 

Εκείνο όμως το οποίο φοβάμαι πως θα ήταν το πλέον εξοργιστικό, θα είναι στο τέλος να καταλήξουμε σε ένα συμπέρασμα ότι όλο το πρόβλημα το δημιούργησαν κάποιοι Ναξάκηδες ή οι περί αυτούς και να κοιτάξουμε να προφυλάξουμε τους πραγματικούς υπεύθυνους για το τεράστιο θέμα, το οποίο δημιουργήθηκε. Αυτό θα είναι ασφαλώς η αποθέωση της υποκρισίας. 

Εγώ, κύριοι συνάδελφοι, θέλω να επισημάνω δύο-τρία πράγματα. 

Πρώτον, σ'αυτήν την υπόθεση φάνηκε καθαρά πόσο διαλυμένο είναι το κράτος. Εδώ είναι δεδομένο, όπως προκύπτει και από το πόρισμα το οποίο ήρθε σήμερα στα χέρια μας, ότι υπήρξε προειδοποίηση προς το Υπουργείο Δημοσίας Τάξεως, προς την Εθνική Υπηρεσία Πληροφοριών, ότι ο Οτσαλάν θέλει να έρθει στην Ελλάδα και ότι υπήρχε πρόθεση κάποιων πολιτών, να τον βοηθήσουν να έρθει στη χώρα μας. 

Και ενώ αυτό ήταν γνωστό και ενώ ο Οτσαλάν ήταν πρόσωπο ανεπιθύμητο για την Ελλάδα, για λόγους απόλυτα κατανοητούς δεν υπήρξε η στοιχειώδης πρόνοια να παρεμποδιστεί η έλευσή του στη χώρα μας. 'Ετσι ήρθε στη χώρα μας και πέρασε από την αίθουσα VIP του αεροδρομίου, χωρίς ουσιαστικά να γίνει αντιληπτός. 

Για να αντιληφθείτε το μέγεθος της ανυπαρξίας του κράτους, στη Ρωσία, όταν πήγε στην Πετρούπολη και προσγειώθηκε εκεί το αεροπλάνο, που εννοείται ότι η Ρωσία δεν είναι στην καλύτερή της κατάσταση αυτήν τη στιγμή, έγινε αμέσως αντιληπτός και καθηλώθηκε στο αεροδρόμιο επί δεκαέξι ολόκληρες μέρες, χωρίς να του επιτραπεί η είσοδος στην πόλη και από εκεί τελικά πέταξε και ήρθε στην Ελλάδα. 

Αντιλαμβάνεσθε, λοιπόν, την εξάρθρωση, την κατάντια της κρατικής μηχανής, όταν ένα τόσο σοβαρό θέμα, το οποίο δημιούργησε τόσο σοβαρά προβλήματα, δεν μπορεί να το αποτρέψει. 

'Ενα άλλο θέμα, το οποίο και αυτό καταδεικνύει το μέγεθος του προβλήματος, είναι η διαρροή της εκθέσεως του πρέσβη, του κ.Κωστούλα. Εννοείται πως ήταν ένα έγγραφο απολύτως εμπιστευτικό, το οποίο έφυγε από τον πρέσβη και πήγε στον Υπουργό Εξωτερικών. Πόσοι άνθρωποι γνώριζαν την ύπαρξη και το περιεχόμενό του; Την ύπαρξη την ήξεραν πολλοί. Το περιεχόμενο όμως του εγγράφου, πόσοι το γνώριζαν; Και όμως αυτό το έγγραφο διέρρευσε στον Τύπο. 

Από εκεί και πέρα, τι θέλετε τώρα να πιστέψουμε, ή τι θέλετε να πούμε ότι μπορούμε να κάνουμε σαν κράτος, όταν έχουμε αυτού του είδους τα διαλυτικά φαινόμενα; Από εκεί και πέρα, όταν ήρθε εδώ ο Οτσαλάν, επεκράτησε ένας άνευ προηγουμένου πανικός και σύγχυση. Κόσμος πάει και έρχεται από τη Νέα Μάκρη στην Αθήνα, γίνονται συνδιαλλαγές, κουβέντες με ανεύθυνους και εν τέλει καταλήγουμε να πάει ο άνθρωπος αυτός στην Κένια. 

Εδώ θα ήθελα να αντικρούσω τον κ. Αλευρά, τον Kοινοβουλευτικό Eκπρόσωπο κ. Σφυρίου, αλλά και τις κυβερνητικές θέσεις και να πω το εξής πράγμα. Ποιος είχε την πρωτοβουλία να πάει ο Οτσαλάν στην Κένια; Είναι δεδομένο -το ήξεραν οι πάντες- ότι η Κένια είναι ένα κράτος όπου ξένοι πράκτορες, Αμερικανοί, Τούρκοι, Εβραίοι, έμπαιναν και έκαναν ότι ήθελαν; 'Οταν αυτό είναι γνωστό στους πάντες, εννοείται ότι έχουμε ευνομούμενη πολιτεία, και στοιχειώδη εξωτερική πολιτική- πώς του επιτρέπουμε ή του επιβάλλουμε αυτού του ανθρώπου να πάει στο λάκκο με τα φίδια; 

Για μας τους νομικούς αυτό λέγεται "ενδεχόμενος δόλος", δηλαδή τον στέλνεις εκεί και παρά το γεγονός ότι υποθέτεις ότι μπορεί να γίνει αυτό το πράγμα, παρά ταύτα το αποδέχεσαι. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Σας έχουμε ακούσει και το '89. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρακαλώ πάρα πολύ, αλλά εγώ έτσι σκέφτομαι και έτσι το βλέπω. Δεν θέλω να κάνω ... 

ΑΘΑΝΑΣΙΟΣ ΑΛΕΥΡΑΣ: Ε, όχι και δόλος. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρακαλώ, μη με διακόπτετε. Κύριε Αλευρά, δεν σας διέκοψα. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Πέστε το καθαρά. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κοιτάξτε, κύριε Υπουργέ ... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Σας ξέρουμε και από το '89. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γείτονα. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Υπουργέ, όταν τον στέλνετε στην Κένια -και είναι γνωστές οι συνθήκες οι οποίες επικρατούν εκεί- είναι δεδομένο για έναν που έχει το στοιχειώδες μυαλό, ότι είναι πιθανότατο να συλληφθεί είτε από τους Τούρκους είτε από τους Κενυάτες είτε από οποιονδήποτε άλλο και να παραδοθεί. 

Και ας μη λέμε τώρα ότι δεν τον παραδώσαμε εμείς, αλλά τον παρέδωσαν οι Κενυάτες. Είναι σαν να λέει κάποιος ότι "ξέρετε, έριξα έναν στη μέση του ωκεανού, δεν φταίω εγώ, δεν πνίγηκε, τον έφαγε ο καρχαρίας και ως εκ τούτου δεν έχω καμία ευθύνη". Περίπου το ίδιο πράγμα είναι. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Τα λέγατε και το '89. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρακαλώ πάρα πολύ. 

Κυρίες και κύριοι συνάδελφοι, τα όσα έγιναν στην κατοικία του πρέσβεως στο Ναϊρόμπι είναι ντροπή. Διαβάζει κανείς στο πόρισμα της προκαταρκτικής εξέτασης και βλέπει ότι έχουν γίνει πράγματα απείρου κάλλους. 

Από την πρώτη μέρα που πήγε ο Οτσαλάν στην Κένια, πρώτον, ήταν γνωστό στους Κενυάτες ότι είναι εκεί. Δεύτερον, από την επομένη κιόλας προσπαθούσαν να τον εκδιώξουν. 

Μα, δεν θέλησε να φύγει να πάει σε άλλον τόπο που θα του υποδεικνύαμε ισχυρίζεται η Κυβέρνηση. Ο άνθρωπος είχε τη στοιχειώδη λογική να γνωρίζει ότι βγαίνοντας έξω από την κατοικία του πρέσβεως θα συλλαμβάνετο αμέσως. Αυτό είναι το επιχείρημα το οποίο μας λέτε, για να πείτε ότι τον παρέδωσαν οι Κενυάτες και δεν έχουμε εμείς καμία ευθύνη; 

Η αναζήτηση των "φουσκωτών" είναι ντροπή. Οι βωμολοχίες, οι οποίες ακούστηκαν στα Μέσα Μαζική Ενημέρωσης, ραδιόφωνα και τηλεόρασεις, είναι ακόμα πιο μεγάλη ντροπή. 

Και στο τέλος, βέβαια, εκδιώχθηκε... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Και αυτά που λέτε περί δόλου είναι ντροπή. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Παρακαλώ πάρα πολύ, αυτά τα οποία λέω εγώ, πιστεύω ότι τα στηρίζω σε λογικά συμπεράσματα ... 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Οι λόγοι είναι συγκεκριμένοι. 

ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας είπα ότι όταν τον στέλνετε εκεί που είναι δεδομένο ότι θα τον πιάσουν τον άνθρωπο, από εκεί και πέρα χαρακτηρίστε εσείς αυτό όπως θέλετε. Εκτός εάν πω ότι αυτοί οι οποίοι ενήργησαν κατ' αυτόν τον τρόπο, ήταν παντελώς ανόητοι. 

Κύριοι συνάδελφοι, εγώ θα φθάσω στο σημείο να πω ότι θα ήταν πολύ εντιμότερο και πολύ σωστότερο, ή να αφήσουμε τους Κενυάτες να κάνουν έφοδο, να τον πάρουν μέσα από την πρεσβεία και να πούμε ότι, εν πάση περιπτώσει, δεν τον δώσαμε ή ακόμα -θα φθάσω ακόμα παραπέρα- να δεχθώ ότι θα μπορούσε η Ελλάδα, αφού είχε δημοσιοποιήσει το πρόβλημα, αφού είχε απευθυνθεί στην Ευρώπη και κανείς δεν τον ήθελε, αφού είχε απευθυνθεί στους Οργανισμούς, είχε κάνει χρήση συμβάσεων και κανείς πλέον δεν ήθελε να βοηθήσει αυτόν τον άνθρωπο, θα ήταν ακόμα εντιμότερο να πει ότι εν τοιαύτη περιπτώσει δεν μπορώ να κάνω τίποτε άλλο, τον παραδίδω και όχι να γίνουν αυτές οι μεθοδεύσεις, οι οποίες γελοιοποίησαν κυριολεκτικά το ελληνικό κράτος. 

Κύριοι συνάδελφοι, κατάφερε η Κυβέρνηση το ακατόρθωτο. Χειρότερη εξέλιξη σ' αυτήν την υπόθεση δεν μπορούσε να υπάρξει. 

Τι κατάφερε; Αυτήν τη στιγμή βαλλόμεθα από τους Κούρδους, βαλλόμεθα από τους Τούρκους, από τους Αμερικανούς, από τους Ευρωπαίους. 'Αλλοι μας βρίζουν, άλλοι μας λοιδορούν, άλλοι μας απειλούν, άλλοι μας κατηγορούν, κανείς όμως δεν βρίσκεται να πει ότι η ελληνική Κυβέρνηση και η Ελλάδα σ' αυτήν τη συγκεκριμένη περίπτωση συμπεριφέρθηκε σύμφωνα με τα στοιχειώδη ανθρωπίνως κρατούντα. 'Ηταν μία απαράδεκτη συμπεριφορά, την οποία -δυστυχώς- πληρώνει ο τόπος και πολύ φοβάμαι ότι θα συνεχίσει να την πληρώνει ακόμη περισσότερο. 

Από εκεί και πέρα έχουμε μια Κυβέρνηση η οποία λέει "εμείς δεν φταίμε σε τίποτα", ο Πρωθυπουργός διά του Κυβερνητικού Εκπροσώπου λέει "εγώ δεν ευθύνομαι", ως εάν είναι τύποις Πρωθυπουργός και έχουμε και ένα λαό, ο οποίος αυτήν τη στιγμή, όπως ελέχθη από τους πάντες, είναι ταπεινωμένος, προσβεβλημένος και απογοητευμένος από μία Κυβέρνηση και μία συμπεριφορά η οποία κατ' εξακολούθηση τον ταπεινώνει. 

Δεν θέλω να επανέλθω με λεπτομέρειες, αλλά είπαν οι συνάδελφοι για τα 'Ιμια, για τους S-300 και τώρα έχουμε αυτήν την τελευταία ιστορία με τον Οτσαλάν. 

Κύριοι συνάδελφοι, δεν έχουμε χρόνο να πούμε περισσότερα, αλλά αυτή η υπόθεση είναι πολύ σοβαρή. Το μόνο το οποίο εύχομαι και θέλω είναι η Εξεταστικής Επιτροπή να αφεθεί να κάνει τη δουλειά της, να μην υπάρχουν προσκόμματα από την κυβερνητική Πλειοψηφία για άβατα, για θέματα τα οποία δεν πρέπει να δημοσιοποιηθούν και θέματα τα οποία δεν πρέπει να ερευνήσουμε. Γιατί εν τοιαύτη περιπτώσει θα είναι ένα από τα ίδια. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα έξι μαθητές και πέντε συνοδοί καθηγητές από το Γυμνάσιο του Κρόκου Κοζάνης. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Ο κ. Ζαφειρόπουλος έχει το λόγο για δέκα λεπτά. 

ΓΙΑΝΝΗΣ ΖΑΦΕΙΡΟΠΟΥΛΟΣ: Κυρίες και κύριοι συνάδελφοι, παραμένει ως τώρα αναπάντητο ένα διττής σημασίας ερώτημα, το οποίο οι πρωτεργάτες της παράνομης και παράλογης μεταφοράς του Οτσαλάν στην Ελλάδα δεν απάντησαν. Γιατί ο Οτσαλάν έφυγε από την Ιταλία και γιατί επέμεινε να έρθει οπωσδήποτε στην Ελλάδα; 

Δυστυχώς μέρες τώρα βλέπω να σιωπούν όλοι εκείνοι, οι οποίοι προηγούμενα ήσαν λαλίστατοι και στους οποίους προσιδιάζει σήμερα η γνωστή ρήση της επίκαιρης ακολουθίας του Ακάθιστου 'Υμνου: "Ρήτορας πολυφθόγγους ως ιχθείς αφώνους ορώμεν...". 

Ακούσαμε τον κ. Τσοβόλα να κατηγορεί την Κυβέρνηση ότι "καταργεί" τη δικαιοσύνη. Λίγο αργότερα ο ίδιος αναφέρθηκε στα περί casus belli που υιοθετεί το πόρισμα, για να ρίξει ευθύνες στην Κυβέρνηση και ταυτόχρονα να βρει την ευκαιρία για να την κατηγορήσει για "υποτέλεια", τάχα, απέναντι στην Τουρκία. 

Πότε θεωρεί ο Πρόεδρος του ΔΗ.Κ.Κ.Ι. ότι υπάρχει παρέμβαση στη δικαιοσύνη; 'Οταν αποσπασματικά και προσχηματικά χρησιμοποιείται μια θέση του πορίσματος ή όταν ο κ. Τσοβόλας επιδιώκει ήδη να προσανατολίσει με τη στάση του και τους λόγους του τη Δικαιοσύνη προς μία κατεύθυνση; 

Εν πάση περιπτώσει, η Βουλή είναι το κυρίαρχο Σώμα για να αποφασίσει και καλούνται τα κόμματα της Αντιπολίτευσης να ασκήσουν την προνομία που έχουν και εκ του Συντάγματος και εκ του Κανονισμού της Βουλής, για να ζητήσουν -αν το νομίζουν- τη σύσταση ανακριτικής επιτροπής. 

Κυρίες και κύριοι συνάδελφοι, η υπόθεση Οτσαλάν κατέδειξε, πέραν όλων των άλλων και την ιδιότυπη σχέση της πολιτικής με την ιστορία, γιατί η πολιτική στις μεγάλες στιγμές της είναι "ιστορία εν δράσει" και μάλιστα, όπως ισχυριζόταν ο Αθανάσιος Κανελλόπουλος, "Η ιστορία είναι μια πολιτική που δεν υπόκειται σε διόρθωση, ενώ πολιτική είναι μία ιστορία που υπόκειται σε χειρισμούς". 

Επίσης νομίζω ότι πρέπει να απορρίψουμε όλοι την αντίληψη που εξέφρασε ο κ. Βαρβιτσιώτης, διότι κανένας, κυρίες και κύριοι συνάδελφοι, δεν διαφωνεί -ή καλύτερα οι πιο πολλοί συμφωνούμε- ότι στην ιστορία Οτσαλάν έγιναν λαθεμένοι χειρισμοί. 

Σημειώνω με έμφαση τη θέση του Πρωθυπουργού περί αυτού και βεβαίως την αντίληψή του ότι πρέπει η Εξεταστική Επιτροπή να ρίξει άπλετο φως σε όλες τις πτυχές της υπόθεσης. Προκύπτει ενδεχομένως και η ανάγκη να εξετάσουμε σε βάθος, ίσως και κατά τη διαδικασία Αναθεώρησης του Συντάγματος στην επόμενη Βουλή, το νομικό πλαίσιο εντός του οποίου πρέπει να πραγματοποιούνται με ευελιξία και αποτελεσματικότητα οι πολιτικοί κυβερνητικοί χειρισμοί, για θέματα που σχετίζονται με το εθνικό συμφέρον, την ακεραιότητα και την ανεξαρτησία της χώρας, με την ίδια την ελευθερία του λαού μας. 

Γιατί υπέρτατος νόμος για τον πολιτικό που ασκεί κυβερνητική εξουσία είναι και πρέπει να είναι η κατοχύρωση των εθνικών συμφερόντων και όχι η αγκυλωμένη τήρηση ενός τυπικού νόμου. Ο εγκλωβισμός της πολιτικής δράσης, όταν αυτή ασκείται με γνώμονα την υπεράσπιση των εθνικών συμφερόντων στο γράμμα νομικών διατάξεων, που αγνοούν τις ραγδαίες μεταβολές της εθνικής και διεθνούς συγκυρίας, ουσιαστικά υπονομεύει και δεν υπηρετεί δημιουργικά τα εθνικά συμφέροντα. 

Βέβαια, η πολιτική ευθύνη υφίσταται και κρίνεται από το προβλεπόμενο από το Σύνταγμα κριτή, δηλαδη από το το εκλογικό σώμα και το Κοινοβούλιο. Η πολιτική ευθύνη δεν μετεξελίσσεται, δεν μετασχηματίζεται αυτόματα σε ποινική εκ του αποτελέσματος. Δηλαδή, εάν δεχθούμε ότι υπήρξαν λανθασμένοι χειρισμοί, εκ του αποτελέσματος ατυχείς πολιτικοί χειρισμοί, χωρίς πλήρως αποδεδειγμένο δόλο, κύριε Μαρκογιαννάκη, γιατί απλά και μόνο δεν επήλθε το προσδοκόμενο θετικό αποτέλεσμα, τότε δεν καθίστανται αυτομάτως ποινικά κολάσιμοι οι ατυχείς χειρισμοί. Αυτή η εδραία πολιτική αντίληψη οδηγεί αναπόδραστα στο νομικό και πολιτικό συμπέρασμα ότι είναι καθ' ολοκληρία έωλη, κατά τη γνώμη μου, και αναπόδεικτη η θέση του πορίσματος της προκαταρκτικής εξέτασης, αναφορικά με τον ισχυρισμό για ευθύνη των Υπουργών. 

Ισχυρίζεται το πόρισμα παραπέμποντας στην παράγραφο 3 του άρθρου 5 του ν. 2509/97 ότι πληρούνται τα στοιχεία της διάταξης της παραγράφου 3 σε συνδυασμό με την παράγραφο 2, η οποία τι λέει; 'Οτι παραπέμπεται το πορισμα στη Βουλή για την αναζήτηση της ευθύνης των Υπουργών, αν προκύψουν στοιχεία που μπορεί να θεμελιώσουν την ευθύνη των Υπουργών. 

Η ανάγνωση του πορίσματος στο κεφάλαιο Γ' οδηγεί στο βέβαιο συμπέρασμα ότι δεν αναδεικνύονται, δεν υφίστανται και δεν αποδεικνύονται καθ'ολοκληρία όχι στοιχεία αλλά ούτε ισχυρές ενδείξεις που να θεμελιώνουν ευθύνη των Υπουργών. 

Κυρίες και κύριοι συνάδελφοι, θέλω να σημειώσω ότι υπήρξε μία μονομανής διάθεση και αντίστοιχος πολιτικός ισχυρισμός της Νέας Δημοκρατίας για την πολιτική ευθύνη του Πρωθυπουργού. Και επιχειρηματολόγησε ο κ. Βαρβιτσιώτης ερμηνεύοντας τη μία πλευρά του πνεύματος και του γράμματος της συνταγματικής διάταξης, κυρίως του άρθρου 84 του Συντάγματος. 

Είναι γνωστό ότι οι τρεις συναρμόδιοι Υπουργοί ανέλαβαν τις πολιτικές ευθύνες τους και παραιτήθηκαν. 'Εδωσαν με την πράξη τους ένα απτό δείγμα πολιτικής παρρησίας. Γιατί, όμως, η Νέα Δημοκρατία επιμένει στην παραίτηση του Πρωθυπουργού της χώρας; Επιμένει, γιατί καλά γνωρίζει ότι η παρουσία του Κωνσταντίνου Σημίτη στην ηγεσία του ΠΑ.ΣΟ.Κ. και της Κυβέρνησης είναι η μόνη που αυτήν τη στιγμή εγγυάται την επίτευξη των μεγάλων στόχων, των πολιτικών στόχων της παράταξής μας. Στόχοι που ταυτίζονται σήμερα με τους ίδιους τους στρατηγικούς στόχους της Ελλάδος και του Ελληνισμού. 

Το άρθρο 85 του Συντάγματος ορίζει ότι οι Υπουργοί είναι συλλογικώς υπεύθυνοι για τη γενική πολιτική της Κυβέρνησης και καθένας απ'αυτούς για τις πράξεις και παραλείψεις της αρμοδιότητάς του. Πώς, λοιπόν φθάνουμε τότε στο να θεωρείται πολιτικός συναυτουργός ο Πρωθυπουργός, όταν ήδη είναι προσδιορισμένη η ευθύνη των Υπουργών για την αρμοδιότητά τους; Δεν ευθύνεται -με τη στενή έννοια του όρου- πολιτικά για τους Υπουργούς του, καθώς ο καθένας απ'αυτούς ευθύνεται για τις συγκεκριμένες πράξεις και παραλείψεις του. 

Και βέβαια, κυρίες και κύριοι συνάδελφοι, δεν προκύπτει από το Σύνταγμα και το νομικό σύστημα της χώρας η μεταβίβαση πολιτικών ευθυνών των Υπουργών στον Πρωθυπουργό και κάτι τέτοιο δεν προκύπτει ούτε από την πολυχρόνια λειτουργία του πολιτικού συστήματος της χώρας. Η όποια άλλη ερμηνευτική εκδοχή αποτελεί επικίνδυνη ακροβασία. 

Τελειώνοντας, κυρίες και κύριοι συνάδελφοι, διότι δεν έχω χρόνο, θέλω να σημειώσω ότι με την υπόθεση Οτσαλάν η Τουρκία κλιμάκωσε την επίθεσή της εναντίον της Ελλάδας και βεβαίως οι ελληνοτουρκικές σχέσεις μπήκαν σε μια κρίσιμη περίοδο. 

Τα Μέσα Μαζικής Ενημέρωσης της Τουρκίας, εκτελώντας, θα έλεγα διατεταγμένη υπηρεσία, προσπαθούν να αποδείξουν ότι η Ελλάδα βρίσκεται σε μια βαθιά κρίση. Εμφανίζουν ψευδώς μία Ελλάδα "καταρρέουσα", γνωρίζοντας οι Τούρκοι καλύτερα από κάποιους 'Ελληνες ότι η Ελλάδα σήμερα είναι μια ισχυρή χώρα της Ενωμένης Ευρώπης και προσπαθούν εξάγοντας το ψεύδος και τη συκοφαντία να υπονομεύσουν τη διεθνή θέση της χώρας. 

Θεωρώ υπέρτατο χρέος μου από το Βήμα της Βουλής να παρακαλέσω όλους τους συναδέλφους, όλων των πτερύγων, να στοχαστούμε ότι έχουμε δικαίωμα στο πλαίσιο της λειτουργίας των δημοκρατικών θεσμών να εκφράζουμε τις απόψεις μας και να διαφωνούμε. Πρέπει όμως μπροστά στο εθνικό συμφέρον, όπως αυτό σήμερα προσδιορίζεται, να υποχωρούν οι επί μέρους αντιθέσεις, ώστε να διακηρύσσουμε προς τον ελληνικό λαό και τη διεθνή κοινή γνώμη, πως η Ελλάδα είναι η μόνη που μας ενώνει. Μπορεί να αγωνιζόμαστε ο καθένας με τον τρόπο που αυτός επιλέγει για την υλοποίηση των πολιτικών του θέσεων. Δεν πρέπει όμως να επιτρέψουμε στην Τουρκία και σε κανέναν να εμποδίσει την πορεία της χώρας προς το ελπιδοφόρο μέλλον της ή να εκτρέψει αυτήν την πορεία αναστρέφοντάς την προς το καταδικασμένο παρελθόν. Το μέλλον ανήκει στους ισχυρούς, ανήκει στην ισχυρή Ελλάδα και καμιά διαδικασία για την ανάδειξη της αλήθειας στην υπόθεση Οτσαλάν δεν μπορεί να στρέψει αλλού τους μεγάλους προσανατολισμούς του λαού και της χώρας. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι οι Υπουργοί Δημόσιας Τάξης, Οικονομικών και Δικαιοσύνης κατέθεσαν σχέδιο νόμου: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις". 

Παραπέμπεται στην αρμόδια Διαρκή Επιτροπή. 

Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Ηθελα απλά να επισημάνω προς τους συναδέλφους του ΠΑ.ΣΟ.Κ., που μίλησαν τώρα, ότι αν δεν καταλαβαίνουν ή αν δεν πρόλαβαν να διαβάσουν το πόρισμα των τριών εισαγγελέων είναι πρόβλημα δικό τους. Δεν χρειάζεται η Τουρκία, κυρίες και κύριοι συνάδελφοι του ΠΑ.ΣΟ.Κ., τίποτε άλλο από το πόρισμα αυτό. Το δώσατε έτοιμο. Ούτε Τούρκοι δικαστές δεν θα μπορούσαν να έχουν τέτοια σκεπτικά μέσα στο πόρισμα. Γιατί δεν θα έπειθαν, γιατί είναι τραγελαφικά αυτά που λέγονται. Αναφέρω μια παράγραφο μόνο, για να δούμε ποιος βλάπτει τα συμφέροντα της Ελλάδας και ποιος τα προστατεύει. Ακούστε τι λέει μια παράγραφος στη σελίδα 7. "Επισημαίνεται ότι οι ενέργειες αυτές" δηλαδή του Ναξάκη που τον έφερε εδώ κλπ. "όπως ήταν φυσικό" -ήταν φυσικό για τους εισαγγελείς-" εν όψει της προαναφερόμενης διακήρυξης της Τουρκίας" που είπε ότι αποτελεί casus belli αν θα του έδιναν πολιτικό άσυλο "είχαν σαν αποτέλεσμα να προκαλέσουν ψύχωση, αναβρασμό και έξαψη στο λαό της Τουρκίας που κυριεύθηκε από μένος, δηλαδή από διάθεση, άλλως τάση, για διάπραξη εχροπραξιών σε βάρος της Ελλάδος". 

Ξέρετε τι σημαίνει αυτό, κυρίες και κύριοι συνάδελφοι, αν είμαστε σοβαροί σ'αυτήν εδώ την Αίθουσα; Δίνουμε με τη βούλα και την υπογραφή του ελληνικού κράτους, της ελληνικής δικαιοσύνης, το δικαίωμα στην Τουρκία να θεωρεί δικαιολογημένη και φυσική, όταν μας λέει casus belli για οτιδήποτε, να κάνει εχθροπραξίες. Και τολμάτε να λέτε αυτά που είπατε προηγουμένως και είσθε σοβαροί που υπερασπίζετε τα συμφέροντα της Ελλάδας; 

Μάταιη είναι η προσπάθεια, κύριε Πρόεδρε, και τελείωσα, συναδέλφων του ΠΑ.ΣΟ.Κ., να βγουν από αυτήν την τραγική θέση, στην οποία τους έφερε ο χειρισμός της Κυβέρνησης της δικής τους, η οποία βλάπτει ανεπανόρθωτα και έχει βλάψει ήδη ανεπανόρθωτα τα εθνικά μας συμφέροντα, για να μην πω τι άλλα περιέχονται μέσα σ' αυτήν την έκθεση, την οποία έχουν πάρει πριν από εμάς οι τουρκικές αρχές. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παναγιωτόπουλος έχει το λόγο. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριοι συνάδελφοι, δεν μπορείτε να κρίνετε ένα πόρισμα δικαστικό και να καταλογίζετε ευθύνες σε συναδέλφους για τα συμπεράσματα του πορίσματος. Νομίζω ότι είναι άσχετα. 

Επίσης, κύριε Ζαφειρόπουλε, συμφωνούμε εμείς για μια Ελλάδα μεγάλη και ισχυρή, συμφωνούμε γιατί πρέπει όλοι μαζί να αντιμετωπίσουμε τον τουρκικό κίνδυνο, ξέρουμε ότι η Τουρκία έχει άδικο σε όλα, είναι μια χώρα φασιστική, που δεν σέβεται τα δικαιώματα του ανθρώπου, που δεν σέβεται τη δημοκρατία και δεν σέβεται τίποτα. Σε όλα αυτά συμφωνούμε. Γι' αυτό διαμαρτυρόμαστε γι' αυτά που συνέβησαν με τον Οτσαλάν, γιατί όλα αυτά μας αδυνάτισαν έναντι της Τουρκίας και η θεωρητική αντιμετώπιση του προβλήματος από τους περισσοτέρους των Βουλευτών αποδεικνύει την αδυναμία τους να έχουν επιχειρήματα για τη συγκεκριμένη υπόθεση. 

Ο ερχομός του Οτσαλάν στην Ελλάδα απέδειξε τη διάλυση του ελληνικού κράτους. Και η αναχώρηση του Οτσαλάν από την Ελλάδα απέδειξε τη διάλυση της Κυβέρνησης. Ο μεν ερχομός του απέδειξε ότι δεν υπάρχει τίποτα στην Ελλάδα. Σεις διαλύσατε, κύριε Υπουργέ, το κράτος, όταν νομίζατε ότι κάτω από κάθε καρέκλα είναι και ένας δεξιός. 'Οταν αποκτήσατε την εξουσία το 1981, διαλύσατε το δημόσιο. Καταργήσατε τους γενικούς διευθυντές. Καταργήσατε την αξιοκρατία και διαλύσατε το σύμπαν. Τώρα τα πληρώνετε αυτά. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Αφήστε το παρελθόν. Το έχει κρίνει ο ελληνικός λαός επανειλημμένως. 

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Επλανάτο πάνω από την Ελλάδα, σε όλους μας, η αντίληψη ότι ο Οτσαλάν επιθυμεί να έρθει εδώ. Τι επιτελικό σχέδιο κάνατε; Τι αποφάσισε η Κυβέρνηση; 

Είχε πει ο κύριος Πρωθυπουργός, μετά τα 'Ιμια, ότι θα γίνει ένα επιτελικό όργανο, που θα επιλαμβάνεται των κρίσεων. Πού είναι αυτό το όργανο; 'Εγινε ποτέ; Ποιος επελήφθη της κρίσεως αυτής; Ποια ήταν η συμπεριφορά σας στην αντιμετώπιση του Οτσαλάν; 

Θέλετε να σας πω ποια ήταν; Είναι πολύ απλό. Δεν ξέρατε τι να κάνετε. Τα χάσατε. Λειτουργήσατε σαν μωρά παιδιά. Εκινείσθο προς τα εδώ, χωρίς να ξέρετε την επομένη κίνηση προς τα εκεί. 'Οταν τον είχατε εδώ, αντί να ειδοποιήσετε την Ευρώπη, για να έχετε μια συλλογική ευθύνη, στην προσπάθεια σωτηρίας, δεν το κάνατε, ενώ ξέρατε ότι δεν μπορείτε να τον σώσετε, διότι τον στείλατε στην Κένια. Δεν πιστεύω να υπάρχει τόσο αφελής Υπουργός ή Πρωθυπουργός -θα ήταν πολύ επικίνδυνο- να μη γνωρίζει ότι πηγαίνοντας στην Κένια ο Οτσαλάν δεν είχε καμιά ελπίδα να σωθεί. Εκεί και τα δέντρα είναι πράκτορες της CIA και των άλλων μυστικών υπηρεσιών. Πού τον στέλνετε και διατάσσσετε στη συνέχεια "πετάξτε τον έξω"; Το λέει αυτό στην έκθεσή του ο πρέσβης. Πού έξω; Στα άγρια θηρία; Στους Τούρκους; Στις αρχές της Κένιας; 

Ενδεχόμενος δόλος, κύριε Υπουργέ -και παίρνω την επιεικέστερη λογική και νομική έκφραση- στο Ποινικό Δίκαιο σημαίνει ότι βγάζεις το πιστόλι και πυροβολείς προς την κατεύθυνση πέντε αγνώστων ανθρώπων, που είναι μαζεμένοι κάπου και επομένως αποδέχεσαι ως πιθανόν ότι μπορεί να σκοτώσεις κάποιους απ' αυτούς. Ο ενδεχόμενος δόλος στο Πολιτικό Δίκαιο είναι ότι στέλνω τον Οτσαλάν στην Κένια και ξέρω ότι είναι πάρα πολύ πιθανόν από εκεί να τον πάρουν οι Τούρκοι, είτε με την παρέμβαση των Κενυατών είτε με οποιονδήποτε άλλον τρόπο και το αποδέχομαι αυτό ως πιθανό αποτέλεσμα. 

Είναι, επομένως, ο ενδεχόμενος δόλος της πολιτικής ευθύνης, την οποία δεν μπορείτε να αμφισβητήσετε. 

'Οταν ξεκίνησε η συζήτηση αυτή, έβλεπα ότι δεν είχαμε να προσθέσουμε πολλά πράγματα. 'Εχουν γραφεί όλα. Αναζητούσα κάτι, που δεν έχει λεχθεί από τις εφημερίδες και δεν έβρισκα τίποτα για την υπόθεση Οτσαλάν, είτε από την ιστορική πλευρά είτε από την πολιτική είτε από οποιαδήποτε άλλη πλευρά. Εδώ όμως το θέμα που αφορά την Κυβέρνηση είναι το εξής. Πώς κατόρθωσε με μια κίνηση να τους κάνει όλους εχθρούς; Δεν λέω για την Τουρκία. Η Τουρκία θα είναι πάντα εχθρός, ό,τι και αν κάνουμε, είτε καλό είτε κακό. Θα βρει το πρόσχημα να αντιστρέψει το επιχείρημα. Εννοώ όλους τους άλλους. 

Η Ευρώπη διαμαρτύρεται, διότι δεν τους καταστήσαμε γνωστό τι θα κάνουμε. Η Κένια διαμαρτύρεται, διότι πήγαμε τον Οτσαλάν εκεί χωρίς να το ξέρει η Κυβέρνηση. Ο Οτσαλάν, ο δυστυχής, αυτό το μεγάλο θύμα της πολιτικής της Κυβέρνησης, βρίσκεται στα χέρια των Τούρκων, υποφέρει, μαρτυρεί. Επομένως, κύριοι δεν είναι τεράστιες οι ευθύνες; 

Και έρχομαι τώρα στην Εξεταστική Επιτροπή. 

Αγαπητοί συνάδελφοι, πρέπει να αρπάξουμε την ευκαιρία, για να σώσουμε την τιμή μας όλοι μαζί. Να αρπάξουμε την ευκαιρία για να αποδείξουμε ότι αντιμετωπίζουμε την ουσία του προβλήματος. Να αρπάξουμε την ευκαιρία, για να βρούμε την αλήθεια, να τη συμφωνήσουμε και όλοι μαζί να την αποτυπώσουμε με την υπογραφή μας. Εάν κινηθούμε μικροκομματικά όπως σε όλες μέχρι τώρα τις επιτροπές, είμαι απαισιόδοξος. Δεν νομίζω ότι είναι εύκολο αυτό που λέω. Είναι λίγο ρομαντικό. Αλλά πώς θα σώσουμε την τιμή και την υπόληψη του πολιτικού κόσμου, εάν δεν κινηθούμε με βάση την αλήθεια, εάν δεν πείσουμε όλον τον κόσμο, αυτόν τον κόσμο που είναι καθηλωμένος από τις συμπεριφορές, απ'όλη τη διαδικασία που ακολουθήθηκε στην υπόθεση Οτσαλάν; Ξέρετε, ο 'Ελληνας είναι προσβεβλημένος. 

Απευθυνόμενος στον Πρωθυπουργό και σε σας, κύριε Υπουργέ, σας λέω το εξής: Στο μυαλό γίνονται διάφορες διεργασίες. Και απευθυνόμενοι στο μυαλό ενός πολίτη, μπορείτε να του ανατρέψετε τις συλλογιστικές του και τη λογική του και να τον οδηγήσετε σε άλλα συμπεράσματα. Στην καρδιά δεν είναι εύκολο να αλλάξει. Εκεί όταν τραυματιστείς, δεν θεραπεύεσαι. Και έχετε τραυματίσει τον ελληνικό λαό στην καρδιά. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παναγιωτόπουλε. 

Ο κ. Ακριβάκης έχει το λόγο για δέκα λεπτά. 

ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κύριοι συνάδελφοι, ομολογουμένως είναι εξαιρετικά πρωτότυπο το γεγονός ότι η πλειοψηφούσα παράταξη στην Αίθουσα αυτή, η Κοινοβουλευτική Ομάδα του ΠΑΣΟΚ, κατέθεσε την πρόταση για σύσταση Εξεταστικής Επιτροπής για πράξεις και τυχόν ευθύνες, που αφορούν την Κυβέρνηση την οποία αυτή η Κοινοβουλευτική Ομάδα στηρίζει. 

Το σύνηθες στις προτάσεις για σύσταση εξεταστικών επιτροπών είναι η αντιπολίτευση να κάνει την πρόταση και η κυβερνητική πλειοψηφία να απορρίπτει ή να δέχεται την πρόταση. Συνήθως βέβαια να απορρίπτει αυτές τις προτάσεις. 

Πιστεύω ακράδαντα ότι η ευαισθησία και της Κυβέρνησης και των Βουλευτών της Κοινοβουλευτικής Ομάδας του ΠΑΣΟΚ -χωρίς βεβαίως να παραγνωρίζω ότι όλοι οι συνάδελφοι σήμερα σ' αυτήν την Αίθουσα έχουν την ίδια ευαισθησία- οδήγησε σ' αυτήν την πρωτοβουλία, πρωτοβουλία για τη γρήγορη και σωστή διαλεύκανση της υπόθεσης Οτσαλάν. Μιας ιστορίας που απασχόλησε και απασχολεί την κοινή γνώμη όχι μόνο της Ελλάδος, και έχει πολλαπλές και ποικίλες επιπτώσεις στις διεθνείς μας σχέσεις και γενικότερα στην εξωτερική πολιτική. 

Θεώρησα σκόπιμο να κάνω αυτήν την αναφορά για την πρωτοβουλία μας, γιατί ο πρώτος ομιλητής της Νέας Δημοκρατίας, ο κ.Παυλόπουλος, χαρακτήρισε την κατάθεση της πρότασής μας σαν πράξη πανικού. Και ειλικρινά δεν καταλαβαίνω τον ανταγωνισμό, ποιος είχε πρώτος τη σκέψη για τη σύσταση Εξεταστικής Επιτροπής, ποιος κατέθεσε πρώτος και αν θα κατέθετε η Νέα Δημοκρατία και την πρόλαβε το ΠΑΣΟΚ ή οτιδήποτε άλλο. 

Το λέω αυτό, διότι εξ αποτελέσματος και εξ αντικειμένου στην ίδια πορεία θα κατέληγε η όποια εξέλιξη της οποιασδήποτε πρότασης απ'όπου και αν προήρχετο, που θα ήταν μια ομόφωνη απόφαση για τη σύσταση Εξεταστικής Επιτροπής. 'Αρα λοιπόν η φράση "κίνηση πανικού" από τον κ.Παυλόπουλο -κατά τα άλλα εξαίρετο αγορητή- θα μου επιτρέψετε να πω ότι ήταν ατυχής. 

Βέβαια αυτήν την ώρα και μετά την τοποθέτηση όλων των κομμάτων ότι είναι υπέρ της σύστασης της Εξεταστικής Επιτροπής, η επιχειρηματολογία για την αναγκαιότητα της σύστασης είναι εξαιρετικά περιττή. Γι'αυτό δεν πρόκειται να πω τίποτε περισσότερο. 

Θα ήθελα απλώς να κάνω κάποιες επισημάνσεις σε αυτά τα οποία προέκυψαν από τη μέχρι τώρα συζήτηση. 

Κύριοι συνάδελφοι, η σημερινή συζήτηση συνέπεσε με τη δημοσιοποίηση του πορίσματος των τριών εισαγγελέων, με τον τρόπο που έγινε η δημοσιοποίηση χθες το βράδυ. Το αντιπαρέρχομαι το σημείο αυτό. Βέβαια, από χθες η Νέα Δημοκρατία έβγαλε μία ανακοίνωση που θεώρησε όχι το πόρισμα αυτό καθ' εαυτό, αλλά την τελευταία παράγραφο του πορίσματος, που αναφέρεται στο αίτημα για κίνηση της διαδικασίας του νόμου περί ευθύνης Υπουργών, ως μείζον -έτσι το χαρακτηρίζει στην ανακοίνωση- πολιτικό ζήτημα που αγγίζει ευθέως και τον Πρωθυπουργό. Το κύριο θέμα της χθεσινής επικαιρότητας και της σημερινής ήταν αυτή η τελευταία παράγραφος του πορίσματος. 

Θα ήθελα, όμως, να επισημάνω ότι σήμερα οι αγορητές της Νέας Δημοκρατίας και ιδιαίτερα ο κ. Παυλόπουλος και ο κ. Βαρβιτσιώτης, τήρησαν σημαντικές αποστάσεις απ' αυτήν την ακραία χθεσινή ανακοίνωση της Νέας Δημοκρατίας. Χαίρω ιδιαιτέρως για τη δήλωση του κ. Παυλόπουλου ότι είναι αντίθετος με την ποινικοποίηση της πολιτικής ζωής. Και αυτή η δήλωση ασφαλώς αποτελεί και μια έμμεση αποδοκιμασία του προσφάτου παρελθόντος, του 1989, που έκανε τόσο κακό στη χώρα η οποία και το πληρώνει μέχρι τώρα. 

Δήλωσε επίσης ο κ. Παυλόπουλος, ότι δεν βλέπει κάτι, ότι θα ψάξουν το πόρισμα να βρουν αν τυχόν υπάρχει και εύχεται να μην υπάρχει κλπ. Το ίδιο είπε περίπου και ο κ. Βαρβιτσιώτης. Σαφής διάσταση από τη χθεσινή θέση της Νέας Δημοκρατίας. 

Πιστεύω ότι η διάσταση αυτή εκτός των άλλων οφείλεται και στο γεγονός ότι σαν έγκριτοι νομικοί, εγκρατείς νομικοί, σίγουρα δεν θα μπορούσαν να μιλούν για ποινική ευθύνη Υπουργών. 'Αλλο λαθεμένοι χειρισμοί, άλλο πολιτικές ευθύνες -που σίγουρα ανελήφθησαν και από τον ίδιο τον Πρωθυπουργό και με τις αποχωρήσεις, τις παραιτήσεις αν θέλετε των τριών Υπουργών- και άλλο οι ποινικές ευθύνες. 

Εγώ δεν πρόλαβα να διαβάσω το πόρισμα, το κείμενο το καθ' αυτό. Διάβασα, όμως, σήμερα το πρωί κάποια στοιχεία από τις εφημερίδες όπου αναφέρεται ότι ενδείξεις πιθανής ενοχής των κυβερνώντων μπορούν να υπάρχουν αφ' ης στιγμής ενημερώθηκαν ότι ο Οτσαλάν βρίσκεται στην Ελλάδα. 

Σαν νομικός και εγώ θα έλεγα, ότι πιθανόν ποινικό αδίκημα -στην προκειμένη περίπτωση μιλάμε για ποινική ευθύνη- θα ήταν το και δια παραλείψεως τελούμενο ποινικό αδίκημα της παράβασης καθήκοντος υπό την έννοια ότι δεν διέταξαν οι αρμόδιοι τη σύλληψη του Οτσαλάν νομότυπα, δημόσια, όπως επιβάλλει ο τύπος για τις συλλήψεις όλων των τελούντων κάποιο αδίκημα. Δηλαδή, γιατί ο Οτσαλάν δεν αντιμετωπίσθηκε σαν ένας λαθρομετανάστης εξ Αλβανίας; Να συλληφθεί και να απελαθεί στον τόπο τον οποίο κατάγεται. 

'Η θα έπρεπε, λοιπόν, οι Υπουργοί να αποφασίσουν, για να είναι νομότυποι, τη σύλληψη του Οτσαλάν ή να του παράσχουν πολιτικό άσυλο ή να τον παραδώσουν με πάσα, αν θέλετε, τυμπανοκρουσία και δημοσιότητα στην Τουρκία. Δεν το έκαναν. Γι' αυτό κατηγορούνται; Μήπως θα βρεθούν τριάντα Βουλευτές της Νέας Δημοκρατίας να υπογράψουν πρόταση παραπομπής σε προανακριτική επιτροπή των όποιων Υπουργών νομίζουν, διότι δεν συνέλαβαν και δεν παρέδωσαν τον Οτσαλάν στην Τουρκία; 

Αυτό είναι το αδίκημα: 'Οτι δεν τον συνέλαβαν, για να τον παραδώσουν στην Τουρκία. 

Και θα μου επιτρέψετε να πω ότι με ξενίζει λίγο αυτή η ιστορία. Και θα κάνω μία παροιμίωση. Είναι σαν να λέγαμε ότι η χώρα μας βρίσκεται σε εμπόλεμη κατάσταση με κάποια άλλη χώρα και τα άρματα μάχης κατευθύνονται προς τον τόπο της μάχης και περνάνε με κόκκινο από την οδό Σταδίου και έρχεται ο τροχονόμος και τους γράφει, γιατί πέρασαν με κόκκινο. Μιλάμε για αστειότητες. Στην κυριολεξία αστειότητες! 

Γι' αυτό, επαναλαμβάνω, και οι αγορητές της Νέας Δημοκρατίας, όπως και ο έγκριτος νομικός του Συνασπισμού της Αριστεράς και της Προόδου κ. Κουβέλης και οι άλλοι ομιλητές των άλλων κομμάτων, απέφυγαν επιμελέστατα να αναφερθούν στο μείζον θέμα της επικαιρότητας, που είναι σήμερα και χθες, δηλαδή, την τελευταία παράγραφο του πορίσματος. Γιατί αυτό κυριαρχεί σήμερα και στις εφημερίδες και στα ραδιόφωνα και στις τηλεοράσεις: Η τελευταία παράγραφος του πορίσματος. Και επαναλμαβάνω, απέφυγαν όλοι επιμελώς να αναφερθούν σ' αυτό, σεβόμενοι τον εαυτό τους, να το πω ευθέως. 

Τα λέω όλα αυτά, κύριε Πρόεδρε, γιατί το να ξαναπούμε πράγματα τα οποία επανελήφθησαν και να ξεφύγουμε από την ουσία του θέματος, θα ήταν περιττό. 

Θεωρώ ότι η καχυποψία η οποία υπάρχει και πλανάται, όχι μόνο στον ελληνικό λαό, αλλά και σε μας τους ίδιους, ότι και αυτή η Εξεταστική Επιτροπή θα είναι μία από τα ίδια, δηλαδή ότι δεν θα καταλήξει πουθενά, ότι θα βγουν τρία-τέσσερα πορίσματα και θα έλθουμε να τα συζητήσουμε εδώ στην Ολομέλεια και θα πάμε σπίτι μας ωραία και καλά, είναι δικαιολογημένη. 

'Ομως από εμάς εξαρτάται, από αυτούς οι οποίοι θα αποτελέσουν τα μέλη της Εξεταστικής Επιτροπής, να κάνουν σωστά τη δουλειά τους, σαν 'Ελληνες Βουλευτές και να καταλήξουν σε ένα ομόφωνο πόρισμα -είναι και ελπίδα δική μου- που πραγματικά θα ρίχνει άπλετο φως και θα αποδίδει τις όποιες ευθύνες σε όποια πρόσωπα. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κηπουρός έχει το λόγο για πέντε λεπτά. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, η υπόθεση Οτσαλάν είναι μια πολιτική υπόθεση. 'Εχει βάθος ιστορικό και πολιτικό. Είναι απόρροια της απουσίας μιας παιδείας, μιας επεξεργασμένης πολιτικής, ελληνικής αρχικά και ευρωπαϊκής κατόπιν, για το νέο "ανατολικό ζήτημα". Αυτά όμως απουσιάζουν από την Κυβέρνηση, αλλά και από τα υπόλοιπα κόμματα. Κι έτσι, είχαμε τη θλιβερή αυτήν κατάληξη. 

Πριν από χρόνια προτείναμε μια πολιτική. Το 1997 υπήρξε η πρόταση για την πρόσκληση Οτσαλάν, όχι μόνον στην Ελλάδα, αλλά και σε άλλες ευρωπαϊκές χώρες. Προτείναμε, δηλαδή, την οικοδόμηση μιας πολιτικής. Η Κυβέρνηση όμως και οι άλλες δυνάμεις είναι μακριά από την έννοια της οικοδόμησης. Η Κυβέρνηση για το κουρδικό δεν είχε μία πολιτική. Είχε μια πολιτική μυστικών υπηρεσιών. 

'Ετσι, όταν παρουσιάστηκε η υπόθεση Οτσαλάν σαν έκτακτο γεγονός η έξοδός του από τη Συρία, η Κυβέρνηση και ο Πρωθυπουργός τον αντιμετώπισαν όπως αντιμετωπίζουν τις πλημμύρες και τις πυρκαγιές. 'Ετσι έφθασε να καεί στα δάση της αφρικανικής ζούγκλας. 

Από την κρίση αυτή υπάρχουν μεγάλες ευθύνες, πολιτικές και ποινικές, τις οποίες πρέπει να ερευνήσει η Εξεταστική Επιτροπή. Οι ευθύνες αφορούν όλη την Κυβέρνηση. 

'Ομως η έξοδος από την κρίση αυτήν και από το κλίμα φοβίας και τρομοκράτησης που καλλιεργείται στο λαό, μπορεί να είναι μόνον πολιτική. Αυτό σημαίνει ότι πρέπει να υπάρξουν συνθήκες πολιτικές και θεσμικές για την ανάπτυξη μιας συζήτησης, για το τι έγινε, γιατί έγινε και τι πρέπει να γίνει. 

Η συζήτηση μπορεί να γίνεται μέσα στα κόμματα, αλλά δεν γίνεται, όπως παραδείγματος χάρη στο λεγόμενο ΠΑ.ΣΟ.Κ. -και το λέω αυτό, γιατί δεν είναι ΠΑ.ΣΟ.Κ.- που υποτίθεται ότι συζητάει. Δεν συζητάει καθόλου όμως γι' αυτό το θέμα. Γιατί όλα τα κόμματα έχουν ένα μεγάλο έλλειμμα παιδείας και συνείδησης. Και γι' αυτό η συζήτηση μπορεί να γίνει στη δημόσια τηλεόραση. 

Εκεί όμως, το κλίμα ήταν -και ειδικά αυτές τις ημέρες είναι- πολύ νοσηρό. Θυμίζει τον έλεγχο της δεκαετίας του 1950, από την "εθνικόφρονα" δεξιά παράταξη ή περισσότερο θυμίζει τη Μπρεζνιεφική τηλεόραση. Η δημόσια τηλεόραση και ειδικά ορισμένες εκπομπές της έχουν μεταβληθεί σε μέσα τρομοκράτησης και εκφοβισμού του λαού και συκοφάντησης ιδεών, ανθρώπων και προσώπων. Αυτό δεν είναι δημοκρατία. Πρόκειται για ένα φαινόμενο εκφασισμού και χυδαιοποίησης της πολιτικής μας ζωής. 

Γι'αυτό οι ευθύνες ανήκουν στην Κυβέρνηση, η οποία όχι μόνο ανέχεται, αλλά προωθεί αυτό το φαινόμενο. Γι'αυτό δεν μπορούμε να έχουμε Εξεταστική των Πραγμάτων Επιτροπή και πολιτική διέξοδο από την κρίση με αυτήν την ηγεσία της ΕΡΤ και με Υπουργό τον κ. Ρέππα. Πρέπει να υπάρξει ένας άλλος Υπουργός από το ΠΑΣΟΚ ο οποίος θα παρέχει τις δημοκρατικές εγγυήσεις ή κάποιο άλλο πρόσωπο ευρύτερης αποδοχής. 

Αυτά που συμβαίνουν αυτές τις μέρες είναι ντροπή για τη δημοκρατία. Με την προπαγάνδα, την παραχάραξη και τη συκοφαντία δεν σώζεται η Κυβέρνηση και το ΠΑΣΟΚ. Μόνο με την αλήθεια μπορούν να σωθούν. Το ξέρουν όλοι εδώ μέσα και ειδικά οι συνάδελφοι και οι σύντροφοί μου στο ΠΑΣΟΚ, φυσικά αυτοί που δεν έχουν ακόμα χάσει την ψυχή τους. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χρυσανθακόπουλε, έχετε το λόγο και μετά θα πάρει το λόγο ο κ. Βεζδρεβάνης. Είναι λόγος-αντίλογος εξ αιτίας του ότι παρενεβλήθη ο ανεξάρτητος Βουλευτής κ. Κηπουρός. 

ΗΛΙΑΣ ΒΕΖΔΡΕΒΑΝΗΣ: Τους ανεξάρτητους τους χρεώνετε σε μας! 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χρυσανθακόπουλε. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αγαπητοί κύριοι συνάδελφοι, η σύσταση μιας Εξεταστικής Επιτροπής από τη Βουλή δεν είναι ένα πρόσχημα μετατόπισης ενός καίριου πολιτικού ζητήματος στο απώτερο μέλλον. Είναι υποχρέωσή μας για να υπάρξει πράγματι μία εις βάθος εξέταση όλων των πτυχών αυτού του θέματος που μας απασχολεί. Γι'αυτό οφείλει να έχει ένα χρονοδιάγραμμα, το οποίο θα είναι καταληκτικό, το οποίο θα το σεβαστούν όλοι και θα υπάρξει μια σύντομη τοποθέτηση, ένα πόρισμα στο τέλος προς αξιολόγηση. 

Στο σημείο αυτό θα ήθελα να πω ότι σήμερα πολλοί παίρνοντας ένα εισαγγελικό πόρισμα κάπως έχουν συγχυστεί, γιατί αυτό περιλαμβάνει δύο σημαντικά ζητήματα, πέρα από την εξιστόρηση των γεγονότων που δεν αμφισβητούνται, άσχετα εάν όλα περιγράφονται, το δεύτερο είναι κάποιες αξιολογικές κρίσεις που καθ'υπέρβασιν είναι πολιτικές και θα έλεγα ιδιαίτερα επικίνδυνες και κρίσιμες αν λάβει κανείς υπόψη του ότι σε αυτές γίνονται αναφορές και αιτιολογήσεις του δικαίου των κρατών. 'Αρα δεν είναι πολιτικές, αλλά είναι δικαστικής αντίληψης, μονομερείς απόψεις, ελπίζω όχι καθ'υπαγόρευσιν λογικών οι οποίες κυριαρχούν σήμερα στην παγκόσμια σκηνή. Γιατί πολύ φοβάμαι ότι κάποιοι δικαστικοί έχουν υπερβεί τις αρμοδιότητές τους και προσφέρουν κάκιστες υπηρεσίες στο έθνος, μ' όλα αυτά που περιγράφουν, που θα μπορούσαν να αξιοποιηθούν και ενάντια στην Ελλάδα, ως διατυπώνονται. 

Θα έλεγα επίσης ότι αυτές οι αυθαιρεσίες για μένα δεν πρέπει να μείνουν αναπάντητες από ένα πολιτικό σώμα, όπως είναι η Βουλή, γιατί οι συγκεκριμένοι κύριοι εκτός από το να παίζουν ένα ρόλο στην απονομή ευθυνών σε σχέση με το νομικό ζήτημα καταλήγουν σε νομικίστικες αυθαιρεσίες εις βάρος της χώρας μας. 

Γι'αυτό δεν αποδέχομαι σε αυτό το σημείο το εν λόγω πόρισμα, σε εκείνες τις πτυχές που μας προσβάλουν. Θα έλεγα ακόμα περισσότερο ότι, επειδή εδώ μέσα γίνεται μία προσέγγιση απ'όλες τις πλευρές, ναι να γίνει Εξεταστική Επιτροπή, αλλά υπάρχει ένα μέρος του Κοινοβουλίου που βλέπει τα πράγματα νομικίστικα και ψάχνει να βρει και να αποδώσει ευθύνες στους πολίτες, θα έλεγα ναι αν κάποιοι ιδιώτες αυθαιρέτως προσπαθούσαν να προσφέρουν ανθρωπιστική βοήθεια και στη συνέχεια τη σκυτάλη της ανθρωπιστικής βοήθειας την ανέλαβαν κρατικοί λειτουργοί, θα πρέπει να εξισωθούν πράγματι οι ευθύνες στα επίπεδά τους. Αλλά δεν θα πρέπει κάποιος να κοιτάει μονόφθαλμα. 

Οφείλουμε απέναντι στην υπάρχουσα αλληλεγγύη των κρατών να χαιρετίσουμε την αλληλεγγύη των λαών ως εκδηλώθηκε στο Σύνταγμα, στην παλλαϊκή αυτή προσέλευση. 

Θα πρέπει να απαντήσουμε σε όλους εκείνους που μηχανεύονται ενάντια στη χώρα μας και κυρίως προς τις ΗΠΑ, οι οποίες μετέφρασαν τις δηλώσεις που έγιναν στις 3.3.99 του Υφυπουργού Εξωτερικών της Τουρκίας του κ. Κορκμάζ Χακτανίρ, ότι έλεγε ο κύριος αυτός ότι η οργάνωση 17 Νοέμβρη είναι τμήμα του ελληνικού κράτους και το διαβάζουμε μετά σαν αμερικάνικη δήλωση σε ελληνικές εφημερίδες. 

Θα έλεγα ότι πρέπει να απαντήσουμε σε όλους αυτούς ότι η δική μας κυριαρχία και αυτοκυριαρχία δεν προσδιορίζεται από τις δικές τους γεωπολιτικές ανησυχίες και ανασφάλειες, κυρίως για την τύχη του κράτους του Ισραήλ που έχουν καθυποταχθεί όλοι οι λαοί και τα δίκαια. 

Υπήρξε ταχύτατη παρέμβαση στο Κοσσυφοπέδιο. Μέσα σε έξι μήνες κινητοποιήθηκε η Ευρώπη. Αλλά για δεκαπέντε χρόνια κανείς δεν ίδρωσε απέναντι στις σφαγές και στον εκτοπισμό χιλιάδων κουρδικών χωριών και εκατομμυρίων μεταναστών. 

Να απαντήσω επίσης, γιατί έχει ιδιαίτερη σημασία, σε αυτούς που καλλιεργούν εδώ μία διχαστική μισαλλοδοξία, ανακαλύπτοντας ανύπαρκτους εθνικιστές στη χώρα μας. Οι εθνικιστές της "Χρυσής Αυγής" θα πρέπει να τους θυμίσω ότι είναι ενάντια στον κουρδικό λαό, για όσους διαβάζουν αυτόν τον βδελυρό Τύπο. 

Οι πραγματικοί πατριώτες στην Ελλάδα είναι πραγματικοί διεθνιστές και ειρηνιστές. Αν εμείς αδιαφορούμε για τους Κούρδους και οι Ευρωπαίοι αδιαφορούν για την Ελλάδα κατά συνέπεια, τότε ποια θα είναι η μοίρα μας και η προοπτική μας; 

Θα έλεγα ότι απέναντι στα ψυχικά βασανιστήρια που υπόκειται ο Οτσαλάν αυτήν τη στιγμή και που δεν υπάρχει παρέμβαση του Ο.Η.Ε. και της ύπατης αρμοστίας -δεν υπάρχει καμία παρέμβαση από κανέναν- να μη συνεπιφέρουν και άλλα ακόμα ψυχικά βασανιστήρια στον ελληνικό λαό, οι εθελόδουλοι που ετοιμάζονται και δεν ντρέπονται να βγαίνουν στα μέσα ενημέρωσης και να προκαλούν, ζητώντας συνεκμετάλλευση στο Αιγαίο, απέναντι στα νέα γιουσουφάκια της 'Αγκυρας που θέλουν πάση θυσία να μας καθυποτάξουν σαν μέρος της νέας Οθωμανικής Αυτοκρατορίας. 

Πρέπει να καταλάβουν ότι εδώ πέρα υπάρχει και η περηφάνεια και η τόλμη και η γενναιότητα να υπερασπιζόμαστε την ειρήνη με την αξιοπρέπειά μας, εμποδίζοντας όλη αυτήν τη βαρβαρότητα της καθυποταγής και όντας πραγματικά περήφανοι όλοι, οι εκατόν ογδόντα έξι Βουλευτές αυτής της Αίθουσας που θέλαμε να διεθνοποιήσουμε το κουρδικό ζήτημα, όταν κάποιοι άλλοι έτρεχαν να αποσύρουν υπογραφές και να προσυπογράψουν την καθυποταγή της χώρας μας, ασκώντας σε αυτή μονομερή εξωτερική υποταγή, με κάτι βραβεία ΙΠΕΚΤΣΙ, που ο δολοφόνος του είναι ακόμα ελεύθερος και αυτή τη στιγμή δυναστεύεται μόνο ο τουρκικός και ο κουρδικός λαός. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, συζητούμε σήμερα την πρόταση των Βουλευτών του ΠΑ.ΣΟ.Κ. για τη σύσταση Εξεταστικής των Πραγμάτων Επιτροπής, που ελπίζουμε ότι θα ρίξει άπλετο φως στην υπόθεση Οτσαλάν. Μία υπόθεση που εξέθεσε την Ελλάδα, μία υπόθεση που καταρράκωσε το κύρος μας, που ταπείνωσε τον υπερήφανο λαό μας, που ενέπλεξε την πατρίδα μας σε πολλά δυσμενή ενδεχόμενα, που απέδειξε περίτρανα την πλήρη διάλυση του κράτους. 

Από τη στιγμή που ο Οτσαλάν αναγκάστηκε να φύγει από την κοιλάδα της Συρίας και άρχισε να περιπλανάται ανά την Ευρώπη, το πρόβλημα ήταν υπαρκτό, κύριοι συνάδελφοι, για την Ελλάδα. 

Ο Κούρδος ηγέτης και ο κουρδικός λαός είναι γνωστό ότι θεωρούσαν ως την πιο φιλική χώρα την Ελλάδα και τον ελληνικό λαό, στη βάση βέβαια ότι ο κοινός εχθρός σφυρηλατεί φιλικούς δεσμούς αρρήκτους. Ως εκ τούτου τρία σενάρια ήταν ενδεχόμενα: 

Πρώτον, να ζητήσει άσυλο ο Οτσαλάν. 

Δεύτερον, να μας προκύψει αυτόκλητος. 

Τρίτον, να μας ζητήσει από κάποιο κρησφύγετο βοήθεια και αρωγή. 

Ο Πρωθυπουργός της χώρας με τους επιτελείς του έπρεπε να είχε ετοιμάσει αντίστοιχα προς τα τρία ενδεχόμενα, σχέδια αντιμετώπισης του προβλήματος. Η Κυβέρνηση όμως παρακολουθούσε την περιπλάνηση του Οτσαλάν στην Ευρώπη και ησχολείτο με τη μόνιμη απραξία της. Δεν είχε έτοιμο κανένα σχέδιο για την αντιμετώπιση αυτού του σοβαρότατου προβλήματος. 

'Οταν το πρόβλημα παρουσιάστηκε με ένα από τα τρία προαναφερθέντα ενδεχόμενα, η Κυβέρνηση πανικοβλήθηκε και άρχισε τις σπασμωδικές της κινήσεις και τους ερασιτεχνισμούς. Η Εξεταστική Επιτροπή, που κατά πάσα πιθανότητα θα συσταθεί, έχει από τούδε όλο το υλικό της τραγικής υπόθεσης. Οι πληροφορίες που είναι καταχωρημένες στα Μ.Μ.Ε., οι βιντεοκασέτες, οι δηλώσεις των πρωταγωνιστών, η εμπιστευτική έκθεση Κωστούλα, το πόρισμα των εισαγγελέων. 'Ολα αυτά είναι ικανά να οδηγήσουν σε χρήσιμες αξιολογήσεις. 

Εμείς, κύριοι συνάδελφοι, δεν είμεθα εδώ μέσα δικαστές. Είμεθα πολιτικό σώμα και πρέπει να εξετάσουμε το θέμα στην πολιτική του διάσταση. 

Ο κύριος Πρωθυπουργός ήτο ενήμερος όλων των ενεργειών των υπευθύνων Υπουργών του; Σαφώς ήταν. Και οι αποπεμφθέντες Υπουργοί το βεβαιώνουν και αδιανόητο θα ήταν μια τέτοια υπόθεση να μην την έχει πληροφορηθεί ο Πρωθυπουργός της χώρας. Και ενώ θα έπρεπε να είναι ο κύριος Πρωθυπουργός συντονιστής του όποιου σχεδιασμού, είχαν συναποφασίσει, αντιμετώπισης της κρίσης, ο ίδιος περιόδευε, όπως θα θυμάστε κύριοι συνάδελφοι, εκείνες τις κρίσιμες ημέρες στη βόρειο Ελλάδα. 'Ηταν φιλοξενούμενός σας, κύριε Υπουργέ, Μακεδονίας και Θράκης, τις ημέρες εκείνες. 

'Οταν οι σχεδιασμοί οδήγησαν στη ντροπή τότε τη μια ημέρα έδωσε απόλυτη κάλυψη στους Υπουργούς του και την άλλη μέρα τους ζήτησε την παραίτησή τους. Το ίδιο έπραξε ο κ. Σημίτης, κύριοι συνάδελφοι, σε όλα τα σοβαρά θέματα νίπτοντας τας χείρας του. Για τα 'Ιμια τα φόρτωσε στο Λυμπέρη, για τα S-300 τα φόρτωσε στους Κυπρίους, για το Ρουμάνο κακοποιό τα φόρτωσε στον Ρωμαίο, για τον αποκλεισμό μας από την Ο.Ν.Ε. τα φόρτωσε στη Νέα Δημοκρατία, για τον Οτσαλάν τα φορτώνει στους Υπουργούς του, που όταν τον ενημέρωσαν ο ίδιος ή ενέκρινε το σχεδιασμό ή δεν αντέδρασε ή δεν αντείπε. Αυτή είναι η τακτική, κύριοι συνάδελφοι, του Πρωθυπουργού της χώρας. 

Προφανώς ο κ. Σημίτης θεωρεί τη θέση του ανεύθυνη. Μια τέτοια θεώρηση όμως, του ρόλου του ως Πρωθυπουργού, είναι ιδιαίτερα επικίνδυνη. Απεδείχθη ότι ο κ. Σημίτης δεν μπορεί να αντιμετωπίσει σοβαρά προβλήματα, δεν μπορεί να αντιμετωπίσει κρίσεις. Ανέφερα πέντε σοβαρότατα θέματα που προέκυψαν τα χρόνια που κυβερνά τη χώρα και που απεδείχθη ανίκανος να τα αντιμετωπίσει. 

Δεν είναι τυχαίο, κύριοι συνάδελφοι, ότι οι τρεις αποπεμφθέντες Υπουργοί υπογράφουν την αίτηση για τη σύσταση Εξεταστικής των Πραγμάτων Επιτροπής. Μήπως οι υπογραφές τους δείχνουν τον κύριο Πρωθυπουργό; 

Η συσταθησομένη Εξεταστική των Πραγμάτων Επιτροπή πρέπει να ασχοληθεί ιδιαίτερα με τις ευθύνες του κυρίου Πρωθυπουργού. Αυτή είναι η γνώμη μας, κύριοι συνάδελφοι. 

'Οσον αφορά αυτά που ελέγχθησαν για το ενιαίο μέτωπο απέναντι του τουρκικού κινδύνου, δεν χρειάζονται καν να λέγονται στην Αίθουσα. Είναι αυτονόητα. 'Ολοι είμεθα ενωμένοι και όλοι μαζί θα δώσουμε ό,τι μπορούμε γι' αυτό που λέγεται Ελλάδα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσιμπάρδης έχει το λόγο. 

ΓΕΩΡΓΙΟΣ ΚΑΤΣΙΜΠΑΡΔΗΣ: Κύριε Πρόεδρε, είναι και θα μείνουν για πολύ καιρό επίκαιρες δύο έννοιες και αυτές συνεχώς επαναφέρονται. Γι'αυτές κουβεντιάζουμε κυρίως και σήμερα στη Βουλή. Η έννοια "κουρδικός λαός", και η έννοια "Ασυλο". Νομίζω ότι για να τις προσεγγίσει κανείς και να μπορεί να πάρει τις σωστές θέσεις, πρέπει να θυμάται και να αξιοποιεί τον ελληνικό πολιτισμό, από τις ρίζες του μέχρι και τη σύγχρονη εποχή του. 

Δεν μπορεί να μιλάει κανείς -και αυτό γίνεται σήμερα στην Ελλάδα- για τον αγωνιζόμενο κουρδικό λαό, ως 'Ελληνας και να ξεχνάει ότι ο λαός μας βρέθηκε για τέσσερις αιώνες κάτω από τη σκλαβιά και τον ζυγό των Οθωμανών δηλαδή της Τουρκίας. 

Επομένως, αφού ο ελληνικός λαός με ένοπλη επανάσταση και με θυσίες αγωνιστών και κατάφερε να αποκτήσει τη λευτεριά του, είναι αυτονόητο να βρίσκεται κοντά στον αγωνιζόμενο λαό των Κούρδων που παλεύει να αποκτήσει την ελευθερία του. Είναι έννοιες ταυτόσημες και γι'αυτό η Βουλή επανειλημμένα και εμείς ως Βουλευτές έχουμε πάρει θέση -και παίρνουμε πάντα θέση- υπέρ αυτού του αγώνα των Κούρδων. Γι'αυτό κανένας Αμερικάνος και κανένας Ευρωπαίος δεν πρόκειται ν'αλλάξει από τον 'Ελληνα πολίτη αυτήν την αντίληψη, που τον έχει φύση και θέση κοντά στους αγωνιζόμενους Κούρδους. 

Η άλλη έννοια έχει να κάνει με το άσυλο: Είναι μία έννοια επεξεργασμένη από τον ελληνικό πολιτισμό και απορώ γιατί εμείς οι πολιτικοί, οι πνευματικοί άνθρωποι, οι σκηνοθέτες που τοποθετήθηκαν, οι διπλωμάτες, οι δικαστές, οι δημοσιογράφοι, οι πολίτες δεν ανατρέχουμε σε αυτό που είναι ήδη διαμορφωμένο από τους κλασσικούς χρόνους ως έννοια, για να δούμε τι σημαίνει άσυλο και πως αντιμετωπίζουμε τις περιπτώσεις που δημιουργούνται όταν κάποιος το ζητά. 

Και αν το είχαν κάνει αυτό παραδείγματος χάρη οι δικαστές, δεν θα έφθαναν σ' αυτήν την ακρότητα με το πόρισμα που μας έστειλαν, να ζητούν τη δίωξη του Οτσαλάν. Μα, ο Οτσαλάν πέρασε και από την Ιταλία. Για φανταστείτε στη χώρα μας να ακούγαμε ότι η ιταλική δικαιοσύνη εξέδωσε, βούλευμα παραπομπής του Οτσαλάν που ως διωκόμενος, για να βρει δηλαδή άσυλο, έμεινε εκεί για ένα διάστημα. Θα γελούσαμε και θα το ειρωνευόμασταν, δεν φοβάμαι να πω. 'Η στη Ρωσία που βρέθηκε για ένα διάστημα ή ακόμη και στην Κένια να ακούγαμε ότι η δικαιοσύνη της Ρωσίας ή της Κένιας εξέδωσαν βούλευμα για την παραπομπή του. Αυτά τα πράγματα είναι πρωτοφανή και απαράδεκτα και δείχνουν ακριβώς έλλειψη παιδείας και πολιτισμού και λυπάμαι που το λέω. 

Πόσα πολλά θα αποφεύγαμε αν γνωρίζαμε ποιοι ήταν οι κανόνες οι διαμορφωμένοι, όσον αφορά το θεσμό του ασύλου, από τον ελληνικό πολιτισμό που έχουν διαχρονική και πανανθρώπινη αξία! Εμφανίζεται κάποιος διωκόμενος από μία χώρα και ζητάει άσυλο. Το πρώτο πράγμα που είχαν δεχθεί όλοι ότι έπρεπε να γίνει ήταν να ενημερωθεί η πολιτεία. 'Ηταν αδιανόητο για τον ελληνικό πολιτισμό κάποιος να παρεμβαίνει και να εισαγάγει το λεγόμενο "ικέτη" χωρίς να το γνωρίζει η ελληνική πολιτεία. 'Οταν εμφανιζόταν μόνος του και ζητούσε άσυλο στην αρχαία Αθήνα, ο πολίτης τον σταματούσε στα όρια και καλούσε τους άρχοντες της πολιτείας να επιληφθούν. Να πω εδώ ότι ποτέ στην ελληνική αρχαιότητα και ιδιαίτερα στη διαμορφωμένη δημοκρατία της αρχαίας Αθήνας το θέμα του ασύλου ή του αξιώνοντος το άσυλο δεν έγινε αντικείμενο αντιπαραθέσεων. 'Ηταν θέμα ολόκληρης της πολιτείας. Και τι ήταν εκείνο που κυρίως έκρινε η πολιτεία προκειμένου να χορηγήσει ή να μην χορηγήσει άσυλο; 'Ηταν το συμφέρον της πολιτείας. 'Οταν επρόκειτο να χορηγήσει η αρχαία Αθήνα άσυλο σε κάποιον, έπρεπε να δει αν εκείνος που αντιτίθετο στη χορήγηση ασύλου, το έβαζε ως θέμα "αιτίας πολέμου". Πολλές φορές είχε τεθεί αυτό το θέμα έτσι και τότε κατέληγαν και έπαιρναν απόφαση. Αφού η αντίθετη χώρα μπορεί να προσφύγει σε πόλεμο, εμείς είμαστε έτοιμοι να κάνουμε πόλεμο; Ναι. Και τον επιδιώκουμε και τον κάνουμε και όταν κερδίζουμε τον πόλεμο, τότε χορηγούμε το άσυλο. Αν δεν ήταν έτοιμη μία χώρα ή αν δεν ήθελε τότε δεν χορηγούσε άσυλο. Πάνω απ' όλα λοιπόν το συμφέρον της πολιτείας. 

Θέλω ολοκληρώνοντας να πω ότι στη συγκεκριμένη περίπτωση του Οτζαλάν δεν θα πρέπει να μπούμε σε λεπτομέρειες, πώς έφυγε, τι έγινε, πού πήγε, τι έκανε με τους Κενυάτες κλπ. Αυτά είναι τα δευτερεύοντα. Το θέμα είναι το άσυλο και πώς έπρεπε να το αντιμετωπίσει η ελληνική πολιτεία. Και αυτό είναι που κυρίως θα εξετάσει η Εξεταστική Επιτροπή. 

'Ηθελα όμως για ορισμένους πνευματικούς ανθρώπους, για ορισμένους σκηνοθέτες που διδάσκουν κάθε μέρα στο Ηρώδειο και την Επίδαυρο, αυτά τα θέματα να πάρουν να διαβάσουν επιτέλους, δεν λέω άλλο αριστούργημα, αλλά έστω μόνο αυτό που ολοκληρώνει τον αθηναϊκό κύκλο δηλαδή του "Οίποδα επί Κολωνώ" του Σοφοκλή. Εκεί θα τα βρουν όλα αναλυμένα. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Κύριε Προέδρε, το πόρισμα της εισαγγελικής ερεύνης για την υπόθεση Οτσαλάν που παρεδόθη κατά τον τρόπο που ελέχθη σήμερα στη Βουλή, θέτει σαφώς θέμα ενεργοποιήσεως του νόμου περί ευθύνης Υπουργών, των τέως Υπουργών Εξωτερικών κ. Πάγκαλου, Εσωτερικών κ. Παπαδόπουλου και Δημόσιας Τάξης κ. Πετσάλνικου και άλλων κυβερνητικών παραγόντων, μεταξύ των οποίων -κι εδώ είναι το σοβαρότερο- του Γενικού Γραμματέα του Υπουργικού Συμβουλίου του κ. Κοσμίδη, ο οποίος δεν έχει δική του γνώμη, εντολές του Πρωθυπουργού εκτελούσε και εμμέσως τίθεται θέμα ευθύνης του ιδίου του Πρωθυπουργού. 

Ο κ. Ρέππας προεξόφλησε την απόφαση της Επιτροπής της Βουλής με δήλωσή του χθες και είπε ότι αντιλαμβανόμαστε την οπτική γωνία με την οποία είναι υποχρεωμένη να βλέπει τα πράγματα η εισαγγελική αρχή. Ζήτημα όμως πολιτικής ευθύνης πολιτικών προσώπων ή υπηρεσιακών παραγόντων που ενήργησαν υπό τις οδηγίες των πολιτικών προσώπων, είναι προφανές ότι δεν υπάρχει. 'Εδωσε κατ' αυτόν τον τρόπο, να μου επιτραπεί η λέξη, τη γραμμή στους Βουλευτές του ΠΑΣΟΚ, τι θα ψηφίσουν. Επ' αυτού δεν υπάρχει καμία αμφιβολία. Επίσης την άποψη αυτή ενισχύει και η πλήρης απουσία της Κυβέρνησης. Είναι ο Υπουργός Μακεδονίας και Θράκης παρών, προηγουμένως ήταν ο κ. Γείτονας και ο αρμόδιος Υπουργός της Δικαιοσύνης δεν είναι εδώ. 

ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας- Θράκης): Είναι ασθενής. 

ΑΘΑΝΑΣΙΟΣ ΚΟΝΤΑΞΗΣ: Υπάρχει όμως Υπουργός Εξωτερικών ή ο αναπληρωτής του, ακόμα Εσωτερικών και Δημόσιας Διοίκησης που δεν είναι επίσης εδώ. Πάντως η απουσία της Κυβέρνησης σε ένα τόσο σοβαρό θέμα, δείχνει ότι είναι βέβαιη ότι οι Βουλευτές του ΠΑΣΟΚ, θα υπακούσουν και εύχομαι να διαψευσθώ. Φοβάμαι όμως ότι δεν θα διαψευσθώ. 

Είμαι βέβαιος ότι η πλειοψηφία την οποία διαθέτει το ΠΑΣΟΚ θα κρίνει ότι δεν υπάρχει κανένας υπεύθυνος και γι' αυτόν το λόγο, κύριε Πρόεδρε, καταψηφίζω την πρόταση των Βουλευτών του ΠΑΣΟΚ για σύσταση Εξεταστικής των Πραγμάτων Επιτροπής, προκειμένου να διερευνήσει η Βουλή, αν υπάρχουν ευθύνες πολιτικών προσώπων στην υπόθεση Οτσαλάν. Δεν μπορώ να συνεργήσω στο βέβαιο κουκούλωμα αυτής της υποθέσεως. 

Αυτή η πρόταση αποτελεί πονηρό τέχνασμα του κ. Σημίτη προκειμένου να αποπροσανατολίσει την κοινή γνώμη. Πιστεύω ότι είναι πολιτική ανανδρία να παραπέμπονται στη δικαιοσύνη μόνον οι μη πολιτικοί. Βέβαια και αυτοί είναι υπεύθυνοι. 'Ομως είναι σε όλους γνωστό ότι αυτοί οι άνθρωποι απλώς εκτελούσαν εντολές των κυρίως υπευθύνων που είναι ο Πρωθυπουργός και οι Υπουργοί. Εξάλλου λυπάμαι γιατί καταβάλλονται προσπάθειες και από άλλες πλευρές συγκαλύψεως των υπευθύνων. 

Η αρνητική αυτή ψήφος είναι μια κραυγή αγωνίας για την προστασία του πολιτικού κόσμου και πιστεύω πολλοί συνάδελφοι έτσι σκέφτονται. 

Πάντως, πιστεύω, ότι πρέπει να γίνει μια αλλαγή στη διαδικασία, γιατί δεν είναι δυνατόν, έτσι όπως είναι διαμορφωμένα τα πολιτικά πράγματα, δυστυχώς Βουλευτές ενός κυβερνώντος κόμματος να καταψηφίζουν προτάσεις της Κυβερνήσεώς τους, πλην ελαχίστων περιπτώσεων. 

Εύχομαι πραγματικά, συνάδελφοι, να διαψευσθώ, γιατί είναι ευθύνη όλων μας και μάλιστα μεγάλη. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρακώστας έχει το λόγο. 

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, όλες αυτές τις μέρες βιώσαμε μέσα από τις τηλεοράσεις και τον Τύπο, μία κατάσταση άνευ προηγουμένου και θα τη χαρακτήριζα ως κατάσταση του παραλόγου. Κάποια εξωθεσμικά ανεύθυνα πρόσωπα προσπάθησαν να κάνουν πλύση εγκεφάλου στο λαό και να του δημιουργήσουν την αντίληψη ότι πρέπει να παραιτηθεί η Κυβέρνηση, γιατί έχει ευθύνες στην υπόθεση του Οτσαλάν. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ). 

Από την άλλη πλευρά τα κόμματα της Αντιπολίτευσης, δυστυχώς, αντί να αρθούν στο ύψος των περιστάσεων και να συμβάλουν στην ομοψυχία και στην ενότητα του ελληνικού λαού, άδραξαν την ψεύτικη ευκαιρία για να κάνουν αντιπολίτευση και να ζητήσουν την παραίτηση του Πρωθυπουργού. Τέτοιο χάλι του πολιτικού κόσμου και των κομμάτων, εγώ πρώτη φορα το βλέπω, το να περιέλθουν δηλαδή σε τέτοια παραφροσύνη, εξαλοσύνη σε ένα τόσο απλό θέμα. Και θα σας πω γιατί είναι απλό. 

Στην υπόθεση Οτσαλάν υπάρχουν ποινικές και πειθαρχικές ευθύνες των αρμόδιων κρατικών υπηρεσιών, ΕΥΠ, Αστυνομίας κλπ., οι οποίες υπηρεσίες δεν παρεμπόδισαν την παράνομη είσοδο στην Ελλάδα ενός προσώπου, το οποίο δεν ήταν επιθυμητό για λόγους ύψιστης εθνικής ασφάλειας της χώρας. 

ΠΕΤΡΟΣ ΚΟΥΝΑΛΑΚΗΣ: Τα αφεντικά τους δεν έχουν ευθύνες; 

ΙΩΑΝΝΗΣ ΚΑΡΑΚΩΣΤΑΣ: Θα σας απαντήσω, κύριε συνάδελφε, μη βιάζεστε. Λέμε για ποινικές και πειθαρχικές ευθύνες, διότι η Κυβέρνηση δεν είναι εκτελεστική, διωκτική αρχή. Δεν είσθε νομικός για να γνωρίζετε βέβαια ότι η Αστυνομία, τα δικαστήρια και οι δικαστικές αρχές... 

ΠΕΤΡΟΣ ΚΟΥΝΑΛΑΚΗΣ: Κύριε συνάδελφε, μπορείτε... 

ΙΩΑΝΝΗΣ ΚΑΡΑΚΩΣΤΑΣ: Σας παρακαλώ μη με διακόπτετε, γιατί δεν έχω πολύ χρόνο. 

ΠΡΟΕΔΡΕΥΩΝ (Λουκάς Αποστολίδης): Κύριε Κουναλάκη δεν είσθε νομικός! 

ΙΩΑΝΝΗΣ ΚΑΡΑΚΩΣΤΑΣ: ...λειτουργούν προληπτικά στα μελετώμενα εγκλήματα και κατασταλτικά στα τελούμενα εγκλήματα. Ο Υπουργός, ο κάθε Υπουργός και της Δημόσιας Τάξης δεν έχει το δικαίωμα να διατάξει την Αστυνομία να συλληφθούν οι παραβάτες ενός αυτοφώρου εγκλήματος, γιατί τότε η Κυβέρνηση παρεμβαίνει στα έργα της εκτελεστικής, διωκτικής εξουσίας και της δικαιοσύνης. Πώς να το κάνουμε; Θα πρέπει κάποτε να γνωρίζουμε τα όρια λειτουργίας των θεσμών. 

Επομένως, δεν υπάρχει ευθύνη της Κυβέρνησης. Η Κυβέρνηση εξάλλου δεν έχει καμία υποχρέωση να προστατεύσει τη ζωή, τη σωματική ακεραιότητα και τη μετακίνηση του Οτσαλάν από χώρα σε χώρα. Δεν έχει τέτοια υποχρέωση. Να λάβει εκείνος τα μέτρα του. Από τη στιγμή που η Κυβέρνηση του έδωσε το μήνυμα ότι, κύριε, είσαι ανεπιθύμητος στη χώρα μας, όφειλε και ο ίδιος να προσέξει, ώστε να μην τον παρασύρουν κάποιοι άφρονες απόστρατοι, αξιωματικοί να τον φέρουν στην Ελλάδα. 'Οφειλε ο ίδιος, ως ηγέτης ενός λαού, να σεβαστεί αυτόν το λαό που στάθηκε κοντά στον κουρδικό λαό και να μη δεχθεί να έρθει στην Ελλάδα για να εμπλέξει την Ελλάδα σε πόλεμο με την Τουρκία. 

Κύριοι συνάδελφοι, δεν έχει ευθύνες η Κυβέρνηση, τουλάχιστον ποινικές. 'Οσον αφορά τις πολιτικές ευθύνες, νομίζω ότι αρκετή ήταν η ευθύνη που ανέλαβαν οι τρεις Υπουργοί, καταξιωμένα στελέχη του κινήματος και παραιτήθηκαν. Παραιτήθηκαν και ερμηνεύω αυτήν την παραίτηση όχι ως πολιτική ευθύνη, αλλά ως δείγμα ευθιξίας. 

Κύριοι συνάδελφοι, κάνω μία έκκληση προς το Σώμα: Να σταματήσει η οτσαλανοποίηση της πολιτικής και κοινωνικής ζωής του τόπου, γιατί είναι πράξη εθνικά επικίνδυνη. 

'Ηδη, έχουν επιληφθεί θεσμικά όργανα. 'Ενα είναι η δικαιοσύνη που θα εξετάσει τις ευθύνες των απλών πολιτών και ένα είναι η εξεταστική επιτροπή της Βουλής που θα εξετάσει τις ευθύνες των πολιτικών. 

Επομένως, δεν έχουμε εμπιστοσύνη σε αυτούς τους θεσμούς που τους ψηφίζουμε εμείς εδώ; Τι άλλο θέλετε; Εάν δεν σας αρέσουν αυτοί οι θεσμοί που εμείς τους ψηφίσαμε στη Βουλή, αντικαταστήστε τους με κάποιους άλλους. Να ξέρουμε επιτέλους τι λέμε. 

Πρώτα η Ελλάδα, κύριοι, και αφήστε τον Οτσαλάν. Σεβόμαστε τον κουρδικό λαό, αλλά πρώτα είμαστε 'Ελληνες και εκεί πρέπει να σταθούμε. 'Οχι να οδηγήσουμε τη χώρα όπου θέλει ο κάθε τυχοδιώκτης που ήρθε να μας φέρει το έγκλημα που διεπράχθη στην Ελλάδα από κάποιους άφρονες πολίτες. 

Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα τρεις μαθητές και τρεις συνοδοί--άσκαλοι από το 18ο Δημοτικό Σχολείο Αγίου Δημητρίου. 

Τους καλωσορίζουμε στο Κοινοβούλιο. 

(Χειροκροτήματα)

Ο κ. Δαβάκης έχει το λόγο. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, δεν αντιλαμβάνομαι το διδακτικό ύφος του μόλις περατώσαντος την ομιλία κυρίου συναδέλφου, διότι όλοι εμείς που βρισκόμαστε σε αυτήν την Αίθουσα θεωρούμε ότι πάνω απ'όλα υπάρχει αυτός ο χώρος, αυτή η πατρίδα και αυτήν υπηρετούμε. 

Πιστεύω ότι το διδακτικό αυτό ύφος απευθύνεται κυρίως στους κυρίους συναδέλφους του ΠΑ.ΣΟ.Κ., οι οποίοι, χωρίς να θέλουν φυσικά, ευθύνονται για την κυβέρνηση την οποία στηρίζουν και η οποία δημιούργησε αυτά τα προβλήματα στη χώρα. 

Συζητούμε, λοιπόν, σήμερα, κυρίες και κύριοι συνάδελφοι, την πρόταση των συναδέλφων του κυβερνώντος κόμματος για σύσταση Εξεταστικής Επιτροπής, προκειμένου να ερευνήσει τα πραγματικά περιστατικά και τα δεδομένα της υποθέσεως Οτσαλάν, που συντάραξε το πανελλήνιο κατά τον τελευταίο μήνα και άφησε πίσω της αναπάντητα ερωτήματα. Ερωτήματα τα οποία διακατέχουν κυρίως τη συνείδηση του κάθε 'Ελληνα. 

Βασική διαπίστωση και ασφαλές συμπέρασμα της όλης ιστορίας είναι ότι η αναληφθείσα, εκ μέρους της ελληνικής Κυβερνήσεως, προσπάθεια περίθαλψης ή διαφυγής του Κούρδου ηγέτη, εστέφθη από παταγώδη αποτυχία, διασύροντας τη χώρα μας διεθνώς και δίδοντας παράλληλα χρυσή ευκαιρία στη γείτονα χώρα για νέο κύκλο προκλήσεων, ιδιαίτερα τώρα που διανύει και την προεκλογική της περίοδο. Και τούτο γιατί εκλήθη ένα ανίκανο και αναποτελεσματικό κράτος να διαχειρισθεί και να δώσει λύση σε μία κρίση πολλαπλών πολιτικών προεκτάσεων και απρόβλεπτων ακόμα και σήμερα συνεπειών. Και συνέβη το δυστυχώς αναπόφευκτο, να οδηγηθεί ο Οτσαλάν στα χέρια των δημίων του. 

Αποτελεί, κυρίες και κύριοι συνάδελφοι, η αποκαλούμενη υπόθεση Οτσαλάν, την κορωνίδα μίας συνεχούς σειράς αποτυχιών και τραγικών εξελίξεων. Λυπούμαι που το λέω, όπως λυπάται και ο κάθε 'Ελληνας, αλλά έχουμε να κάνουμε με ένα κράτος, με μία κρατική οντότητα που όταν καλείται να δηλώσει το λόγο της ύπαρξής του δηλώνει απερίφραστα απόν. 

Η άποψή μας αυτή επιβεβαιώνεται σχεδόν σε κάθε περίπτωση όταν παρεμβαίνει το κράτος. Εκτός ελαχίστων περιπτώσεων που εκπρόσωποι αυτού του κράτους, κυρίως των κατωτέρων βαθμίδων, στέκονται στο ύψος των περιστάσεων και της αποστολής τους επιδεικνύοντας αυταπάρνηση και ιδιαίτερο ζήλο, τις άλλες φορές μόνο τραγικά αποτελέσματα έχουμε να θυμόμαστε. 

Να θυμηθούμε την ιστορία της οδού Νιόβης; Τις συνεχείς αποδράσεις από τις φυλακές; Το πήγαινε-έλα στα ελληνικά σύνορα οποιουδήποτε το επιθυμεί; Τη συνεχή ανασφάλεια της υπαίθρου και των αστικών κέντρων, που οδηγεί αναπόδραστα σε συνεχή φαινόμενα αυτοδικίας ή την παντελή έλλειψη οργάνωσης και πειθαρχίας σε μία υπηρεσία που τελικά θεωρείται εκ των πραγμάτων και θεσμικά μυστική, όπως η Ε.Υ.Π.; 

'Οταν ο περίφημος κ. Ναξάκης υπαινίσσεται σαφώς για το πώς πέρασαν από το αεροδρόμιο του Ελληνικού ο Οτσαλάν και η παρέα του -το γνωστό τρόπο, όπως είπε- αντιλαμβανόμαστε όλοι πού έχει φθάσει η διαφθορά. 

Αρνούμαι να δεχθώ ότι η ελληνική Κυβέρνηση μπορούσε να ενεργήσει συνειδητά και μάλιστα σε συνεργασία με ξένες υπηρεσίες στην παράδοση του Οτσαλάν στους Τούρκους. 

Πέραν του ότι πρέπει να βρεθούν ταυτόχρονα πολλά πρόσωπα, ούτως ώστε να προβούν ομαδικά σ'αυτήν την πράξη, μια τέτοια διαδικασία απαιτεί προσωπικές ικανότητες και τέλεια οργάνωση κρατικών υπηρεσιών, που απουσιάζουν παντελώς από την ελληνική Κυβέρνηση και το ελληνικό κράτος. Eδώ αδυνατούσε το κράτος να συλλάβει τον Ελληνορουμάνο κακοποιό της οδού Νιόβης. Πώς θα μπορούσε να εκτελέσει με επιτυχία ένα τέτοιο σατανικό σχέδιο; 

Πιστεύω ότι ο Οτσαλάν περιήλθε στα χέρια των Τούρκων από τη δική μας παροιμιώδη ανικανότητα και την αντίστοιχη ικανότητα των δικών τους κρατικών υπηρεσιών, βοηθουμένων και από άλλους παράγοντες. 

Συμπέρασμα: Η υπόθεση Οτσαλάν, κυρίες και κύριοι συνάδελφοι, μόλις τώρα αρχίζει και ουδείς γνωρίζει ποια θα είναι η κατάληξή της και τι τίμημα θα πληρώσει η χώρα μας εξαιτίας κάποιων ανεγκέφαλων ιδιωτών και άλλων πολλών, σε συνδυασμό με την κυβερνητική και κρατική ανεπάρκεια και ανικανότητα. 

Διότι το μείζον ζήτημα αυτήν τη στιγμή είναι τι μας επιφυλάσσει από εδώ κι εμπρός η Τουρκία και μέχρι πού σχεδιάζει να τραβήξει το σχοινί, όταν αναφέρει επισήμως πλέον ότι χρηματοδοτούμε την εδαφική της συρρίκνωση. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Καψής έχει το λόγο. 

ΓΙΑΝΝΗΣ ΚΑΨΗΣ: Ευχαριστώ, κύριε Πρόεδρε. 

Παρ' ότι έχω ελάχιστα λεπτά στη διάθεσή μου, άκουσα τις παρατηρήσεις του Προέδρου του ΔΗ.Κ.ΚΙ. για την έκθεση των εισαγγελέων και τη δήλωση του κυρίου Υπουργού Δικαιοσύνης. 

Πριν μπω στην ουσία, θα ήθελα να απευθύνω μία έκκληση, να μη γίνει καμία ενέργεια κατά των εισαγγελέων και δικαστών. Ξέρουμε το αποτέλεσμα. Θα ντυθούν με τας τηβέννους τους, θα συνεδριάσουν και τελικώς θα αυξήσουν τις αποδοχές τους. Αυτό θα είναι το μόνο αποτέλεσμα. Είναι οι συνέπειες του "Κοκκινίσματος" της δικαιοσύνης μας. Γι' αυτό η έκκλησή μου είναι, πραγματικά, αφήστε τους. 

Δεν θα αναφερθώ ούτε στην έκθεση ούτε στην ουσία της υποθέσεως, διότι νομίζω ότι η συζήτηση εξετράπη του πραγματικού της σκοπού. Η επιτροπή θα αναζητήσει τις ενδεχόμενες ευθύνες πολιτικών προσώπων. Πριν όμως αναζητήσει αυτές τις ευθύνες, ανακύπτουν οι ευθύνες της Κυβέρνησης και των πολιτικών ηγετών για το πώς θα συγκροτήσουν την Επιτροπή αυτή και ποιες κατευθύνσεις θα δώσουν. 

Διότι αλίμονο, αν υπάρξει επανάληψη σ' αυτό το καίριο θέμα, που έχει θίξει το φιλότιμο και τις πολιτισμικές καταβολές ενός ολόκληρου λαού, αν ακολουθήσουμε το παράδειγμα άλλων Εξεταστικών Επιτροπών. Τότε, η ευθύνη θα είναι βαριά και όχι μόνο. 

Η ήδη κλονισμένη αξιοπιστία του πολιτικού κόσμου, μία αξιοπιστία που σκοπίμως εν πολλοίς ροκανίζεται, θα υποστεί καίριο πλήγμα. 'Ακουσα πολλές αγορεύσεις, που προσπάθησαν εξ υπαρχής να θέσουν κομματικά προβλήματα και κομματικές διαμάχες. 

Η επιτροπή, όχι μόνο δεν πρέπει να είναι απλώς διακομματική, πρέπει να είναι υπερκομματική. Η εντολή που πρέπει να πάρει, είναι να υποβάλει ένα και ενιαίο πόρισμα, όχι δύο και τρία πορίσματα. 'Εχουμε το θάρρος και τη γενναιότητα αυτή; 'Ολα τα άλλα είναι προφάσεις εν αμαρτίαις. 

Η Κυβέρνηση για τις όποιες ευθύνες θα έχει, θα λογοδοτήσει ενώπιον της Ολομέλειας. Οι πολιτικές ευθύνες μιας κυβέρνησης κρίνονται από την Ολομέλεια. Η επιτροπή πρέπει να αναζητήσει απάντηση σε δύο βασικά ερωτήματα. Τι ακριβώς έγινε και γιατί; Αυτό επιθυμεί να πληροφορηθεί η 

σήμερα λεγομένη κοινή γνώμη, την οποία εμείς, το ΠΑΣΟΚ, μάθαμε να λέμε ο ελληνικός λαός. 

Εάν αποτύχουμε σ' αυτήν την αποστολή μας, τότε οι ευθύνες θα είναι πολύ μεγαλύτερες των αναφερομένων εις την έκθεση προσώπων. 

Ας αφήσουμε τον Οτσαλάν. Ο Οτσαλάν πλέον έχει εκφύγει από τις πολιτικές αρμοδιότητες και τις διεθνείς σκοπιμότητες. Θα μπορούσαμε να τον ζηλεύουμε, διότι μπαίνοντας στο αεροπλάνο της ΜΙΤ πήρε το μονοπάτι που πήραν και άλλοι πριν απ' αυτόν: Ο Μακάριος, ο Κενιάτα, ο Μαντέλα, όλοι αυτοί που οδήγησαν τους λαούς τους στην ανεξαρτησία, οι αγωνιστές του '21, ο Ρήγας Φεραίος. Αλλά δεν πρέπει να ξεχνάμε ότι το Φεραίο τον παρέδωσε ο Μέτερνιχ στην Οθωμανική Αυτοκρατορία και εδώ πρέπει αποπλύνουμε τη μεγάλη υποψία από το λαό μας. Ο λαός μας δεν θα γίνει Μέτερνιχ. Δεν ήταν, ούτε θα γίνει. 

Η επιτροπή δεν θα δώσει λόγο και πιστοποιητικά νομιμοφροσύνης προς τους "πεπολιτισμένους βαρβάρους" κατά Παλαμά, που αποτελούν σήμερα τους εταίρους μας. Διότι η τρομοκρατία -την οποία ορθώς μεν κατεδίκασε ο Πρωθυπουργός προχθές, αλλά κακώς δεν έδωσε όλη τη διάστασή της- είναι ένα ιδιώνυμο αδίκημα όπου θα πρέπει να γνωρίζουμε ότι μεγαλύτερη ευθύνη έχει ο ηθικός αυτουργός. Και ηθικός αυτουργός είναι η Τουρκία και οι καταπιεστικοί μηχανισμοί της. 'Οπως στο Κόσοβο άλλοι είναι οι υπεύθυνοι. Και απορώ πώς σήμερα η διεθνής υποκρισία δέχεται να στέλνει τον Οτσαλάν στο στρατοδικείο του Ιμραλί -αν το λέω καλά- και τους Κοσοβάρους υπό τις πτέρυγες τις προστατευτικές, του αμερικανικού αετού στο ανάκτορο του Ραμπουγιέ. 

Αλλά αυτά είναι θύματα πολιτικά. Η Επιτροπή μας έχει άλλο στόχο, άλλη ευθύνη και άλλες υποχρεώσεις. 

Κλείνοντας, επαναλαμβάνω ότι η ευθύνη είναι τεράστια και αν δεν ανταποκριθούμε σ' αυτήν την ευθύνη, ας μην έχουμε κανένα παράπονο για οποιαδήποτε απαξίωση της πολιτικής. Την κυρία ευθύνη την έχουν βέβαια οι ηγεσίες των κομμάτων, αλλά την έχει και ο καθένας Βουλευτής μεμονωμένα που θα κληθεί να μετάσχει της επιτροπής. Πρέπει να ξεπεράσει τις κομματικές, ιδεολογικές, προσωπικές του κατοχυρώσεις. Πρέπει να αναδειχθεί υπεύθυνος Βουλευτής, εκπρόσωπος του ελληνικού λαού. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Αγγουράκης έχει το λόγο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Νομίζω ότι και από τη μέχρι τώρα συζήτηση και από τις τοποθετήσεις των εκπροσώπων του κόμματός μας φαίνονται ολοκάθαρα οι τεράστιες, εγκληματικές, θα έλεγα, πολιτικές ευθύνες που βαρύνουν την Κυβέρνηση, τον ίδιο τον Πρωθυπουργό και βεβαίως και τα πολιτικά πρόσωπα που οδηγήθηκαν σε παραίτηση. 

Το πρόβλημα και τα ερωτήματα παραμένουν και παραμένουν τόσο για συγκεκριμένες πράξεις που συνδέονται με την ίδια την υπόθεση την οποία εξετάζουμε -την υπόθεση της παράδοσης τελικά του Οτσαλάν στις τουρκικές αρχές- όσο και με ορισμένες πράξεις που ακολούθησαν μετά. 

Και θέλω να είμαι συγκεκριμένος, κύριε Πρόεδρε. Επειδή κάτι άκουσα από κάποιον ομιλητή του ΠΑΣΟΚ και έχω την εντύπωση και από τον Κοινοβουλευτικό Εκπρόσωπο ότι εν πάση περιπτώσει, ο ελληνικός λαός έχει αποφασίσει με τις εκλογές του 1996, έχει βγάλει η Κυβέρνηση, αυτή είναι η Κυβέρνηση και με αυτήν την Κυβέρνηση θα πορευθούμε, θέλω να ρωτήσω το εξής: Ψήφισε ο ελληνικός λαός το 1996 την ταύτιση του οποιουδήποτε εθνικοαπελευθερωτικού κινήματος με την τρομοκρατία, όπως μας το ανακοίνωσε ο κύριος Πρωθυπουργός και ο κ. Πάγκαλος, μια δήλωση η οποία, ανεξάρτητα από τις υπόλοιπες εξελίξεις, δεν αναβλήθηκε ποτέ; Και υπάρχουν πολλά τέτοια ζητήματα γύρω από το θέμα αυτό. 

Σας ρωτώ, κύριε Πρόεδρε -νομίζω ότι όλοι έχουμε αυτό το ερώτημα- τι θα συνέβαινε αν ο κ. Κωστούλας εκτελούσε την εντολή που είχε από την Αθήνα, από την Κυβέρνηση, να τυλίξουν τον Οτσαλάν σε ένα σεντόνι, να τον τοποθετήσουν μακριά από τα εθνικά χρώματα, να του δώσουν και μερικά χρήματα και να φύγουν. 

Τι θα γινόταν με αυτόν τον άνθρωπο; Μήπως είναι κανείς που αμφισβητεί τη συγκεκριμένη εντολή που είχε ο Πρέσβης μας στο Ναϊρόμπι, γι' αυτό το θέμα; Δεν νομίζω να υπάρχει κανείς που να αμφισβητεί αυτό το γεγονός. Αυτό δεν είναι μια έμμεση, αν θέλετε, παράδοση του Οτσαλάν; Δεν έχει σημασία σε ποιον. Σημασία έχει ότι παραδόθηκε ο άνθρωπος. 

Ας δούμε άλλες πλευρές. Οι κύριοι Υπουργοί παραιτήθηκαν και ο κ. Πάγκαλος, και ο κ. Παπαδόπουλος, και ο κ. Πετσάλνικος. Μιλάω για πράξεις που ακολούθησαν μετά. 

Ο κ. Παπαδόπουλος, αν θυμάμαι καλά, στη δήλωση παραίτησής του ήθελε να μας πείσει ότι οι τέσσερις αστυνομικοί που στάλθηκαν από την Αθήνα, στάλθηκαν για να ενισχύσουν την περιφρούρηση της πρεσβείας. Το ότι η έκθεση του Πρέσβη λέει άλλα πράγματα, δεν είναι ένα θέμα; Είναι τεράστιο πολιτικό θέμα ότι, δηλαδή, τέσσερις αστυνομικοί πήγαν με εντολή να διώξουν τον Οτσαλάν από την πρεσβεία. 

Υπάρχουν κατά συνέπεια πάρα πολλά ερωτηματικά, πάρα πολλά θέματα και κυρίως, όσον αφορά το να πληροφορηθεί ο ελληνικός λαός τελικά πώς κατέληξε ο Οτσαλάν στα χέρια των Τούρκων. Κινδυνεύει, δηλαδή, όλη η συζήτηση να στραφεί περισσότερο στο πώς μπήκε ο Οτσαλάν παράνομα στην Ελλάδα και όχι τόσο -και αυτό είναι το ζητούμενο- πώς τελικά σαν χώρα δεν ανταποκριθήκαμε σε μια στοιχειώδη υποχρεώση που ήταν η προστασία αυτού του ανθρώπου, από τη στιγμή που μας το ζήτησε και το εγγυηθήκαμε κιόλας και του το υποσχεθήκαμε. 

Επειδή ακούστηκαν διάφορα σε σχέση με casus belli και άλλα παρόμοια, αναρωτιέμαι το εξής: Δηλαδή την εποχή της δικτατορίας και της χούντας, όσοι έτυχε να είμαστε πολιτικοί πρόσφυγες και να ζητάμε πολιτικό άσυλο στις διάφορες χώρες της Ευρώπης, αν υπήρχε αυτό το επιχείρημα, τι θα κάναμε; 

Μπορώ να το πω και διαφορετικά. Απ' ό,τι γνωρίζω, το Σύνταγμα της χώρας μας είναι σαφέστατο και λέει ότι δεν διώκεται κανείς ο οποίος καταζητείται, επειδή αγωνίζεται για την ελευθερία και την ανεξαρτησία. Είναι συνταγματική υποχρέωση της Ελλάδας. Δεν λέει το Σύνταγμα, με εξαίρεση για κάποιους οι οποίοι προέρχονται από χώρες, οι οποίες έχουν δηλώσει οτιδήποτε. Υπάρχουν επομένως αυτά τα ζητήματα. 

Κλείνοντας, νομίζω ότι υπάρχει το θέμα μιας διεθνούς συνομωσίας, αν θέλετε και συνεννόησης. Είναι σαφή νομίζω τα μηνύματα αυτά. Αφ' ενός μεν υποτίθεται ότι έχουμε προβλήματα με την Τουρκία, αλλά διαβάζω ότι πάμε για διαβαλκανική διάσκεψη και με την τουρκική κυβέρνηση για να πάμε μαζί στο Κόσοβο. Πώς γίνεται να μας απειλούν, να έχουμε υποτίθεται τεράστιο πρόβλημα με την Τουρκία και από την άλλη πλευρά να έχουμε αυτές τις εξελίξεις; 

Ολα αυτά πιστεύουμε ότι είναι απόλυτα εξηγήσιμα, διότι υπάρχει το νέο ΝΑΤΟ, ο νέος ρόλος του και η εθνική ανεξαρτησία βέβαια δεν συμβιβάζεται με υποχρεώσεις απέναντι στο ΝΑΤΟ. Ευχαριστώ, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ο κ. Νεράντζης έχει το λόγο. 

Απών. Διαγράφεται. 

Ο κ. Κεδίκογλου έχει το λόγο. 

ΒΑΣΙΛΗΣ ΚΕΔΙΚΟΓΛΟΥ: Ευχαριστώ πολύ. 

Κύριε Πρόεδρε, δεν θα ασχοληθώ ούτε με τη διαρροή της έκθεσης Κωστούλα ή το ημερολόγιο, όπως θέλετε πέστε το, ούτε με τη διαρροή του πορίσματος των εισαγγελέων. 

Δικαιούμαι απλώς και υποχρεούμαι - τονίζω το υποχρεούμαι- να σημειώσω ότι δεν είναι δείγματα μιας ευνομούμενης πολιτείας και μιας δικαιοσύνης. Δεν λέγω ανεξαρτήτου, γιατί αν πω ανεξαρτήτου δικαιοσύνης σημαίνει ότι υπάρχει κάποια εξηρτημένη. 

Ποιο είναι το πρόβλημα; Υπάρχει πρόβλημα πολιτικής ή πρόβλημα χειρισμών; 

Πρόβλημα πολιτικής δεν υπάρχει, συνάδελφοι. 'Ολες οι παρατάξεις στο Κοινοβούλιο είναι σύμφωνες πως δεν έπρεπε η χώρα να εμπλακεί κατ'αυτόν τον τρόπο με το θέμα Οτσαλάν. Γιατί η χώρα είναι φίλη του κουρδικού λαού και κουρδικός λαός δεν είναι μόνο ο Οτσαλάν -άξιος ηγέτης κατά πάντα- αλλά δεν είναι μόνο ο Οτσαλάν. 

Θυμίζω στο Σώμα, ότι με δικές μας πιέσεις και πρωτοβουλία -δεν θα τα αρνηθώ- στη συνέχεια της τότε κυβέρνησης της Νέας Δημοκρατίας με απόφαση της κ. Τσουδερού, εδόθησαν το 1992 τριάντα τρεις υποτροφίες σε Κούρδους φοιτητές. 

Υπέγραψαν η μακαρίτισσα Μελίνα Μερκούρη, προσωπικώς, και αν θυμάμαι καλά, ο Στέλιος Παπαθεμελής, ο Αναστάσιος Πεπονής και δεν θυμάμαι τώρα ποιοι άλλοι. Δεν υπάρχει, λοιπόν, θέμα πολιτικής. 

'Εδωσε προχθές μια αξιόλογη συνέντευξη ο διοικητής της Εθνικής Τράπεζας, ο οποίος τιμά τη θέση του τον καιρό αυτό. 'Εκανε στη συνέντευξή του μία διάκριση, μεταξύ πολιτικής που ασκείται και των πολιτικών χειρισμών. 'Αλλο πολιτική και άλλο ελέγχουμε τους χειρισμούς. Στην πολιτική, λοιπόν, είμεθα σύμφωνοι. Ελέγχεται η Κυβέρνηση για τους πολιτικούς χειρισμούς. Και μπορεί να ελέγχεται βεβαίως και από τους ανθρώπους του κόμματός της και αλίμονο αν δεν συμβαίνει έτσι. 'Οσοι ελέγχουν την Κυβέρνηση για τους χειρισμούς της, δεν είναι αντίθετοι με το κόμμα, ούτε αντίθετοι με την Κυβέρνηση. Ελέγχονται οι χειρισμοί εκ των υστέρων. Δεν προβλήθηκαν εκ των προτέρων, για να υποδείξουμε, κάντε το άλφα ή το βήτα. Aλλά κάθε γενομένη πράξη, κύριε Υπουργέ της Κυβέρνησης, είναι και πρέπει να είναι υπό τον έλεγχό μας. 

Ποια είναι η ειδοποιός διαφορά, ποιο είναι το πρόβλημα, γιατί είναι τόσο οξύ; Διότι ο Πρωθυπουργός κατέλαβε τη θέση του προέδρου του ΠΑ.ΣΟ.Κ., λέγοντας, σύντροφοι καθαρές λύσεις, ένα και ένα κάνουν δυο χειρισμοί καθαρών λύσεων. Δεν δέχομαι το άλφα και το βήτα και διά της τεθλασμένης οδού επιτυχία του στόχου. Θέλω καθαρές λύσεις. Το ίδιο επίσης, ως καθαρές λύσεις κέρδισε και την πλειοψηφία του ελληνικού λαού και κάθε άλλο παρά καθαρές λύσεις εφαρμόστηκαν στην υπόθεση. 

Να, γιατί είναι ανάγλυφος, να, γιατί είναι αρτεσιανή, εκ των κάτω μόνη της πηγάζουσα η ευθύνη του Πρωθυπουργού. Λυπάμαι πάρα πολύ -αγωνίσθηκα για τον Κωνσταντίνο Σημίτη, το γνωρίζετε- που έχω πέσει έξω. Πολύ θα ήθελα να διαψευσθώ στο τέλος της τετραετίας. 

ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αρτεσιανή, γιατί; 

ΒΑΣΙΛΗΣ ΚΕΔΙΚΟΓΛΟΥ: Αρτεσιανή, γιατί όταν είναι αρτεσιανό το φρέαρ το νερό βγαίνει μόνο του επάνω. Αυτανάφλεξη, αυτορροή. Ανοίγεται η οπή και το νερό πηγάζει μόνο του. 

Πού είναι οι μη καθαρές λύσεις; Η συζήτηση μεταξύ κράτους και παρακράτους. 'Οσο και συμπαθής να είναι ο φίλος σου ο Ναξάκης, όσο συμπαθής και να είναι ο εντιμότατος καθ'όλα και αγωνιστής Κώστας Μπαντουβάς και άλλοι, οι πράξεις τους δεν ήταν πράξεις κράτους. Και με αυτήν την ομάδα των ανθρώπων, τους κατά πάντα εκλεκτούς, ήλθε σε συζήτηση το επίσημο κράτος. Η συζήτηση κράτους και παρακράτους δεν είναι καθαρές λύσεις. 

Δεύτερον, πού βάλλονται οι θεσμοί, πού βάλλεται καίρια το πολίτευμα; Ο Πρωθυπουργός είναι που συντονίζει τις ενέργειες της χώρας. Δεν είναι δυνατόν Υπουργοί ετών, πείρας, κύρους, ψήφων, σταυρών, να έχουν προϊστάμενο στη σύσκεψη, τον υπάλληλο του Υπουργικού Συμβουλίου. Για όνομα του Θεού και της Παναγίας, αν μπορεί αυτό να λέγεται καθαρή λύση! 

Τώρα τι έγινε εδώ; Προσπάθησαν να μεταθέσουν τις ευθύνες. Ειπώθηκαν διάφορα πράγματα, σχετικά με το αν μπορούσαμε ή δεν μπορούσαμε να δώσουμε άσυλο αφού εκκρεμούσε αίτηση στο δικαστήριο της Ιταλίας. Δεν κάνει αυτά να λέγονται στο Κοινοβούλιο. 

Είναι γνωστό από τη Συνθήκη του Δουβλίνου, ότι είχε μεν την ευθύνη -ήταν η αίτηση στην Ιταλία του Οτσαλάν- δεν μπορούσε άλλη χώρα να δώσει άσυλο ή να υποβληθεί αίτημα σε άλλη χώρα, εκτός και εάν η άλλη χώρα της Ε.Ε. με υπογραφή και του Οτσαλάν ζητούσε μετάθεση ευθύνης. Αυτά είναι γνωστά στους γνωρίζοντας ελαφρώς τη νομική και τη Συνθήκη του Δουβλίνου. Να μη λέμε, λοιπόν, ότι υπήρχαν τυπικά εμπόδια. 

Τέλος, επειδή ο χρόνος δεν είναι σύμμαχός μου, είχαμε διακηρύξει άρνηση παροχής ασύλου; Το διακήρυξε η Ολλανδία μία σύγχρονη, ευνομούμενη χώρα, τόλμησε να πλησιάσει κανείς; Εδώ πλησίασε και απεβιβάσθη. Τι απόδειξε; 'Οτι δεν υπάρχει κράτος, είναι "μπάχαλο". Κύριε Πρωθυπουργέ, με τις καθαρές λύσεις! 

Ακόμη, σ'αυτήν τη χώρα -δυστυχώς- δόθηκε η ευκαιρία να μάθει ο κόσμος, ότι η λέξη άσυλο είναι ελληνική. Σ'αυτήν τη χώρα δόθηκε ευκαιρία, από τον Οιδίποδα, μέχρι τον Παυσανία και πρόσφατα, να μάθει ότι σ'αυτόν τον τόπο υπάρχουν χώροι άσυλα. 'Ασυλον ή άσυλα, πλην του πανεπιστημιακού που εδραιώθηκε στη Δύση μετά την πείρα και τα διδάγματα της Ελλάδος. Υπήρχαν λύσεις! 

Αυτοί που ήθελαν να κάνουν το γενναίο και το σύμμαχο του κουρδικού λαού, εφόσον δεν μπορούσαν να κρύψουν στοιχειωδώς έναν ηγέτη και αυτού του διαμετρήματος που λέγεται, τι να πω. Δεν έπρεπε να αναλάβουν τουλάχιστον την πρωτοβουλία. Οι 'Ελληνες γνωρίζουμε υπήρχαν χώροι και τρόποι να τον μεταφέρουν και να παραμείνει κρυφά. Αν δεν μπορούσαν στοιχειωδώς να κρύψουν κάποιον, τότε τι να πούμε... Σε αυτήν τη χώρα κρύφτηκαν χιλιάδες κομμουνιστές σε μία εποχή βίαιη, στους εμφύλιους σπαραγμούς, όχι σε μία περίπτωση ανθρώπου, που όλος ο λαός είναι σύμμαχός του. 

'Ολη, λοιπόν, η ιστορία δεν μας περιποιεί τιμήν και βάλλει κατά των θεσμών. Σε τούτο συνεπώς καλείται και η εξεταστική επιτροπή, κύριε Πρόεδρε. Επιτέλους να αποδώσει τις ευθύνες και να μην παραβιαστούν ξανά στο μέλλον οι θεσμοί. Δεν φταίει το πολιτικό μας σύστημα. Ας πληροφορηθεί δε ο Πρωθυπουργός και Πρόεδρος του ΠΑ.ΣΟ.Κ. ότι έχει υποχρέωση να εφαρμόσει καθαρές λύσεις διότι διαφορετικά, αν δεν πεισθούν οι σύνεδροι δεν τον βλέπω τη Δευτέρα το πρωί, μετά το συνέδριο, πάλι Πρόεδρο. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, είναι αλήθεια ότι δεν χρειάζονται μόνο καθαρές λύσεις, αλλά χρειάζονται και καθαρά γραπτά. Και ο μη γνωρίζων νομικά ή ο μη έχων θητεία μέσα στη Βουλή πέραν του μηνός ακόμη, όταν διαβάζει το κείμενο της προτάσεως του ΠΑ.ΣΟ.Κ., την οποία συζητάμε σήμερα, βλέπει ότι έχει ανάγκη συμπλήρωσης -λέει- για απλή διελεύκανση των πραγματικών δεδομένων της υποθέσεως. Ευθύνη κυβερνητικών προσώπων; 

Κύριε Πρόεδρε το ΠΑ.ΣΟ.Κ. ή θέλει να "πνίξει" την υπόθεση ή θέλει να αποπροσανατολίσει την κοινή γνώμη. Διότι τα ραδιόφωνα και οι δηλώσεις από επίσημα χείλη καθημερινώς θέλουν να ρίξουν τα λάθη και τα βάρη στους ιδιώτες και στον ίδιο τον Οτσαλάν ή θέλει με αυτόν τον τρόπο που εμείς αντιδρούμε και δεν το δεχόμεθα, όπως το είπε και ο Αρχηγός της Αξιωματικής Αντιπολίτευσης στην προ ημερησίας διατάξεως συζήτηση και με αυτήν την ευαισθησία είχε υποβάλει την αίτηση να γίνει, όπως επίσης και ο Κοινοβουλευτικός μας Εκπρόσωπος και ο εισηγητής μας, αλλά και οι ομιλητές των άλλων πτερύγων από την Αντιπολίτευση, αλλά και από τη Συμπολίτευση, ότι με αυτή την αίτηση ένα πράγμα θέλετε, κύριοι της Κυβέρνησης την χαλαρότητα της έρευνας. Δυστυχώς, κύριε Πρόεδρε, βλέπω ότι η συζήτηση γίνεται σε επίπεδο καθ' όλα, αξιολόγων Υφυπουργών όμως, όχι βεβαίως στο επίπεδο που έπρεπε να γίνει αυτή η συζήτηση, εάν ήθελε, για έναν πρόσθετο λόγο ακόμη η Κυβέρνηση και το ΠΑ.ΣΟ.Κ. να μη αποπροσανατολίσει τη συζήτηση και την κατεύθυνση την οποία πρέπει να πάρει αυτή η υπό σύσταση Εξεταστική Επιτροπή. 

ΠΡΟΕΔΡΕΥΩΝ (Λουκάς Αποστολίδης): Ο κ. Γείτονας είναι εδώ. 

ΚΩΣΤΑΣ ΓΕΙΤΟΝΑΣ (Υπουργός Επικρατείας): Δεν διαβάζει κανείς τα γραπτά. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Γείτονα, μπήκατε στην Αίθουσα όταν ακούσατε τον αξιότιμο συνάδελφο κ. Κεδίκογλου να εκφέρει ελευθέρως τις απόψεις του. Μη σας πειράζουν αυτές οι απόψεις. 

ΠΡΟΕΔΡΕΥΩΝ (Λουκάς Αποστολίδης): Κύριε Ζαφειρόπουλε, επιτρέψτε μου και το ξέρουν όλοι οι συνάδελφοι εδώ, όταν ο κ. Γείτονας είναι τα 4/5 της ώρας εδώ, μην κάνουμε συνειρμούς που δεν ανταποκρίνονται στην πραγματικότητα. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δεν μπορεί να παρεμβαίνει όμως ο κ. Γείτονας για να δικαιολογήσει το λόγο το δικό μου και των άλλων συναδέλφων. Αυτό το δικαίωμα δεν το έχει ο κ. Γείτονας. Αν θέλει να τοποθετηθεί ας τοποθετηθεί. 

Κατόπιν αυτών έχω την άποψη ότι έτσι θα διαιωνιστεί και η δυσπιστία, αλλά και κάθε τι έναντι του πολιτικού κόσμου. 

Κύριε Πρόεδρε, όταν συζητάμε για μία επιτροπή η οποία πρέπει να συσταθεί για να εξεταστούν τα δεδομένα, το ΠΑ.ΣΟ.Κ. σκοπίμως και όχι από λάθος, έχω την άποψη, και αυτό φθάνει μέχρι ενδεχόμενο δόλο, αν δεν πω βαρεία αμέλεια, θέλησε με αυτόν τον τρόπο να μην προχωρήσει παρακάτω να συμπληρώσει την αίτηση, η οποία αίτηση να δίνει τα πραγματικά δεδομένα και να αναδειχθούν εις βάθος και εις πλάτος οι ευθύνες όλων των προσώπων είτε ιδιωτικών είτε πολιτικών. 

Δεν είχατε το θάρρος να αναδείξετε την αλήθεια. Αυτό είναι λάθος, διότι δυστυχώς αν τα πρόσωπα αυτά είναι υπό εντολή ανωτέρου ή υπό εντολή μιας Κυβέρνησης ή η Κυβέρνηση δεν υπάρχει ή ο καθένας κάνει ό,τι θέλει ή υπάρχει κυβέρνηση και έχει λάθος. Γιατί δεν θέλετε να το διερευνήσετε και με αυτό να αναδειχθεί μέσα από την Εξεταστική των πραγμάτων Επιτροπή ή μια προανακριτική επιτροπή ότι πράγματι η Κυβέρνηση δεν έχει κανένα λάθος και επομένως αυτοβούλως ενήργησαν ορισμένα πρόσωπα. 

Το μεγάλο ερωτηματικό είναι το εξής: Δεν έμαθε ο κύριος Πρωθυπουργός, δεν έμαθαν οι αρμόδιοι Υπουργοί ή όλο το Υπουργικό Συμβούλιο τι συνέβαινε εκείνο το εικοσιτετράωρο; Δεν έμαθαν ότι ο Οτσαλάν είχε ζητήσει άσυλο από την Ιταλία, δεν του παρεσχέθη, έφυγε για τη Ρωσία και ότι από εδώ εκινούντο κάποιοι για να τον φέρουν παρανόμως; Δεν έμαθαν ότι πήγε στο αεροδρόμιο; Δεν έμαθαν από τις μυστικές υπηρεσίες ότι γίνονται αυτές οι κινήσεις; Δεν έμαθαν τίποτα; 

Τότε, σας ζητάει ο ελληνικός λαός αύριο να του πείτε, κύριοι Υπουργοί, κύριοι της Κυβέρνησης, ποια είναι η ασφάλεια που νιώθει ο πολίτης; Του διαιωνίζετε έτσι τη δυσπιστία του, αμβλύνετε το πολιτικό έλλειμμα, γιατί έτσι σας συμφέρει ίσως για κομματικούς σας λόγους, εν'όψη του Συνεδρίου σας. Και δεν μπορώ να ακούω από χείλη, παλαιού έγκριτου δημοσιογράφου, όπως ο κ. Καψής, να τα βάζει με τους εισαγγελείς, ότι οι εισαγγελείς δεν έκαναν καλά το καθήκον τους. Δεν υπερέβησαν την εξουσία που έχουν οι εισαγγελείς. Εντός της εξουσίας την οποία έχουν ενήργησαν. 

Μήπως άλλοι, πολιτικά πρόσωπα, υπερέβησαν την εξουσία την οποία είχαν οπότε είναι υπεύθυνοι απέναντι του ποινικού νόμου και των οικείων άρθρων του Ποινικού Κώδικα; Ας τα δείτε αυτά καλύτερα. 

Και καλό θα ήταν, κύριοι της Κυβέρνησης, να είχατε εδώ μία υπεύθυνη άποψη. Δεν φτάνει μόνον να συναινείτε στη σύσταση μιας Εξεταστικής των Πραγμάτων Επιτροπής. Θα έπρεπε συμπληρωματικά να ζητήσετε και τις ευθύνες που θα αναδειχθούν μέσα απ' αυτήν την επιτροπή. 'Η μπορούσατε αμέσως να είχατε ζητήσει προανακριτική επιτροπή, ώστε να κάνουμε μία ανακριτική έρευνα. Και εάν δεν απεδεικνύετο κάτι για τους κυρίους πολιτικούς, τότε βεβαίως όλοι νομίζω εν συνειδήσει θα λέγαμε "όχι", θα λέγαμε ότι έφταιγαν μόνον οι ιδιώτες και κανένας άλλος ή κάποιος υπερπατριωτισμός, κάποιου συναδέλφου μας ο οποίος έχει δείξει δείγματα και αυτός και η οικογένειά του κατά τη διάρκεια της γερμανικής κατοχής και σε άλλες περιπτώσεις. 

Να μην τα ρίχνουμε, λοιπόν, σε έναν, γιατί πιστεύω ότι, αξιότιμοι κύριοι της Κυβέρνησης, δεν ασκείται εθνική πολιτική με το να ζητήσει ο κύριος Πρωθυπουργός τις παραιτήσεις των Υπουργών. Γιατί δεν παραιτείται ο ίδιος; 

ΠΡΟΕΔΡΕΥΩΝ (Λουκάς Αποστολίδης): Ο κ. Πεπονής έχει το λόγο. 

ΑΝΑΣΤΑΣΙΟΣ ΠΕΠΟΝΗΣ: Κύριε Πρόεδρε, πιστεύω ότι το ερώτημα που παραμένει επί ένα μήνα ανοιχτό, θα έπρεπε να φροντίσει η Κυβέρνηση και όλοι μας να κλείσει το ταχύτερο. 

'Οταν λέω να κλείσει, δεν εννοώ βεβαίως ούτε να παραπεμφθεί στη λησμοσύνη ούτε να κουκουλωθεί. Εννοώ ότι έπρεπε η Κυβέρνηση να πάρει την πρωτοβουλία και να δώσει στη δημοσιότητα όλα τα στοιχεία, τα οποία οδηγούν στον εντοπισμό και μόνον των πολιτικών ευθυνών. 

Τονίζω τις πολιτικές ευθύνες, διότι είμαι πέρα για πέρα αντίθετος σε οποιαδήποτε απόπειρα να ποινικοποιηθούν οι ενδεχόμενες πολιτικές ευθύνες μελών της Κυβερνήσεως. 'Οπως και είμαι αντίθετος να εμπλακεί η Βουλή σε αναζήτηση πειθαρχικών ευθυνών, είτε αυτοτελών είτε ευθυνών οι οποίες συντρέχουν με τις ποινικές ευθύνες. Το πρόβλημα είναι και παραμένει μόνο πρόβλημα πολιτικών ευθυνών. 

Αναρωτιέμαι, τι αναμένει αυτή η εξεταστική επιτροπή, το οποίο δεν είναι ήδη ή ολότελα γνωστό ή περίπου γνωστό. 'Εχουμε ακούσει τις εξηγήσεις των Υπουργών που εκρίθη, ότι αυτοί τάχα και οι τρεις εξ ίσου -επισημαίνω το "τάχα"- έχουν ευθύνες. 

'Ηλθε στη δημοσιότητα η πολύ σημαντική έκθεση του Πρεσβευτή μας στην Κένια. Και λυπάμαι διότι ήλθε στη δημοσιότητα όχι με πρωτοβουλία και ευθύνη της Κυβέρνησης. 'Ηλθε σήμερα στη δημοσιότητα και το πόρισμα των τριών εισαγγελέων. 

Τι απομένει; Απομένει να πληροφορηθούμε τι εκθέτουν ο κ. Χαράλαμπος Σταυρακάκης, διοικητής της ΕΥΠ και ο κ. Καλεντερίδης, αξιωματικός του Ελληνικού Στρατού, εύορκος αξιωματικός του Ελληνικού Στρατού, ο οποίος, κατά διαταγή των αρμοδίων υπηρετούσε στην ΕΥΠ. 

Θέτω το ερώτημα: Αυτές οι εκθέσεις, εάν υπάρχουν -που είμαι βέβαιος ότι υπάρχουν, αλλά εάν δεν υπάρχουν, είμαι βέβαιος ότι θα πρέπει να υπάρξουν- περιέχουν μυστικά; 

Εάν περιέχουν μυστικά, δεν θα πρέπει να προσαχθού ούτε στην Εξεταστική Επιτροπή. Εάν δεν περιέχουν μυστικά, που είναι το λογικότερο και το πιθανότερο, γιατί δεν δίδονται και αυτά στη δημοσιότητα; Και από εκεί πέρα, οι ευθύνες ανακύπτουν από μόνες τους. 

'Εχω ακόμα να πω ότι αυτή η ιστορία του απορρήτου στη συγκεκριμένη περίπτωση, δεν ανεβάζει το κύρος και τη σοβαρότητα της Κυβέρνησης. Διότι, ένα ήταν το μυστικό κατά την Κυβέρνηση, οι κινήσεις του Οτσαλάν. Και αυτές είναι βέβαιον ότι έγιναν γνωστές σε εκείνους που ήθελαν να τις γνωρίζουν από τη δεύτερη μέρα το αργότερο. 

Τι είναι το μυστικό, το οποίο απομένει; Γιατί δεν δόθηκε στη δημοσιότητα από την Κυβέρνηση η έκθεση Κωστούλα, ώστε ακριβώς η Κυβέρνηση να δείξει ότι δεν φοβάται την αλήθεια; Και εγώ θέλω να πιστεύω ότι δεν φοβάται η Κυβέρνηση την αλήθεια. Και γιατί δεν δίδονται όλες οι άλλες εκθέσεις και παρατείνεται αυτή η εκκρεμότητα και έχουμε και πέραν των άλλων, να προλαβαίνουν τη Βουλή με πολιτικές κρίσεις οι κύριοι εισαγγελείς; Διότι εγώ δεν αμφισβητώ την ακρίβεια του πορίσματος των εισαγγελέων σε ό,τι αφορά τα πραγματικά περιστατικά. Αλλά δεν αναγνωρίζω στους εισαγγελείς το δικαίωμα να λένε ότι 'Ελληνες πολίτες κατέχονται από εχθρότητα και μίσος εναντίον της Τουρκίας. Διότι ο ελληνικός λαός δεν κατέχεται από εχθρότητα και μίσος εναντίον της Τουρκίας. Ο ελληνικός λαός κατέχεται από τον παραδεκτό και κακώς ενοχοποιούμενο πατριωτισμό και έχει την αίσθηση ότι η 'Αγκυρα και ο επεκτατισμός της απειλούν την ακεραιότητα της Ελλάδος. Δεν υπάρχει κανένα μίσος εναντίον της Τουρκίας, καμία εχθρότητα εναντίον της Τουρκίας και κανείς δεν έχει εξουσιοδοτήσει κανέναν εισαγγελέα, να αποφαίνεται ότι 'Ελληνες πρώην αξιωματικοί, κατέχονται από μίσος κατά της Τουρκίας. Μπορεί να κατεχότανε από εσφαλμένες εκτιμήσεις, αυτό συζητείται. Βεβαίως συζητείται. Μπορεί να κατεχότανε από εσφαλμένες πρωτοβουλίες, με κίνητρο τον ανθρωπισμό, τα ανθρώπινα δικαιώματα ή ένα όχι και ευλόγως εννοούμενο πατριωτισμό. Αυτά όλα μπορούν να αποτελέσουν αντικείμενο κρίσεως. 'Οχι όμως να αποφαίνονται οι κύριοι Εισαγγελείς ότι υπήρχε εχθρότητα και μίσος. 

Θέλω να πω, τελειώνοντας και κάτι άλλο. 

Αγαπητοί συνάδελφοι, φοβούμαι ότι η Επιτροπή δεν θα απαδώσει εκείνο το οποίο ανέμενε η Κυβέρνηση η οποία την εζήτησε. Διότι κατεφάνη από τις έως τώρα συζητήσεις ότι η μεν Αξιωματική Αντιπολίτευση, ενδεχομένως και άλλα κόμματα, θα επιμείνουν να επιρρίψουν πολιτικές ευθύνες στον κύριο Πρωθυπουργό. Και ευλόγως οι Βουλευτές του ΠΑ.ΣΟ.Κ. θα αντιταχθούν προς αυτήν την κατεύθυνση. Κατά συνέπεια, τι θα προκύψει; 'Ο,τι προέκυψε και με τις περισσότερες, αν όχι με όλες, τις άλλες αναλόγου αντικειμένου εξεταστικές επιτροπές: Η διαφωνία. 

Κατά συνέπεια, η πρότασή μου είναι. Πρώτον, βεβαίως εφόσον φθάσαμε εκεί, θα ψηφίσω την πρόταση. Διότι, δυστυχώς, η Κυβέρνηση δεν πήρε την πρωτοβουλία, ενώ δεν είχε ανάγκη να το κρύψει, να αποκαλύψει μόνη της όλα τα πραγματικά περιστατικά. Να δώσει στη δημοσιότητα όλα τα στοιχεία. Να μην περιμένει ούτε κατορθώματα -και το λέω με τη θετική έννοια του όρου-κατορθώματα δημοσιογραφικά, διότι μπράβο τους που το ανεκάλυψαν ούτε να περιμένει τους κυρίους εισαγγελείς και να πει ότι όλα θα δοθούν στη δημοσιότητα, τα δίνουμε και να προκύψουν οι ευθύνες. Και να αναληφθούν και οι ευθύνες, εάν υπάρχουν. 

Εν πάση περιπτώσει, εγώ ψηφίζω την πρόταση εφόσον φθάσαμε εκεί. Αλλά λυπάμαι διότι παρατείνεται, επαναλαμβάνω, μια εκκρεμότητα, η οποία αποτελεί νοσηρό σύμπτωμα της δημόσιας ζωής μας και που θα έπρεπε να κάνουμε ό,τι είναι δυνατόν για να επιταχύνουμε το ξεκαθάρισμα. Επαναλαμβάνω, όχι το κουκούλωμα βεβαίως και ούτε την παραπομπή στη λησμοσύνη. 

ΠΡΟΕΔΡΕΥΩΝ (Λουκάς Αποστολίδης): Ο κ.Χαϊτίδης έχει το λόγο. 

ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, η υπόθεση Οτσαλάν δεν αποτελεί μια απλή ή συνήθη αποτυχία ή ένα ακόμη από τα πολλά σφάλματα της σημερινής Κυβερνήσεως. Η χώρα και το ελληνικό έθνος επλήγησαν θανάσιμα, διότι κινδυνεύουμε να χάσουμε το σπουδαιότερο ελληνικό χαρακτηριστικό, τη λεβεντιά, την υποστήριξη κάθε καταπιεζόμενου και αγωνιζόμενου για την ελευθερία του, ανθρώπου, επάνω στον πλανήτη. Επί ζημία των υλικών συμφερόντων μας, με τραγικές συνέπειες για τη χώρα, πάντα υποστηρίξαμε το δίκαιο, ακόμη και όταν χρειάστηκε να αντιμετωπίσουμε ισχυρούς και υπέρτερους εχθρούς και όταν οι συνθήκες έδειχναν ότι οι αντίπαλοί μας θα ήσαν νικητές. 

Με την υπόθεση Οτσαλάν εκτεθήκαμε διεθνώς ως υπεύθυνοι, ασυνεπείς και άφιλοι. Κατορθώσαμε το ακατόρθωτο. Στρέψαμε εναντίον μας συγχρόνως το ίδιο έντονα και τους Τούρκους και τους Κούρδους. 

'Ηθελα να διατυπώσω κάποιες παρατηρήσεις τις οποίες παρακαλώ να ερευνήσει η Εξεταστική Επιτροπή, τη σύσταση της οποίας θα αποφασίσουμε σήμερα. 

Κατ'αρχήν θα ήθελα να αναφερθώ στις γνωστές δηλώσεις της κ. Ντιλάν, οι οποίες προκάλεσαν τις γνωστές αντιδράσεις και τη γνωστή επιστράτευση υπέρ της Κυβερνήσεως ορισμένων επωνύμων όπως ο κ. Θεοδωράκης. 'Ηθελα, λοιπόν, να ρωτήσω -και παρακαλώ να ερευνηθεί- το εξής: Οι δηλώσεις αυτές τελικά έβλαψαν ή μήπως ωφέλησαν την Κυβέρνηση και τον Πρωθυπουργό κ. Σημίτη; Μήπως η κ. Ντιλάν δώρησε στον Πρωθυπουργό την πλέον αυθεντική ομολογία ότι ως καλός φίλος και σύμμαχος στο ΝΑΤΟ παρέδωσε με τον τρόπο του τον "τρομοκράτη Οτσαλάν" στο "υπόδειγμα ανθρωπιστικού και ευνομούμενου κράτους", στην Τουρκία; 

Διατυπώθηκαν επίσης μέχρι σήμερα και με τα πορίσματα των εισαγγελέων βαριές κατηγορίες εναντίον του Οτζαλάν διότι ένας αλλοδαπός εισήλθε χωρίς βίζα στη χώρα μας, εισήλθε παρανόμως στη χώρα μας. Ξέρετε, μου θυμίζει τη γνωστή παροιμία, την οποία δεν θα ολοκληρώσω, "σιγά μη στάξει...". Διότι, δεν ανησυχεί η Κυβέρνηση για τους επτακόσιες χιλιάδες λαθρομετανάστες που έχουν εισέλθει ανεξέλεγκτα στη χώρα μας, πολλοί από τους οποίους ίσως είναι εκπαιδευμένοι πράκτορες ξένων, εχθρικών, προς την Ελλάδα, χωρών; Σκέφτεστε, κύριοι της Κυβερνήσεως, ότι τώρα ή σε μια στιγμή έξωθεν επιθέσεως, αυτοί οι πράκτορες ενδεχομένως θα προχωρήσουν σε πράξεις δολιοφθοράς, αποσταθεροποίησης και τρομοκρατίας; 

Ας πω και δύο λόγια για το εισαγγελικό πόρισμα το οποίο προ ολίγου μας διενεμήθη: 

Κατ'αρχήν, ο τρόπος με τον οποίο έγινε ευρέως γνωστό, η δημοσίευση δηλαδή, η κοινοποίηση από χθες, πολύ πριν έλθει στη Βουλή, αποδεικνύει για μια ακόμα φορά, αποδεικνύει κατ'εξακολούθηση, ότι δεν υπάρχει κράτος το οποίο να λειτουργεί σωστά, αφού πριν τα θεσμοθετημένα όργανα λάβουν γνώση αυτού του πορίσματος, κοινοποιήθηκε στον Τύπο, κάτι το οποίο συνέβη και πριν από λίγες ημέρες με τη γνωστή έκθεση Κωστούλα. 

Και δύο λόγια για το περιεχόμενο αυτού του πορίσματος: 

Ξέρετε, κύριε Υπουργέ, μου θυμίζει το γνωστό βιβλικό χωρίο "Η φωνή Ιακώβ, αι χείρες Ησαύ". Είναι διατυπωμένο περίεργα, στο πνεύμα των κυβερνητικών θέσεων και απόψεων, που διατυπώθηκαν προκαταβολικά κατά τρόπο ανεπίτρεπτο. Διότι δεν είναι δυνατόν να έχουμε στα χέρια μας και επομένως να έχει στα χέρια της η κοινή γνώμη και επομένως να έχουν στα χέρια τους οι αντίπαλοί μας οι Τούρκοι, κείμενα τα οποία έχουν τις εξής διατυπώσεις: "Οι ανωτέρω ενέργειες αποτελούν εκδήλωση εχθρότητας και μίσους εναντίον της Τουρκίας η οποία διατηρεί ειρηνικές και συμμαχικές σχέσεις με την Ελλάδα." Αυτό αποδεικνύει ότι οι κύριοι εισαγγελείς ήρθαν από άλλη χώρα, δεν γνωρίζουν ούτε για τις συνεχείς απειλές της Τουρκίας -ευθείες πλέον απειλές- της Τουρκίας εναντίον της Ελλάδος ούτε για τις παραβιάσεις του ελληνικού εναέριου και θαλάσσιου χώρου ούτε για τις άλλες ενέργειες απαγόρευσης άσκησης των εθνικών μας κυριαρχικών δικαιωμάτων με τις γνωστές εντολές "μην παίρνετε αυτά τα όπλα, μην τα βάζετε εκεί" ή "κάνετε αυτό και εκείνο". 

Επίσης, δεν μπορώ να διανοηθώ ότι είναι δυνατόν σε κείμενα τέτοια, τα οποία κυκλοφορούν δημοσίως, να υπάρχουν φράσεις του τύπου "οι ενέργειες αυτές όπως ήταν φυσικό εν' όψει της προαναφερόμενης διακήρυξης της Τουρκίας, είχαν σαν αποτέλεσμα να προκαλέσουν ψύχωση, αναβρασμό και έξαψη στο λαό της Τουρκίας που κυριεύθηκε από μένος, δηλαδή από διάθεση, άλλως τάση, για διάπραξη εχθροπραξιών εις βάρος της Ελλάδος". 

Τι σημαίνει αυτό, κύριε Υπουργέ; Σημαίνει ότι μία ενδεχόμενη ενέργεια της Τουρκίας, πολεμική, εχθρική, επιθετική, εναντίον της Ελλάδος, θα έχει εκ των προτέρων την κάλυψη, κατά την άποψη της Τουρκίας, ακόμα και επισήμων ελληνικών εισαγγελικών αρχών. Και φοβούμαι ότι θα έχουμε, ο μη γένοιτο, την επανάληψη του τραγικού φαινομένου του 1974, όταν οι Τούρκοι επικαλέσθηκαν για την εισβολή στην Κύπρο εκείνες τις ατυχείς δηλώσεις του προέδρου Μακαρίου στο Συμβούλιο Ασφαλείας όταν κάλεσε, για τον κίνδυνο που διέτρεχαν κατ'αυτόν οι Τουρκοκύπριοι, τις εγγυήτριες δυνάμεις. 

Φοβάμαι ότι όλα αυτά είναι πάρα πολύ σοβαρά, ώστε να διαφύγουν της προσοχής της Κυβερνήσεως. 

Και θα προτείνω τελειώνοντας, κύριε Πρόεδρε, η επιτροπή, για την οποία και εγώ υποστηρίζω και ψηφίζω να συσταθεί και η Βουλή να αναλάβουμε με εθνική ομοψυχία (την οποία ήδη ο Πρόεδρός μας κ. Κωνσταντίνος Καραμανλής έχει κάνει πράξη αυτές τις ημέρες στις Ηνωμένες Πολιτείες) να διαφωτίσουμε τη διεθνή κοινή γνώμη. 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Χαϊτίδη, γιατί οι άλλοι συνάδελφοί μας δεν θα προλάβουν να μιλήσουν. Στις 17.30' θα διακόψουμε τη συζήτηση για να αρχίσει η ψηφοφορία. 

ΕΥΓΕΝΙΟΣ ΧΑΪΤΙΔΗΣ: Δεν μπορούν οι Τούρκοι που είναι το υπόδειγμα της συμπεριφοράς του ολοκληρωτικού κράτους, αυτοί οι οποίοι είναι οι δάσκαλοι της τρομοκρατίας να είναι οι τιμητές... 

ΠΡΟΕΔΡΕΥΩΝ (Λουκάς Αποστολίδης): Κύριε Χαϊτίδη σας παρακαλώ! 'Εχετε φθάσει ήδη τα επτά (7) λεπτά. 

ΕΥΓΕΝΙΟΣ ΧΑΪΤΙΔΗΣ: Τελειώνω παρακαλώντας να λάβει η Κυβέρνηση υπόψη τις επικίνδυνες συμμαχίες που συνήφθησαν... 

ΠΡΟΕΔΡΕΥΩΝ (Λουκάς Αποστολίδης): Παρακαλώ από εδώ και πέρα να μη γράφεται στα Πρακτικά ούτε μία λέξη από αυτά που λέει ο κ. Χαϊτίδης. 

ΕΥΓΕΝΙΟΣ ΧΑΪΤΙΔΗΣ:... 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Χαϊτίδη! Σας είπα ότι άλλοι συνάδελφοι δεν θα προλάβουν να πουν ούτε μία λέξη! Θα πρέπει να φωνάζουμε, κύριοι συνάδελφοι! 

Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, συζητούμε σήμερα ενώπιον της Εθνικής Αντιπροσωπείας ένα πολυσύνθετο πολιτικό ζήτημα, που προέκυψε από τη σύλληψη του Αμπντουλάχ Οτσαλάν από τις τουρκικές αρχές. 

Το γεγονός αυτό, κυρίες και κύριοι συνάδελφοι, ανέδειξε και κατέδειξε μια σειρά πολιτικά ζητήματα, αλλά και ζητήματα ηθικής, που έχουν να κάνουν με τη στάση που ακολουθούν οι κοινωνίες, αλλά και οι ηγεσίες τους ιδιαίτερα στην Ευρωπαϊκή 'Ενωση, σε μια ήπειρο που κουβαλάει μια μεγάλη πολιτιστική ιστορία, σε μια ήπειρο που διακηρύσσει ότι πιστεύει στις αρχές του ανθρωπισμού και ότι δεν υποκύπτει σε οποιεσδήποτε λογικές που ενδεχομένως πλήττουν τις αρχές αυτές. 

Γιατί αν προσεγγίσουμε αυτό το πολιτικό ζήτημα και αποφλοιώσουμε το περιτύλιγμά του, θα δούμε, ξεκινώντας από την προϊστορία αν θέλετε της σύλληψης τους Οτσαλάν, δηλαδή, από την εποχή που ο Οτσαλάν έφυγε από τη Συρία και ήρθε στην Ευρώπη, ότι δυστυχώς οι ευρωπαϊκές πολιτείες αποδείχθηκαν πολιτικά ευνουχισμένες στο να μπορέσουν να υπερασπίσουν αυτές τις αξίες για τις οποίες πολλές φορές υπερηφανεύονται. Υποκύπτοντας, λοιπόν, στις πιέσεις της pax americana, δεν δόθηκε η δυνατότητα στον Αμπντουλάχ Οτσαλάν σε καμία ευρωπαϊκή χώρα, για να μπορέσει να παραμείνει και να φιλοξενηθεί εκεί. 

Και βέβαια η Ελλάδα, που είναι μια χώρα που ανέκαθεν στήριξε τα διάφορα απελευθερωτικά κινήματα, γιατί η ιστορία μας συνδέεται με τέτοιους αγώνες, λόγω της ιδιάζουσας σχέσης με την Τουρκία, ενώ βέβαια ολόκληρος ο ελληνικός λαός και ολόκληρος πιστεύω ο πολιτικός κόσμος εκφράζει κάθε φορά με ειλικρίνεια τη συμπαράστασή του σε τέτοια κινήματα όπως είναι το κίνημα των Κούρδων, είχε πάρα πολλούς λόγους να έχει ενδεχομένως επιφυλάξεις στο να φιλοξενήσει εδώ τον Αμπντουλάχ Οτσαλάν. 

'Εγιναν τα γεγονότα. Είναι γνωστά. Δεν νομίζω ότι είναι ώρα να αναφερόμαστε συνεχώς σ' αυτά τα γεγονότα. 'Εγινε μία σειρά λαθεμένων χειρισμών. 

Ωστόσο, από εδώ και πέρα μπαίνει ένα μεγάλο ζήτημα. Ποιά είναι η περαιτέρω στήριξη της προσπάθειας του κουρδικού λαού, για να αποκτήσει δικαιώματα, αλλά και η προστασία των ανθρωπίνων δικαιωμάτων ενός ανθρώπου ο οποίος σήμερα αντιμετωπίζει τη βία του πιο βάρβαρου καθεστώτος από πλευράς παραβίασης των ανθρωπίνων δικαιωμάτων; Χιλιάδες άνθρωποι αυτήν τη στιγμή, χωρίς διαδικασία δικαστική, διώκονται, συλλαμβάνονται και προφυλακίζονται. Και η Ευρώπη παραμένει μόνο στα λόγια! 

'Ολες οι αρχές για τις οποίες υπερηφανεύεται η Ευρώπη παραβιάζονται από την Τουρκία. Και η Τουρκία από τα διεθνή fora τα οποία έχουν ορισθεί να προστατεύουν την ανθρώπινη αξία και αξιοπρέπεια, δεν διώκεται. "Δικαιώματα στους Αλβανούς Κοσοβάρους", φωνάζουν οι φίλοι Αμερικάνοι. 'Αλλοι λαοί όμως που διεκδικούν τέτοια δικαιώματα είναι ενδεχομένως τρομοκράτες. 

Πιστεύω λοιπόν, κυρίες και κύριοι συνάδελφοι, ότι θα πρέπει να προσεγγίσουμε αυτά τα ζητήματα με ειλικρίνεια, με νηφαλιότητα και σοβαρότητα. Και βεβαίως, θα πρέπει να ξεκαθαριστεί και να απονεμηθούν οι ευθύνες εκεί που υπάρχουν, αλλά όχι όμως υποκρισία. 

Δεν είναι δυνατόν να έρχεται επανειλημμένα σε τέτοιου είδους ζητήματα η Αξιωματική Αντιπολίτευση με εκείνες τις βαρύγδουπες ορολογίες όπως "διαλύθηκε το σύμπαν, καταρρέει το σύμπαν, ισοπεδώθηκαν τα πάντα". Για όνομα του Θεού, αυτή η επωδός πλέον έχει χάσει κάθε έννοια αξιοπιστίας και πραγματικά επαναλαμβάνεστε με ορολογίες τις οποίες ακούει κανείς τα τελευταία δεκαπέντε χρόνια όπως "καταστρέφεται η οικονομία, καταστρέφεται η χώρα, ισοπεδώνονται τα πάντα". Δε νομίζω ότι είναι εκφορά πολιτικού λόγου, ο οποίος πραγματικά συμβάλλει στο διάλογο και στο ξεκαθάρισμα αυτών των ζητημάτων. 

'Ενα ερώτημα, κύριοι συνάδελφοι, το οποίο δεν έχει ακουστεί εδώ στην Αίθουσα είναι, ποια ήταν η λογική που αποσύρθηκαν οι υπογραφές από την Αξιωματική Αντιπολίτευση, τότε που είχαν μαζευτεί για την πρόσκληση του Οτσαλάν; 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα δύο μαθητές και πέντε συνοδοί καθηγητές από το Γενικό Λύκειο Δεσκάτης Γρεβενών. 

Τους καλωσορίζουμε στο Εθνικό Κοινοβούλιο. 

(Χειροκροτήματα στην Αίθουσα) 

Ο κ. Παπαδημόπουλος. Απών. 

Ο κ. Γκεσούλης έχει το λόγο. 

ΝΙΚΟΛΑΟΣ ΓΚΕΣOYΛΗΣ: Κύριε Πρόεδρε, κυρίες και κύριοι συνάδελφοι, είναι γεγονός ότι η υπόθεση Οτσαλάν προκάλεσε σοκ στην ελληνική κοινωνία και δημιούργησε πολλά συναισθήματα. Δημιούργησε συναισθήματα αλληλεγγύης, συναισθήματα απογοήτευσης, θλίψης και ενοχής. 

Σε αυτήν την υπόθεση που όλους μας λύπησε, βρήκαν την ευκαιρία μερικοί να βγάλουν συμπεράσματα ή να μας κάνουν και μάθημα για την αλληλεγγύη προς τους Κούρδους ή άλλους λαούς. Ειλικρινά με κατέπληξε ο τρόπος με τον οποίο αντέδρασε η συντηρητική παράταξη. 

'Ομως ας έλθουμε στο τι έγινε από την πλευρά της Κυβέρνησης. 

Ο Πρωθυπουργός έδειξε υπερβολικά ευαίσθητος, θα έλεγα εγώ. 'Οταν προέκυψε αυτό το θέμα με αυτήν την ένταση που υπήρξε στην ελληνική κοινωνία, και η αντίδρασή του ήταν άμεση. 

Πρώτον, ζήτησε τις παραιτήσεις -εγώ το θεωρώ υπερβολικό- τριών επιτυχημένων Υπουργών μέσα σε εκείνο ο κλίμα. 

Δεύτερον, ζήτησε τη δικαστική διερεύνηση του θέματος για όσους είχαν συμμετοχή για την παράνομη είσοδο στη χώρα του κ. Οτσαλάν. 

Τρίτον, ζήτησε τη συγκρότηση Εξεταστικής Επιτροπής για την οποία σήμερα συζητούμε, να διερευνήσει τις πιθανές πολιτικές ευθύνες που υπάρχουν στην υπόθεση αυτή. 

Δε νομίζω ότι υπήρχε κάτι άλλο το οποίο θα μπορούσε να προτείνει κάποιος και δεν έγινε από την πλευρά της Κυβέρνησης και του Πρωθυπουργού. 'Ομως θα ήθελα να σημειώσω ότι η Νέα Δημοκρατία έχασε μία ευκαιρία να δείξει ότι είναι ένα κόμμα ευθύνης και υπευθυνότητας, που ενισχύει αν θέλετε την εθνική ενότητα σε κρίσιμες στιγμές, και μάχεται και στηρίζει το αραγές εσωτερικό μέτωπο το οποίο χρειάζεται σε δύσκολες στιγμές, όπως ήταν αυτή που προέκυψε από αυτήν την ατυχία. 

Οι πιέσεις και οι εκβιασμοί των Τούρκων και άλλων είναι δεδομένες. Και ήταν φυσικό να προσπαθήσουν να τις αξιοποιήσουν σε αυτήν την κρίσιμη περίοδο για τη χώρα μας. 

Το δυσάρεστο για μας είναι ότι σ'αυτήν την κρίσιμη στιγμή ακούστηκε από τα χείλη του Αρχηγού της Αξιωματικής Αντιπολίτευσης "παραίτηση του Πρωθυπουργού, παραίτηση της Κυβέρνησης". 

Εγώ δεν έχω αντίρρηση να γίνει κριτική, δεν έχω αντίρρηση να αμφισβητηθεί η κυβερνητική πολιτική, δεν έχω αντίρρηση να ζητήσουν και την παραίτηση όταν παρέλθει ο χρόνος, ο κρίσιμος, εκείνος ο οποίος απαιτεί απ'όλους μας να έχουμε εθνική συνοχή, αραγές εθνικό μέτωπο. 

Βέβαια, οι δύο πρώην Πρόεδροι της Νέας Δημοκρατίας ο κ. Μητσοτάκης και ο κ. 'Εβερτ μετρίασαν τη συμπεριφορά του Αρχηγού της Αξιωματικής Αντιπολίτευσης. 'Ομως, δεν δίστασε ούτε από την Αμερική ο Αρχηγός της Αξιωματικής Αντιπολίτευσης να μαστιγώνει την Κυβέρνηση, αντί να αποκαλύπτει τη συμπεριφορά των Τούρκων που χρησιμοποιούν την υπόθεση Οτσαλάν για να εκβιάσουν τη χώρα μας, με το γνωστό τρόπο που ακολουθούν επί τόσα χρόνια οι Τούρκοι και πρέπει να το αποκαλύψουμε στη διεθνή κοινή γνώμη. 

Ο ελληνικός λαός, κυρίες και κύριοι συνάδελφοι, ήταν, είναι και θα συνεχίσει να είναι πιστός σε πανανθρώπινες και διαχρονικές αξίες, όπως είναι η αλληλεγγύη προς λαούς και πολίτες, που είναι θύματα τρομοκρατικών καθεστώτων και τρομοκρατών. Πάντα ήταν ένας λαός με ιδιαίτερη ανθρωπιά. 'Εχουμε μια πλέρια δημοκρατία και ελευθερία και δυνατότητα να προσεγγίζουμε τα θέματα αυτά με τον τρόπο που νομίζει καλύτερο κάθε πολίτης και κάθε πολιτικό κόμμα. 'Ετσι λειτουργήσαμε και λειτουργούμε και το ΠΑ.ΣΟ.Κ. ήταν πάντα πρωτοπόρο σ'αυτούς τους αγώνες στήριξης των ανθρωπίνων δικαιωμάτων σε οποιαδήποτε περιοχή της υφηλίου. 

Θέλω να πω ακόμα ότι η χώρα μας δεν είχε ποτέ και δεν θα μπορούσε να έχει σχέση με οργανωμένα εγκλήματα. Είχε πάντα σχέση με την ελευθερία, με τη στήριξη των ανθρώπων και των λαών που βρίσκονταν κάτω από την καταπίεση και τίποτα περισσότερο. Φτάνει, λοιπόν, το εθνικό μας αυτομαστίγωμα, φτάνει η χρησιμοποίηση των Μέσων Μαζικής Ενημέρωσης από ανθρώπους οι οποίοι, θα έλεγα, με πολύ ελαφρότητα την παραπληροφόρηση και τη φήμη την έκαναν είδηση, με ένα στόμφο, ως σπουδαίοι και αυτά ήταν αναλήθειες εις βάρος της χώρας μας. Ας σταματήσει πλέον αυτό, διότι νομίζω ότι μόνο εθνική ζημιά κάνει. 

Ευχαριστώ πολύ. 

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Λουκάς Αποστολίδης): Ευχαριστούμε, κύριε Γκεσούλη. 

Ο κ. Παρασκευόπουλος έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κυρίες και κύριοι συνάδελφοι, η συγκρότηση της Εξεταστικής Επιτροπής, θα έλεγα ότι είναι μία διαδικασία που αντιστοιχεί στην ευθύνη και στο ρόλο του Κοινοβουλίου. 

Σημειώνω ότι την πρόταση την έχει κάνει η Κυβέρνηση και έχει ενδιαφέρον να παρακολουθήσει κανείς τη συμπεριφορά της Αξιωματικής Αντιπολίτευσης και ιδιαίτερα από την ώρα που πήρε την πρωτοβουλία αυτή η Κυβέρνηση. Μέχρι εκείνη τη στιγμή περίπου η αναγκαιότητα για συγκρότηση Εξεταστικής Επιτροπής είχε αναδειχθεί από την Αξιωματική Αντιπολίτευση ως το μείζον ζήτημα. Φαίνεται όμως ότι η Αξιωματική Αντιπολίτευση δεν το εννοούσε όταν πρότεινε τη συγκρότηση Εξεταστικής Επιτροπής, αλλά χρησιμοποιούσε και αυτό το επιχείρημα το οποίο είχε εντάξει, δυστυχώς στις μικρόψυχες, μικροκομματικές επιδιώξεις της. 

Γυρνάω πίσω περίπου είκοσι μέρες. Την πρώτη βραδιά, όταν εν θερμώ συζητούσαμε τα γεγονότα, αρκετοί συνάδελφοι, κυρίως από τη Νέα Δημοκρατία, δεν ικανοποιούνταν στο ελάχιστο από τις εξηγήσεις του Υπουργού Εξωτερικών και θεωρούσαν επαρκή και πειστική την ερμηνεία των γεγονότων, με βάση τα ξένα ειδησεογραφικά πρακτορεία. Ορισμένα ξένα ειδησεογραφικά πρακτορεία έλεγαν πάνω-κάτω ότι η Κυβέρνηση παρέδωσε τον Οτσαλάν στους Τούρκους. 

Το λέω αυτό γιατί πέρα από το έργο που έχει να επιτελέσει η Εξεταστική Επιτροπή, τα γεγονότα και οι συμπεριφορές όλων μας μέσα και έξω από το Κοινοβούλιο αυτό το εικοσαήμερο πρέπει να μας οδηγήσουν σε περίσκεψη και σε αυτογνωσία. 'Οταν φθάνουμε στα όρια της εθνικής κρίσης, δεν μπορεί οι χειρισμοί των κομμάτων να τα υποτάσσουν όλα στις κομματικές σκοπιμότητες. 

Βεβαίως, η Εξεταστική Επιτροπή δεν πρέπει απλώς να καταγράψει τα γεγονότα, που στο μεγαλύτερο μέρος τους πια είναι γνωστά. Θα πρέπει να εισχωρήσει στην ουσία των πραγμάτων και όχι απλώς να περιγράψει τα γεγονότα. Γιατί το κρίσιμο δεν είναι το αστυνομικό ρεπορτάζ ή η αστυνομική πλευρά του ζητήματος, το κρίσιμο είναι πώς λειτουργεί η δημοκρατία μας, πώς λειτουργούν οι θεσμοί και αν αυτοί οι θεσμοί είναι σήμερα σε θέση και σε επάρκεια να ανταποκριθούν στις αυξημένες ανάγκες που αντιμετωπίζει ο τόπος μας. 

Βεβαίως, δεν είναι μικρής σημασίας να αγγίξουμε άλλες πλευρές: Πώς λειτουργεί η διπλωματία μας; Είναι ο ενδεδειγμένος τρόπος με τον οποίο λειτούργησαν οι διπλωμάτες μας σ' αυτά τα κρίσιμα ζητήματα; Αυτό πρέπει να είναι το επίπεδο και η ευθύνη των εθνικών υπηρεσιών ασφάλειας; 

Δεν μιλάω για την Κυβέρνηση γιατί το θεωρώ αυτονόητο. 'Εχει τις πολιτικές ευθύνες, τις οποίες και ανέλαβε. Δεν θα περιγράψουμε αυτήν την ευθύνη. Θα περιγράψουμε τις αδυναμίες και τα προβλήματα που έχει η χώρα μας μέσα από τους θεσμούς. Πρέπει να βγάλουμε και πολιτικά συμπεράσματα σε αυτήν τη χώρα. Πρέπει να δούμε η χώρα αυτή πώς κυβερνιέται, μέσα από ποια συλλογικά και νομιμοποιημένα όργανα χαράσσεται η εξωτερική πολιτική και αν τελικά υλοποιείται αυτή ή κάποια άλλη πολιτική. 

Επίσης, η επιτροπή πρέπει να προσεγγίσει και ορισμένες άλλες πλευρές. Πέρα από την αυτονόητη ευαισθησία και αλληλεγγύη απέναντι στους λαούς που μάχονται για την ανεξαρτησία, την ελευθερία και την αυτοδιάθεσή τους, μέχρι ποιου σημείου μιλάμε για αλληλεγγύη; Ταυτίζεται με την εθνική μας στρατηγική; Είναι δεδομένη η ευαισθησία μας απέναντι στους λαούς. Είναι δεδομένη η αναγνώριση του δικαιώματός τους να διακηρύσσουν τις διεκδικήσεις τους και στη χώρα μας. 'Ομως, είναι ένα ζήτημα που έχει να κάνει με την εθνική μας ασφάλεια και με τη δημοκρατία μας. Ποια είναι όμως τα όρια; Ποιος είναι ο χαρακτήρας οργανώσεων άλλων χωρών, άλλων λαών που δρουν στη χώρα μας; Πρέπει η επιτροπή να αγγίξει και αυτά τα ζητήματα. 

Τέλος, φαντάζομαι ότι η επιτροπή δεν πρέπει να λειτουργήσει σε συντεταγμένα μπλόκα κομματικά. Ο κάθε Βουλευτής πρέπει να λειτουργήσει και με την προσωπική του ευθύνη και συνείδηση. Και στο τέλος, για να μην πάμε σε τέσσερα ή πέντε πορίσματα που θα είναι πολιτικές εκθέσεις ιδεών, νομίζω ότι πρέπει να οριοθετηθούν οι περιοχές πάνω στις οποίες θα εργασθεί η επιτροπή. Και θα έλεγα ότι η επιτροπή θα πρέπει να δεσμευθεί σε ένα ενιαίο κείμενο, σε πέντε ή σε έξι περιοχές ή ενότητες και μπορεί σε ένα ζήτημα να υπάρχει πλειοψηφία ή ομοφωνία και στο άλλο να υπάρχει μειοψηφία. Διαφορετικά, απλώς θα κάνουμε μια συζήτηση για τα μάτια του κόσμου. 

Πιστεύω ότι η Κυβέρνηση ειλικρινά με την πρόταση για τη συγκρότηση της Εξεταστικής Επιτροπής εννοούσε αυτό που διακήρυττε από την αρχή: Να ριχθεί άπλετο φως σ'αυτήν την υπόθεση. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, κύριοι συνάδελφοι, παρακολουθώντας κανείς όλη τη συζήτηση διαπιστώνει ότι εδώ δεν έχουμε συνειδητοποιήσει ότι την ευθύνη της εκτελεστικής εξουσίας στον τόπο μας την έχει η Κυβέρνηση. Η Κυβέρνηση όμως τι κάνει, κύριοι συνάδελφοι; Μας έχει συνηθίσει εδώ με διαπιστώσεις. Διαπιστώνει ότι παράνομα εισήλθε ο Οτσαλάν στην Ελλάδα. Διαπιστώνει ότι παραμένει παράνομα ο Οτσαλάν στην Ελλάδα. 'Ερχεται ο Υπουργός Δικαιοσύνης, ο κ. Γιαννόπουλος και διαπιστώνει -και το λέει μάλιστα από τα κανάλια- ότι ο κ. Καλεντερίδης είναι πράκτορας κάποιου άλλου κράτους. 

Κύριοι συνάδελφοι, διαπιστώσεις περιμένουμε εμείς από την Κυβέρνηση; 'Η περιμένουμε να συνειδητοποιήσει τις ευθύνες της; Αυτό είναι που ακούμε συνεχώς εδώ μέσα. Προσπαθούν να μας τα αντιστρέψουν ορισμένοι συνάδελφοι λέγοντας ότι κάποιοι άλλοι έχουν την ευθύνη σ'αυτόν τον τόπο και όχι η Κυβέρνηση, η οποία είναι η εντεταλμένη να ασκήσει τη διοίκηση στον τόπο. Βεβαίως, είναι και υπόλογη έναντι ολοκλήρου του ελληνικού λαού. 

Από την έδρα ο τέως Υπουργός Εξωτερικών μας είπε ορισμένα πράγματα που μέσα σε μια μέρα διαπιστώθηκε ότι ήσαν αναληθή. 

Μα, ήταν της Κυβέρνησης θέση αυτή που ακούσαμε.'Οπως είχαμε ακούσει και εκείνα τα αξέχαστα εκείνο το βράδυ για τα 'Ιμια από τον ίδιο τον Πρωθυπουργό. Και όμως εδώ κανείς δεν στρέφεται προς την κατεύθυνση ελέγχου της Κυβέρνησης για όλα αυτά που δημιουργούν τεράστια προβλήματα στη χώρα μας. Πριν δεκαπέντε ημέρες ήμασταν εδώ μάρτυρες όταν η ίδια η Κυβέρνηση συζητώντας για την κύρωση του Κώδικα Οδικής Κυκλοφορίας, έκανε τη διαπίστωση πάλι ότι τα τελευταία χρόνια τα θανατηφόρα ατυχήματα στη χώρα μας αυξάνονται ραγδαίως, ενώ στα άλλα κράτη της Δυτικής Ευρώπης προσπαθούν να τα μειώσουν. Και αυτή πάλι διαπίστωση είναι. 'Ομως θέση δεν υπάρχει, απόφαση δεν υπάρχει, συνέπεια δεν υφίσταται σε αυτόν τον τόπο. 

Η υπόθεση Οτσαλάν είναι κάτι που σχετίζεται με μεγάλα και απαράδεκτα λάθη. Είπε προηγουμένως ο κ. Κεδίκογλου ότι συμφωνούμε πως κανείς εξ ημών δεν θα δεχόταν να ερχόταν εδώ ο κ. Οτσαλάν. 'Ομως το τι συνέβη αφ'ης στιγμής εισήλθε στη χώρα μας, από εκεί ξεκινάει η αλυσίδα από τα τραγικά λάθη που εξέθεσαν τόσο πολύ το κράτος μας και δημιούργησαν προβλήματα. 

Για τις ευθύνες συζητάμε, κύριοι συνάδελφοι.'Ηλθε προηγουμένως ο κ. Καψής και τι είπε; Προσέξτε, κύριοι συνάδελφοι, η επιτροπή αυτή πρέπει να πάρει κατευθύνσεις. Και ένας είναι ο στόχος: Τι έγινε και γιατί έγινε. 'Ομως, πρέπει να είμαστε υπεράνω των κομμάτων και πρέπει να καταλήξουμε σε κάτι που δεν θα δημιουργήσει περαιτέρω προβλήματα, ωσάν εμείς να δημιουργούμε τα προβλήματα. 

'Ομως στον ελληνικό λαό ποιος θα απαντήσει; Αυτό είναι σήμερα το ζητούμενο, διότι η Κυβέρνηση δημιούργησε αυτό το τεράστιο άνοιγμα μεταξύ αυτών που έπραξε και της κοινής γνώμης, η οποία πλέον ξεσηκώθηκε και βάλλει εναντίον της Κυβέρνησης. Δεν μπορούμε συνεχώς να ωραιοποιούμε τα πράγματα. Πρέπει να αγγίξουμε την πραγματικότητα και επιτέλους, η Κυβέρνηση να συναισθανθεί για τα μεγάλα λάθη και τις περιπέτειες στις οποίες βάζει το κράτος. Πάντοτε να τα καλύψουμε, να καλύψουμε αυτό, να καλύψουμε το άλλο. Και ο κύριος συνάδελφος προηγουμένως μίλησε για μεγάλες ευθύνες και συναίσθηση των ευθυνών της Κυβέρνησης. Μα, δεν τις βλέπουμε, κύριοι συνάδελφοι; Μακάρι να μπορούμε να τις δούμε και να δούμε και αποφάσεις τέτοιες που θα αποτρέψουν άλλα τέτοια λάθη, συναισθανόμενη η Κυβέρνηση τις μεγάλες της ευθύνες. 

ΓΙΑΝΝΗΣ ΚΑΨΗΣ: Κύριε Πρόεδρε, το λόγο επί προσωπικού. 

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο. 

ΓΙΑΝΝΗΣ ΚΑΨΗΣ: Ο κύριος συνάδελφος ανεφέρθη τρις στο όνομά μου και προσεπάθησε να αποδώσει το τι είπα. Βεβαίως, εγώ έχω ευθύνη μόνο για το τι λέω και όχι ... 

ΠΡΟΕΔΡΕΥΩΝ (Λουκάς Αποστολίδης): Η αυθεντική ερμηνεία είναι από σας. 

ΓΙΑΝΝΗΣ ΚΑΨΗΣ: ....... για το τι καταλαβαίνει ο κύριος συνάδελφος. Γι'αυτό έχουν ευθύνη οι γεννήτορές του. Αλλά αυτά που είπε είναι διαμετρικά αντίθετα από αυτά που είπα. Τόνισα ότι πρέπει η επιτροπή να είναι υπερκομματική, να πει την αλήθεια, όχι κατευθύνσεις, πού τα βρήκε. Ξέρω γιατί έχει ταραχή. Γιατί έθιξα τους τηβεννοφόρους με τα γουνάκια, που είπα να μη συνέλθουν να αποφασίσουν για τους εισαγγελείς, γιατί θα αυξήσουν τους μισθούς τους. 

ΠΡΟΕΔΡΕΥΩΝ (Λουκάς Αποστολίδης): Εντάξει, ο κ. Τσαφούλιας έχει το λόγο. 

ΓΙΑΝΝΗΣ ΚΑΨΗΣ:'Εθιξα τον κ. Κόκκινο. Αλλά πρέπει να σηκωθεί να πάρει τα Πρακτικά και να ζητήσει συγγνώμη. 

ΠΡΟΕΔΡΕΥΩΝ (Λουκάς Αποστολίδης): Κύριε Καψή, τελειώσατε. 

Ο κ. Τσαφούλιας έχει το λόγο που είναι ο τελευταίος εκ των ομιλητών. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Το Ινστιτούτο Στρατηγικών Μελετών της Αμερικής του Πίτσμπουργκ έχει κανονίσει πώς θα ασκείται η ολοκλήρωση της παγκόσμιας τάξης πραγμάτων με μαθηματική εξισωτική προοπτική. Επομένως, έχει κανονίσει κατά ποιο τρόπο θα λειτουργούν οι μυστικές υπηρεσίες και ο ηλεκτρονισμός. Από κει ξεκίνησε το πράγμα και έφθασε σε σημείο ώστε πράγματι να έχει την εφαρμογή του αρχικά στον Κάρλος που συνελήφθη στο Σουδάν από τις γαλλικές μυστικές υπηρεσίες σε συνεργασία με όλες τις άλλες μυστικές υπηρεσίες. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Μετά την πτώση του Βερολίνου προχώρησε η υπόθεση με το Μπέλφαστ επάνω στην Ιρλανδία, με τον 'Ανταμς, ο οποίος πήγε εκεί και όμως δεν θεωρήθηκαν τρομοκράτες οι αρχηγοί του ιρλανδικού παρανόμου στρατού. Εν συνεχεία πήγαμε στο Γιασέρ Αραφάτ, ο οποίος στην αρχή ήταν τρομοκράτης και μετά έγινε συνομιλητής. Φτάσαμε στον Οτσαλάν, ο οποίος δεν ήταν χρήσιμος στη διεθνή σκηνή και διετάχθη η σύλληψή του. Φτάσαμε στον αρχηγό των Βάσκων της ΕΤΑ, όπου συνελήφθη και αυτός, γιατί δεν ήταν χρήσιμος στην παγκόσμια σκηνή και στη συνέχεια φτάσαμε στο Κοσσυφοπέδιο, όπου ο απελευθερωτικός στρατός από τρομοκράτης να θεωρείται συνομιλητής και ο Μιλόσεβιτς να θεωρείται τρομοκράτης. 

Αυτή η διαφοροποίηση της ονομασίας που γίνεται από την Αμερική, έχει την ευθύνη της παρακολούθησης όλων εκείνων, τους οποίους προς ταύτηση πολιτικής θέλει να ονομάζει τρομοκράτες και τους άλλους θέλει να τους ονομάζει συνομιλητές. 

Επομένως, σ' αυτό το σχέδιο της αμερικάνικης πολιτικής και στα σχέδια του στρατηγικού ινστιτούτου του Πίτσμπουργκ των ΗΠΑ, που οι ειδικοί μελέτησαν το θέμα, είναι και ο Οτσαλάν, είναι και ο αρχηγός των Βάσκων. 

Επομένως, όλα έγιναν με την καθοδήγηση και παρακολούθηση των αμερικάνικου Πενταγώνου και του Ινστιτούτου Στρατηγικών Μελετών. Από εκεί καθορίστηκαν τα πράγματα και πλέον η τρομοκρατία είναι τρόπος με αλλαγή ονομασίας για άσκηση πολιτικής από τις Ηνωμένες Πολιτείες. Οι Ηνωμένες Πολιτείες με τα ηλεκτρονικά τους μέσα ήξεραν πού πάει ο Οτσαλάν και δεν το ήξερε ο κ. Σημίτης; Δεν το ήξεραν στο αεροδρόμιο, όταν άνοιξαν τις αγκαλιές τους και τον υποδέχθηκαν; Δεν ήξεραν ότι θα τον παραλάβουν οι Κενυάτες και θα τον δώσουν στους τρομοκράτες; 

Με αυτά τα δεδομένα, δεν είναι δυνατόν να πει κανένας ότι σ' αυτήν την περίπτωση δεν ήταν σε γνώση όλων αυτών των ενεργειών η Κυβέρνηση. Ο σοσιαλδημοκράτης Μπλερ, ο άνθρωπος του σοσιαλισμού και του τρίτου δρόμου είναι ο άμεσος συνεργός της δολοφονίας των αμάχων του Ιράκ την τελευταία φορά και εκείνος, όπως φέρνουν σίγουρες πληροφορίες από Στρασβούργο, που παρεμπόδισε την Κυβέρνηση της Πραιτόρια και τον Μαντέλα να δώσει άσυλο στον Οτσαλάν. 'Οσο να αντέξουν στη διεθνή πολιτική ατμόσφαιρα οι συνεργασίες των φερομένων ως σοσιαλοδημοκρατών με τον ιμπεριαλισμό της Αμερικής ως αναγκαιότητα, είναι σύντομος ο χρόνος των επιπτώσεων από τις ενέργειες αυτές σε βάρος όλων αυτών, ώστε σύντομα θα θεωρηθεί βλαπτική οποιαδήποτε συνεργασία άλλων κρατών με τέτοιους ιμπεριαλιστικούς μεταπράττες. Η πρόβλεψη, η πατριωτική γενναιότητα και η παροχή ανθρωπιστικής βοήθειας στη διεθνή πολιτική είναι το μεγάλο όπλο των κρατών και των λαών, που πορεύονται σε τέτοιες δύσκολες ώρες. 'Ετσι, να είσθε βέβαιοι ότι σύντομα οι ενέργειες αυτές θα καταδιωχθούν και θα αποδοκιμαστούν από κράτη και λαούς, που θα έχουν εισέλθει σε έναν άλλο δρόμο άσκησης εξωτερικής πολιτικής και δημοκρατίας. 

Και αυτό είναι πλέον φανερό και το βλέπουμε ότι είναι ο συντομότερος δρόμος, για να μπορέσουμε να ξεφύγουμε από το τέλμα και το πολιτικό αδιέξοδο, που μας συνδέει με τη διεθνή κοινότητα. Παρά ταύτα, ο κ. Σημίτης παραμένει πιστός φίλος και οπαδός των ενεργειών του κ. Μπλερ, αδελφός και σύμμαχος στον τρίτο δρόμο για τον ψεύτικο σοσιαλισμό και την ανύπαρκτη ευημερία των λαών. Τέτοιους φίλους με προκλητικό παιδισμό έναντι των μεγάλων ιδεών και αρχών του κόσμου, συνεργάτες και ονομαζόμενους συντρόφους για το σοσιαλισμό και τη δημοκρατία δεν θέλει ο λαός. Ο ελληνικός λαός δεν είναι ο κ. Σημίτης, ούτε μπορεί ύστερα από δυόμισι χρόνια να τον εκπροσωπεί σε τέτοιες διεθνείς κρίσεις. 'Ηταν και είναι δεδομένη η θέση της Αμερικής για τον κουρδικό λαό και τον αρχηγό του ως τρομοκράτες. Σύμφωνη και η Αμερική προς αυτό. Επομένως, σήμερα είναι βέβαιο ότι όποια προσέφερε ο Μπλερ στην Αμερική, όμοιας αξίας και μεγαλύτερης υπηρεσία προσέφερε με την παράδοση του Οτσαλάν στους Τούρκους ο κ. Σημίτης. Αυτήν την ιστορική πραγματικότητα δεν πρόκειται να τη θάψει κανένας. Τώρα, ότι θα ταφεί το πρόβλημα της Εξεταστικής Επιτροπής, διότι υπάρχει εθνικό θέμα, συνοχή κομματική και κυβερνητική για το ΠΑΣΟΚ, είναι βέβαιο. Ας μην περιμένει ο λαός τίποτα. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχει ολοκληρωθεί ο χρόνος που είχαμε αποφασίσει για τη συζήτηση. Θέλω να πω ότι στις αγορεύσεις μας πρέπει να έχουμε κάποιο μέτρο στο τι σκέψεις διατυπώνουμε και ποιες εκφράσεις χρησιμοποιούμε. Δεν είναι δυνατόν να δώσω αυτήν τη στιγμή όπως μου ζητούν διάφοροι συνάδελφοι το λόγο επί προσωπικού θέματος. Και θα παρακαλέσω και τον κ. Παπαφιλίππου να μην επιμείνει σ'αυτό. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, ειλικρινά σας λέω ότι εγώ δεν το κάνω αυτό εδώ μέσα, όμως ο συνάδελφος χωρίς να έχει κανένα λόγο, με έθιξε τρομερά. Ξέρετε τι μου είπε; 'Οτι δεν αντελήφθην και γι'αυτό το πράγμα φταίνε οι γεννήτορές μου. Και απαντώ στο συνάδελφο, ότι εγώ κατάγομαι από μια οικογένεια απ'τη Μακεδονία και είμαστε ειλικρινέστατοι, ξέρουμε και καταλαβαίνουμε, αλλά ορισμένοι που πλασάρουν το νερό του Καματερού, αυτοί είναι που δεν ξέρουν τι τους γίνεται! 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Κύριε Παπαφιλίππου, ακούστε. Η γνώμη μου είναι ότι πολλές φορές... 

ΝΙΚΟΛΑΟΣ ΠΑΠΑΦΙΛΙΠΠΟΥ: Αναφέρθηκα επί πραγματικών γεγονότων. 

ΠΡΟΕΔΡΟΣ (Απόστολος Κακλαμάνης): ...εν τη ρύμη του λόγου λέμε πράγματα τα οποία όταν τα διαβάζουμε νομίζω πρέπει να τα ξανασκεφτόμαστε. Και ο συνάδελφος που τελείωσε τώρα την αγόρευσή του -και αγαπητός μου φίλος- και τι δεν είπε. Τώρα, από κει και πέρα δεν καταλαβαίνω τι πρέπει να κάνουμε εδώ. Σε κάθε φράση να διακόπτουμε και να υποδεικνύουμε να ξανασκεφθεί κανείς τι λέει; 

ΝΙΚΟΛΑΟΣ ΠΑΠΑΦΙΛΙΠΠΟΥ: Το τι είπε ο κύριος συνάδελφος, είναι γραμμένο στα Πρακτικά. Η θέση όμως την οποία πήρε μετά, ηταν υβριστικότατη. Αν δεν αντιλαμβάνεται ο κύριος συνάδελφος, ας πάει να διαβάσει τα Πρακτικά για να αντιληφθεί! 

ΠΡΟΕΔΡΟΣ (Απόστολος Κακλαμάνης): Σας παρακαλώ καθήστε! 

Κύριε Καψή, με τους γεννήτορες του κ. Παπαφιλίππου έχετε τίποτε; 

ΓΙΑΝΝΗΣ ΚΑΨΗΣ: 'Οχι, κύριε Πρόεδρε... 

ΠΡΟΕΔΡΟΣ (Απόστολος Κακλαμάνης): 'Οχι. 

ΓΙΑΝΝΗΣ ΚΑΨΗΣ: Δεν ξέρω αν οι γεννήτορες του κ. Παπαφιλίππου πρέπει να έχουν με τον κ. Παπαφιλίππου! 

ΔΗΜΗΤΡΙΟΣ ΣΙΟΥΦΑΣ: 'Οχι, κύριε συνάδελφε, σας παρακαλώ πάρα πολύ! 

ΓΙΑΝΝΗΣ ΚΑΨΗΣ: Εγώ απλώς εμμένω στη δήλωσή μου ότι παρεποίησε ακριβώς το τι είπα. Το παρεποίησε. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σας παρακαλώ προστατέψτε το συνάδελφο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Θα το συνεχίσουμε, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): Σας παρακαλώ! 

( Θόρυβος στην Αίθουσα ) 

Σας παρακαλώ καθίστε, κύριοι συνάδελφοι. Μπορείτε να κάνετε ησυχία; Σας παρακαλώ, κύριοι συνάδελφοι, ησυχάστε. 

Νομίζω ότι τοποθετούμενοι διατυπώνοντας τις απόψεις μας για τα θέματα που συζητούμε, θα πρέπει να φροντίζουμε οι εκφράσεις μας να μη θίγουν. 

ΝΙΚΟΛΑΟΣ ΠΑΠΑΦΙΛΙΠΠΟΥ: Μα, κύριε Πρόεδρε, δεν φταίω εγώ. 

ΠΡΟΕΔΡΟΣ (Απόστολος Κακλαμάνης): Θα μου δώσετε την άδεια να μιλήσω; 

ΝΙΚΟΛΑΟΣ ΠΑΠΑΦΙΛΙΠΠΟΥ: Δεν φταίω εγώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Να μου δώσετε την άδεια να μιλήσω! 

Είπα ότι φταίτε; 

ΝΙΚΟΛΑΟΣ ΠΑΠΑΦΙΛΙΠΠΟΥ: Απευθύνεστε σε μένα και μου δίνετε την εντύπωση... 

ΠΡΟΕΔΡΟΣ (Απόστολος Κακλαμάνης): Απευθύνομαι σε όλους, κύριε συνάδελφε. 

( Θόρυβος στην Αίθουσα )

Κύριοι συνάδελφοι, στο βάθος, σας παρακαλώ να κάνουμε λίγη ησυχία για να τελειώσουμε. 

'Εχω τη γνώμη ότι ο κύριος συνάδελφος ο οποίος είπε τώρα ότι δεν αποδώσατε αυτά τα οποία είπε, κατά την άποψή σας κάνει λάθος. Εσείς αποδώσατε αυτά τα οποία θεωρήσατε ότι είπε. Από κει και πέρα, δεν βρίσκει κανείς άκρη σ'αυτού του είδους την διελκυστίνδα. 

Εγώ ως Πρόεδρος, οφείλω να παρακαλέσω ... 

ΝΙΚΟΛΑΟΣ ΠΑΠΑΦΙΛΙΠΠΟΥ: Εγώ, κύριε Πρόεδρε, δεν εξύβρισα το συνάδελφο. 

ΠΡΟΕΔΡΟΣ (Απόστολος Κακλαμάνης): Κύριε Παπαφιλίππου, επ'αυτού μου απήντησε αφού τον ρώτησα. Βέβαια και ο κ. Καψής θα πρέπει ... 

ΓΙΑΝΝΗΣ ΚΑΨΗΣ: Κύριε Πρόεδρε, σας εξήγησα... 

ΠΡΟΕΔΡΟΣ (Απόστολος Κακλαμάνης): Ε, είπατε αν κατάλαβε ο ίδιος ή φταίνε κάποιοι άλλοι που δεν κατάλαβε. 

ΓΙΑΝΝΗΣ ΚΑΨΗΣ: Εγώ φταίω; 

ΠΡΟΕΔΡΟΣ (Απόστολος Κακλαμάνης): Δεν είναι σωστό. 

Λοιπόν ας λήξει το θέμα αυτό. Και ο κ. Παπαφιλίππου έχει το δίκιο του και όλοι έχουμε το δίκιο μας. Γι'αυτό λέω να προσέχουμε πώς διατυπώνουμε τις σκέψεις μας. 'Επειτα από οκτώ ώρες συνεδρίαση, είναι φυσικό να υπάρχει και μια ένταση. 

Τώρα, κύριοι συνάδελφοι, παρακαλώ αν θέλετε να συμφωνήσετε στο εξής: Απέμειναν για να μιλήσουν μόνο δύο συνάδελφοι. Η κ.Λουλέ και ο κ.Κόρακας. 

ΠΕΤΡΟΣ ΚΟΥΝΑΛΑΚΗΣ: Η κ.Λουλέ, δεν θα μιλήσει κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Καλώς λοιπόν. Παραιτείστε και σεις κύριε Κόρακα; 

ΣΤΡΑΤΗΣ ΚΟΡΑΚΑΣ: Θα μιλήσω και για τους δύο, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Μα έληξε ο χρόνος. 

Πρέπει να πω πάντως ότι ο κ. Κόρακας, ειδικά για το θέμα που συζητούμε, έχει κινηθεί δραστηρίως και στο επίπεδο των ανθρωπιστικών δικαιωμάτων έκανε το καθήκον του. 

Κύριοι συνάδελφοι, επειδή όλα τα κόμματα δήλωσαν δια των εκπροσώπων τους και των αγορητών τους ότι συμφωνούν για τη Σύσταση Εξεταστικής Επιτροπής, αν υπάρχει κανείς που διαφωνεί να μου το πει. Εάν δεν υπάρχει κανείς να μην κάνουμε ονομαστική ψηφοφορία, άλλως θα τιμωρηθεί να ψηφίσει τελευταίος αυτός που θα πει ότι διαφωνεί! 

ΙΩΑΝΝΗΣ ΒΑΡΒΙΤΣΙΩΤΗΣ: Συμφωνούμε. 

ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, θέλω να σας πω ότι θα καταψηφίσω την πρόταση και την καταψηφίζω. Αν δεν χρειάζεται να γίνει ονομαστική ψηφοφορία με μια διαφωνία ... 

ΠΡΟΕΔΡΟΣ (Απόστολος Κακλαμάνης): 'Οχι, γιατί πρέπει να υπάρχει ένας μεγάλος αριθμός διαφωνούντων κατά τον Κανονισμό. 

Κύριοι συνάδελφοι, προφανώς υπάρχει κάποια επιφύλαξη. 'Ολα τα κόμματα δια των εκπροσώπων τους και των αγορητών τους αποδέχονται τη Σύσταση Εξεταστικής Επιτροπής. Θα σημειωθεί για τα Πρακτικά η επιφύλαξη του κυρίου συναδέλφου. 

ΑΘΑΝΑΣΙΟΣ ΚΟΝΤΑΞΗΣ: 'Εχω μιλήσει, κύριε Πρόεδρε, και έχω πει ότι την καταψηφίζω. 

ΠΡΟΕΔΡΟΣ (Απόστολος Κακλαμάνης): Μάλιστα. 

Κύριοι συνάδελφοι, ομοφώνως ... 

ΑΘΑΝΑΣΙΟΣ ΚΟΝΤΑΞΗΣ: Δεν είναι ομοφώνως, κύριε Πρόεδρε, με συγχωρείτε πάρα πολύ. Είναι απλό το πράγμα. Εγώ την καταψηφίζω. 

ΠΡΟΕΔΡΟΣ (Απόστολος Κακλαμάνης): Γιατί δεν περιμένετε να ακούσετε τι θα πω, κύριε συνάδελφε; 

ΑΘΑΝΑΣΙΟΣ ΚΟΝΤΑΞΗΣ: Μα όταν λέτε ομοφώνως ... 

ΠΡΟΕΔΡΟΣ (Απόστολος Κακλαμάνης): Μα επιτέλους θα με αφήσετε να ολοκληρώσω μια φράση; 

Ομοφώνως η Βουλή, με την εξαίρεση του συναδέλφου κ. Αθανασίου Κονταξή -δεν υπάρχει κανείς άλλος που να έχει άλλη άποψη- αποφασίζει την αποδοχή της πρότασης αυτής για τη Σύσταση της Εξεταστικής Επιτροπής όπως προτείνεται από τους 116 συναδέλφους του ΠΑ.ΣΟ.Κ.. 

ΕΥΑΓΓΕΛΟΣ ΒΕΝΙΖΕΛΟΣ (Υπουργός Ανάπτυξης): Κατά το εδάφιο β' της παραγράφου 2 του άρθρου 68. 

ΠΡΟΕΔΡΟΣ (Απόστολος Κακλαμάνης): Σας παρακαλώ! Αυτό έχει ήδη διαπιστωθεί. Συνεπώς η πρόταση των 116 Βουλευτών του ΠΑ.ΣΟ.Κ. για Σύσταση Εξεταστικής Επιτροπής με αντικείμενο την έρευνα των πραγματικών δεδομένων στην υπόθεση Οτσαλάν, γίνεται δεκτή ομοφώνως με την εξαίρεση του ενός συναδέλφου κ. Κονταξή, που ανέφερα. 

Κύριοι συνάδελφοι, προτείνω η Επιτροπή, να έχει τριάντα ένα μέλη και προθεσμία για την ολοκλήρωση των εργασιών της, να ορίσουμε την 30η Απριλίου 1999. 

Το Σώμα συμφωνεί; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Ομοφώνως, λοιπόν, αποφασίζουμε η Επιτροπή να έχει τριάντα ένα μέλη και να ολοκληρώσει τις εργασίες της μέχρι την 30η Απριλίου 1999. 

Θέλω να ανακοινώσω στο Σώμα ότι την προσεχή Πέμπτη 18 Μαρτίου και Παρασκευή 19 Μαρτίου, εφ' όσον συγκατατίθεται το Σώμα, δεν θα έχουμε εργασίες διότι γίνεται το συνέδριο του Πανελλήνιου Σοσιαλιστικού Κινήματος. 

Την ίδια απόφαση είχαμε λάβει για το Συνέδριο του Κόμματος της Αξιωματικής Αντιπολιτεύσεως. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε. 

'Εχουν διανεμηθεί τα Πρακτικά της Πέμπτης 25 Φεβρουαρίου 1999 και της Παρασκευής 26 Φεβρουαρίου 1999 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Πέμπτης 25 Φεβρουαρίου 1999 και της Παρασκευής 26 Φεβρουαρίου 1999 επεκυρώθησαν. 

Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Κυρίες και κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 17.45' λύεται η συνεδρίαση για την προσεχή Δευτέρα 15 Μαρτίου 1999 και ώρα 18.00', με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης αρμοδιότητας του Υπουργείου Εργασίας και Κοινωνικών Ασφαλίσεων, σχετικά με την ανεργία και την απασχόληση, σύμφωνα με την ημερήσια διάταξη. 


Ο ΠΡΟΕΔΡΟΣ             ΟΙ ΓΡΑΜΜΑΤΕΙΣ



 


 

























  








 

 





















  

