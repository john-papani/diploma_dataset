Παρασκευή 15 Απριλίου 2005

ΣΥΝΕΔΡΙΑΣΗ ΡΝΔ΄

ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Αγίας Μαρίνας, το 6ο Γυμνάσιο Ρόδου, το 3ο Δημοτικό Σχολείο Αιγίου και από το Κέντρο Δημιουργικής Απασχόλησης Ατόμων με Ειδικές Ανάγκες Ηγουμενίτσας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σ ελ.
3. Ανακοίνωση του δελτίου επικαίρων ερωτήσεων της Δευτέρας 18 Απριλίου 2005, σελ.
4. Συζήτηση επικαίρων ερωτήσεων:
α) Προς τον Πρωθυπουργό:
i) σχετικά με την αξιοκρατία στις προσλήψεις στο Δημόσιο κ.λπ., σελ.
ii) σχετικά με το κλείσιμο της χωματερής στα ‘Ανω Λιόσια κ.λπ., σελ.
β) Προς τον Υπουργό Αγροτικής Ανάπτυξης και Τροφίμων:
i) σχετικά με τη χρηματοδότηση από την ΑΤΕ της ‘Ενωσης Γεωργικών Συνεταιρισμών Θεσσαλονίκης «ΟΜΟΣΠΟΝΔΙΑ» για να δραστηριοποιηθεί στον τομέα της Βιομηχανικής τομάτας, σελ.
ii) σχετικά με τον συμψηφισμό των προκατοβολών που έλαβαν οι αγρότες που υπέστησαν ζημιές από τον παγετό λόγω καθυστέρησης καταβολής των αποζημιώσεων, σελ.
γ) Προς τον Υπουργό Εθνικής Παιδείας και Θρησκευμάτων σχετικά με τις προθέσεις του Υπουργείου να καταθέσει στη Βουλή νομοσχέδιο για τις εκκλησιαστικές σχολές, σελ.
δ) Προς τον Υπουργό Απασχόλησης και Κοινωνικής Προστασίας σχετικά με τις απολύσεις προσωπικού στην ΕΘΡΟΒΑΝΚ, σελ.
ε) Προς τον Υπουργό Οικονομίας και Οικονομικών σχετικά με το ενδεχόμενο επιβολής φόρου κατοχής στα ακίνητα κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Εξωτερικών: «Κύρωση της Συνθήκης για τη θέσπιση του Συντάγματος της Ευρώπης», σελ.
2. Κατάθεση ΄Εκθεσης Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής ‘Αμυνας: «’Εφεδροι υψηλής ετοιμότητας», σελ.

3. Κατάθεση Σχεδίων Νόμων:
α) Η Αναπληρωτής Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Εμπορικής Ναυτιλίας κατέθεσαν σχέδιο νόμου: «Βιώσιμη ανάπτυξη και κοινωνική αξιοποίηση των Ολυμπιακών Εγκαταστάσεων, αδειοδότηση, χρήσεις, λειτουργίες τους- Διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης», σελ.
β) Οι  Υπουργοί Υγείας και Κοινωνικής Αλληλεγγύης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας για συνεργασία στον τομέα της υγείας», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΝΔΡΙΑΝΟΠΟΥΛΟΣ Α., σελ.
ΓΙΑΚΟΥΜΑΤΟΣ Γ., σελ.
ΔΑΜΑΝΑΚΗ Μ., σελ.
ΚΑΛΟΣ Γ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ
ΠΑΥΛΟΠΟΥΛΟΣ Π., σελ.
ΡΕΓΚΟΥΖΑΣ Α., σελ.
ΣΑΛΑΓΙΑΝΝΗΣ Ν., σελ.
ΣΟΥΦΛΙΑΣ Γ., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.

Β. Επί του σχεδίου νόμου του Υπουργείου Εξωτερικών:
ΑΛΑΒΑΝΟΣ Α., σελ.
ΑΡΓΥΡΗΣ Ε., σελ.
ΚΑΚΛΑΜΑΝΗΣ Α., σελ.
ΚΑΛΑΦΑΤΗΣ Σ.,σ ελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΣΙΟΥΦΑΣ Δ., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡΝΔ΄
      Παρασκευή 15 Απριλίου 2005
      Αθήνα, σήμερα στις 15 Απριλίου 2005, ημέρα Παρασκευή και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (Επικύρωση Πρακτικών: Σύμφωνα με την από 14/4/2005 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΡΝΓ΄ συνεδριάσεώς του, της Πέμπτης 14 Απριλίου 2005 σε ό,τι αφορά την ψήφιση στο σύνολο του σχεδίου νόμου: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύλλογος Φίλων του Σιδηροδρόμου Μεσσηνίας παραθέτει προτάσεις για τη βελτίωση των δρομολογίων προαστιακού χαρακτήρα στη σιδηροδρομική διαδρομή Καλαμάτα – ΤΕΙ – Διαβολίτσι.
      2) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Έπαρχος Λήμνου ζητεί την επαναλειτουργία δρομολογίου της Ο.Α.
      3) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Νομάρχης Λέσβου ζητεί την επαναλειτουργία δρομολογίου της Ο.Α. 
      4) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Δήμαρχος Ευεργέτουλα Λέσβου ζητεί την ένταξη Διαδημοτικού Έργου παραλιακών δρόμων σε αναπτυξιακό πρόγραμμα.
      5) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία το Επιμελητήριο Λέσβου ζητεί την εφαρμογή του μειωμένου ΦΠΑ και των αναπτυξιακών μέτρων για τα νησιά του Αιγαίου.
      6) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ κατέθεσε αναφορά με την οποία ο Έπαρχος Λήμνου ζητεί τον εφοδιασμό των αλιευτικών σκαφών της Λήμνου με πετρέλαιο θέρμανσης.
      7) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Περιφερειακό Τμήμα Ανατολικής Στερεάς Ελλάδας του Οικονομικού Επιμελητηρίου ζητεί να παραμείνει η περιφέρεια Στερεάς Ελλάδας στο Στόχο 1 του Δ΄ ΚΠΣ.
      8) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δήμος Λέρνας Αργολίδας ζητεί να μην επιτραπεί η εγκατάσταση κεραίας κινητής τηλεφωνίας στο Δ.Δ. Κιβερίου του Δήμου Λέρνας.
      9) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Εργατοϋπαλληλικό Κέντρο Ναυπλίου ζητεί τη συνέχιση της λειτουργίας λατομείου  στην περιοχή Λυκοτρούπη του Δήμου Ασιναίων Αργολίδας.
      10) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Πυργετού Λάρισας ζητεί τη χρηματοδότηση της αντικατάστασης του υδρευτικού του δικτύου.
      11) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Αυλώνος Εύβοιας ζητεί τη διάσωση και αποκατάσταση των βυζαντινών ναών της περιοχής του.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Αικατερίνη Τσαμπανάκη ζητεί την ικανοποίηση αιτήματός της από τον ΟΓΑ.
      13) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Κοινότητα Βοβούσας  Ιωαννίνων ζητεί την αντικατάσταση των στύλων της ΔΕΗ στην περιοχή.
      14) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Νομάρχης Ιωαννίνων ζητεί την παράταση ισχύος της διάταξης του άρθρου 16 Ν. 3147/2003 σχετικά με την επικύρωση ανωμάλων δικαιοπραξιών.
      15) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δικηγορικός Σύλλογος Ιωαννίνων ζητεί την παράταση ισχύος της διάταξης του άρθρου 16 Ν. 3147/2003 σχετικά με την επικύρωση ανωμάλων δικαιοπραξιών.
      16) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία το Εργατοϋπαλληλικό Κέντρο, η Ομοσπονδία Επαγγελματοβιοτεχνών και  ο Εμπορικός Σύλλογος Νομού Τρικάλων διαμαρτύρονται για τη μεταστέγαση της υπηρεσίας του ΟΑΕΔ Τρικάλων.
      17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Συμβούλιο του ΤΕΙ Ηπείρου και λοιποί Σύλλογοι Εκπαιδευτικού Προσωπικού και Σπουδαστών ζητούν την καταβολή των δεδουλευμένων αποδοχών και τη μονιμοποίηση των συμβασιούχων εκπαιδευτικών του Ιδρύματος.
      18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Αναστάσιος Μάντζιος ζητεί τη χορήγηση σύνταξης Εθνικής Αντίστασης σε όλους τους αγωνιστές της περιόδου 1941-44.
      19) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Πρόεδρος – Γεν. Δ/ντής του ΠΕΣΥ Ηπείρου ζητεί να χαρακτηριστούν ως άγονα και προβληματικά τα Κ.Υ. του ΠΕΣΥΠ Ηπείρου.
      20) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στο λαθρεμπόριο ειδών ένδυσης και υπόδησης.
      21) Η Βουλευτής Α. Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Πολιτιστικός Σύλλογος Αθιγγάνων Ν. Ευκαρπίας – ROM ζητεί να χορηγούνται άδειες λειτουργίας ιδιωτικής υπαίθριας αγοράς σε ιδιωτικό χώρο.
      22) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Επαγγελματικό Επιμελητήριο Θεσσαλονίκης ζητεί την αντιμετώπιση του θέματος που αφορά στα πνευματικά δικαιώματα.
      23) Οι Βουλευτές Α΄ Θεσσαλονίκης και Β΄ Αθηνών ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα και κύριος ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Πνευματικό Κέντρο Ρουμελιωτών ζητεί τη διάσωση της πολιτιστικής κληρονομιάς και την ανάπτυξη της περιφέρειας Στερεάς Ελλάδας.
      24) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Θυρωρών Αθηνών – Πειραιώς ζητεί να χαρακτηρισθούν τα μέλη του ως ιδιωτικοί υπάλληλοι.
      25) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Δικαστών και Εισαγγελέων ζητεί να ληφθούν μέτρα για την επιτάχυνση της απονομής δικαιοσύνης, τη στελέχωση των δικαστικών υπηρεσιών και την ικανοποίηση θεσμικών και οικονομικών αιτημάτων των δικαστικών λειτουργών.
      26) Ο Βουλευτής Καβάλας κ. ΙΩΑΝΝΗΣ ΤΣΑΚΛΙΔΗΣ κατέθεσε αναφορά με την οποία ο Οργανισμός Λιμένα Καβάλας Α.Ε. ζητεί την έγκριση ποσού για τη βαφή του κτιρίου του Τελωνείου Καβάλας.
      27) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Δήμαρχος Παμβώτιδας ζητεί τη μεταβίβαση κοινόχρηστης εποικιστικής έκτασης, στην κυριότητα του Δήμου του.
      28) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Νεολαία ΠΑΣΟΚ ζητεί την προνομιακή (φτηνή ή δωρεάν) πρόσβαση στο ΙΝΤΕΡΝΕΤ, των φοιτητών της Τριτοβάθμιας Εκπαίδευσης.
      29) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Οδηγών ΤΑΞΙ Νομού Ηρακλείου διαμαρτύρεται για την κατάργηση του δικαιώματος των απασχολουμένων στο Δημόσιο να κατέχουν την ειδική κάρτα οδήγησης ΤΑΞΙ.
      30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμος Νέας Αλικαρνασσού ζητεί τη μεταφορά του αεροδρομίου «Ν. Καζαντζάκης» στο Καστέλι.
      31) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Ενιαίο Σωματείο Εργαζομένων στο ΠΕΣΥΠ Κρήτης ζητεί τη χορήγηση ειδικού επιδόματος στους υπαλλήλους των ΔΥΠΕ.
      32) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία ο Σύλλογος Γονέων και Κηδεμόνων Ελληνικού Λυκείου Νυρεμβέργης ζητεί ενημέρωση για τη μελλοντική μορφή και λειτουργία των σχολείων της Βαυαρίας.
      33) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Γενική Συνομοσπονδία Εργατών Ελλάδας καταγγέλλει παράνομες απολύσεις συνδικαλιστών σε εταιρεία της Θεσσαλονίκης.
      34) Ο Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την εργασιακή αποκατάσταση των μελών της.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5511/25-11-04 ερώτηση των Βουλευτών κυρίων Ασημίνας Ξηροτύρη – Αικατερινάρη και Ιωάννου Δραγασάκη δόθηκε με το υπ’ αριθμ. 1404Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω ερώτησης, σας ενημερώνουμε ότι:
     - Η περιοχή της λίμνης Αγιάς: α) περιλαμβάνεται στους προτεινόμενους Τόπους Κοινοτικού Ενδιαφέροντος για τη συγκρότηση του Ευρωπαϊκού Οικολογικού Δικτύου NATURA 2000 (Λίμνη Αγιάς-Πλατανιάς-ρέμα και εκβολή Κερίτη-κοιλάδα Φάσας-GR 4340006) και διέπεται από το καθεστώς της Οδηγίας 92/43/ΕΟΚ «για τη διατήρηση των φυσικών οικοτόπων καθώς και της άγριας πανίδας και χλωρίδας» και β) αποτελεί Ζώνη Ειδικής Προστασίας της ορνιθοπανίδας δυνάμει της Οδηγίας 79/409/ΕΟΚ «περί διατηρήσεως των αγρίων πτηνών» και ως εκ τούτου εντάσσεται αυτοδίκαια στο προαναφερόμενο δίκτυο ΝΑTURA (Λίμνη Αγιάς-GR 4340020).
     - Από το προαναφερόμενο καθεστώς προστασίας απορρέει η υποχρέωση της περιβαλλοντικής αδειοδότησής έργων και δραστηριοτήτων και ο προσεκτικός σχεδιασμός και η υλοποίηση αυτών.
     - Όσον αφορά τυχόν έγκριση της συγκεκριμένης παρέμβασης της ΔΕΗ, διευκρινίζεται ότι, δεν έχει διαβιβαστεί κανένα στοιχείο ή πληροφορία στο ΥΠΕΧΩΔΕ. Υποχρεούται όμως, η ΔΕΗ, στα πλαίσια της περιβαλλοντικής νομοθεσίας, και στην περίπτωση αυτή, να ακολουθήσει την προβλεπόμενη διαδικασία περιβαλλοντικής αδειοδότησης για οποιοδήποτε έργο ή δραστηριότητα πρόκειται να εκτελέσει.
     Τέλος, σας γνωρίζουμε ότι η Ειδική Υπηρεσία Επιθεωρητών Περιβάλλοντος (ΕΥΕΠ), Τομέας Νοτίου Ελλάδος, μετά από καταγγελία, διενήργησε τακτικό μερικό έλεγχο τήρησης περιβαλλοντικών όρων του έργου «Εξυγίανση πηγών και ανάπλαση λίμνης Αγιάς Ν.Χανίων» στη λίμνη της Αγιάς Ν.Χανίων, την 21/6/2004 και συνέταξε την σχετική έκθεση ελέγχου (31-8-04) αντίγραφο της οποίας σας επισυνάπτουμε προς πληρέστερη ενημέρωσή σας.
     Ο Υπουργός
     Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 5503/25-11-04 ερώτηση του Βουλευτή κ. Κωνσταντίνου Ζαχαράκη δόθηκε με το υπ’ αριθμ. Δ5/ΗΠ/Α/Φ6/158/22784/16-12-04 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ΄ αριθ. 5503/25-11-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε τα ΓΔΝΣ/4127/13-12-04 και Ο-8800/16-12-04 έγγραφα της ΔΕΗ Α.Ε. και της ΡΑΕ αντίστοιχα, που καλύπτουν το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 5514/25-11-04 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. 1405/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω σχετική ερώτηση, σας γνωρίζουμε ότι σύμφωνα με το άρθρο 1 παρ. 3 δ1 και δ2, της με αριθμό 5219/3-2-2004 απόφασης «Καθορισμός εργασιών δόμησης μικρής κλίμακας για τις οποίες αντί της έκδοσης άδειας δόμησης απαιτείται Έγκριση Εργασιών. Διαδικασία έγκρισης και απαιτούμενα δικαιολογητικά» (Φ.Ε.Κ 114 ΔΊ04), απλοποιείται η διαδικασία επισκευής ή αντικατάστασης στέγης νομίμων κτιρίων.
     Πρόσθετα εξακολουθεί να ισχύει η 60885/7983/27-9-1990 απόφαση (Φ.Ε.Κ. 656 8΄/90)με την οποία δύνεται η δυνατότητα χορήγησης αδειών οικοδομής για εργασίες στις οποίες συμπεριλαμβάνεται και η επισκευή στέγης, από Προέδρους κοινοτήτων με πληθυσμό κάτω των 1000 κατοίκων που καταγράφονται σε πίνακα που συνοδεύει την απόφαση.
     Ο Υπουργός
     Γ. ΣΟΥΦΛΙΑΣ»
     4. Στις με αριθμό 5742/3-12-04 και 5739/3-12-04 ερωτήσεις του Βουλευτή κ. Δημητρίου Πιπεργιά δόθηκε με το υπ’ αριθμ. 593596/24-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι στις πρόσφατα εγκριθείσες Οριστικές Μελέτες Οδοποιίας των παρακάμψεων Αμαρύνθου, Βασιλικού και Αλιβερίου του οδικού άξονα Χαλκίδα - Λέπουρα - Κύμη, η προβλεπόμενη διατομή είναι τύπου «Γ», συνολικού δηλαδή πλάτους 11.00 μ, ικανή να εξυπηρετήσει ορθολογικά τις κυκλοφοριακές απαιτήσεις του άξονα χωρίς να αυξήσει σημαντικά το κόστος των απαλλοτριώσεων, το κτηματολόγιο των οποίων θα συνταχθεί αφού ολοκληρωθεί και το τελευταίο στάδιο όλων των απαιτούμενων μελετών.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 5599/30-11-04 ερώτηση του Βουλευτή κ. Χρήστου Χάιδου δόθηκε με το υπ’ αριθμ. 584/24-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι για το έργο «Προμήθεια 100 οικισμών για την αποκατάσταση Παλιννοστούντων στο Δήμο Φαρκαδόνας του Ν.Τρικάλων» έγινε η ένταξή του στο Π.Δ.Ε του 2004 με πίστωση έτους 2.000.000 ευρώ. Τα ανωτέρω κονδύλια θα μεταφερθούν στον προϋπολογισμό του επόμενου έτους.
     Ο Υπουργός
     Γ. ΣΟΥΦΛΙΑΣ»
     6. Στην με αριθμό 5353/19-11-04 ερώτηση των Βουλευτών κυρίων Παναγιώτου Κοσιώνη και Ιωάννου Πατσιλινάκου δόθηκε με το υπ’ αριθμ. 554/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τους κυρίους Βουλευτές ότι για τον οδικό άξονα Πάτρα-Πύργος-Ολυμπία έχει συνταχθεί μελέτη υλοποίησης βραχυπρόθεσμων παρεμβάσεων στις επικίνδυνες θέσεις του άξονα, η οποία θα αποσταλεί στην Περιφέρεια προκειμένου να συνταχθούν τα τεύχη δημοπράτησης για την εκτέλεση των απαιτούμενων εργασιών.
     Επιπλέον, σε κρίσιμους κόμβους της οδού (όπως στην περιοχή Λεχαινών και Κουρούτας), υλοποιούνται εγκαταστάσεις φωτεινής σηματοδότησης.
     Ο Υπουργός
     Γ. ΣΟΥΦΛΙΑΣ»
     7. Στην με αριθμό 5459/24-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 573/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι η μελέτη βελτίωσης κατά τμήματα του Νοτίου Οδικού Άξονα Κρήτης (τμήματα Ν. Ηρακλείου) διαβιβάστηκε το Φεβρουάριο του 2004 στην Περιφέρεια Κρήτης, από τη Δ/νση Μελετών Έργων Οδοποιίας του ΥΠΕΧΩΔΕ την οποία επόπτευε ως Προϊσταμένη Αρχή, σε επίπεδο προμελέτης.
     Με βάση την προμελέτη αυτή η Νομαρχιακή Αυτοδιοίκηση Ηρακλείου (Δ/νση Τεχνικών Υπηρεσιών) εκπόνησε οριστική μελέτη για το τμήμα του δρόμου Φιλίππους-Τσούτσουρα και προχώρησε στην κατασκευή του, όπως μας πληροφόρησε η Περιφέρεια Κρήτης.
     Για την ολοκλήρωση του τμήματος αρμόδια είναι η Περιφέρεια και κατ΄ επέκταση το Υπουργείο Εσωτερικών, Δημόσιας Διοίκησης και Αποκέντρωσης.
     Ο Υπουργός
     Γ. ΣΟΥΦΛΙΑΣ»
     8. Στην με αριθμό 5381/22-11-04 ερώτηση της Βουλευτού κ. Αικατερίνης Περλεπέ-Σηφουνάκη δόθηκε με το υπ’ αριθμ. 561/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε την κυρία Βουλευτή τα παρακάτω: 
     Στο στάδιο μελέτης της ζεύξης του Μαλιακού είχαν εξετασθεί από το ΥΠΕΧΩΔΕ διάφορες λύσεις, μεταξύ των οποίων και η ζεύξη του Μαλιακού και η διπλή ζεύξη μέσω Βόρειας Εύβοιας. Από τις λύσεις αυτές προκρίθηκε, μετά από συγκριτική αξιολόγηση, η (α) ζεύξη του Μαλιακού όχι μέσω Εύβοιας ως επικρατέστερη, η οποία μεταγενέστερα εγκαταλείφθηκε για τεχνικούς λόγους και προκρίθηκε η χερσαία λύση του «Πετάλου» Μαλιακού, κατασκευή της οποίας προωθείται.
     Ο Υπουργός
     Γ. ΣΟΥΦΛΙΑΣ»
     9. Στην με αριθμό 5373/22-11-04 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 558/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι η ολοκλήρωση του κόμβου των Κοίλων, της Εγνατίας οδού με τον κάθετο άξονα Φλώρινας-Κοζάνης περιέχεται σε μελέτη που θα υλοποιηθεί σε σύντομο χρονικό διάστημα από την ΕΓΝΑΤΙΑ Α.Ε.
     Η Περιφέρεια Δυτικής Μακεδονίας όπως μας πληροφόρησε προγραμματίζει παρεμβάσεις σε όλη την περιοχή από ΒΙΠΕ Κοζάνης μέχρι την είσοδο του οικισμού Κοίλων για να καταστεί λειτουργική και ασφαλής η χρήση του δρόμου και των κόμβων.
     Για τα υπόλοιπα θέματα που θίγονται αρμόδια είναι επίσης η Περιφέρεια Δυτικής Μακεδονίας και κατά συνέπεια το Υπουργείο Εσωτερικών, Δημόσιας Διοίκησης και Αποκέντρωσης, στο οποίο κοινοποιείται η Ερώτηση.
     Ο Υπουργός
     Γ. ΣΟΥΦΛΙΑΣ»
     10. Στην με αριθμό 5398/23-11-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1354Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας γνωρίζουμε ότι η περιβαλλοντική αδειοδότηση της συγκεκριμένης δραστηριότητας δεν εμπίπτει στις αρμοδιότητες του ΥΠΕΧΩΔΕ, δεδομένου ότι σύμφωνα με την με αρ. Η.Π. 15393/2332/02 (ΦΕΚ 1022Β/02) Κοινή Υπουργική Απόφαση κατατάσσεται στην υποκατηγορία 3 της Β Κατηγορίας ανεξαρτήτως της δυναμικότητας της εγκατάστασης ως προς την πρώτη ύλη (περίπτωση 103 «Παραγωγή ξυλοκάρβουνου και άλλων στερεών καυσίμων μ.α.κ. Κωδ. ΕΣΥΕ 231.0) με αρμόδια Υπηρεσία περιβαλλοντικής αδειοδότησης την Δ/νση ΠΕ.ΧΩ. της οικείας Περιφέρειας στην οποία ανήκει διοικητικά η εγκατάσταση.
     Ο Υπουργός
     Γ. ΣΟΥΦΛΙΑΣ»
      11. Στην με αριθμό 4726/3-11-04 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. 124992/ΙΗ/22-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4726/3-11-2004 την οποία κατέθεσε ο Βουλευτής κ. Νάσος Αλευράς και αφορά στο Τ.Ε.Ι. Αθήνας, σας γνωρίζουμε τα ακόλουθα:
      Στον Τακτικό Προϋπολογισμό του ΥΠΕΠΘ για το οικονομικό έτος 2004, είχαν εγγραφεί πιστώσεις 16.000.000,00 Ε για λειτουργικές δαπάνες του ΤΕΙ Αθήνας. Επιπλέον, με την αριθμ. 118033/IB/333/21-10-2004 Απόφαση δόθηκε πρόσθετη χρηματοδότηση για το ανωτέρω ΤΕΙ ύψους 1.300.000,00 Ε.
      Για τη σίτιση των σπουδαστών του ΤΕΙ Αθήνας στον Τακτικό Προϋπολογισμό του ΥΠΕΠΘ για το 2004, είχαν εγγραφεί πιστώσεις 1.500.000,00 Ε και με την αριθμ. 118086/IΒ/334/21-10-2004 Απόφαση δόθηκε πρόσθετη χρηματοδότηση 300.000,00 Ε.
      Τέλος, σας γνωρίζουμε ότι οι θεσμικές ρυθμίσεις που αφορούν στα ΤΕΙ, θα τεθούν προς συζήτηση στον Εθνικό Διάλογο για την Παιδεία με τη συμμετοχή όλων των πολιτικών δυνάμεων και εκπροσώπων από ολόκληρη την εκπαιδευτική κοινότητα, σύμφωνα με τις εξαγγελίες του Πρωθυπουργού στην προ ημερησίας διατάξεως συζήτηση που έγινε στη Βουλή.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      12. Στην με αριθμό 4773/4-11-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 125576-ΙΗ/22-11-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4773/4.11.04 την οποία κατέθεσε η Βουλευτής κα Μαρία Δαμανάκη, σας γνωρίζουμε τα ακόλουθα. 
      Στο πλαίσιο της ενεργοποίησης δράσεων με στόχο τη σύνδεση της Αρχικής Επαγγελματικής Εκπαίδευσης και της Συνεχιζόμενης από τις αρχές Μαΐου του 2004 λειτουργεί άτυπη ομάδα εργασίας των δύο συναρμόδιων φορέων δηλαδή του Οργανισμού Επαγγελματικής Εκπαίδευσης και Κατάρτισης (Ο.Ε.Ε.Κ) -ΝΠΔΔ που υπάγεται στο ΥΠ.ΕΠΘ και του Εθνικού Κέντρου Πιστοποίησης Δομών Συνεχιζόμενης Επαγγελματικής Κατάρτισης και Συνοδευτικών Υποστηρικτικών Υπηρεσιών -Ν.Π.Ι.Δ που υπάρχει στο Υπουργείο Απασχόλησης και Κοινωνικής Προστασίας.
      Η εν λόγω ομάδα κατέγραψε τις ενέργειες που εντάσσονται ή προβλέπονται στο πρόγραμμα δράσης των δύο οργανισμών και τις αντιστοίχισε στα τέσσερα συστήματα πιστοποίησης (δομών, προγραμμάτων, εκπαιδευτικών και προσόντων) στο πλαίσιο του Εθνικού Συστήματος Σύνδεσης της Επαγγελματικής Εκπαίδευσης και Κατάρτισης με την Απασχόληση (Ε.Σ.Σ.Ε.Ε.Κ.Α), σύμφωνα με τις διατάξεις του Νόμου 3191/2003. Στην συνέχεια εκπόνησε ΣΧΕΔΙΟ ΔΡΑΣΗΣ για τη σύνδεση της Αρχικής με τη Συνεχιζόμενη επαγγελματική κατάρτιση.
      Στις 07/06/2004 πραγματοποιήθηκε στην Αθήνα σύσκεψη τεχνικής φύσεως με την Ε.Ε κατά την οποία συζητήθηκε ένα πρώτο σχέδιο χρονοδιαγράμματος για την τήρηση της ανωτέρω δέσμευσης. Το σχέδιο αυτό κρίθηκε από την Ε.Ε ικανοποιητικό. Η μεθοδολογική προσέγγιση της ελληνικής πλευράς (ανάλυση σε δύο φάσεις) έγινε αποδεκτή. Η Ε.Ε ζήτησε να υπάρξει μία αναλυτικότερη περιγραφή των δράσεων των χρονοδιαγραμμάτων για κάθε σύστημα πιστοποίησης.
      Στις 18/10/2004 πραγματοποιήθηκε στην Αθήνα η επόμενη τεχνικής φύσεως συνάντηση αναφορικά με τη δια βίου μάθηση και τη σύνδεση της αρχικής με τη συνεχιζόμενη επαγγελματική κατάρτιση στη χώρα μας, κατά την οποία παρουσιάστηκε η πορεία υλοποίησης του σχεδίου δράσης με βάση το χρονοδιάγραμμα που έχει τεθεί.
      Η άτυπη ομάδα εργασίας, συνεχίζει τις εργασίες της σε συναντήσεις που λαμβάνουν χώρα, πλέον, σε εβδομαδιαία βάση και σε συνεργασία με τις διοικήσεις των δύο Φορέων και αναμένεται άμεσα υπογραφή Κοινής Υπουργικής Απόφασης για τη σύσταση και συγκρότηση ομάδας εργασίας που θα αναλάβει και τυπικά το ανωτέρω έργο.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      13. Στην με αριθμό 5031/10-11-04 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 128080/ΙΗ/22-11-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5031/10.11.04 την οποία κατέθεσε η Βουλευτής κ. Χρύσα Μανωλιά, και η οποία αναφέρεται στη λειτουργία Τμημάτων Μητρικής Γλώσσας και των Δίγλωσσων Ενταγμένων Πρωϊνών Τάξεων για τους Έλληνες μαθητές στη Βαυαρία.
      Κατά την πρόσφατη επίσκεψή μου στη Γερμανία συζητήθηκε το ως άνω θέμα με τις Γερμανικές εκπαιδευτικές αρχές.
      Οι Βαυαρικές εκπαιδευτικές αρχές διευκρίνισαν ότι έχουν θέσει ως προτεραιότητα την ενίσχυση της γερμανομάθειας, για την αναβάθμιση του εκπαιδευτικού συστήματός τους.
      Ως εκ τούτου, η παύση λειτουργίας των ενταγμένων στα Γερμανικά σχολεία Τμημάτων Ελληνικής Γλώσσας και Δίγλωσσων Τάξεων αποσκοπεί στην εξασφάλιση περισσότερων διδακτικών ωρών για τη διδασκαλία της Γερμανικής.
      Σημειώνουμε ότι η νέα εκπαιδευτική πολιτική της Βαυαρίας επηρεάζει αρνητικά τη θέση που κατέχει στο εκπαιδευτικό σύστημα του κρατιδίου η διδασκαλία όλων των μητρικών γλωσσών των ξένων εθνοτήτων που διαβιούν στη Βαυαρία και όχι μόνο της Ελληνικής.
      Η Γερμανική πλευρά δεσμεύτηκε ότι θα επανεξετάσει το θέμα της συνέχισης λειτουργίας των Δίγλωσσων Ενταγμένων Τάξεων με ελληνική χρηματοδότηση. Δεσμεύτηκε επίσης ότι θα παραχωρήσει δωρεάν τις σχολικές αίθουσες για τη συνέχιση της λειτουργίας των Τμημάτων Μητρικής Γλώσσας εκτός του κανονικού ωραρίου των Γερμανικών σχολείων.
      Στην περίπτωση αυτή το ΥΠΕΠΘ .θα αναλάβει τη χρηματοδότηση, δηλαδή θα συνεχίσει να επανδρώνει τα ΤΜΓ με αποσπασμένους εκπαιδευτικούς, αναλαμβάνοντας τη δαπάνη μισθοδοσίας τους.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      14. Στην με αριθμό 4608/1-11-04 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. 204/17-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να ενημερώσετε τον κύριο Βουλευτή ότι οι Υπηρεσίες Ποινικού Μητρώου των Εισαγγελιών Πρωτοδικών της χώρας εκδίδουν αντίγραφα ποινικού μητρώου γενικής και δικαστικής χρήσης, ικανοποιώντας σχετικά αιτήματα πολιτών που υποβάλλονται μέσω των Κέντρων Εξυπηρέτησης Πολιτών, εφεξής ΚΕΠ, εντός προθεσμίας δέκα (10) ημερών από την περιέλευση των αιτημάτων σ' αυτές, σύμφωνα με τις διατάξεις του άρθρου 5 του Ν1943/91 και του άρθρου 4 του Ν.2690199.
      Η νόμιμη προθεσμία έκδοσης αντιγράφων ποινικού μητρώου τηρείται απαρέγκλιτα, εκτός εξαιρετικών περιπτώσεων που απαιτούν ενδελεχέστερη έρευνα ταυτοποίησης του αιτούντος, λόγω πλημμελούς αναγραφής των στοιχείων ταυτότητάς του, κατά το χρόνο υποβολής του αιτήματός του.
      Δεδομένου ότι η ανωτέρω ερώτηση του Βουλευτή είναι αόριστη ως προς τις περιπτώσεις των Υπηρεσιών Ποινικού Μητρώου των Εισαγγελιών Πρωτοδικών της χώρας που καθυστερούν την ικανοποίηση των αιτημάτων των πολιτών που υποβάλλονται μέσω των ΚΕΠ, δεν μπορούμε να παράσχουμε συγκεκριμένα πληροφοριακά στοιχεία.
      Εντούτοις, επισημαίνεται ότι τα Υπουργεία Δικαιοσύνης και Εσωτερικών, Δημόσιας Διοίκησης και Αποκέντρωσης συνεργάζονται συνεχώς για τη διαρκή ποιοτική αναβάθμιση των αιτημάτων των πολιτών για έκδοση αντιγράφων ποινικού μητρώου μέσω των ΚΕΠ.
      Τα προβλήματα που αναφύονται κατά τις τρέχουσες διοικητικές συναλλαγές, αντιμετωπίζονται άμεσα και με αποτελεσματικότητα, χωρίς την τήρηση χρονοβόρων γραφειοκρατικών τύπων.
      Επιπροσθέτως σημειώνεται, ότι το Αυτοτελές Τμήμα Ποινικού Μητρώου της Κεντρικής Υπηρεσίας του Υπουργείου Δικαιοσύνης, που διενεργεί τον οργανωτικό συντονισμό των δράσεων των Υπηρεσιών Ποινικού Μητρώου της χώρας, σε συνεργασία με τη Διεύθυνση Απλούστευσης Διαδικασιών της Γενικής Γραμματείας Δημόσιας Διοίκησης και Ηλεκτρονικής Διακυβέρνησης του Υπουργείου Εσωτερικών, Δημόσιας Διοίκησης και Αποκέντρωσης, παρέχει συγκεκριμένες και αναλυτικές οδηγίες στους αρμόδιους υπαλλήλους των ΚΕΠ, με σκοπό την ορθή υποβολή των αιτήσεων των πολιτών, ώστε να καθίσταται πρόσφορη η άμεση επεξεργασία και ικανοποίησή τους.
      Η πολιτική της σημερινής ηγεσίας του Υπουργείου Δικαιοσύνης αποσκοπεί στον πλήρη εκσυγχρονισμό της λειτουργίας των Υπηρεσιών Ποινικού Μητρώου της χώρας με την εφαρμογή των αρχών της Κοινωνίας της Πληροφορίας και την ανάπτυξη ολοκληρωμένων πληροφοριακών συστημάτων, αρχικά στις Υπηρεσίες Ποινικού Μητρώου των Εισαγγελιών Πρωτοδικών Αθηνών, Πειραιώς, Θεσσαλονίκης, Πατρών, Βόλου, Ηρακλείου και στη συνέχεια στις αντίστοιχες υπηρεσίες άλλων οκτώ επαρχιακών πόλεων.
      Ήδη, το Αυτοτελές Τμήμα Ποινικού Μητρώου της Κεντρικής Υπηρεσίας του Υπουργείου Δικαιοσύνης, διασυνδέεται ηλεκτρονικά με το δίκτυο των ΚΕΠ και εκδίδει άμεσα τα αντίγραφα ποινικού μητρώου γενικής και δικαστικής χρήσης που αιτούνται οι πολίτες μέσω των ΚΕΠ.
      Η συγκεκριμένη δράση διοικητικού εκσυγχρονισμού που εφαρμόζεται πιλοτικά και με ιδιαίτερη αποτελεσματικότητα στη Κεντρική Υπηρεσία του Υπουργείου Δικαιοσύνης, θα προσλάβει ευρεία εφαρμογή στις Υπηρεσίες Ποινικού Μητρώου των Εισαγγελιών που εδρεύουν στις προαναφερόμενες πόλεις, αμέσως μετά την έναρξη της ανάπτυξης μηχανογραφικών εφαρμογών στις εν λόγω Υπηρεσίες.
      Τέλος επισημαίνεται ότι το Αυτοτελές Τμήμα Ποινικού Μητρώου της Κεντρικής Υπηρεσίας του Υπουργείου Δικαιοσύνης σε συνεργασία με τη Διεύθυνση Απλούστευσης Διαδικασιών της Γενικής Γραμματείας Δημόσιας Διοίκησης και Ηλεκτρονικής Διακυβέρνησης του Υπουργείου Εσωτερικών Δημόσιας Διοίκησης και Αποκέντρωσης, αναλαμβάνει πρωτοβουλίες άσκησης συνεργατικών δράσεων με τα Ελληνικά Ταχυδρομεία, ώστε να μειωθεί ο χρόνος που απαιτείται σήμερα για την αποστολή των αντιγράφων ποινικού μητρώου γενικής και δικαστικής χρήσης στους πολίτες και τις δημόσιες αρχές μέσω των ΕΛΤΑ.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      15. Στην με αριθμό 4503/26-10-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Α.Π:Δ13/Β/Φ5.25/20614/19-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βouλευτής κ. Β. Κεγκέρογλου, σας διαβιβάζουμε το υπ' αριθ. 3804/18-11-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενο στην ανωτέρω Ερώτηση θέματα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 4584/1-11-04 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. 203/18-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κύριο Βουλευτή τα εξής:
      1. Μέχρι τις 30.06.2004 υπήρχαν τριάντα έξι (36) κενές οργανικές θέσεις Ειρηνοδικών στα παρακάτω Ειρηνοδικεία: Αταλάντης, Βολισσού, Γαστούνης, Δωρίου, Ερεσσού, Ευδήλου Ικαρίας, Ζαγορίου, Ηράκλειας, Θέρμου, Θήρας, Ικαρίας, Ίου, Καρπάθου, Καρύταινης, Κέρκυρας, Κλεισούρας, Κρεστένων, Λέρου, Ληξουρίου, Λίμνης, Μάσσητος, Μεγίστης, Μουζακίου, Μυτιλήνης, Νισύρου, Παπάδων, Πλωμαρίου, Πρασσιών, Ρόδου, Σερίφου, Σπάρτης, Σύμης, Τάνιας Δολιανών, Υπάτης, Φυγαλείας, καθώς και στα Πταισματοδικεία Μυτιλήνης και Ρόδου.
      2. Οι ανωτέρω θέσεις πρόκειται να καλυφθούν σε σύντομο χρονικό διάστημα, από τον πίνακα επιτυχόντων Ειρηνοδικών της 22ας Σεπτεμβρίου 2004 και μετ' αναβολή της 25ης Οκτωβρίου 2004, σύμφωνα με τις διατάξεις του άρθρου 4 παρ. 2 του Ν. 3258/29.7.2004 (ΦΕΚ 144/τ.Α΄) και συγκεκριμένα από τους αύξοντες αριθμούς εκατόν τριάντα επτά (137) έως και εκατόν ενενήντα πέντε (195) του εν λόγω πίνακα. Επιπρόσθετα, επισημαίνεται ότι το Ανώτατο Δικαστικό Συμβούλιο πριν από τη λήψη της απόφασης τοποθέτησης των τριάντα έξι (36) Ειρηνοδικών μπορεί να πραγματοποιήσει και μεταθέσεις των ήδη υπηρετούντων Ειρηνοδικών, σύμφωνα με τις κείμενες διατάξεις.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      17. Στην με αριθμό 4556/29-10-04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. ΥΠΠΟ/ΓΡ.ΑΝ ΥΠ.Κ.Ε./406/19-11-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 4556/29.10.2004 ερώτηση της Βουλευτού κας Σούλας Μερεντίτη, σας γνωρίζουμε τα εξής:
      	Η Κυβέρνηση σχεδιάζει με προσοχή την μεταολυμπιακή αξιοποίηση του ολυμπιακού εξοπλισμού, με γνώμονα την ένταξή του σε έναν γενικότερο σχεδιασμό κοινής ωφέλειας.
      Η διαδικασία αυτή θα απαιτήσει ασφαλώς χρόνο, καθώς μέχρι πρότινος δεν είχε πραγματοποιηθεί ο απαιτούμενος προγραμματισμός ως προς τις μεταολυμπιακές χρήσεις του ολυμπιακού εξοπλισμού. Οι μελλοντικές χρήσεις του θα δίνουν προτεραιότητα στην ανάπτυξη του πολιτισμού, του αθλητισμού, του τουρισμού, της υψηλού επιπέδου αναψυχής και των δημοσίων χρήσεων. Οι χρήσεις αυτές θα διαμορφώσουν τις κατάλληλες συνθήκες για την επωφελέστερη χρήση του ολυμπιακού εξοπλισμού και θα συμβάλλουν αποφασιστικά στην αναβάθμιση των περιοχών όπου αυτός θα διατεθεί.
      Ειδικότερα, ως προς την ερώτησή σας, η οποία αφορά σε διάθεση προς τον Σύλλογο Γονέων και Κηδεμόνων Ειδικών Δημοτικών Σχολείων και Ατόμων με Ειδικές Ανάγκες Τρικάλων «Η ΕΛΠΙΔΑ» ενός ειδικού οχήματος (ΒΑΝ) δέκα έως δεκαπέντε θέσεων, σας ενημερώνουμε, ότι οχήματα που να ανταποκρίνονται στις προδιαγραφές όπως τις αναφέρει ο ανωτέρω Σύλλογος, δεν υπάρχουν διαθέσιμα από τον ολυμπιακό εξοπλισμό.
      Η Αναπληρωτής Υπουργός
      ΦΑΝΗ ΠΕΤΡΑΛΙΑ- ΠΑΛΛΗ»
      18. Στην με αριθμό 5440/24-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 570/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή τα παρακάτω:
     1. Όσον αφορά την κατασκευή των έργων στο πέταλο Μαλιακού σας πληροφορούμε τα εξής:
     (α) Το τμήμα «Αγ.Κων/νος - Σκάρφεια», μήκους 21 χλμ., είναι ήδη υπό κατασκευή
     (β) Στο τμήμα «Σκάρφεια - Ράχες»:
     Τα υποτμήματα «Σκάρφεια (Γέφυρα ΟΣΕ)-Αρχή Α.Κ. Θερμοπυλών» και «Νέα Κοίτη Σπερχειού-Τέλος Α.Κ. Ροδίτσας (κόμβος Λαμίας»> βρίσκονται στο στάδιο μελέτης που θα ολοκληρωθεί το Α' εξάμηνο του 2005.
     Τα υποτμήματα «Α.Κ. Θερμοπυλών-Νέα Κοίτη Σπερχειού» και «Τέλος Α.Κ.Ροδίτσας - Αγ.Μαρίνα Στυλίδας» έχουν ήδη δημοπρατηθεί ως δημόσια έργα.
     Για το υποτμήμα «Στυλίδα-Ράχες» μήκους 19,5 χλμ. Η κατασκευή του υπόψη τμήματος προβλέπεται να γίνει με τη διαδικασία της Παραχώρησης.
     2. Προκειμένου να περιορισθούν τα ατυχήματα λόγω των υψηλών ταχυτήτων που αναπτύσσονται στο δρόμο και των προσπερασμάτων αυτοκινήτων και που από στατιστική πλευρά είναι οι κυριότερες αιτίες των θανατηφόρων ατυχημάτων, θα τοποθετηθούν σε ολόκληρο το διευρωπαϊκό δίκτυο 400 ηλεκτρονικά μηχανήματα ελέγχου ταχύτητας, με άμεση προτεραιότητα την τοποθέτηση (10) ηλεκτρονικών μηχανημάτων ελέγχου ταχύτητας, σε επικίνδυνες θέσεις της περιοχής του Πετάλου Μαλιακού για την τοποθέτηση των οποίων έγινε δημοπράτηση και έχει αναδειχθεί ανάδοχος.
     Ο Υπουργός
     Γ. ΣΟΥΦΛΙΑΣ»
      19. Στην με αριθμό 5429/23-11-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 568/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι στο νέο σχέδιο νόμου «Ανάθεση και εκτέλεση συμβάσεων εκπόνησης μελετών και παροχής συναφών υπηρεσιών και άλλες διατάξεις», προβλέπεται να περιληφθεί ανάλογη διάταξη με την προϋπάρχουσα στο άρθρο 5 παρ. 6 του υπό κατάργηση Ν.3164/03.
     Ο Υπουργός
     Γ. ΣΟΥΦΛΙΑΣ»
      20. Στην με αριθμό 5418/23-11-04 ερώτηση του Βουλευτή κ. Αναστασίου Καραμάριου δόθηκε με το υπ’ αριθμ. 567/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι σε εφαρμογή του άρθρου 4 παρ. 3 του Ν.3263/04 (ΦΕΚ 179/Α/28.9.04) «Μειοδοτικό σύστημα ανάθεσης των Δημοσίων έργων και άλλες διατάξεις» και λαμβάνοντας υπόψη τις ιδιαιτερότητες που υπάρχουν στα νησιά μας καθώς και τις δυσχέρειες που υπάρχουν στην εκτέλεση των έργων, εκδώσαμε την υπ'αρ. Δ17α/03/101/ ΦΝ437/20.10.04 (ΦΕΚ 1581 Β'), απόφαση για τον «Καθορισμό ορίου ποσοστού έκπτωσης άνω του οποίου είναι υποχρεωτική η προσκόμιση πρόσθετων εγγυήσεων σε έργα που ανήκουν στις κατηγορίες Οδοποιίας, Υδραυλικών, Λιμενικών και Πρασίνου, καθώς και σε έργα που εκτελούνται σε νησιωτικές περιοχές», στην οποία για τα έργα που ανήκουν στις κατηγορίες Οδοποιίας, Υδραυλικών, Λιμενικών και Πρασίνου το ποσοστό έκπτωσης ορίσαμε γενικά σε 12% ενώ για τα έργα προϋπολογισμού μέχρι του ανωτάτου ορίου της 2ης τάξης του ΜΕΕΠ που εκτελούνται σε νησιωτικές περιοχές και για τις εργοληπτικές επιχειρήσεις που έχουν έδρα στο νομό που εκτελείται το έργο για τις ανωτέρω κατηγορίες καθορίσαμε σε 15%.
     Ο Υπουργός
     Γ. ΣΟΥΦΛΙΑΣ»
      21. Στην με αριθμό 5401/23-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 565/20-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι το υπόψη έργο θα επαναδημοπρατηθεί σύμφωνα με τις διατάξεις του Ν. 3263/28.9.2004 με το μειοδοτικό σύστημα ανάθεσης των Δημοσίων έργων, στις 14/2/2005 και έχει ήδη σταλεί για δημοσίευση η προκήρυξή του στην Επίσημη Εφημερίδα των Ευρωπαϊκών Κοινοτήτων.
     Ο Υπουργός
     Γ. ΣΟΥΦΛΙΑΣ»
      22. Στην με αριθμό 5424/23-11-04 ερώτηση των Βουλευτών Κυρίων Βάσως Παπανδρέου, Ροδούλας Ζήση, Κωνσταντίνου Καΐσερλη, Κωνσταντίνου Γείτονα, Μιλτιάδου Παπαϊωάννου και Ιωάννη Τσακλίδη δόθηκε με το υπ’ αριθμ. 1358Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω σχετική ερώτηση, σας ενημερώνουμε ότι:
     Βάσει του Νόμου 2338/95, ο Οργ.Αθήνας ανέθεσε (1996) στο ΕΜΠ την εκπόνηση στρατηγικού σχεδίου Μητροπολιτικού Πάρκου Πρασίνου με λειτουργίες Πολιτισμού, Αθλητισμού και Αναψυχής, και μικρό τμήμα για επιχειρηματική εκμετάλλευση. Μεταξύ των στόχων της μελέτης ήταν και η υπαγωγή του συνόλου των ενεργειών σε ενιαίο σχεδιασμό για την αποφυγή αποσπασματικών ενεργειών.
     Το 1999 ολοκληρώθηκε η Β' φάση του προγράμματος (εναλλακτικά σενάρια-προτάσεις). Μετά την απόφαση ένταξης ολυμπιακών εγκαταστάσεων στον χώρο του τ. Αεροδρομίου Ελληνικού έγινε συμπληρωματική ανάθεση προγράμματος στο ΕΜΠ.
     Τον Δεκέμβριο 2003, προκηρύχθηκε Διεθνής Αρχιτεκτονικός Διαγωνισμός Ιδεών σε ένα στάδιο (σε συνεργασία με την U.I.Α) για τη δημιουργία Μητροπολιτικού Πάρκου και Πολεοδομική Ανάπτυξη, διατηρώντας κάποιες χρήσεις και κάποια κτήρια.
     Ο Οργ. Αθήνας αξιοποιώντας τις μελέτες που υποβλήθηκαν και βραβεύτηκαν και ενσωματώνοντας προσαρμογές που κρίνονται απαραίτητες από την πολιτική ηγεσία και τον Οργ. Αθήνας, συντάσσει
     - πρόταση θεσμικής ρύθμισης για την κατοχύρωση των βασικών πολεοδομικών επιλογών ανάπτυξης του Πάρκου 
     - γενικό σχέδιο ζωνών δυνητικών χρήσεων γης.
     - Προδιαγραφές και κατευθύνσεις για την εκπόνηση προκαταρτικής μελέτης του Πάρκου.
     Μετά την ολοκλήρωση της προκαταρτικής μελέτης προτείνεται πλήρης δημοσιοποίηση της καθώς και δημόσιος διάλογος για την οριστικοποίηση και θεσμική κατοχύρωση των προτάσεων της.
     Ο Υπουργός
     Γ. ΣΟΥΦΛΙΑΣ»
      23. Στην με αριθμό 5425/23-11-04 ερώτηση της Βουλευτού κ. Βάσως Παπανδρέου δόθηκε με το υπ’ αριθμ. 1359Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ως άνω ερώτησης, σας ενημερώνουμε ότι:
     Η Δ/νση Οικονομικού του Υπουργείου, απέστειλε στο Υπουργείο Οικονομίας και Οικονομικών τον μεν Τακτικό Προϋπολογισμό στις 20/9/2004 με αρ.πρωτ.39523/Α, το δε Πρόγραμμα Δημοσίων Επενδύσεων, όσον αφορά τις ΣΑ των Εθνικών Πόρων στις 30/8/2004 με αρ.πρωτ.35872/Α ενώ τις ΣΑ των έργων του Γ’ ΚΠΣ στις 12/10/2004 με αρ.πρωτ.42508/Α.
     Όσον αφορά το ΕΠΠΕΡ, καταβάλλονται έντονες προσπάθειες ώστε στο έτος 2004 να μην υπάρξουν απώλειες πόρων από το Ε.Π. «Περιβάλλον» παρά το δεδομένο ότι και μέχρι τον Μάρτιο 2004 η απορρόφηση ήταν χαμηλότερη του 18% και το Πρόγραμμα έχει ενταγμένο υψηλό αριθμό έργων ιδιαίτερα χαμηλού μέσου προϋπολογισμού, γεγονός που καθιστά ιδιαίτερα προβληματική την γρήγορη επίτευξη υψηλών ρυθμών νομικών δεσμεύσεων και δαπανών για το τρέχον έτος.
     - Έχουν ολοκληρωθεί οι διαδικασίες για την ένταξη όλων των νέων έργων που εκκρεμούν από παρελθούσες προσκλήσεις και προωθείται ήδη η έκδοση των σχετικών Αποφάσεων Ένταξης.
     - Στην πρόταση Αναθεώρησης του ΕΠΠΕΡ έχει προβλεφθεί η δημιουργία μίας νέας δράσης που στόχο έχει την υποβοήθηση της χώρας για την προσαρμογή της στην Κοινοτική και Εθνική Περιβαλλοντική Νομοθεσία με τη χρηματοδότηση περιφερειακών έργων αποκατάστασης Χώρων Ανεξέλεγκτης Διάθεσης Απορριμμάτων (ΧΑΔΑ) και δημιουργίας νέων Εγκαταστάσεων Επεξεργασίας Λυμάτων (ΕΕΛ) με ποσό 58.000.000 € Κοινοτική Συνδρομή, το οποίο συγκεντρώθηκε από την Αναμόρφωση του ΕΠΠΕΡ στη φάση της Ενδιάμεσης Αναθεώρησής του, που προβλέπεται από τον Κανονισμό 1260/99.
     Προς το σκοπό αυτό συγκεντρώθηκαν ποσά που αποδεσμεύτηκαν από οκτώ (8) έργα, τα οποία αντικανονικά είχαν ενταχθεί στο ΕΠΠΕΡ μέχρι και τον Φεβρουάριο του 2003. Η αντικανονικότητα των εντάξεων διαπιστώθηκε μετά από έλεγχο που διενέργησε η Μονάδα Ελέγχου του ΕΠΠΕΡ, ενώ σημειώνεται ότι το ΕΠΠΕΡ αντιμετώπιζε και συνολικότερο πρόβλημα λόγω της απόρριψης της Ετήσιας Έκθεσης Εκτέλεσης για το 2003 από τις αρμόδιες Υπηρεσίες της Ευρωπαϊκής Επιτροπής.
     - Η χρηματοδότηση ορισμένων εξ αυτών των έργων είναι δυνατό να γίνει με πόρους του Ταμείου Συνοχής, το οποίο αντιμετώπιζε σοβαρό κίνδυνο απώλειας πόρων λόγω δυσκολίας ανάληψης των ετήσιων δεσμεύσεων για το 2004 με ώριμα έργα.
     - Τέλος, σας γνωρίζουμε ότι σημαντικός αριθμός υποθέσεων καταγγελιών παραβίασης της εφαρμογής της περ/κής νομοθεσίας συνδέεται άμεσα με τη χρηματοδότηση έργων που είναι ενταγμένα στο ΕΠΠΕΡ ή στο Ταμείο Συνοχής και μάλιστα η αρχειοθέτηση των υποθέσεων αυτών από την Ε. Επιτροπή, είναι συνυφασμένη με τη χρηματοδότηση και την υλοποίηση των έργων αυτών.
     Χαρακτηριστικά παραδείγματα αποτελούν:
     - οι αποκαταστάσεις ΧΑΔΑ/υπόθεση στο Μεσομούρι της Κρήτης
     - η κατασκευή και καλή λειτουργία εγκαταστάσεων βιολογικού καθαρισμού/υπόθεση του Βιολογικού στην Ψυτάλλεια
     - διάφορα θέματα της Φύσης/υπόθεση της Λίμνης Κορώνειας.
     Ο Υπουργός
     Γ. ΣΟΥΦΛΙΑΣ»
      24. Στην με αριθμό 5452/24-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 134494/ΙΗ/20-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5452/24-11-2004 την οποία κατέθεσε ο Βουλευτής κ. Βασ. Κεγκερόγλου και αφορά στο Ενιαίο Λύκειο Αρκαλοχωρίου, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, -τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία' με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ'. Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Το έτος 2004 η Νομαρχιακή Αυτοδιοίκηση Ηρακλείου έχει επιχορηγηθεί με το ποσό των 900.000,00 Ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Όπως μας πληροφόρησε το 2ο Γραφείο Β/θμιας Εκπ/σης Ηρακλείου στο Ενιαίο Λύκειο Αρκαλοχωρίου λειτουργούν κανονικά τρία (3) εργαστήρια διδασκαλίας μαθημάτων.
     α) Εργαστήριο Φυσικών Επιστημών: Λειτουργεί ανανεωμένο από άποψη εξοπλισμού και σε καλή κατάσταση από το σχολικό έτος 2000-2001.
     β) Εργαστήριο Πληροφορικής: Λειτουργεί από το σχολικό έτος 2000-2001 και από πλευράς εξοπλισμού και λειτουργίας βρίσκεται σε καλή κατάσταση.
     γ) Εργαστήριο Τεχνολογίας: Λειτουργεί επίσης σε καλή κατάσταση από το σχολικό έτος 2000-2001.
     Τέλος, σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες σχολικής στέγης.
     Ο Υφυπουργός
     ΓΕΩΡΓΙΟΣ ΚΑΛΟΣ»
      25. Στην με αριθμό 5517/25.11.04 ερώτηση του Βουλευτή κ. Ιωάννου Μπουγά δόθηκε με το υπ’ αριθμ. Α.Π.Δ5/ΗΠ/Β/Φ6/159/22663/13.12.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ 5517 / 25.11.2004 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθμ. Γ.ΔΝΣ/4129/13. 12.2004 έγγραφο της ΔΕΗ, το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      26. Στην με αριθμό 5551/26.11.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Α.Π.Δ5/ΗΠ/Α/Φ6/164/22667/15.12.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 5551/26-11-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το Γ ΔΝΣι4123/13-12-04, έγγραφο της ΔΕΗ Α.Ε., που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      27. Στην με αριθμό 5552/26.11.04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 968/16.12.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης, σας διαβιβάζουμε συνημμένα το με αριθμ. πρωτ. 4491/13-12-04 έγγραφο του Ειδικού Γραμματέα του Γ΄ ΚΠΣ .για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      28. Στην με αριθμό 5542/26.11.04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 965/16.12.04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε η Βουλευτής κα Ε. Σχοιναράκη – Ηλιάκη, σας διαβιβάζουμε συνημμένα το με αριθμ. πρωτ. 4502/13-12-2004 έγγραφο του Ειδικού Γραμματέα του Γ' Κ.Π.Σ. για θέματα αρμοδιότητας του Yπουργείoυ Αγροτικής Ανάπτυξης και Τροφίμων.
      Ο Υπουργός
      Ε..ΜΠΑΣΙΑΚΟΣ»
Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      29. Στην με αριθμό 5527/26.11.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 466/15.12.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5527/26-11-2004 εγγράφου σας, με το οποίο μας διαβιβάστηκε ερώτηση του Βουλευτή κ. Φ. Κουβέλη που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Οι τακτικές και έκτακτες μεταθέσεις και οι τοποθετήσεις προσωπικού Λ.Σ. στο εσωτερικό πραγματοποιούνται σύμφωνα με τις διατάξεις του π.δ. 190/2003 (Α' 145). Οι έκτακτες μεταθέσεις προκύπτουν είτε κατόπιν αιτήματος των ιδίων των ενδιαφερομένων είτε λόγω ύπαρξης κενής οργανικής θέσης σε κεντρικές ή περιφερειακές Υπηρεσίες του ΥΈΝ για την αποτελεσματικότερη λειτουργία των Υπηρεσιών αυτών, με την τήρηση των προβλεπομένων διαδικασιών που αναφέρονται στο εν λόγω Π. Δ.
      Κατ' εφαρμογή της κείμενης νομοθεσίας και λαμβάνοντας υπόψη τις υπηρεσιακές ανάγκες, εκδόθηκαν μεταθέσεις για την κάλυψη των κενών θέσεων, η πλειοψηφία των οποίων ικανοποιούσε αιτήματα του προσωπικού Λ.Σ.
      2. Στο πλαίσιο των ανωτέρω, γίνεται ανακατανομή του προσωπικού του Λ.Σ. με έμφαση στη στελέχωση παραμεθορίων και νησιωτικών περιοχών. Από τους πρόσφατα αποφοιτήσαντες αξιωματικούς από την Σχολή Ναυτικών Δοκίμων κανένας δεν τοποθετήθηκε σε Υπηρεσίες του Κέντρου ή του Ν. Αττικής και στο σύνολό τους τοποθετούνται σε Υπηρεσίες των Δωδεκανήσων, Κυκλάδων, Ανατ. Αιγαίου, Κέρκυρας, Ηγουμενίτσας και Ζακύνθου ενώ αναμένεται η περαιτέρω ενίσχυση των εν λόγω Λιμενικών Αρχών με Υπαξιωματικούς και Λιμενοφύλακες.
      3. Οι οργανικές θέσεις των Λιμενικών Αρχών και των πλωτών του Λ.Σ. (ναυαγοσωστικά σκάφη κ.λπ.) έχουν καθοριστεί με την Υ.Α.1118.8/49/2002 (Β' 344) με την οποία κυρώθηκε ο Κανονισμός 65 του Λ.Σ. «Κατανομή Προσωπικού Λιμενικού Σώματος».Ο εν λόγω Κανονισμός προβλέπει 1 0.156 οργανικές θέσεις ενώ η πραγματική σημερινή δύναμη του Λ.Σ. αποτελείται από 7.401 άτομα. Συνεπώς ο υπολογισμός της προβλεπόμενης οργανικής δύναμης κάθε μονάδας, αποτελεί το 75% περίπου της τελικής οργανικής δύναμης των 10.156 ατόμων. Κατόπιν τούτου τα κενά που υφίστανται σε Λιμενικές αρχές και Ναυαγοσωστικά δεν είναι μεγάλα και έχει ήδη όπως προαναφέρθηκε προγραμματισθεί ανακατανομή του προσωπικού για την κάλυψη αυτών των κενών.
      Ο Υπουργός
      ΜΑΝΟΛΗΣ ΚΕΦΑΛΟΓΙΑΝΝΗΣ»
      30. Στην με αριθμό 5516/25.11.04 ερώτηση του Βουλευτή κ. Αλεξάνδρου Αλαβάνου δόθηκε με το υπ’ αριθμ. 462/15.12.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5516/25-11-2004 εγγράφου σας, με το οποίο μας διαβιβάστηκε ερώτηση του Βουλευτή κ. A. Αλαβάνου, που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Με βάση το υφιστάμενο θεσμικό πλαίσιο, οι πλοιοκτήτες υποβάλλουν τις δηλώσεις δρομολόγησης πλοίων τους σε γραμμές της επιλογής τους, σύμφωνα με την επιχειρηματική τους πρωτοβουλία, ενώ το Κράτος ελέγχει ότι πληρούνται όλες οι απαραίτητες προϋποθέσεις δρομολόγησης που προβλέπονται και παρεμβαίνει τόσο για λόγους δημοσίου συμφέροντος όσο και στις περιπτώσεις που οι δυνάμεις της αγοράς δεν μπορούν από μόνες τους να εξασφαλίσουν επαρκές επίπεδο εξυπηρέτησης.
      2. Για τη δρομολογιακή περίοδο 2004-2005 δεν εκδηλώθηκε επιχειρηματικό ενδιαφέρον για την εξυπηρέτηση ορισμένων γραμμών και ως εκ τούτου δεν καλύφθηκαν πλήρως οι συγκοινωνιακές ανάγκες. Κατόπιν τούτου το ΥΕΝ κατά λόγο αρμοδιότητας, στο πλαίσιο της κείμενης νομοθεσίας και του προσφερόμενου ακτοπλοϊκού στόλου (ο οποίος έχει μειωθεί σε σχέση με το προηγούμενο έτος), καταβάλλει κάθε δυνατή προσπάθεια ώστε κατά την τακτική δρομολόγηση να επιτυγχάνεται με παρεμβάσεις του και η εξυπηρέτηση μικρών όμορων νησιών. Επίσης, για την καλύτερη δυνατή εξυπηρέτηση νησιωτικών περιοχών προχωρήσαμε στη σύναψη συμβάσεων ανάθεσης δημόσιας υπηρεσίας για τη δρομολογιακή περίοδο 1/11/2004 έως 30/10/2005 με οικονομική επιβάρυνση του Δημοσίου της τάξεως των 15 εκατομμυρίων ευρώ για γραμμές αρμοδιότητας του ΥΕΝ, ενώ μαζί με την επιβάρυνση του Υπουργείου Αιγαίου και Νησιωτικής Πολιτικής το συνολικό ποσό ανέρχεται στα 44 εκατομμύρια ευρώ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      31. Στην με αριθμό 5634/30.11.04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 470/15.12.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 5634/30-11-2004 εγγράφου σας, με το οποίο μας διαβιβάστηκε ερώτηση του Βουλευτή κ. Γ. Σούρλα που κατατέθηκε στη Βουλή των Ελλήνων, σας γνωρίζουμε ότι με ιάση την ανάπτυξη της ευρύτερης περιοχής, το ΥΈΝ προωθεί σχέδιο π.δ. για την ίδρυση Λιμενικού Τμήματος στο Κεντρικό Λιμεναρχείο Βόλου με έδρα την Αμαλιάπολη του Δήμου Σούρπη Μαγνησίας.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      32. Στην με αριθμό 5491/24.11.04 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Βασιλείου Έξαρχου και Ανδρέα Μακρυπίδη δόθηκε με το υπ’ αριθμ. Δ13/ΟΙΚ/22857/17.12.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ανωτέρω σχετικής ερώτησης που κατέθεσαν στη Βουλή οι Βουλευτές κ. Δ. Πιπεργιάς, Β. Κεγκέρογλου, Β. Έξαρχος και Α. Μακρυπίδης, που αναφέρεται στην«Διακίνηση καταγγελιών κατά της Διοίκησης της ΔΕΗ Α.Ε. από το γραφείο του Προέδρου της», σας γνωρίζουμε ότι το γραφείο του Προέδρου είναι νόμιμο, έχει εγκριθεί με απόφαση του Δ.Σ. της ΔΕΗ Α.Ε. (Απόφαση Δ.Σ., αρ. 120 - Συνεδρίαση 16.7.2004), ασχολείται με τις λειτουργικές ανάγκες του Προέδρου του Δ.Σ. και εξυπηρετεί τα συμφέροντα της Επιχείρησης και μόνο αυτά.
      Όπως γνωρίζετε, όλες οι ανακοινώσεις που βγαίνουν από τα σωματεία των εργαζομένων και από τους εργαζόμενους γενικά, είτε για αιτήματά τους είτε για διαμαρτυρίες τους, με κάθε μέσο όπως και με φαξ είναι φυσικό να κοινοποιούνται στο γραφείο του Προέδρου.
      Σε ότι αφορά στη συγκεκριμένη ανακοίνωση, κοινοποιήθηκε από τη Γραμματεία του γραφείου του Προέδρου στον Υπουργό Ανάπτυξης, στον Γενικό Γραμματέα του Υπουργείου Aνάπτυξης και στο γραφείο της ΕΔΟΠ/ΔΕΗ μετά από αίτηση ενός μέλους του σωματείου, γεγονός που δεν σημαίνει αναπαραγωγή όπως αναφέρεται στην ερώτηση.
      Ο Υφυπουργός
      Γ. ΣΑΛΑΓΚΟΥΔΗΣ»
      33. Στην με αριθμό 5489/24.4.04 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Δημητρίου Κουσελά και Ευσταθίου Κουτμερίδη δόθηκε με το υπ’ αριθμ. Δ13/Β/Φ.525/22348/17.12.04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσαν στη Βουλή των Ελλήνων οι Βουλευτές κ.κ. Δ. Πιπεργιάς, Β. Κεγκέρογλου, Δ. Κουσελάς και Σ. Κουτμερίδης, σας διαβιβάζουμε το υπ' αριθ. 4120/13-12-2004 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω ερώτηση θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      34. Στην με αριθμό 5467/24.11.04 ερώτηση του Βουλευτή κ. Χρήστου Αηδόνη δόθηκε με το υπ’ αριθμ. Α.Π.Δ5/ΗΠ/Α/Φ6/154/15.12.04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ' αριθ. 5467/24-11-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το Γ ΔΝΣ/4125/1312-04, έγγραφο της ΔΕΗ Α.Ε., που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      35. Στην με αριθμό 5679/1-12-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. Α.Π./Δ5/ΗΛ/Β/Φ6/167/23269/23-12-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθμ. 5679/1.12.04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ’ αριθ. Γ.ΔΝΣ/4345/23-12-04 έγγραφο της ΔΕΗ, το οποίο καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      36. Στην με αριθμό 5402/23-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Α.Π.Δ5/ΗΛΑ/Φ6/125/22655/16-12-04 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 5402/23-11-04 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/4180/14-12-04, έγγραφο της ΔΕΗ Α.Ε., που καλύπτει το θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     37. Στην με αριθμό 5500/25-11-04 ερώτηση της Βουλευτού κ. Έλενας Ράπτη δόθηκε με το υπ’ αριθμ. ΤΚΕ/Φ2/26868/16-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 5500/25-11-04, που κατέθεσε στη Βουλή η βουλευτής κ. Έλενα Ράπτη και αναφέρεται στη «Λειτουργία κέντρων υποστήριξης και φιλοξενίας γυναικών - θυμάτων κακοποίησης στη Θεσσαλονίκη», σας αποστέλλουμε, συνημμένα, το με Α.Π.: 4719/6-12-2004 έγγραφο της Γενικής Γραμματείας Ισότητας.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      38. Στην με αριθμό 5492/24-11-04 ερώτηση του Βουλευτή κ. Χρήστου Βερελή δόθηκε με το υπ’ αριθμ. 2/60394/0025/17-12-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ’ αριθμ. 5492/24-11-004 ερώτηση του Βουλευτή κ. Χ. Βερελή, σχετικά με την τροπολογία των Υπουργών Οικονομίας και Οικονομικών και Μεταφορών και Επικοινωνιών που αφορά τη μίσθωση 4 αεροσκαφών, σας γνωρίζουμε ότι τα αναφερόμενα σε αυτήν ουσιαστικά αποτελούν επανάληψη προηγούμενης ερώτησης του (αριθ. εγγράφου 4371/342/21-10-2004). Γι’ αυτό σας επισυνάπτουμε αντίγραφο του αριθ. 2/60394/0025/15-11-2004 εγγράφου μας, το οποίο καλύπτει αυτά που ερωτά ο κ. Βουλευτής.
      Επιπλέον, αναφορικά με την ερώτηση από ποια διάταξη Νόμου ή Σύμβαση προκύπτει ότι οι προσωρινές υπεκμισθώσεις είναι απολύτως ανεξάρτητες από την επέλευση γεγονότων καταγγελίας, σας γνωρίζουμε ότι οι Συμβάσεις Συναίνεσης στις Υπεκμισθώσεις («Consent Letters») προβλέπουν ρητά ότι οι συναινέσεις των δανειστών στις υπεκμισθώσεις είναι ανεξάρτητες από τα δικαιώματά τους που προκύπτουν από την επέλευση γεγονότων καταγγελίας. Σε κάθε περίπτωση, το ίδιο προκύπτει και από τη ρήτρα 25.2 των αρχικών Συμβάσεων Μίσθωσης («Νο Waiver»).
      Ο Υφυπουργός
      ΠΕΤΡΟΣ ΔΟΥΚΑΣ»
     39. Στην με αριθμό 5434/23-11-04 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 946/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα τα με αριθμ. πρωτ. 106070/6-12-04 και 4503/15-12-04 έγγραφα του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ), και του Ειδικού Γραμματέα του Γ΄ ΚΠΣ αντίστοιχα σε απάντηση της ανωτέρω ερώτησης του Βουλευτή κ. Μ. Βέρρα.
      Ο Υπουργός
      Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     40. Στην με αριθμό 5437/24-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 947/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 4494/13-12-04 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Σ. Ματζαπετάκη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     41. Στην με αριθμό 5476/24-11-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 951/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 4493/13-12-2004 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης της Βουλευτού κας Ε. Σχοιναράκη - Ηλιάκη.
      Ο Υπουργός
      Ε. ΜΠΑΣΙΑΚΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     42. Στην με αριθμό 5430/23-11-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 62850/15-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε στη Βουλή ο Βουλευτής κ. Ν. Νικολόπουλος, αναφορικά με το ασυμβίβαστο του αξιώματος του Δημάρχου Μεσσάτιδος και του γιατρού νοσοκομείου, σας γνωρίζουμε κατά λόγο αρμοδιότητός μας, τα εξής:
      Σύμφωνα με τις διατάξεις της παρ. 5 του άρθρου 47 του ΠΔ 410/95, όπως ισχύει, οι γιατροί του Εθνικού Συστήματος Υγείας, δεν έχουν κώλυμα ή ασυμβίβαστο για την εκλογή τους ως αιρετοί Α΄ βάθμιας τοπικής αυτοδιοίκησης.
      Επίσης, σύμφωνα με τις διατάξεις της παρ. 7 του άρθρου 298 του ΠΔ 410/95, όπως ισχύει, «Στους δημάρχους όλων των δήμων, στους προέδρους κοινοτήτων άνω των 2.000 κατοίκων που είναι δημόσιοι υπάλληλοι, περιλαμβανομένων και όσων υπηρετούν στα σώματα ασφαλείας ή υπάλληλοι φορέων του δημόσιου τομέα, όπως είχε, αρχικώς, οριοθετηθεί, κατά την παρ. 6 του άρθρου 1 του ν. 1256/1982, ανεξαρτήτως εάν μεταγενέστερα εξήλθαν αυτού, χορηγείται από την υπηρεσία της οργανικής του θέσης η ειδική άδεια του εν λόγω άρθρου για όλο το διάστημα που ασκούν τα καθήκοντά τους...».
      Σύμφωνα δε με την αριθμ. 62/2003 γνωμοδότηση του ΝΣΚ, η προβλεπόμενη από την ανωτέρω διάταξη ειδική άδεια δεν έχει υποχρεωτικό χαρακτήρα, υπό την έννοια της αυτεπάγγελτης χορήγησής της από την αρμόδια υπηρεσία και της αντίστοιχης υποχρέωσης χρήσης της από τον δικαιούχο. Η υποχρεωτικότητα χορήγησης εξαντλείται, μόνο, στην περίπτωση, που υποβληθεί γραπτό σχετικό αίτημα από τους αιρετούς δικαιούχους.
      Περαιτέρω, σύμφωνα με το αριθμ 62850/14-12-2004 έγγραφο της Περιφέρειας Δυτ. Ελλάδας, στο οποίο επισυνάπτεται το αριθμ. 10864/3-12-2004 έγγραφο του ΠΕ.Σ.Υ.Π. Δυτ. Ελλάδας, το Γ.Ν. Πατρών «Ο Άγιος Ανδρέας», με την αριθμ. 6983/19-2-2003 απόφασή του χορήγησε στον κ. Κολλιτσίδα υποχρεωτική άδεια απουσίας από το Νοσοκομείο, λόγω της εκλογής του ως Δημάρχου Μεσσάτιδος.
      Το Διοικητικό Συμβούλιο του ΠΕ.Σ.Υ.Π. Δυτ. Ελλάδας, μετά την άσκηση αίτησης αναστολής του κ. Κολλιτσίδα, κατά της ανωτέρω απόφασης του Νοσοκομείου Πατρών (η οποία τελικά απερρίφθη και κατά της απορριπτικής αυτής απόφασης ο κ. Κολλιτσίδας έχει υποβάλλει αίτηση ακύρωσης), έλαβε την αριθμ. 4/10-2-2004 απόφασή του, με την οποία, ανέστειλε την εκτέλεση της ανωτέρω απόφασης του Νοσοκομείου και ο κ. Κολλιτσίδας συνέχισε να παρέχει τις υπηρεσίες τους στην Ορθοπεδική Κλινική του ΓΝΠ «Ο Άγιος Ανδρέας».
      Τέλος σας γνωρίζουμε ότι στις 10-11-2004 το Διοικητικό Συμβούλιο του ΠΕ.Σ.Υ.Π. Δυτ. Ελλάδας, έλαβε, κατόπιν σχετικής αιτήσεως του κ. Κολλιτσίδα την αριθμ. 23 απόφασή του, σύμφωνα με την οποία αποφάσισε την έγκριση χορήγησης ειδικής άδειας δύο μηνών στον κ. Κολλιτσίδα, για κάθε έτος της δημαρχιακής του θητείας, με βάση τις διατάξεις της παρ. 7 του άρθρου 298 του ΠΔ 410/95, όπως ισχύει.
      Ο Υφυπουργός
      Α. ΝΑΚΟΣ»
     43. Στην με αριθμό 6112/15-12-04 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. ΤΚΕ/Φ2/27421/28-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 6112/15-12-2004, που κατέθεσε στη Βουλή ο βουλευτής κ. Ιωάννης Μπούγας, αναφορικά με την μετατροπή της σχέσης εργασίας των εργαζομένων του δημόσιου τομέα, σύμφωνα με τις διατάξεις του Π.Δ 164/2004 (Α1344), σας γνωρίζουμε ότι:
      Σύμφωνα με την παρ. 6 του άρθρου 11 του ΠΔ 164/2004 και προκειμένου για άτομα με ποσοστό αναπηρίας 50% τουλάχιστον, αρκεί συνολικός χρόνος απασχόλησης 18 μηνών για την υπαγωγή των ατόμων αυτών στις διατάξεις του άρθρου 11. Οι ευεργετικές διατάξεις της παρ. 6 του ανωτέρω άρθρου εφαρμόζονται μόνο στα άτομα με ποσοστό αναπηρίας τουλάχιστον 50% και όχι σε όσους έχουν τέκνο, αδελφό ή σύζυγο με αναπηρία. Το ΠΔ 164/2004 δεν παραπέμπει στις διατάξεις του Ν.2643/98, ως προς το χαρακτηρισμό των ατόμων με ειδικές ανάγκες.
      Για τη διευκόλυνση τόσο των συμβασιούχων όσο και των υπηρεσιών, απαιτείται η συνυποβολή από τους ενδιαφερόμενους, μαζί με την αίτηση, βεβαίωσης ποσοστού αναπηρίας από τις Πρωτοβάθμιες Υγειονομικές Επιτροπές του ΙΚΑ, όπως προβλέπεται στο άρθρο 7 του Ν. 2643/1998.
      Κατόπιν των ανωτέρω, σύμφωνα με το ΠΔ 164/2004, οι ευεργετικές διατάξεις της παρ. 6 του άρθρου 11 του Π.Δ/τος εφαρμόζονται στα άτομα με ποσοστό αναπηρίας 50% και όχι σε όσους έχουν τέκνο, αδελφό ή σύζυγο με αναπηρία.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 18 Απριλίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.-Η με αριθμό 842/11-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Ανάπτυξης και Αγροτικής Ανάπτυξης και Τροφίμων, σχετικά με την προστασία των καταναλωτών και της ντόπιας παραγωγής αμνοεριφίων ενόψει των εορτών του Πάσχα.
      2.-Η με αριθμό 861/12-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με τον τρόπο αξιοποίησης του χώρου του πρώην αεροδρομίου στο Ελληνικό κλπ.
      3.-Η με αριθμό 868/12-4-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις προθέσεις του Υπουργείου για πώληση του Ασκληπιείου Βούλας κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 4 του Κανονισμού της Βουλής)
      1.-Η με αριθμό 836/11-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Οικονομίας και Οικονομικών, σχετικά με την καταβολή των δεδουλευμένων και των αποζημιώσεων στους εργαζόμενους της εταιρείας ATTIC ΑΕ στο Νομό Σερρών. 
      2.-Η με αριθμό 862/12-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των μελισσοκόμων για όσες ποσότητες μελιού αναγκασθούν να αποσύρουν, λόγω χρησιμοποίησης της κηροσκορίνης στην παραγωγή του μελιού κλπ.
      
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ 
      Επίκαιρες ερωτήσεις πρώτου κύκλου:
      Πρώτη είναι η με αριθμό 856/21/12-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Πρωθυπουργό, σχετικά με την αξιοκρατία στις προσλήψεις στο Δημόσιο κλπ.
      Η ερώτηση του κ. Σαλαγιάννη αναλυτικότερα έχει ως εξής:
      «Αποκαλυπτικές για τον τρόπο που αντιλαμβάνεται η Κυβέρνηση την έννοια της «αξιοκρατίας» και της «διαφάνειας», θρασύτατες για τον απροκάλυπτο τρόπο που διατυπώθηκαν, αντιδημοκρατικές και αντιδραστικές στο περιεχόμενο τους ήταν οι δηλώσεις του Υφυπουργού κ. Νάκου περί αξιοκρατίας στις προσλήψεις. 
      Ήταν σαφέστατος ο κ. Νάκος: «Δεν ευνοούμε τους δικούς μας που αλλάξαμε το ν. 2190, το «νόμο Πεπονή». Πρέπει να βρουν και τα δικά μας παιδιά ίσες ευκαιρίες που ήταν αποκλεισμένα τόσα χρόνια. 
      Και να σας πω και κάτι; Είμαστε οι καλύτεροι! Τα δικά μας παιδιά είναι καλά παιδιά και αξιοκρατικές διαδικασίες σημαίνει προβάδισμα στα δικά μας παιδιά. Με αυτόν τον τρόπο θα προχωρήσουμε μπροστά…»
      Σαφέστατος και αποκαλυπτικός ο Υφυπουργός κ. Νάκος: Αν επρόκειτο για μια ατυχή, απερίσκεπτη ή απλά ψηφοθηρική δήλωση ενός κυβερνητικού παράγοντα, έστω κι αν αυτός ανήκει στην πολιτική ηγεσία του κατ’ εξοχήν αρμοδίου Υπουργείου, λίγο το κακό.
      Είναι φανερό, όμως, ότι δεν πρόκειται περί αυτού. Οι δηλώσεις του κ. Νάκου –όπως και άλλες πολλών παραγόντων της Νέας Δημοκρατίας- δίδουν την «αληθή ερμηνεία» της τροποποίησης του ν. 2190/94 «νόμος Πεπονή» που επέφερε η Κυβέρνηση, εισάγοντας στη διαδικασία των προσλήψεων την περίφημη «συνέντευξη», που μπορεί κυριολεκτικά να ανατρέψει τον πίνακα των επιτυχόντων με αντικειμενικά κριτήρια. 
      Στη Βουλή η διάταξη αυτή συνάντησε καθολική και έντονη αντίδραση, όχι μόνο όλων των Κομμάτων της Αντιπολίτευσης, αλλά και όλων των κοινωνικών φορέων (ΚΕΔΚΕ, ΕΝΑΕ, ΑΔΕΔΥ, Οικονομική και Κοινωνική Επιτροπή), με το επιχείρημα ότι ουσιαστικά κατεδαφίζει το «νόμο Πεπονή» και απαξιώνει το ΑΣΕΠ. 
      Ο ν. 2190/94 αποτελεί –για τη νοοτροπία που επικρατούσε από συστάσεως του νεοελληνικού κράτους μέχρι τότε- μια από τις μεγαλύτερες δημοκρατικές κατακτήσεις της κοινωνίας μας και του πολιτικού μας συστήματος. 
      Η Κυβέρνηση επαναφέρει ασύστολα την ευνοιοκρατία και το ρουσφέτι στις προσλήψεις. Αντί να βελτιώσει το νόμο, να κλείσει όποιες αδυναμίες και ρωγμές εμφανίστηκαν στην πράξη, αυτή τον κατεδαφίζει.
      Τι μήνυμα στέλνει η Κυβέρνηση στα παιδιά μας και στην κοινωνία; 
      Ποιες αξίες αναδεικνύει και στηρίζει; Τι λέει στα παιδιά που αγωνίζονται να έχουν επιδόσεις, να αποκτήσουν γνώσεις, να καλλιεργήσουν προσόντα; 
      Τι λέει στους γονείς που καταξοδεύονται και επενδύουν στο μέλλον των παιδιών τους; 
      Γιατί όλα αυτά δεν αφορούν μόνο τα «δικά μας» παιδιά, αφορούν και τα δικά «τους». Η «αξιοκρατία» που εφαρμόζει στην πράξη η Κυβέρνηση θα είναι αξιοκρατία λίγων, των πιο προνομιούχων, απ’ τα «γαλάζια παιδιά». Αυτών που έχουν τον πιο ισχυρό «μπάρμπα στην Κορώνη...»
      Τα περισσότερα δικά τους παιδιά θα μείνουν και αυτά στο περίμενε. 
      Ερωτάται ο κύριος Πρωθυπουργός, 
      1. Έτσι εννοεί ο ίδιος και η Κυβέρνησή του τις υποσχέσεις περί «διαφάνειας», «αξιοκρατίας» και «αντικειμενικότητας» στις προσλήψεις; Έτσι εννοεί την «επανίδρυση του Κράτους»;
      2. Συμφωνεί με τις δηλώσεις του κ. Νάκου και τον καλύπτει; 
      3. Αν δεν τα εννοεί έτσι, σκοπεύει να πάρει πίσω τη διάταξη για τη «συνέντευξη» στη διαδικασία πρόσληψης που κατεδαφίζει το ν. 2190/94 και απαξιώνει το ΑΣΕΠ;
      4. Σκοπεύει να παρέμβει ώστε να «μπει φρένο» στις πολλαπλές προσπάθειες παράκαμψης του ΑΣΕΠ με τη δικαιολογία του επείγοντος και με διάφορα άλλα τερτίπια»;
      Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος. 
      Κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε. 
      Κύριε συνάδελφε, δεν με εκπλήσσει το γεγονός ότι ρωτάτε πώς εννοούμε την αξιοκρατία, τη διαφάνεια και την αντικειμενικότητα. Και δεν με εκπλήσσει γιατί στο ΠΑΣΟΚ ξέρω πάρα πολύ καλά ότι αυτές οι έννοιες σας είναι άγνωστες, άγνωστες χρόνια ολόκληρα. 
      Και η αντικειμενικότητα και η διαφάνεια και η αξιοκρατία υπήρξαν λέξεις με τις οποίες η πολιτική σας πρακτική, πέρα από τους βερμπαλισμούς, ήταν ολωσδιόλου ξένη. Καλά κάνετε, λοιπόν, και το ρωτάτε και η Κυβέρνησή μας σας αποδεικνύει πώς την εννοεί. 
      Η Κυβέρνηση την εννοεί με το να έχει ενισχύσει το ΑΣΕΠ από την πρώτη μέρα. Δεν υπήρξε νομοσχέδιο που να μην φέρω διάταξη, η οποία ενισχύει την υλικοτεχνική υποδομή και το στελεχιακό δυναμικό του ΑΣΕΠ. Δεν υπάρχει διάταξη που να μην ενισχύει τις Ανεξάρτητες Διοικητικές Αρχές.
       Και, βεβαίως, στα όσα ελέχθησαν εδώ για το περίφημο θέμα της συνέντευξης, θα σας επαναλάβω για ακόμα μια φορά κάτι το οποίο και η δική σας προπαγάνδα και τα διάφορα φερέφωνα, τα οποία πλουσιοπάροχα σας παρέχουν τη στήριξη σε τέτοιου είδους προπαγανδιστικές επιθέσεις, δεν μπορούν να κρύψουν. Σας ξανατονίζω, λοιπόν, για πολλοστή φορά: Συνέντευξη γίνεται μόνο όπου υπάρχει μοριοδότηση, όχι όπου υπάρχει γραπτός διαγωνισμός, γίνεται εάν το θέλει το ΑΣΕΠ και από το ΑΣΕΠ.
      Άρα, όχι μόνο δεν παραβιάζεται τίποτα από την πλευρά της αρμοδιότητας του ΑΣΕΠ, αλλά είναι γνωστό ότι το ΑΣΕΠ κρατάει στο ακέραιο τις αρμοδιότητές του και επιτρέπουμε την αξιολόγηση της προσωπικότητας στις περιπτώσεις όπου το ΑΣΕΠ επιθυμεί να το κάνει. Εμείς έτσι καταλαβαίνουμε την αξιοκρατία.
      Σε ό,τι αφορά αυτά που είπε ο κ. Νάκος, δόθηκαν από τον ίδιο οι εξηγήσεις και ήταν επαρκέστατες. Γιατί εννοούσε ακριβώς τη στήριξη του ΑΣΕΠ και τις διαδικασίες του και μίλησε για αξιοκρατία και όχι για οτιδήποτε άλλο θέλησαν να του αποδώσουν. Εν πάση περιπτώσει, παραμένω στη δήλωση την οποία έκανε.
      Εκείνο που έχει σημασία είναι η πρακτική των κυβερνήσεων και αυτή η Κυβέρνηση κρίνεται από την πρακτική της. Όπως παραδείγματος χάρη αυτές τις στιγμές που διεξάγεται ένας άψογος διαγωνισμός του ΑΣΕΠ και το αναγνωρίζουν όλοι. 
      Κατά τα λοιπά, κάθε φορά που αναφέρεστε στο ν. 2190/1994, δεν θα πρέπει να ξεχνάτε ορισμένα πράγματα, κύριοι συνάδελφοι, τα οποία για μια ακόμα φορά θα καταθέσω στη Βουλή. Ο ν. 2190/1994 είχε δύο όψεις και σας το είπα πολλές φορές μέσα στη Βουλή. Είχε την πρώτη όψη που αφορούσε τη δημιουργία του ΑΣΕΠ, αλλά ενός ΑΣΕΠ που είχε λειψές αρμοδιότητες. Βάλατε ορισμένες και τρομάξαμε μέχρι το 1997, μέσα από αυτήν την Αίθουσα, να πείσουμε την τότε κυβέρνηση να προσθέσει και άλλες. Είχε όμως και τα άρθρα 25 επόμενα, κύριε Σαλαγιάννη. 
      Τα άρθρα 25 επόμενα, τα οποία καταθέτω για μια ακόμα φορά για τα Πρακτικά της Βουλής και τα οποία, βεβαίως, όλοι θα μάθουν, ήταν ακριβώς η θεσμική κατοχύρωση του κομματικού νεποτισμού και πώς εννοούσατε το πέρασμα από την κομματικοποίηση του κράτους στην κρατικοποίηση του κόμματος. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)     
      Γιατί αν δείτε τα άρθρα 25 και επόμενα του ν. 2190/1994, θα παρατηρήσετε ότι τότε, όποιος θεωρούσε τον εαυτό του θιγέντα από τα τρία χρόνια διακυβέρνησης της Ελλάδας από την κυβέρνηση Μητσοτάκη την εποχή εκείνη, μπορούσε, δήθεν, ν΄ «αποκατασταθεί». Χειρότερη περίπτωση κομματικού νεποτισμού από τα άρθρα 25 και επόμενα του ν. 2190/1994 δεν μπόρεσε ποτέ να υπάρξει.
      Καταφέρατε να περνάτε τόσα χρόνια ότι αυτή ήταν η μία όψη. Υπάρχει η άλλη όψη. Και ακριβώς κάθε φορά που θα επικαλείστε τον ν. 2190/1994, θα σας θυμίζουμε ότι αυτή είναι η διαφορά μας. Ότι εμείς ως Κυβέρνηση δεν τολμήσαμε και δεν θελήσαμε –γιατί το ήθος μας δεν θα μας το επέτρεπε- να φέρουμε τέτοιες διατάξεις σαν τα άρθρα 25 και επόμενα, που αν τα είχαμε επαναφέρει, σ΄ αυτήν εδώ την Αίθουσα εσείς οι ίδιοι δεν θα είχατε αφήσει τίποτε όρθιο. Αλλά αυτή είναι η διαφορά μας.
      Συγκρίνετε τα άρθρα 25 και επόμενα, κύριοι συνάδελφοι, του ν. 2190/1994 και δείτε την πρακτική της Κυβέρνησης Καραμανλή και πείτε μου αν έχει καμία σχέση, αυτή η πολιτική, με όσα έγιναν από το 1994 μέχρι το 1995 από την κυβέρνηση του ΠΑΣΟΚ την εποχή εκείνη.
      Γι’ αυτό κλείνω με αυτό: Κοιτάξτε καλύτερα αυτές τις διατάξεις του ν. 2190/1994, μείνετε σε αυτές και ελάτε να κουβεντιάσουμε από κει και πέρα για αξιοκρατία, διαφάνεια και αντικειμενικότητα.
      ΠΡΟΕΔΡΕΥΩΝ (Γεώργιος Σούρλας): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, αγαπητοί συνάδελφοι, ο τρόπος με τον οποίο απαντά σήμερα ο κ. Παυλόπουλος δείχνει ότι δεν κατανοεί τον κατηφορικό και ολισθηρό δρόμο που έχει πάρει η Κυβέρνηση σε κρίσιμα θέματα, σε μείζονα θέματα και μπροστά απ’ όλους ο ίδιος ο Υπουργός κ. Παυλόπουλος στα θέματα που τον αφορούν.
      Κύριε Παυλόπουλε, σταματήστε να θεωρείτε ότι η ιστορία της χώρας ξεκινάει από το Μάρτιο του 2004. Σταματήστε να μιλάτε, να συμπεριφέρεστε και να πολιτεύεστε –το χειρότερο απ’ όλα- λες και η χώρα είναι στο 1981. Σταματήστε! Κάναμε πολλά βήματα μπροστά. Χτίσαμε πάρα πολλά πράγματα. Μην τα γκρεμίζετε. Μην τα ισοπεδώνετε.
      Μιλάτε για τον ν. 2190 και κοιτάτε να ρίξετε τη μπάλα έξω από το γήπεδο. Με τον ν. 2190, που ήταν η μεγαλύτερη δημοκρατική κατάκτηση, χιλιάδες παιδιά –και «δικά σας» παιδιά, νεοδημοκρατών- βρήκαν θέση στο δημόσιο, ακόμα και στο Στρατό, στην Αστυνομία και στην Αεροπορία, παντού. Τα «φτύνετε» τώρα. Αυτοί τι έγιναν; Με «γλείψιμο» σε μας, με ταπείνωση σε μας μπήκαν μέσα; Πώς μπήκαν μέσα; Ποιους λέτε τώρα;
      Στην ιστορία αυτή με τον κ. Νάκο είστε ηθικός αυτουργός. Φέρατε την πιο φαύλη διάταξη. Και ο κ. Καραμανλής, που δεν είναι εδώ σήμερα, πρέπει να ακούσει. Δεν αντέδρασε μόνο σύσσωμη η Αντιπολίτευση. Δεν αντέδρασαν μόνο σύσσωμοι οι φορείς. Ο κ. Νάκος με τις δηλώσεις του δίνει την αληθή ερμηνεία του νόμου που περάσατε.
      Γι’ αυτόν το νόμο δεν ακούτε, φαίνεται, τι λένε οι Βουλευτές σας στους διαδρόμους. Αν πάνε ή δεν πάνε στις περιφέρειές τους, είναι εξ αιτίας αυτού. Δεν ακούτε για το δίκτυο των Υπουργών, που αλλάζουν ρουσφέτια μεταξύ τους και θα καλύψουν ελάχιστους από τους ανθρώπους της Νέας Δημοκρατίας, που ζητούν συνεργασία; Όλοι οι άλλοι θα στοιβάζονται στους προθαλάμους των βουλευτικών γραφείων της Νέας Δημοκρατίας και θα περιμένουν μήνα με το μήνα. Οι ίδιοι θα σας πάρουν με τα λεμόνια. Πολλοί συνάδελφοί σας λένε ότι τους περιμένει ο θάνατος της αρκούδας με τη λογική σας. Ο κ. Καραμανλής, λοιπόν, δεν τα ξέρει αυτά; Αν δεν τα βλέπει, δεν ρωτάει τουλάχιστον;
      Θα καταθέσω ένα παράδειγμα με συγκεκριμένο πίνακα επιτυχίας, για να δείτε τη φαυλότητα του σχεδίου που περάσατε. Και αν εσείς δεν μπορείτε να απαντήσετε σήμερα, απαντήστε αύριο, μεθαύριο, αλλά συγκεκριμένα. Και εσείς και ο κ. Καραμανλής ας το πάρετε να το μελετήσετε, να δείτε τι σημαίνει αξιοκρατία και ποιοι έχουν περάσει με τη Νέα Δημοκρατία.
      Ο κ. Καραμανλής φέρει ο ίδιος προσωπικά την ευθύνη. Γιατί μίλησε για αξιοκρατία, για διαφάνεια, για ίση μεταχείριση και η κυβερνητική πολιτική τη σπαταλά κάθε μέρα. Ο ίδιος κατεδαφίζει το πρόσωπό του. Ξέρει ή δεν ξέρει; Τα καλύπτει όλα αυτά; Τα εννοεί όλα αυτά; Συμφωνεί με όλα αυτά; Αν δεν συμφωνεί, πάρτε πίσω τη φαύλη διάταξη, που όλοι κατακρίνουν. Αλλιώς θα είστε υπεύθυνος κι εσείς και ο κ. Καραμανλής.
      (Στο σημείο αυτό ο Βουλευτής κ. Νικόλαος Σαλαγιάννης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ νόμιζα ότι η προπαγάνδα έχει και όρια. Και αυτό φάνηκε και από το γεγονός ότι όλη αυτή η προσπάθεια παραποίησης της πραγματικότητας, που συνέβη με τον πρόσφατο νόμο για τη μοριοδότηση, έπεσε στο κενό.
      Ο κ. Σαλαγιάννης επανέρχεται. Του το ξαναθυμίζω.
      ΝΙΚΟΛΑΟΣ ΣΑΛΑΓΙΑΝΝΗΣ: Κάντε μια δημοσκόπηση να δείτε…
      ΠΡΟΕΔΡΕΥΩΝ (Γεώργιος Σούρλας): Κύριε Σαλαγιάννη, μη διακόπτετε. Ο κύριος Υπουργός δεν σας διέκοψε καθόλου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Του ξαναθυμίζω: συνέντευξη γίνεται μόνο όταν το θέλει το ΑΣΕΠ και από το ΑΣΕΠ.


Με αυτά που λέει, στην πραγματικότητα αμφισβητεί το θεσμό του ΑΣΕΠ, τον ίδιο θεσμό που υπερασπίζεται.
      ΝΙΚΟΛΑΟΣ ΣΑΛΑΓΙΑΝΝΗΣ: Όχι από το ΑΣΕΠ...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Διότι όταν έρχεται και μου λέει ότι εφόσον το ΑΣΕΠ κάνει διαγωνισμό με συνέντευξη αυτό θα είναι διαβλητό, –γιατί αυτό λέει- τότε αμφισβητεί το θεσμό. Αλλά εγώ δεν πρόκειται στο σημείο αυτό να ξεχάσω και δεν μπορεί να ξεχάσει και ο ελληνικός λαός. Γιατί ο κ. Σαλαγιάννης αναφέρθηκε στον ν. 2190/1994, τι να κάνουμε; Αν δεν αναφερόταν, δεν θα αναφερόμουν κι εγώ. Λέω, λοιπόν, στον κ. Σαλαγιάννη –και να μας ακούσει κι ο ελληνικός λαός, ο οποίος παρακολουθεί, άρθρο 26, παράγραφος 2 και 3 του ν. 2190, στον οποίο αναφέρθηκε. Ακούστε, κύριοι συνάδελφοι, διατάξεις: «Υπάλληλος του δημοσίου ή νομικού προσώπου του ευρύτερου δημόσιου τομέα με οποιαδήποτε σχέση εργασίας, ο οποίος από 1-1-1990 έως 31-10-1993 υπέστη μετάθεση ή μεταθέσεις τις οποίες θεωρεί αδικαιολόγητες, δύναται με αίτησή του, που υποβάλλεται στην αρμόδια υπηρεσία εντός μηνός από της δημοσιεύσεως του παρόντος, να ζητήσει από την αρμόδια επιτροπή την επαναφορά του στη θέση την οποία κατείχε, όταν έγινε η, κατά τη γνώμη του, αδικαιολόγητη μετάθεση».
      ΝΙΚΟΛΑΟΣ ΣΑΛΑΓΙΑΝΝΗΣ: Για προσλήψεις μιλάμε.
      ΠΡΟΕΔΡΕΥΩΝ (Γεώργιος Σούρλας): Κύριε Σαλαγιάννη, μη διακόπτετε! Δεν σας διέκοψε ο Υπουργός. Έχει δικαίωμα να λέει αυτά που θέλει. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άρθρο 26, παράγραφος 3: «Υπάλληλος του δημοσίου ή νομικού προσώπου του ευρύτερου δημόσιου τομέα με οποιαδήποτε σχέση εργασίας, ο οποίος ισχυρίζεται ότι 1-1-1990 έως 31-10-1993 υπέστη μετάταξη ή μεταφορά αδικαιολόγητη ή καταχρηστική, μπορεί με αίτησή του, η οποία υποβάλλεται στην αρμόδια υπηρεσία εντός μηνός από τη δημοσίευση του παρόντος, να ζητήσει από την αρμόδια επιτροπή επαναφορά στη θέση που κατείχε, όταν έγινε η, κατά τη γνώμη του, αδικαιολόγητη ή καταχρηστική μετάταξη ή μεταφορά».   
      ΝΙΚΟΛΑΟΣ ΣΑΛΑΓΙΑΝΝΗΣ: Για ποιους μιλάμε, κύριε Υπουργέ;  Κύριε Πρόεδρε, δεν απαντά. Για προσλήψεις μιλάμε, δεν μιλάμε για τίποτε άλλο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, αυτός είναι ο ν. 2190/1994 που κρύβει το ΠΑΣΟΚ. Και εγώ ρωτώ τους ανθρώπους εκείνους, οι οποίοι μπορούν ακόμα να διατηρούν και τη μνήμη τους και, ταυτοχρόνως, την κρίση τους: Αν η Κυβέρνηση Καραμανλή είχε τολμήσει να φέρει τέτοια διάταξη μέσα στη Βουλή, κύριοι της Αριστεράς, ποια θα ήταν η άποψή σας;
      ΝΙΚΟΛΑΟΣ ΣΑΛΑΓΙΑΝΝΗΣ: Αυτή είναι η απάντησή σας για τις προσλήψεις; Αυτό λέει ο ν.  2190;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σκεφθείτε ότι το γεγονός πως η Κυβέρνηση Καραμανλή εισάγει σε ορισμένες περιπτώσεις τη συνέντευξη, όταν θέλει το ΑΣΕΠ και μέσω του ΑΣΕΠ, το χρησιμοποιεί το ΠΑΣΟΚ για να κάνει αυτήν την κριτική. Το ΠΑΣΟΚ το οποίο το ’94 έφερε αυτές τις διατάξεις με το ν. 2190, το κόμμα το οποίο, όπως σας είπα, κομματικοποίησε το κράτος και επιχείρησε μετά να κρατικοποιήσει το κόμμα. 
      ΝΙΚΟΛΑΟΣ ΣΑΛΑΓΙΑΝΝΗΣ: Γι’ αυτό μιλάμε σήμερα; Είστε σε δεινή θέση. Αυτή είναι η απάντησή σας  για τις προσλήψεις;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η απάντηση είναι αυτή. Γιατί ο ελληνικός λαός έχει και μνήμη και κρίση και η προπαγάνδα έχει όρια.
      ΝΙΚΟΛΑΟΣ ΣΑΛΑΓΙΑΝΝΗΣ:  Πάρτε πίσω τη φαύλη διάταξη!
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη δεύτερη με αριθμό 859/12-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Ανάπτυξης, σχετικά με τη χρηματοδότηση από τη ΑΤΕ της Ένωσης Γεωργικών Συνεταιρισμών Θεσσαλονίκης, η «ΟΜΟΣΠΟΝΔΙΑ», για να δραστηριοποιηθεί στον τομέα της βιομηχανικής τομάτας.
      Η επίκαιρη ερώτηση του συναδέλφου κ. Τζέκη έχει, αναλυτικότερα, ως εξής:
      «Η άρνηση της ΑΤΕ να χρηματοδοτήσει την Ένωση Γεωργικών Συνεταιρισμών Θεσσαλονίκης η «ΟΜΟΣΠΟΝΔΙΑ», για να δραστηριοποιηθεί στον τομέα βιομηχανικής τομάτας και η πρόθεσή της να την κλείσει με τη διαδικασία της εκκαθάρισης εν λειτουργία, δημιουργεί σοβαρούς κινδύνους σημαντικές ποσότητες βιομηχανικής τομάτας να μείνουν αδιάθετες και πυροδοτεί την ασυδοσία των εμποροβιομηχάνων, οι οποίοι εκμεταλλευόμενοι την έλλειψη της «ΟΜΟΣΠΟΝΔΙΑΣ» θα εκβιάσουν τους τοματοπαραγωγούς, για να αγοράσουν σε εξευτελιστικές τιμές την παραγωγή.
      Ερωτώνται οι κύριοι Υπουργοί:
      Τι ενέργειες θα κάνουν για να χρηματοδοτηθεί άμεσα η «ΟΜΟΣΠΟΝΔΙΑ», για να δραστηριοποιηθεί στον τομέα της τομάτας προς όφελος των τοματοπαραγωγών;» Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, η Ομοσπονδία Αγροτικών Συνεταιρισμών Θεσσαλονίκης είναι μια ιστορική οργάνωση, με πολύ μεγάλη προσφορά στον αγροτικό κόσμο της ευρύτερης περιοχής. Διαθέτει ένα πολύ καλό επιχειρησιακό όνομα, τόσο στην ελληνική όσο και στη διεθνή αγορά και θα πρέπει να πούμε ότι αξιοποιεί με τον καλύτερο τρόπο την αγροτική παραγωγή της ευρύτερης περιοχής. 
      Από την άλλη πλευρά όμως, σοβαρά διαχειριστικά λάθη που έγιναν στο παρελθόν, κακή οργάνωση και κακές διοικήσεις έχουν οδηγήσει την εταιρία σε σοβαρά οικονομικά αδιέξοδα. Αρκεί να πούμε ότι οι συνολικές υποχρεώσεις της μέχρι σήμερα ανέρχονται σε 19.000.000 ευρώ, από τα οποία τα 5.000.000 ευρώ είναι ληξιπρόθεσμα και τα 3.000.000 ευρώ είναι οφειλές σε ασφαλιστικά ταμεία και στους εργαζόμενους. 
      Η εταιρία δεν έχει βιωσιμότητα, σύμφωνα με τα οικονομικά στοιχεία που διαθέτει. Υπάρχει αδιέξοδο και, προκειμένου να εξασφαλιστεί το εισόδημα των τοματοπαραγωγών, έχουν γίνει πολλές συσκέψεις και έχουν γίνει πολλές, αν θέλετε, συζητήσεις γύρω από το πρόβλημα της Ομοσπονδίας. 


      Έγινε πρόταση από το διοικητή της Αγροτικής Τράπεζας η εταιρεία να οδηγηθεί σε εκκαθάριση εν λειτουργία, έτσι ώστε να απαγορευθεί η λήψη κάθε δικαστικού μέτρου τρίτων -και όχι της τράπεζας- να συνεχίσει τη λειτουργία της η ομοσπονδία με πλήρη χρηματοδότηση από την ΑΤΕ, να καταβληθούν τα δεδουλευμένα στους εργαζόμενους και να βρούμε χρόνο, έτσι ώστε να αναζητήσουμε λύσεις εξυγίανσης της εταιρείας. 
      Κανείς δεν είπε και κανείς δε θέλει να κλείσει η οργάνωση. Όσο για το άλλο που αναφέρει η επίκαιρη ερώτηση ότι δεν δανειοδοτείται, αυτό δεν ανταποκρίνεται στην πραγματικότητα, διότι την περίοδο αυτή καμιά επιχείρηση είτε ιδιωτική, είτε  συνεταιριστική, η οποία μεταποιεί τοματοπολτό, δεν παίρνει χρηματοδοτήσεις. 
      Αφού, λοιπόν, υπάρχει η δέσμευση από πλευράς Αγροτικής Τράπεζας ότι θα δοθούν κανονικά χρηματοδοτήσεις, οφείλει η διοίκηση της εταιρείας να υπογράψει τις συμβάσεις με τις ομάδες των παραγωγών και βέβαια να πάρει όλα εκείνα τα μέτρα, έτσι ώστε να λειτουργήσει κανονικά η βιομηχανία. 
      Εμείς πιστεύουμε ότι -όπως και σε άλλες περιπτώσεις, όπως είναι η πρώην ΣΕΚΟΒΕ, η οποία έχει αγοραστεί από την ομάδα τοματοπαραγωγών Δράμας και έγινε η ΣΕΚΟ και πάει πολύ καλά, όπως συνέβη με την ΕΟΓΑΛ- υπάρχει δυνατότητα και θα δοθεί μια καινούργια προοπτική στην εταιρεία, αν δημιουργηθεί ένας πρωτοβάθμιος κλαδικός συνεταιρισμός τοματοπαραγωγών, έτσι ώστε απαλλαγμένης χρεών να πάρουν την ομοσπονδία, να τη λειτουργήσουν σε σωστές βάσεις και να έχει  μια μακροχρόνια προοπτική, αλλά και οι αγρότες να μπορούν να καλλιεργούν τομάτα και να μεταποιείται το προϊόν τους στο εργοστάσιο της ομοσπονδίας. 
      ΠΡΟΕΔΡΕΥΩΝ (Γεώργιος Σούρλας):  Ο κ. Τζέκης έχει το λόγο. 
      Πιστεύω να είναι σύντομος, όπως και στη γραπτή του διατύπωση. Θέλω  να το εξάρω αυτό, ότι οι ερωτήσεις σας είναι οι πιο σύντομες. 
      ΑΓΓΕΛΟΣ ΤΖΕΚΗΣ:  Ευχαριστώ, κύριε Πρόεδρε. 
      Είναι γεγονός ότι η Ομοσπονδία Γεωργικών Συνεταιρισμών Θεσσαλονίκης είναι μια ιστορική οργάνωση, αλλά ιστορικές συνεταιριστικές οργανώσεις υπήρχαν σε όλη την Ελλάδα και αυτήν την ώρα δεν υπάρχουν, γιατί τις έκλεισαν οι κυβερνήσεις και οι διοικήσεις οι οποίες είτε πρόσκειντο προς τη σημερινή κυβέρνηση, είτε και προς τις προηγούμενες του ΠΑΣΟΚ. 
      Τι θέλω να πω με αυτό: είναι γνωστό ότι το ΚΚΕ προέβλεψε τι θα γίνει με το συνεταιριστικό κίνημα. Δεν ήταν υπέρ αυτού του συνεταιριστικού κινήματος που υπήρχε, έβαζε τις θέσεις του, αλλά  προσπαθούσε και να στηρίξει το υπάρχον, προς όφελος βέβαια της μικρομεσαίας αγροτιάς. 
      Έτσι, λοιπόν, αυτή η αντισυνεταιριστική πολιτική έφερε και τη συγκεκριμένη οργάνωση στο συγκεκριμένο σημείο. Δηλαδή, πλέον, δεν υπάρχει ο δρόμος της επιστροφής για την Ένωση Γεωργικών Συνεταιρισμών Ομοσπονδίας. Και ξέρουμε πολύ καλά, κύριε Πρόεδρε, ότι της χρηματοδότησης προηγείται η απόφαση. Υπάρχει, δηλαδή, απόφαση της Αγροτικής Τράπεζας Ελλάδας που λέει «δεν μπορώ να σε χρηματοδοτήσω, πρώτα πρέπει να ξεκαθαρίσουμε τι θα γίνει συνολικά με την ομοσπονδία». Γι’ αυτό και η θέση της Αγροτικής Τράπεζας, που είναι θέση της Κυβέρνησης, είναι να προχωρήσει στην εκκαθάριση εν λειτουργία. Έτσι προχώρησαν και άλλες συνεταιριστικές οργανώσεις και βέβαια είτε ιδιωτικοποιήθηκαν, όπως το ΑΓΝΟ, είτε έκλεισαν τις παραγωγικές δραστηριότητες και πουλήθηκε όλη η περιουσία σε ιδιώτες. 
      Άρα, λοιπόν, είναι συγκεκριμένη η ερώτηση και πρέπει συγκεκριμένη να είναι και η απάντηση από την Κυβέρνηση, γιατί αυτή διορίζει την Αγροτική Τράπεζα, δεν την διορίζει το ΚΚΕ. 
      Επομένως, η μη απόφαση χρηματοδότησης της ομοσπονδίας θα έχει μεγάλες συνέπειες για την περιοχή. Ήδη  προχθές οι τοματοπαραγωγοί της περιοχής ήταν σε κινητοποιήσεις, απέκλεισαν το δρόμο Θεσσαλονίκης - Βέροιας μπροστά  στο βιομηχανικό συγκρότημα της ομοσπονδίας. Να σας πω ότι ο πρόεδρος είναι  στέλεχος της Κυβέρνησης, ήταν και πολιτευτής της Κυβέρνησης, που σημαίνει ότι έχει στα χέρια του την απόφαση της Αγροτικής Τράπεζας για τη μη χρηματοδότηση. 
      Κύριε Υπουργέ, θέλουμε και μία εξήγηση. Είπατε ότι θα προσπαθήσετε να βρείτε ομάδα παραγωγών για να αγοράσει την ομοσπονδία. Ξέρετε εσείς οι μικρομεσαίοι αγρότες να έχουν τέτοια κεφάλαια για να αγοράσουν την ομοσπονδία; 
      Πραγματικά, αυτό είναι ένα πρόβλημα, όπως πρόβλημα είναι και αυτό που είπε η ΠΑΣΕΓΕΣ, η «γαλαζοπράσινη» ΠΑΣΕΓΕΣ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Είπε ότι θα πρέπει να δημιουργήσουμε μεγάλο συνεταιρισμό. Εδώ κλείνει η μια συνεταιριστική οργάνωση μετά την άλλη και οι «γαλοζοπράσινοι» συνεταιριστές, υποχείρια της σημερινής κυβέρνησης, όπως και της προηγούμενης, είναι οι νεκροθάφτες.
      Τελικά, κύριε Πρόεδρε, θέλουμε μία απάντηση. Οκτώ μήνες είναι απλήρωτοι οι εργαζόμενοι. Απολύθηκαν και δεν παίρνουν τις αποζημιώσεις τους. 
      Γι’ αυτό θα σας φέρουμε και άλλη ερώτηση, αλλά εμείς θέλουμε συγκεκριμένες απαντήσεις. Χρηματοδότηση προς όφελος των ντοματοπαραγωγών και όχι να βγάλουμε απέξω την ομοσπονδία, για να αλωνίσουν και πάλι οι εμποροβιομήχανοι και να αγοράσουν σε εξευτελιστικές τιμές από τους παραγωγούς, να μεταποιήσουν το προϊόν για να το φέρουν να το πουλήσουν πανάκριβα στον καταναλωτή, όπως γίνεται συνήθως.
      Κύριε Πρόεδρε, ευχαριστώ για την κατανόησή σας.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, γνωρίζει πολύ καλά ο συνάδελφος, διότι ασχολείται με τα συνεταιριστικά, ότι κανείς δεν θέλει να κλείσει η ομοσπονδία.
      ΑΓΓΕΛΟΣ ΤΖΕΚΗΣ: Ήμουν εργαζόμενος και εσείς ήσασταν, κύριε Υπουργέ και τα έχουμε ζήσει από μέσα.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κανείς δεν θέλει να κλείσει η ομοσπονδία και αυτό είναι σαφές. Προσπαθούμε να βρούμε λύσεις, έτσι ώστε να δώσουμε μία μακροχρόνια προοπτική στην οργάνωση. 
      ΑΓΓΕΛΟΣ ΤΖΕΚΗΣ: Όπως το ΑΓΝΟ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Προσπαθούμε μάλιστα να βρούμε λύσεις, οι οποίες έχουν δοθεί και στην ΝΕΟΓΑΛ και στη ΣΕΚΟ και οι εταιρείες αυτές πάνε αρκετά καλά.
      Θέλω λοιπόν να σας πω…
      ΑΓΓΕΛΟΣ ΤΖΕΚΗΣ: Μιλάμε για απόφαση, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με σας παρακαλώ να σας πω.
      Η απάντηση που έδωσε η Αγροτική Τράπεζα έλεγε «ελάτε να συζητήσουμε πώς μπορεί να πορευτεί η οργάνωση αυτή, έτσι ώστε να έχει προοπτική».
      Είναι πολύ νωρίς να μιλούμε για χρηματοδοτήσεις ντοματοπολτού και το ξέρουν όλοι όσοι ασχολούνται μ’ αυτό το προϊόν. Είναι πολύ νωρίς.
      ΑΓΓΕΛΟΣ ΤΖΕΚΗΣ: Μιλάμε για απόφαση, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πέραν αυτών, θέλω να σας πω ότι στη σύσκεψη που έγινε στην Αγροτική Τράπεζα –έγιναν δύο συσκέψεις, στην πρώτη ήμουν και εγώ παρών- τη λύση της ειδικής εκκαθάρισης την προέκριναν και οι ίδιοι οι εργαζόμενοι στην ομοσπονδία.
      ΑΓΓΕΛΟΣ ΤΖΕΚΗΣ: Όχι, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε, μη διακόπτετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Με συγχωρείτε, αλλά ήμουν παρών. Και οι ίδιοι ξέρουν ότι έτσι όπως «περπατάει» η ομοσπονδία, δεν έχει καμία προοπτική.
      Εμείς λοιπόν τι λέμε; Εμείς λέμε ότι μπορεί να δημιουργηθεί κάλλιστα ένας ισχυρός πρωτοβάθμιος κλαδικός συνεταιρισμός ντοματοπαραγωγών της ευρύτερης περιοχής της Θεσσαλονίκης, έτσι ώστε να μπορέσουν οι ίδιοι οι ντοματοπαραγωγοί να πάρουν τις τύχες της ομοσπονδίας στα χέρια τους, απαλλαγμένης χρεών και υποχρεώσεων.
      Βέβαια, να στηριχτεί χρηματοδοτικά η ομοσπονδία, έτσι ώστε να πληρωθούν το ταχύτερο δυνατόν οι εργαζόμενοι, αλλά και οι αγρότες οι οποίοι θα καλλιεργήσουν ντομάτα να δώσουν την ντομάτα στην ομοσπονδία και να μεταποιηθεί χωρίς να υπάρχει κανένα απολύτως πρόβλημα.
      Αυτά τα οποία αναφέρετε για κακούς μεταποιητές, για τιμές κλπ., θεωρώ ότι είναι άκαιρα.
      ΑΓΓΕΛΟΣ ΤΖΕΚΗΣ: Είναι άκαιρο αυτό; Μα το ζουν στο πετσί τους οι καταναλωτές. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Άκαιρα είναι, διότι τώρα δεν μπορούμε να συζητούμε για τιμές ντοματοπολτού. Να υπογραφούν τα συμβόλαια κανονικά λοιπόν…
      ΑΓΓΕΛΟΣ ΤΖΕΚΗΣ: Μα, κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε.
      ΑΓΓΕΛΟΣ ΤΖΕΚΗΣ: Μα δεν είναι άκαιρο, κύριε Πρόεδρε. Βοά η αγορά!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η Κυβέρνηση και η Τράπεζα δεν λειτουργούν κάτω από εκβιαστικές καταστάσεις και αν εσείς υποθάλπετε πέντε αγρότες να βγουν στο δρόμο για να δημιουργήσουν εκβιαστικά διλήμματα, εμείς σας λέμε ότι ψύχραιμα αντιμετωπίζουμε την κατάσταση. 
      Εμείς είμαστε εκείνοι οι οποίοι θα δώσουν οριστική λύση στο πρόβλημα της ομοσπονδίας, λύση βιωσιμότητας και προοπτικής για την οργάνωση και τους αγρότες της περιοχής. 
      ΑΓΓΕΛΟΣ ΤΖΕΚΗΣ: Και στηρίζετε τους εμποροβιομηχάνους για να κερδοσκοπήσετε σε βάρος των παραγωγών και των αγροτών.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη με αριθμό 835/19/7-4-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με το κλείσιμο της χωματερής στα Άνω Λιόσια.
      Η επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου, αναλυτικότερα έχει ως εξής:
      «Η χωματερή Άνω Λιοσίων λειτουργεί χωρίς όλους τους απαιτούμενους πολεοδομικούς όρους, αδειοδότηση και χωρίς να τηρούνται οι στοιχειώδεις αρχές της Κοινής Υπουργικής Απόφασης του 1997 και της Οδηγίας 75/442/ΕΟΚ. Επί πλέον, τα τελευταία έξι χρόνια, δέχεται τόνους λάσπης από το βιολογικό καθαρισμό της Ψυτάλλειας κατά παράβαση της ελληνικής και κοινοτικής νομοθεσίας.
      Το αποτέλεσμα όλων αυτών των παραβάσεων είναι η συνεχής υποβάθμιση της υγείας, του περιβάλλοντος, της ποιότητας ζωής και της αξιοπρέπειας των κατοίκων των γύρω περιοχών (Δήμος Άνω Λιοσίων, Δήμων Θριασίου, Ζεφυρίου και Πετρούπολης) και η κυβέρνηση, αντί να προσανατολίζεται στη σταδιακή μείωση των δραστηριοτήτων της χωματερής μέχρι το κλείσιμό της και την αποκατάσταση της περιοχής της, προωθεί την επέκτασή της σε μεγαλύτερες εκτάσεις.
      Ερωτάται ο κύριος Πρωθυπουργός:
      Α. Πότε σκοπεύει να σταματήσει η λειτουργία της και να αποκατασταθεί πλήρως το περιβάλλον; Γιατί επελέγη η ίδια περιοχή για τη διαχείριση των απορριμμάτων;  Με ποιο σκεπτικό θα εξακολουθήσει να λειτουργεί η χωματερή στην επιβαρημένη με ρυπογόνες δραστηριότητες περιοχή του Θριασίου;
      Β. Γιατί αν και η περιοχή, στην οποία προβλέπεται να γίνει επέκταση, θεωρείται δασική και αναδασωτέα (Α΄ ζώνη προστασίας), μεθοδεύεται από τον Περιφερειάρχη, σύμφωνα με καταγγελίες φορέων της περιοχής, ο αποχαρακτηρισμός της;»
      Στον κ. Αλαβάνο θα απαντήσει ο Υπουργός Περιβάλλοντος, Χωροταξίας και Δημοσίων Έργων κ. Σουφλιάς.
      Ορίστε, κύριε Υπουργέ, έχετε το λόγο.
      ΓEΩΡΓIΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, είναι γνωστό από πολλά χρόνια ότι η Αττική αντιμετωπίζει ένα πολύ μεγάλο θέμα διαχείρισης των στερεών αποβλήτων. Είχε ένα ΧΥΤΑ στα Λιόσια και έπρεπε να μην επιβαρύνεται μία περιοχή, αλλά να γίνεται μια ισόρροπη κατανομή αυτής της επιβάρυνσης. Έγινε ένας περιφερειακός σχεδιασμός για τη διαχείριση των στερεών αποβλήτων στην Αττική, εκπονήθηκε δε αυτός ο περιφερειακός σχεδιασμός με χρηματοδότηση του ΥΠΕΧΩΔΕ, κατόπιν μιας προγραμματικής συμφωνίας ΥΠΕΧΩΔΕ, περιφέρειας Αττικής και ΕΣΔΚΝΑ. 
      Το αποτέλεσμα αυτού του περιφερειακού σχεδιασμού που παραδόθηκε το Μάιο του 2003 αποτυπώθηκε στο νόμο 3164/2003 που ψηφίστηκε στη Βουλή και ο σχεδιασμός αυτός προβλέπει τρεις πλέον θέσεις για να γίνουν εγκαταστάσεις ολοκληρωμένης διαχείρισης αποβλήτων.
      Οι τρεις αυτές θέσεις είναι οι εξής: Μια θέση ΧΥΤΑ, δηλαδή Χώρου Υγειονομικής Ταφής Απορριμμάτων στη Δυτική Αττική και συγκεκριμένα επελέγη η θέση Σκαλιστήρι στη Φυλή και δύο ΧΥΤΑ στην Ανατολική Αττική, ένας στο Βραγόνι της Κερατέας και ο άλλος στο Μαύρο Βουνό Γραμματικού. 
      Πρέπει εδώ να σημειώσω ότι σε ό,τι αφορά αυτόν το ΧΥΤΑ της Φυλής, αλλά και οι άλλοι δύο έχουν ενταχθεί πλέον για χρηματοδότηση στο Ταμείο Συνοχής και έχουν πάρει και την έγκριση. Μάλιστα, ο ΧΥΤΑ της Φυλής προβλέπεται να έχει έναν προϋπολογισμό 53.345.000 ευρώ. Το σύνολο και των τριών είναι της τάξεως των 110.000.000 ευρώ και από τη στιγμή που αυτοί κατασκευαστούν και αρχίσουν να λειτουργούν θα αμβλυνθεί πολύ η υφισταμένη κατάσταση στα Άνω Λιόσια. Η λειτουργία –σας το λέω, επειδή ρωτάτε γι’ αυτό- του ΧΥΤΑ των Άνω Λιοσίων θα σταματήσει, όταν αρχίσει η λειτουργία αυτών των έργων. Υπολογίζουμε ότι μέσα στο 2008 θα έχει γίνει αυτό.
      Σε ό,τι αφορά τώρα την απόρριψη λάσπης από την Ψυτάλλεια, το ξέρετε το θέμα και πρέπει να το επαναλάβω. Προβλεπόταν μια μονάδα αποξήρανσης της ιλύος της Ψυτάλλειας και υπάρχει μία καθυστέρηση πέντε ετών για να κατασκευαστεί αυτή η μονάδα. Και όχι μόνο αυτό, αλλά ο αρχικός προϋπολογισμός της Ψυτάλλειας ήταν 130.000.000 ευρώ, με προσαυξήσεις και συμπληρωματικές συμβάσεις έφθασε στα 202.000.000 ευρώ και αυτή η εγκατάσταση της ξήρανσης, αυτή η μονάδα δεν έγινε. 
      Αποτέλεσμα είναι αυτή τη στιγμή να μην ξέρουμε τι να κάνουμε την ιλύ, αποτέλεσμα επίσης είναι να έχουμε πάει στο Ευρωπαϊκό Δικαστήριο, αποτέλεσμα ακόμη είναι να δημιουργείται και το πρόβλημα που εσείς επισημαίνετε, δηλαδή γιατί να πέφτει αυτή η λάσπη στο ΧΥΤΑ Λιοσίων. Πάντως, υπάρχουν δύο κοινές υπουργικές αποφάσεις του 1997 και του 2003  που επιτρέπουν να πέφτουν αυτές οι λάσπες, να μεταφέρονται στο ΧΥΤΑ Λιοσίων, γιατί ήταν μία λύση ανάγκης.
      Τι κάνουμε σήμερα; Σήμερα έχουμε δύο διαγωνισμούς. Ένα διαγωνισμό για ενδιάμεση αντιμετώπιση της λάσπης και ένα διαγωνισμό για την οριστική λύση του προβλήματος, με την κατασκευή δηλαδή της μονάδος ξήρανσης της λάσπης που υπολογίζουμε ότι στο τέλος του 2007 θα είναι έτοιμη και δεν θα έχουμε πρόβλημα.
      Όσο για το άλλο θέμα, ότι κάποιο κομμάτι αυτού του ΧΥΤΑ στο Σκαλιστήρι Φυλής είναι μέσα στα πλαίσια της Α΄ ζώνης του όρους Αιγάλεω που είναι ζώνη απολύτου προστασίας και αποκατάστασης του φυσικού περιβάλλοντος, πρέπει να σας ενημερώσω ότι σύμφωνα με τις διατάξεις της παραγράφου 7, του άρθρου 14, του ν. 3044 του 2002, επιτρέπεται η ανταλλαγή εκτάσεων της ζώνης Ε΄ που προβλέπεται για υγειονομική ταφή, ανακύκλωση κλπ. με περιοχή της ζώνης Α΄.


    Το ότι υπάρχουν αντιδράσεις είναι γεγονός. Πάντως πρέπει να γίνει ο ΧΥΤΑ και θα προχωρήσει προς αυτή την κατεύθυνση. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Πρόεδρος του Συνασπισμού, κ. Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Υπουργέ, κατ’ αρχήν να σας καλωσορίσω, παρά το γεγονός ότι η ερώτηση απευθύνεται στον Πρωθυπουργό, ο οποίος σε δεκαπέντε λεπτά θα είναι εδώ. Δεν καταλαβαίνω γιατί αποφεύγει τις συζητήσεις και το διάλογο πάνω στα θέματα του κοινοβουλευτικού ελέγχου. 
     Να πω ότι οι περισσότεροι στο σπίτι μας έχουμε το σαλόνι, έχουμε την κρεβατοκάμαρα, υπάρχει η κρεβατοκάμαρα των παιδιών, υπάρχει το αποχωρητήριο. Στο αποχωρητήριο περνάμε πέντε λεπτά, δέκα λεπτά, μισή ώρα, μία ώρα την ημέρα; Εδώ έχουμε καταδικάσει κατοίκους της δυτικής Αττικής να είναι στο αποχωρητήριο όλου του λεκανοπεδίου σε όλη τους τη ζωή. Και αν ήταν αυτός ο ΧΥΤΑ και αυτή η χωματερή δίπλα στο Κολωνάκι ή αλλού θα είχε κλείσει. Και αισθάνομαι λύπη, κύριε Υπουργέ, όταν σας βλέπω να μου αναφέρεστε σε ένα νόμο σχετικά με τον σχεδιασμό και τις χωροθετήσεις, ο οποίος προωθήθηκε από την προηγούμενη κυβέρνηση και τον οποίο δεν ψήφισε η Νέα Δημοκρατία. Ως Αντιπολίτευση είχατε εναντιωθεί και είχατε πει ότι θα δείτε το θέμα των σκουπιδιών σε μηδενική βάση. Και έρχεστε εδώ και μου λέτε πάλι και υπερασπίζεστε την περίπτωση της Φυλής η οποία είναι μια επέκταση της χωματερής των Άνω Λιοσίων και μάλιστα σε δασική έκταση.
     Θέλω να καταθέσω στα Πρακτικά τρία έγγραφα. Το πρώτο είναι ένα έγγραφο της Ευρωπαϊκής Επιτροπής, Γενική Διεύθυνση Περιβάλλοντος, 1η Μαρτίου 2005, που αναφέρει:«όσον αφορά τη λυματολάσπη από την Ψυτάλλεια, η Επιτροπή έχει ξεκινήσει μια διαδικασία παραπομπής κατά της Ελλάδας για πλημμελή εφαρμογή της οδηγίας 75/442/ΕΟΚ περί αποβλήτων». Λέτε, πέντε χρόνια δεν έχουν προχωρήσει τα έργα, τέσσερα χρόνια επί ΠΑΣΟΚ και ένας χρόνος δικό σας. Τι γίνεται; Δεν μπορεί να χύνεται αυτή η λάσπη εκεί. 
     Δεύτερον. Έγγραφο του δασάρχη στην Περιφέρεια Αττικής, κ. Γιώργου Αμοργιανιώτη, όπου τμήμα των εκτάσεων της νέας χωματερής είναι αναδασωτέο και οι άλλες θεωρούνται δασικές εκτάσεις. 
     Και έγγραφο της Νομαρχίας, όπου έχουν επιβληθεί ποινές -και κατά τη διάρκεια της νέας διακυβέρνησής- στο ΧΥΤΑ για διαρροή στραγγισμάτων, για εκδήλωση πυρκαγιάς προηγούμενα, για κατάρρευση πρανούς και απόθεση απορριμμάτων σε ήδη αποκατεστημένο χώρο.
     Κύριε Υπουργέ, περιμένω στη δευτερολογία σας να μην υποστηρίξετε μέτρα και ρυθμίσεις που είχε πάρει η κυβέρνηση του ΠΑΣΟΚ και στα οποία είχατε και εσείς εναντιωθεί. 
     Ευχαριστώ.
     (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλαβάνο. Ο κ. Σουφλιάς έχει το λόγο. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πιστεύω ότι δεν θα έχετε αντίρρηση ότι τον Πρωθυπουργό, που είναι πάντα πολυάσχολος, μπορεί να τον αντικαταστήσει ο αρμόδιος Υπουργός. Δεν φαντάζομαι να έχετε αντίρρηση έπ’ αυτού. 
     Και έρχομαι στα θέματα που θίξατε. Κατ’ αρχήν για τη λάσπη σας είπα ότι πράγματι, στα πέντε χρόνια που έπρεπε να έχει τελειώσει αυτή η εγκατάσταση ξήρανσης της λάσπης, ο ένας χρόνος είναι δικός μας. Εμείς στον ένα χρόνο βρήκαμε αυτή την κατάσταση, έπρεπε να προχωρήσουμε σε διαγωνισμό, σε μελέτη και οριστικοποίηση της μελέτης. Αυτά κάναμε. Έχουμε προεπιλέξει τους ομίλους. Και σας είπα, μέχρι το τέλος του 2007 θα είναι κατασκευασμένη αυτή η μονάδα ξήρανσης της λάσπης. Κάτι ταχύτερο δεν θα μπορούσαμε να κάνουμε. Αυτή την κατάσταση παραλάβαμε και ήταν μια απαράδεκτη κατάσταση. 
     Εδώ, δε, θέλω να σημειώσουμε και το εξής. Το αρχικό κόστος αυτής της μονάδος προβλεπόταν για 30.000.000 ευρώ. Τώρα είναι πάνω από 40.000.000 και το χειρότερο είναι ότι αυτά τα χρήματα τώρα πρέπει να τα δώσουμε από εθνικούς πόρους. Δηλαδή θα δώσουμε τώρα 40.000.000-45.000.000 από εθνικούς πόρους, ενώ θα μας στοίχιζε 15.000.000 –το μισό των 30- γιατί τα άλλα θα τα είχε χρηματοδοτήσει η Ευρωπαϊκή Ένωση. 
      Ενπάση περιπτώσει, προχωρούμε. Και προχωρούμε και στην αντιμετώπιση της λάσπης στον ενδιάμεσο χρόνο με έναν άλλο διαγωνισμό, ώστε να μην πηγαίνει η λάσπη στα Λιόσια. Αλλά για λόγους ανάλυσης είμαστε υποχρεωμένοι να τη στείλουμε εκεί τη λάσπη.
	Σε ό,τι αφορά τώρα το θέμα της περιοχής: Είπατε ότι δεν μπορεί να επιβαρύνεται και έχετε δίκιο. Αλλά αν πάρετε την Αττική, πόσοι είναι οι χώροι στους οποίους μπορούν να πάνε αυτά τα απορρίμματα; Και δεν φαντάζομαι να πιστεύει κανείς ότι αυτά πρέπει να πάνε στην Εύβοια ή στη Θήβα. Πρέπει να είναι στην περιοχή της Αττικής. Έχουν γίνει, λοιπόν, πάρα πολλές συζητήσεις επί πάρα πολλά χρόνια, έχουν γίνει μελέτες, ο καθένας υποδεικνύει και από μία θέση, κανένας δεν θέλει να έχει το αποχωρητήριο δίπλα του, αλλά κάπου πρέπει να πάει. Και αν θέλετε την προσωπική μου άποψη και την άποψη του σημερινού Υπουργού ΠΕΧΩΔΕ, ορθώς ψηφίστηκαν τότε με νόμο οι θέσεις, για να σταματήσει αυτή η συζήτηση «όχι εδώ, εκεί». Και εν πάση περιπτώσει, έστω κι αν υπήρξαν διαφωνίες, αυτός είναι ο νόμος, αυτή είναι η απόφαση.
      Η θέση, λοιπόν, του Υπουργού ΠΕΧΩΔΕ είναι ότι πρέπει να κλείσουμε αυτή τη συζήτηση, να συμφωνήσουμε όλοι ότι αυτές είναι οι θέσεις, διότι αν την ανοίξουμε ξανά, για πάρα πολλά χρόνια θα ταλαιπωρείται όχι μόνο η Αττική, αλλά τα ίδια τα Λιόσια, για τα οποία σήμερα, σωστά βεβαίως, ενδιαφέρεστε. Θα ταλαιπωρούνται τα ίδια τα Λιόσια και θα ταλαιπωρείται όλος ο κόσμος.
	Εγώ λοιπόν πιστεύω, ανεξάρτητα από εκείνη τη θέση, ότι θα πρέπει και η σημερινή κυβέρνηση να ακολουθήσει αυτή τη γραμμή. Σας είπα ότι χρηματοδοτούνται τα έργα, πάμε γρήγορα, κάποια στιγμή θα έχουν τελειώσει και δεν θα υπάρχει πλέον η κατάσταση που υπάρχει σήμερα. Θα έλεγα μάλιστα ότι εκείνο που πρέπει να δούμε είναι να πάμε και σε άλλους τρόπους αντιμετώπισης αυτών των απορριμμάτων, αυτών των στερεών αποβλήτων. Αυτή είναι η προσπάθεια που κάνει σήμερα το ΥΠΕΧΩΔΕ μελετώντας συστηματικά, με περίσκεψη και σύνεση άλλους τρόπους αντιμετώπισης των απορριμμάτων. Πάντως προχωράμε προς τη λύση αυτή, χρηματοδοτούνται από την Ευρωπαϊκή Ένωση, ο διαγωνισμός πλέον έχει γίνει και πιστεύω ότι μέχρι το 2008 θα έχουν τελειώσει όλα και θα έχουμε έναν καινούργιο ΧΥΤΑ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
	Εισερχόμεθα στη συζήτηση των επίκαιρων ερωτήσεων δευτέρου κύκλου.
      Πρώτη είναι η με αριθμό 865/12-4-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να καταθέσει στη Βουλή νομοσχέδιο για τις εκκλησιαστικές σχολές.
 	Η επίκαιρη ερώτηση της κ.Δαμανάκη έχει ως εξής: 
	«Από δημοσιεύματα του Τύπου και άρθρα ειδικών έχει γίνει γνωστό ότι το Υπουργείο Παιδείας και Θρησκευμάτων σιωπηρώς και εν κρυπτώ έχει ολοκληρώσει την επεξεργασία νομοσχεδίου, το οποίο μάλιστα έχει διανείμει και επιλεκτικά, με το οποίο προωθείται η προαγωγή σε ανώτατες σχολές πανεπιστημιακού επιπέδου των τεσσάρων εκκλησιαστικών σχολών που υπάρχουν. Στην ουσία πρόκειται για την ίδρυση με δαπάνες του κράτους παρακρατικού εκκλησιαστικού πανεπιστημίου υπό τον απόλυτο έλεγχο της ηγεσίας της εκκλησίας και με Πρύτανη τον Αρχιεπίσκοπο.
      Ερωτάται η κυρία Υπουργός Παιδείας: 
      Εάν και πότε προτίθεται να καταθέσει στη Βουλή νομοσχέδιο για τις εκκλησιαστικές σχολές; 
      Θα συζητηθεί το θέμα στον «εθνικό διάλογο για την παιδεία» στα πλαίσια της διασφάλισης της ποιότητας στην ανώτατη εκπαίδευση;
      Θεωρεί νόμιμο, σκόπιμο και ωφέλιμο να μην υπόκεινται οι εκκλησιαστικές σχολές στους ισχύοντες κανόνες λειτουργίας της εκπαίδευσης;»   
      Θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      Κυρίες και κύριοι συνάδελφοι, παρακαλώ και τους υπουργούς και τους ερωτώντες να περιοριστούν στα χρονικά όρια του Κανονισμού, για να συνεχίσουμε αργότερα με το νομοθετικό έργο.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, όταν αναλάβαμε την εξουσία το Μάρτιο του περασμένου έτους, θα ήθελα να γνωρίζει το Κοινοβούλιο και η επερωτώσα Βουλευτής ότι το μόνο νομοσχέδιο, το μόνο πακέτο ιδεών -επιτρέψτε μου να πω- που μας παρέδωσε ο προκάτοχός μας Υπουργός Παιδείας, ο κ. Ευθυμίου, ήταν ένα σχέδιο νόμου για την εκκλησιαστική εκπαίδευση, το οποίο μαζί με τον τότε Γενικό Γραμματέα Εκκλησιαστικών Θεμάτων, τον Κ. Κονιδάρη, και με μίαν επιτροπή που είχε συσταθεί με σύμφωνη γνώμη μεταξύ πολιτείας και εκκλησίας –περιελάμβανε στους κόλπους της η επιτροπή εκπροσώπους και από την εκκλησία και από την πολιτεία- είχε ολοκληρώσει το έργο της και είχε εκπονήσει αυτό το σχέδιο νόμου.
     Αυτό το σχέδιο νόμου, λοιπόν, ήταν το μοναδικό που μας παρεδόθη και, επειδή σε πολλά σημεία η εκκλησιαστική εκπαίδευση στα εαυτής, έπρεπε να διορθωθεί. Έπρεπε, αφού γίνονταν προφανώς και άλλες συζητήσεις για να βελτιωθεί ακόμα περαιτέρω αυτό το θεσμικό πλαίσιο, να καταλήξει, μετά από την ψήφιση στο Κοινοβούλιο, σ’ ένα καινούργιο θεσμικό πλαίσιο, ικανό να εγγυηθεί την ποιοτική λειτουργία και να είναι αποτελεσματικό. 
     Όσον αφορά το μέρος του νομοσχεδίου που αναφέρεται στις ανώτατες εκκλησιαστικές σχολές, γνωρίζετε ότι υπάρχουν τέσσερις ανώτερες εκκλησιαστικές σχολές σήμερα, στην Αθήνα, στη Θεσσαλονίκη, στη Βελά των Ιωαννίνων, την οποία πρόσφατα επισκέφθηκα και συζήτησα με το εκπαιδευτικό προσωπικό και τους φοιτητές της, και η αντίστοιχη σχολή που λέγεται Πατριαρχική Σχολή στην Κρήτη. Αυτές οι σχολές αναφέρονται μέσα στο νομοσχέδιο ως προς το μετασχηματισμό τους σε ανώτατες ακαδημίες, δηλαδή σε ανώτατες παραγωγικές σχολές για να δίνουν θεολόγους στην εκκλησία, για τις ανάγκες καθαρά και μόνο της εκκλησίας.
     Θα ήθελα να σας πω ότι σήμερα έχουμε ενημερώσει όλες τις ενδιαφερόμενες πλευρές και βρισκόμαστε στο εξής σημείο: Βελτιώνουμε ακόμα περισσότερο αυτό το σχέδιο νόμου, ώστε να προσαρμοστεί περισσότερο στο θεσμικό πλαίσιο για την ανώτατη εκπαίδευση, το οποίο είναι κοινά παραδεκτό, και κυρίως να ρυθμιστούν με βάση τα όσα ορίζονται για την ανώτατη εκπαίδευση εκείνα τα θέματα που αφορούν το προσωπικό, τα προγράμματα διδασκαλίας, δηλαδή το αντικείμενο διδασκαλίας, τα διοικητικά όργανα που πρέπει να είναι ανάλογα με αυτά των ανωτάτων εκπαιδευτικών ιδρυμάτων και όλες τις άλλες λεπτομέρειες. 
     Βρισκόμαστε, λοιπόν, σε αυτό το σημείο και σας διαβεβαιώνω ότι δέχθηκα τους καθηγητές και το σύνολο των φοιτητών της Ανωτέρας Εκκλησιαστικής Σχολής Αθηνών, όπως επίσης δεχθήκαμε και μιλήσαμε ήδη με τη Σχολή της Θεσσαλονίκης. Πριν από λίγες μέρες επισκέφθηκα τη Βελά και μίλησα με όλους και προφανώς θα δεχθώ και την Εκκλησιαστική Σχολή της Κρήτης, έτσι ώστε σιγά-σιγά μαζί με την Υπουργό να κάνουμε αυτό το σχέδιο να είναι όντως στα μέτρα των αναγκών που ορίζει και η Εκκλησία, όσον αφορά το τι θέλει να παράγει, αλλά κυρίως η πολιτεία η οποία θα πρέπει να δώσει στην εκκλησία ένα θεσμικό πλαίσιο, το οποίο να είναι πλήρως προσαρμοσμένο προς ό,τι ορίζει ο καταστατικός χάρτης της ανώτατης εκπαίδευσης.
     Επίσης, θα ήθελα να δηλώσω -και θα μιλήσω γι’ αυτό στη δευτερολογία μου- ότι σε καμία περίπτωση δεν πρόκειται για ίδρυση παρακρατικού εκκλησιαστικού πανεπιστημίου και πολύ περισσότερο με πρύτανη τον Αρχιεπίσκοπο.
     Ευχαριστώ πολύ.
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Δαμανάκη.
     ΜΑΡΙΑ ΔΑΜΑΝΑΚΗ: Κύριε Πρόεδρε, αυτό που συζητούμε και μας ενδιαφέρει είναι το τι θα πράξει η παρούσα Κυβέρνηση σε σχέση με το αίτημα το οποίο προβάλλεται από διάφορους εκκλησιαστικούς κύκλους για την ανωτατοποίηση, όπως λέγεται και δεν έχω το χρόνο για να το αναπτύξω τώρα, των εκκλησιαστικών σχολών και για το οποίο σας παρακαλώ να έχω μια σαφή απάντηση.
     Η παρούσα Κυβέρνηση διένειμε νομοσχέδιο. Αυτό είναι βέβαιο και αναφέρεται σε πλείστες εφημερίδες, μεταξύ των οποίων είναι και η «ΚΑΘΗΜΕΡΙΝΗ» για να μην αναφέρω άλλες. Στα σημεία, που είχαν δοθεί στη δημοσιότητα, αναφερόταν ότι ο Αρχιεπίσκοπος θα είναι ισόβιος αντιπρύτανης. Παρακαλώ η κυβέρνηση να τοποθετηθεί συγκεκριμένα για το τι πρόκειται να κάνει.
     Τα σημεία που απαιτούν διευκρίνιση είναι τα εξής: Πρώτον, θα καταθέσει νομοσχέδιο για την ανωτατοποίηση των εκκλησιαστικών σχολών; Αν κατάλαβα καλά, ο κύριος Υπουργός είπε εδώ ότι θα κατατεθεί τέτοιο νομοσχέδιο το οποίο βελτιώνει η Υπουργός κλπ..
     Επίσης, σας παρακαλώ να έχω το σχόλιό σας για τη δήλωση του κ. Αντώναρου ο οποίος, μετά από την κινητοποίηση στη Θεσσαλονίκη των θεολογικών σχολών του Πανεπιστημίου, δηλώνει ότι «ο διάλογος θα αφορά στην ποιοτική αναβάθμιση του περιεχομένου των σπουδών, αλλά δεν υπάρχει κυβερνητική πρόθεση υποβολής νομοσχεδίου για την ανωτατοποίηση των ιερατικών σχολών». Ποιος έχει δίκιο; Ο κ. Αντώναρος, η κυρία Υπουργός, ο κ. Καλός; Εν τέλει, είναι αυτό σοβαρή Κυβέρνηση; Αυτό μας ενδιαφέρει και παρακαλώ να έχουμε μια σαφή απάντηση.
     Δεύτερον, η Αρχιεπισκοπή εξέδωσε μια ανακοίνωση, η οποία λέει ότι «Η Ιερά Σύνοδος που συνεδρίασε υπό τον κ. Χριστόδουλο αποφάσισε να συστήσει τριμελή επιτροπή για το θέμα με συμμετοχή εκπροσώπων της Εκκλησίας, του Υπουργείου και του Πανεπιστημίου Αθηνών».
    Το υπουργείο μετέχει σε επιτροπή που συστήνει η εκκλησία; Αυτό θεωρείται λογικό με βάση τα όσα ισχύουν όσον αφορά το σύνταγμα, τους νόμους του κράτους, μ’ αυτά που συμβαίνουν;
    Κύριε Πρόεδρε, το θέμα είναι πολύ σοβαρό. Η κυρία Υπουργός που δεν είναι σήμερα εδώ, ανέβαλε την ερώτηση πριν δύο εβδομάδες για να έλθει η ίδια να απαντήσει και να τοποθετηθεί υπεύθυνα. Δεν υποτιμώ καθόλου τον κύριο Υφυπουργό. Αυτό το οποίο μ’ ενδιαφέρει είναι να έχω μια συγκεκριμένη απάντηση από την Κυβέρνηση. 
    Δεν είναι δυνατόν όταν γίνονται κινητοποιήσεις από ευρύτατους κύκλους, απ’ όλες τις θεολογικές σχολές των πανεπιστημίων, να βγαίνει ο κυβερνητικός εκπρόσωπος και να καθησυχάζει τα πράγματα και να λέει: «δεν πρόκειται να καταθέσουμε νομοσχέδιο ανωτατοποίησης των σχολών» μ’ αυτούς τους όρους μάλιστα και σήμερα να έρχεται εδώ ο κύριος Υπουργός και να λέει τα αντίθετα.
    Παρακαλώ η κυβέρνηση να αποσαφηνίσει τη στάση της. Όσον αφορά τα περί εθνικού διαλόγου, δεν ξέρω τι νόημα έχει πια αυτός ο εθνικός διάλογος για την παιδεία αν δεν συζητούμε απολύτως τίποτα.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Εθνικής Παιδείας και Θρησκευμάτων κ. Καλός, για να δευτερολογήσει.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όσον αφορά τα περί εθνικού διαλόγου, η ερωτώσα βουλευτής μπορεί να έχει και να εκφράζει το δικό της σκεπτικισμό ή τις δικές της απόψεις. Θα ήθελα να σας πω, κυρία Δαμανάκη, ότι για μας δεν είναι θέμα εθνικού διαλόγου το περιεχόμενο του εκκλησιαστικού νομοσχεδίου, για τον απλούστατο λόγο ότι είναι ειδικευμένο θέμα, περιορισμένου ενδιαφέροντος, αφορά μόνο, σας λέω την παραγωγή στελεχών για την εκκλησία. Η εκκλησία εκφράστηκε στη δική μας επιτροπή, στην επιτροπή που λειτούργησε, σας είπα, και την οποία έχει συστήσει ο κ. Ευθυμίου. Είπε τις απόψεις της σε μας. Εμείς δεν μετέχουμε σε καμία επιτροπή –δήλωσή μου- που έγινε στην εκκλησία. Δεν ξέρω τι λέει η ανακοίνωση. Εγώ σας λέω ότι οι βελτιώσεις του νομοσχεδίου έγιναν πάνω στο σχέδιο Ευθυμίου –επιτρέψτε μου να το πω έτσι- σε επιτροπή που λειτούργησε στο Υπουργείο Παιδείας και για την οποία είχαμε ευθύνη εμείς ως πολιτεία. Και εδώ, να είναι, σας παρακαλώ, τελεσίδικο αυτό, να το κατανοήσετε και να κλείσει αυτό το θέμα. 
    Όσον αφορά, κυρία Δαμανάκη, το πότε θα έλθει αυτό το νομοσχέδιο, νομίζω ότι η νομοθετική πρωτοβουλία- το καταλαβαίνετε και πολιτικώς πλέον- είναι στα χέρια της Κυβέρνησης. Εμείς συζητούμε και βελτιώνουμε αυτό το νομοσχέδιο, καθώς έχουμε υποχρέωση να έχουμε μπροστά μας αυτό το θέμα ολοκληρωμένο. Το πότε θα έλθει; Εγώ δεν αντιδικώ ούτε με τον κ. Αντώναρο ούτε με καμία δήλωση του κυβερνητικού εκπροσώπο. Ξέρετε πώς αποφασίζεται το πότε έρχονται τα διάφορα νομοσχέδια στη Βουλή. Δηλαδή η επιλογή του χρόνου, για να μην πω timing κλπ., είναι ευθύνη σε πολιτικό επίπεδο πλέον της Κυβερνήσεως. Έτσι λοιπόν, το πότε θα έλθει αυτό, θα το αποφασίσει η Κυβέρνηση. Δεν βλέπω να λέτε τίποτα το διαφορετικό. Σας ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Προχωρούμε στην με αριθμό 860/12-4-05 επίκαιρη ερώτηση του Βουλευτή του ΚΚΕ κ. Δημητρίου Τσιόγκα, προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με τον συμψηφισμό των προκαταβολών που έλαβαν οι αγρότες, που υπέστησαν ζημιές από τον παγετό λόγω καθυστέρησης καταβολής των αποζημιώσεων.
    Η επίκαιρη ερώτηση του κυρίου συναδέλφου αναλυτικότερα έχει ως εξής:
    «Οργή και αγανάκτηση προκαλούν στους αγρότες, που η παραγωγή τους καταστράφηκε από παγετό, την περίοδο Δεκέμβριος 2003- Φεβρουάριος 2004, οι επιστολές της ΑΤΕ με τις οποίες τους ζητούν μέχρι τις 12-4-2005 να επιστρέψουν τις προκαταβολές που πήραν έναντι των αποζημιώσεων, διαφορετικά τα ποσά των προκαταβολών θα βεβαιωθούν στις αρμόδιες Δ.Ο.Υ. για να εισπραχθούν σύμφωνα με τις ισχύουσες διατάξεις του Κώδικα Δημοσίων Εσόδων.
    Οι επιστολές αυτές δείχνουν τον ψηφοθηρικό χαρακτήρα των προκαταβολών και των υποσχέσεων της Κυβέρνησης για εξόφληση των αποζημιώσεων εντός τριμήνου από τη συγκομιδή της παραγωγής.
    Ερωτώνται οι κύριοι Υπουργοί: Θα παρατείνουν τις προκαταβολές άτοκα, για να συμψηφισθούν με τις αποζημιώσεις που δικαιούνται από τον ΕΛΓΑ, μιας και οι παγετόπληκτοι αγρότες δεν έχουν καμία ευθύνη για την καθυστέρηση καταβολής των αποζημιώσεων;»
    Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, κατ’ αρχάς, πρέπει να πούμε ότι δεν ανταποκρίνονται στην πραγματικότητα αυτά τα οποία γράφονται στην ερώτηση, ότι δηλαδή έχει καθυστερήσει η καταβολή των αποζημιώσεων. Για τη φυτική παραγωγή οι αποζημιώσεις της περιόδου εκείνης, Δεκέμβριος 2003- Φεβρουάριος 2004, ύψους 150.000.000 ευρώ έχουν καταβληθεί κανονικά σε τρεις μήνες από τη συγκομιδή του προϊόντος, όπως αναφέρει το προεκλογικό μας πρόγραμμα. Έχουν καταβληθεί όλες οι αποζημιώσεις για τη φυτική παραγωγή.
      Εσείς, όμως, αναφέρεστε σ΄ ένα άλλο κεφάλαιο. Αναφέρεστε σ΄ ένα γεγονός που αποτελεί μία ωμή παρέμβαση του ΠΑΣΟΚ, προεκλογική παρέμβαση, ωμή παρέμβαση μέσω του κράτους στις εκλογές του Μαρτίου 2004. Αναφέρεστε στο γεγονός ότι στις 26-2-2004, οκτώ ημέρες πριν από τις εκλογές με κοινή υπουργική απόφαση των κ. Χριστοδουλάκη και Δρυ δόθηκε δάνειο διάρκειας έξι μηνών, ως προκαταβολή, σε παραγωγούς οι οποίοι επλήγησαν από τον παγετό, χωρίς να διαπιστωθεί εάν όσοι έκαναν αίτηση όντως είχαν πληγεί, χωρίς να διαπιστωθεί –προσέξτε, κύριοι συνάδελφοι- εάν όσοι είχαν κάνει αίτηση για να κάνουν προκαταβολή αποζημίωσης είχαν ή δεν είχαν δένδρα. Και αυτό αποδεικνύεται από τον τρόπο της εξόφλησης της προκαταβολής αυτής, του δανείου αυτού, που αναφέρει ότι η εξόφληση θα γίνει είτε με συμψηφισμό της αποζημίωσης, εφόσον υπάρχει καταστροφή, είτε από τα βιβλιάρια των αγροτών, εφόσον στα βιβλιάρια υπάρχουν χρήματα, δηλαδή εφόσον υπάρχουν οι επιδοτήσεις, είτε από τα δημόσια ταμεία, αν αυτοί δεν έχουν δένδρα και δεν παίρνουν αποζημιώσεις. Δηλαδή, όσοι έκαναν αίτηση τότε, ανεξάρτητα αν είχαν δένδρα ή δεν είχαν, πήραν χρήματα. 
      Και είναι χαρακτηριστικό αυτό που θα σας πω: Ο Πρόεδρος του ΕΛΓΑ ο κ. Κατσαρός σε περιοδεία που έκανε στην Κρήτη, παρουσία του παραδέχθηκαν παραγωγοί του Νομού Ηρακλείου ότι από τους εκατόν πενήντα παραγωγούς οι οποίοι πήραν το δάνειο εκείνο οι είκοσι πέντε μόνο είχαν δένδρα.
      Πρόβλημα υπάρχει, υπάρχει στους φτωχούς παραγωγούς, οι οποίοι προεκλογικά πήραν το δάνειο και τώρα δεν έχουν να το εξοφλήσουν. Για το λόγο αυτό με κοινή υπουργική απόφαση των Υπουργών Αγροτικής Ανάπτυξης και του Υπουργού Οικονομίας και Οικονομικών, έχει δοθεί παράταση στην καταβολή των χρημάτων αυτών που έχουν εισπραχθεί προεκλογικά μέχρι τις 27 Απριλίου 2005, η οποία παράταση μπορεί να πάει και σε δεύτερη φάση και να εισπραχθεί τελικά το ποσό αυτό μέχρι τέλος Ιουνίου και μάλιστα άτοκα.
      Η Κυβέρνηση δείχνει κοινωνική ευαισθησία, έρχεται να καλύψει ένα προεκλογικό σκάνδαλο της προηγούμενης κυβέρνησης, διότι εδόθησαν χρήματα εκεί που δεν υπήρχαν ζημιές, δεν υπάρχουν αποζημιώσεις και βέβαια με πολύ μεγάλη προσοχή αντιμετωπίζει όλα τα θέματα που απασχολούν τους αγρότες και ιδιαίτερα τους μικρούς αγρότες, τους φτωχούς.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Σε ό,τι αφορά τις προεκλογικές σας δεσμεύσεις και τις μετεκλογικές ότι θα δίνετε τις αποζημιώσεις ένα τρίμηνο μετά τη συγκομιδή θέλουμε να σας πούμε ότι χρωστάτε ακόμα από τις παγωνιές του 2002-2003. Χρωστάτε χρήματα στους αγρότες σε όλη την Ελλάδα από το 2002. Μην υποστηρίζετε, λοιπόν, εδώ μέσα ότι πληρώνετε τρεις μήνες μετά τη συγκομιδή. Αυτά είναι ψέματα.
      Δεύτερον ζήτημα: Στη χθεσινή συζήτηση που είχαμε εδώ για το Κιλελέρ είπατε ότι τιμάτε τους αγρότες. Τους τιμάτε με αυτόν τον τρόπο; Έτσι τους τιμάτε, με το να τους εκβιάζετε; Γιατί πρόκειται για ωμό εκβιασμό, κύριε Πρόεδρε, αυτό που κάνει η Κυβέρνηση σήμερα. Τους ζητάτε, κύριε Υπουργέ, τα χρήματα και μάλιστα έντοκα. Όταν χρωστάει το κράτος στους αγρότες τους πληρώνει τόκο; Γιατί δεν τους δίνετε τόκο; Σε αυτά που τους χρωστάτε από το 2002 και το 2003 γιατί δεν τους τα δίνετε με τόκο και εσείς τα ζητάτε και με τόκο; 
      Λέτε ότι πήρατε κοινή υπουργική απόφαση να πάτε την παράταση μέχρι τις 27 Απριλίου. Με το μήνα πληρώνονται οι αγρότες; Δεν ξέρετε ότι οι αγρότες θα πληρωθούν όταν πουλήσουν το προϊόν και αν θα τους πληρώσει ο έμπορος; Πώς λοιπόν τους ζητάτε τα λεφτά να τα καταβάλουν στο τέλος του μηνός; Μισθωτοί είναι; Πρέπει να τους δώσετε παράταση και να δείξετε κατανόηση. Δεν μπορούν να πληρώσουν, δεν έχουν. Όλοι με βερεσέδια είναι. Πάνε και γράφουν στο δευτέρι για να πάρουν λιπάσματα φάρμακα σπόρους και εσείς τους ζητάτε να πληρώσουν αύριο; Αφήστε που είναι όλοι καταχρεωμένοι στις τράπεζες.
      Συνεπώς εσείς σε αυτό που έκανε η προηγούμενη κυβέρνηση προεκλογικά, που πραγματικά τους εξαπάτησε, έρχεστε και τους εκβιάζετε. Τους εκβιάζετε για να σας πληρώσουν και τους ζητάτε και τόκους. Εμείς επιμένουμε ότι πρέπει να δοθεί παράταση, μεγάλη παράταση, όχι έως τις 27 Απριλίου, να πληρωθεί ο καθένας από το προϊόν που θα πουλήσει να έχει λεφτά να δώσει, διαφορετικά, δεν μπορεί να πληρώσει σήμερα. Δώστε τους πρώτα τις αποζημιώσεις για να σας δώσουν και αυτοί αυτά που σας χρωστάνε. Δώστε πρώτα αυτά που τους χρωστάτε εσείς και να σας δώσουν και αυτοί μετά.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Έχουμε επανειλημμένα συζητήσει στη Βουλή για το θέμα των αποζημιώσεων. Προφανώς κάποιοι συνάδελφοι δεν αντιλαμβάνονται τις ζημιές στη φυτική παραγωγή και στο φυτικό κεφάλαιο. Είναι άλλο πράγμα το ένα και άλλο το άλλο. Θέλω να πω ότι όλες οι ζημιές της φυτικής παραγωγής έχουν αποζημιωθεί εντός τριμήνου από τη συγκομιδή του προϊόντος. 
      Φυτικό κεφάλαιο: Ξέρετε ότι οι αποζημιώσεις δίνονται  μέσω των ΠΣΕΑ; Με τις διαδικασίες που ακολουθούσε η προηγούμενη κυβέρνηση παίρναμε έγκριση σε τρία χρόνια, ενώ τώρα έχουν αλλάξει οι διαδικασίες και σ΄ ένα με ενάμιση το πολύ χρόνο παίρνουμε εγκρίσεις και τις πληρώνουμε.
      Όσον αφορά αυτά που λέτε για τα 50.000.000 ευρώ, χρήματα του ελληνικού λαού προεκλογικά εδόθησαν εκεί που δεν υπήρχαν καταστροφές. Δεν είναι αποζημιώσεις. Για προεκλογικούς λόγους δόθηκαν αυτά εδώ και μάλιστα σε ανθρώπους οι οποίοι όχι μόνο δεν έπαθαν ζημιές, αλλά δεν είχαν ούτε καν δέντρα. Δέντρα δεν είχαν, χρήματα εισέπραξαν. Τώρα ερχόμαστε εμείς, δώσαμε τις παρατάσεις έτσι ώστε να μπορέσουν να πληρώσουν, λέμε ότι αφού αδυνατούν θα πάμε μέχρι τον Ιούνιο και μας μέμφεστε διότι ζητούμε να αποπληρωθούν τα χρήματα τα οποία παράνομα δόθηκαν τότε όχι μετά από έξι μήνες, όπως προέβλεπε το αρχικό δάνειο, αλλά μετά από πολύ μεγαλύτερο χρονικό διάστημα. Τι θέλετε λοιπόν να κάνουμε; Να πούμε ότι τα χαρίζουμε; 
      Όσο για το άλλο για το οποίο μας καταγγέλλετε και μας κατηγορείτε, «δώστε τα χρήματα των αποζημιώσεων τα οποία χρωστάτε στους αγρότες», εμείς δεν έχουμε στερήσει από κανέναν αγρότη ούτε ένα ευρώ. Απεναντίας, κάνουμε πράξη όσα δεσμευτήκαμε προεκλογικά και δίνουμε μάχη στην Ευρωπαϊκή Ένωση έτσι ώστε να παίρνουμε το ταχύτερο δυνατό τις εγκρίσεις. 
      Πρέπει να πούμε ότι για τα θέματα του ΕΛΓΑ είναι απόλυτα ικανοποιημένοι οι Έλληνες αγρότες. Με διαδικασίες εξπρές αποζημιώνονται, όταν από την προηγούμενη κυβέρνηση υπήρχαν πολύ μεγάλες καθυστερήσεις και μάλιστα οι περισσότερες αποζημιώσεις δε δίνονταν με αντικειμενικά κριτήρια, δε γίνονταν αξιολογήσεις, αλλά γίνονταν με καθαρά υποκειμενικά και κομματικά κριτήρια. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και δύο συνοδοί -δάσκαλοι από το Δημοτικό Σχολείο Αγίας Μαρίνας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα συζητηθεί η τρίτη με αριθμό 869/12-4-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με τις απολύσεις προσωπικού στην EUROBANK.
      Η επίκαιρη ερώτηση του κυρίου συναδέλφου έχει ως εξής:
 «Από τη συγχώνευση των τραπεζών Εργασίας, Κρήτης και Αθηνών στην EUROBANK και εφεξής, η διοίκηση της τράπεζας έχει προβεί σε σωρεία παρανομιών σε βάρος των εργαζόμενων που προέρχονταν από τις παραπάνω τράπεζες όπως παράνομες απολύσεις, εκφοβισμός των εργαζομένων προκειμένου να αποδεχθούν άλλους όρους εργασίας, εξαναγκασμοί σε παραίτηση που αποδεικνύονται και από σχετικές δικαστικές αποφάσεις. Καταγγέλλεται επίσης πλαστογράφηση εγγράφων προκειμένου να στοιχειοθετηθεί η απόλυση εργαζομένου. Οι ενέργειες αυτές έχουν προκαλέσει αντιδράσεις καθώς και τις κινητοποιήσεις της ΟΤΟΕ και του σωματείου των εργαζομένων στην EUROBANK.
      Η διοίκηση της συγκεκριμένης τράπεζας δε φαίνεται διατεθειμένη να αποδεχθεί το ισχύον εργατικό δίκαιο και συνεχίζει ακόμη και σήμερα τις παραπάνω παρανομίες. Νέο στοιχείο είναι ότι μετά από τελεσίδικες δικαστικές αποφάσεις του Εφετείου που την υποχρέωσαν σε επαναπρόσληψη παρανόμως απολυμένων εργαζομένων η τράπεζα τους απολύει εκ νέου, γεγονός το οποίο δείχνει εκτός των άλλων και προκλητική ασέβεια προς τη Δικαιοσύνη.
      Με βάση τα παραπάνω ερωτάται ο κύριος Υπουργός τι μέτρα προτίθεται να πάρει προκειμένου να υποχρεωθεί η EUROBANK να σταματήσει επιτέλους τις παράνομες απολύσεις και τις άλλες έκνομες ενέργειές της και να συμμορφωθεί με τις τελεσίδικες δικαστικές αποφάσεις και με τους νόμους που προστατεύουν τα δικαιώματα και τις συνθήκες εργασίας των εργαζομένων».
      Θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θα πρέπει όλοι και ο καθηγητής κ. Λεβέντης να καταλάβουμε σ’ αυτήν την Αίθουσα ότι αυτή η Κυβέρνηση δε χαρίζεται σε κανέναν, είτε αυτός είναι τραπεζίτης ή τράπεζα, είτε είναι μικρομεσαία και ασήμαντη επιχείρηση. 
      Σε αυτήν την Κυβέρνηση με μία φιλελεύθερη προοπτική, σε μία φιλελεύθερη κυβέρνηση το κράτος δικαίου ισχύει για όλους και για όλα. Τακτικές και μέθοδοι του παρελθόντος, όπου το δίκαιο του κ. Λάμπρου του Διοικητή της Αγροτικής Τράπεζας ήταν ισχυρότερο και από τους νόμους και από το κράτος ανεπιστρεπτί δεν έχει καμία ταύτιση με μας ή καμία πολιτική εφαρμογή. 
      Και το λέω αυτό, κύριε Λεβέντη, για να αντιληφθείτε ότι χαιρετίζω την παρουσία του κ. Αλαβάνου στα γραφεία της EUROBANK και την ανταλλαγή απόψεων με τους εργαζομένους. Καλά κάνατε και έτσι πρέπει να κάνετε. Όμως, πρέπει να σας διαβεβαιώσω ότι το Υπουργείο Απασχόλησης και Κοινωνικής Προστασίας σε όλα τα επίπεδα, σε όλην την πυραμίδα μέσω του ΣΕΠΕ κάνει επιθεωρήσεις και πίπτει βαρύς ο πέλεκυς όπου υπάρχει παρανομία. 
      Και εξηγούμαι: Για τη EUROBANK που με ρωτάτε το 2004 έγιναν έντεκα απολύσεις σε σύνολο προσωπικού έξι χιλιάδων οκτακοσίων τριάντα έξι ατόμων: Τέσσερις απολύσεις για τη μη τήρηση των συμβατικών και εννόμων υποχρεώσεων των μισθωτών, δύο απολύσεις για ελλιπή υπηρεσιακή απόδοση και μη τήρηση των συμβατικών δεσμεύσεων, πέντε απολύσεις για αξιόποινες πράξεις για τις οποίες υπεβλήθη μήνυση από την τράπεζα. Το 2005 και μέχρι σήμερα έχουν πραγματοποιηθεί πέντε απολύσεις και από αυτές οι τρεις απολύσεις είναι για μη συμβατικές υποχρεώσεις και η μία για αξιόποινες πράξεις. Και ερωτώ: Ποιες είναι οι απολύσεις που το Υπουργείο μέσω του ΣΕΠΕ δεν έλεγξε;
      Γνωρίζετε καλά, κύριε Λεβέντη, την ευαισθησία αυτού του Υπουργείου. Έκανα δύο συναντήσεις με τους εργαζόμενους και την εργοδοσία της EUROBANK εκ των οποίων η μία ήταν τριμερής παρόντων των Βουλευτών και παρόντων των συνδικαλιστών της ΟΤΟΕ, όπου αναλύσαμε το πρόβλημα και τις εργασιακές σχέσεις στη EUROBANK. Θέλω να σας διαβεβαιώσω ότι σε όλη την Ελλάδα έχουμε βάλει 40.000.000 ευρώ πρόστιμο στην εν λόγω τράπεζα για ορισμένες παραβάσεις της εργατικής νομοθεσίας. Αυτά είναι τα επίσημα στοιχεία. 
      Και δεν θα δεχθώ ότι σε αυτήν την Κυβέρνηση και στον 21ο αιώνα υπάρχουν εργαζόμενοι που με τη μορφή εκβιασμού αποχωρούν. Αυτό δεν είναι μέσα στη φιλοσοφία και στην πολιτική πρακτική αυτής της Κυβέρνησης, διότι είναι πάντα κοντά και δίπλα στον εργαζόμενο. Εμείς όμως σχολιάζουμε τα επίσημα στοιχεία που καταφθάνουν. Αν ο άλλος, κύριε Λεβέντη, αποχώρησε οικειοθελώς κατόπιν συμβιβασμού, πήρε και την αποζημίωση και έρχεται εκ των υστέρων, είναι αργά. 
      Το ζητούμενο λοιπόν είναι ότι εφαρμόζονται οι νόμοι προς πάσα κατεύθυνση. Αυτό που ήθελε μέχρι τώρα τη δικαιοσύνη να έχει ένα δίχτυ και, όταν υπήρχαν τρωκτικά του δημοσίου ή του ιδιωτικού τομέα, τρυπούσαν το δίχτυ της δικαιοσύνης, τον ιστό της αράχνης, σήμερα δεν υπάρχει.  Σήμερα εφαρμόζεται η δικαιοσύνη προς πάσα κατεύθυνση. Ισχυρός ή αδύνατος πολίτης ή πολιτικός είναι ένα και είναι ενιαία για εμάς η αντιμετώπιση.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Μακάρι να είναι έτσι, όπως είπατε, κύριε Υπουργέ, ότι σέβεστε πως το κράτος δικαίου ισχύει προς όλες τις κατευθύνσεις -και έτσι πρέπει να είναι- και ότι τρωκτικά δεν υπάρχουν πλέον. Δεν ξέρω τι είδους ποντικοφάρμακο έχετε ανακαλύψει, αλλά δεν έχουμε πεισθεί πάντως από τόσα και τόσα που έρχονται στο προσκήνιο. Και επειδή εδώ είπατε πολλά, θα ήθελα να σας πω ότι κατ’ αρχήν οι τράπεζες είναι οι πιο ευημερούσες επιχειρήσεις στον τόπο μας. Το ξέρετε εσείς και το ξέρουμε όλοι πάρα πολύ καλά.
      Και αυτό προέρχεται και από την εκμετάλλευση των καταθέσεων που δίνουν ένα επιτόκιο 1% και όταν δανείζουν παίρνουν 10% και 15%. Δεύτερον, από την εκμετάλλευση των εργαζομένων που εργάζονται στις τράπεζες -ιδιαίτερα οι ιδιωτικές τράπεζες και προπαντός η Eurobank- με την υπερεντατικοποίηση της εργασίας και με άλλου είδους καταπιέσεις, οι οποίες μερικές φορές κάνουν τους όρους και τις συνθήκες εργασίας εφιαλτικές. 
      Από την άλλη, κύριε Υπουργέ, είπατε ότι εσείς βάλατε πρόστιμο στην τράπεζα αυτή συνολικά σε όλη τη χώρα 40.000.000 ευρώ, πράγμα που σημαίνει ότι έχει πολλά παρατράγουδα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): 40.000 χιλιάδες ευρώ. 
      ΑΘΑΝΑΣΙΟΣ ΛΕΒΕΝΤΗΣ: Αν άκουσα καλά, είπατε 40.000.000 ευρώ. Αν είναι 40.000 ευρώ, τη γονατίσατε την Eurobank με τις 40.000! Καταλαβαίνετε.
      Εδώ, όμως, κύριε Υπουργέ, υπάρχουν τελεσίδικες δικαστικές αποφάσεις. Έχουν αποφασίσει τα δικαστήρια και σε πρώτο και σε δεύτερο βαθμό ότι παρανόμως απολύθηκαν οι εργαζόμενοι και όμως δεν προσλαμβάνονται ξανά. Σε κάποια περίπτωση μάλιστα έναν εργαζόμενο υποχρεώθηκε ύστερα από δικαστική απόφαση η τράπεζα να τον επαναπροσλάβει και την άλλη μέρα τον απολύει, γιατί κλονίστηκε –λέει- η εμπιστοσύνη επειδή πήγε στα δικαστήρια. Είναι πράγματα που είναι απαράδεκτα και δεν νομίζω ότι όλα αυτά στοιχειοθετούν ότι ισχύει σε όλο το εύρος -που τόσο ωραία και παραστατικά το είπατε- το κράτος δικαίου στον τόπο μας. 
      Επομένως, κύριε Υπουργέ, εμείς τι ζητάμε; Πήγαμε επιτοπίως και με τον Πρόεδρο του Συνασπισμού, τον κ. Αλαβάνο, και μας εξέθεσαν τα προβλήματα και οι εργαζόμενοι, ακούσαμε και την άποψη της τράπεζας και των εκπροσώπων της, οι οποίοι είπαν ότι τέλος πάντων θα εξετάσουν τις περιπτώσεις. Εμείς σας λέμε για τις συγκεκριμένες περιπτώσεις που υπάρχουν τελεσίδικες δικαστικές αποφάσεις, γιατί δεν εφαρμόζονται; Ποιος θα τις εφαρμόσει αυτές τις αποφάσεις; Δεν έχει ευθύνη σε αυτήν την περίπτωση το Υπουργείο; Δεν έχει ευθύνη η Κυβέρνηση;
      Εμείς αυτό ζητάμε. Κατ’ αρχήν, θα πρέπει όλοι οι εργαζόμενοι παντού και ειδικότερα στη συγκεκριμένη τράπεζα να εργάζονται κάτω από τις συνθήκες εργασίας που επιβάλλουν οι νόμοι και όχι σε αυτήν την εξοντωτική εντατικοποίηση της εργασίας και, δεύτερον, δεν θα πρέπει να γίνονται απολύσεις και, εάν γίνονται με οποιοδήποτε αιτιολογικό και υπάρχουν δικαστικές αποφάσεις, αυτές πρέπει να τηρούνται και να γίνονται σεβαστές. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και τους λοιπούς χώρους του Μεγάρου της Βουλής των Ελλήνων, εξήντα ένας μαθητές και μαθήτριες και εννέα καθηγητές από το 6ο Γυμνάσιο Ρόδου. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος για να δευτερολογήσει για δύο λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Λεβέντη, κύριε συνάδελφε, πρέπει να ξέρετε ότι το κράτος λειτουργεί. Υπάρχει υπεύθυνη Κυβέρνηση και αυτοί οι οποίοι πραγματικά αδικούνται ή καταπιέζονται έχουν σήμερα διέξοδο, έχουν μια Κυβέρνηση που με μεγάλη ευαισθησία είναι δίπλα στον εργαζόμενο, δίπλα στον εργάτη. Το λέω αυτό, γιατί είπατε για καταπίεση. 
      Θα σας παρακαλέσω, κύριε Λεβέντη, όπου δείτε τέτοια φαινόμενα καταπίεσης εσείς και το κόμμα σας ή οποιοσδήποτε άλλος -οι πόρτες του Υπουργείου είναι ανοικτές- να μας γίνουν καταγγελίες ή στα αρμόδια όργανα, όπως είναι η Επιθεώρηση Εργασίας, η οποία μπαίνει σε νέες βάσεις, αναδιοργανώνεται και εκσυγχρονίζεται και μπορεί να είναι αποτελεσματική. 
      Συγκεκριμένα τώρα, μιλάτε για δύο περιπτώσεις υπάλληλων, των οποίων οι απολύσεις πράγματι κρίθηκαν τελεσίδικα άκυρες. Καταγγέλθηκαν, κύριε Λεβέντη, εκ νέου οι συμβάσεις αυτών των δύο εργαζομένων και, ενώ καταβλήθηκαν όλες οι νόμιμες αποζημιώσεις, δεν πήγαν αυτοί οι δύο εργαζόμενοι -ως όφειλαν- στο κράτος, στην υπεύθυνη Κυβέρνηση, στο ΣΕΠΕ Καλλιθέας, που είναι η αρμοδιότητά του, και κανένας από τους δύο, κύριε Λεβέντη, -λυπάμαι πάρα πολύ- δεν προσέφυγε -γιατί πήραν την αποζημίωση- στο ΣΕΠΕ Καλλιθέας. Τα στοιχεία είναι στη διάθεσή σας όποτε θέλετε. Παρακολουθώ το θέμα αυτό. 
      Γι’ αυτό, λοιπόν, να ξέρετε κάτι, ότι σε αυτήν την κοινωνία, σε μία κοινωνία που χάθηκαν λίγο τα αυτονόητα –να μη θυμίσω το ρόλο του ΣΕΠΕ που το πήρατε, το πήγατε στην Τοπική Αυτοδιοίκηση, είχε διαλυθεί και συγκροτείται ξανά- σήμερα να ξέρετε ότι εμείς στα δίκαια αιτήματα και όχι στις παράνομες πράξεις είμαστε δίπλα και ότι ο νόμος είναι νόμος για μικρούς και μεγάλους. 
    ΠΡΟΕΔΡΕΥΩΝ (Γεώργιος Σούρλας): Τέταρτη είναι η με αριθμό 858/12.4.05 επίκαιρη ερώτηση του ανεξάρτητου Βουλευτή κ. Ανδρέα Ανδριανόπουλου προς τον Υπουργό Οικονομίας και Οικονομικών, σχετικά με το ενδεχόμενο επιβολής φόρου κατοχής στα ακίνητα κλπ. 
    Η επίκαιρη ερώτηση του κυρίου Ανδριανόπουλου έχει ως εξής:
    «Σύμφωνα με πολλά δημοσιεύματα η Κυβέρνηση βλέπει θετικά το ενδεχόμενο επιβολής φόρου κατοχής για τα ακίνητα. Αντί να προχωρήσει με γοργούς ρυθμούς προς την κατεύθυνση της δραστικής περικοπής των δημοσίων δαπανών και απαλλαγής των πολιτών από το βάρος συντήρησης ενός αδιέξοδου και πολυδάπανου δημόσιου τομέα η Κυβέρνηση φαίνεται να επιλέγει μέσω μιας καινούργιας άγριας φορολογίας το δρόμο της καθαρής υπεξαίρεσης εισοδήματος των πολιτών για τις δικές της αδικαιολόγητες ανάγκες.
    Προκειμένου να προληφθεί το έγκλημα που η Κυβέρνηση προτίθεται να πραγματοποιήσει καλείται ο αρμόδιος Υπουργός να ενημερώσει τη Βουλή για τις προθέσεις του και να διαψεύσει ή να επιβεβαιώσει τις σχετικές πληροφορίες.»
    Ο Υφυπουργός Οικονομίας και Οικονομικών κ. Ρεγκούζας έχει το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, η πολιτική της Κυβέρνησης πολύ δε περισσότερο οι πολιτικές αποφάσεις δεν προσδιορίζονται από τα αναγραφόμενα κάθε φορά στον Τύπο. Καλούμαστε δε κάθε φορά να αποδείξουμε ότι δεν είμαστε ελέφαντες. Στην προκειμένη περίπτωση ουδέποτε η Κυβέρνηση αναφέρθηκε ούτε σε επίπεδο προθέσεων για αυτό το φόρο κατοχής όπως ονομάζεται. Αυτήν την εποχή λειτουργεί στο Υπουργείο μια επιτροπή που μελετά τα ζητήματα περιουσίας γενικότερα σε μια προσπάθεια να διαμορφώσουμε αργότερα ένα νομοσχέδιο, που θα το φέρουμε στη Βουλή εν όψει και της εφαρμογής του Φόρου Προστιθέμενης Αξίας από 1.1.2006.
    Τα μέλη της επιτροπής καταθέτουν στο τραπέζι των συζητήσεων προτάσεις που δεν δεσμεύουν ασφαλώς την Κυβέρνηση. Το πόρισμα της επιτροπής όταν τελειώσει θα τεθεί υπ’ όψιν της Κυβέρνησης και η Κυβέρνηση θα κληθεί να πάρει τις πολιτικές αποφάσεις που δεν δεσμεύονται από τις προτάσεις της επιτροπής. Επομένως όλη αυτή η παραφιλολογία δεν εκπορεύεται από την πλευρά της Κυβέρνησης.
    Όσον αφορά αυτά τα περί φορολογικών επιβαρύνσεων πραγματικά είναι απορίας άξιο πως είναι δυνατόν να μιλάμε για ορυμαγδό φορολογικών επιβαρύνσεων όταν για παράδειγμα εμείς και στον προϋπολογισμό αλλά και στο φορολογικό νομοσχέδιο που καταθέσαμε προσπαθήσαμε να ελαφρύνουμε τους πολίτες, δηλαδή, να μειώσουμε τα φορολογικά βάρη και κυρίως πρώτα προς την επιχειρηματικότητα, γιατί πιστεύουμε ότι μέσω της επιχειρηματικότητας υπηρετούμε τον εθνικό και πολιτικό στόχο της ανάπτυξης της οικονομίας. Και βέβαια οι βασικές κατευθύνσεις στην οικονομική μας πολιτική είναι δυο: Η μια είναι η περιστολή των δαπανών και της σπατάλης -αυτών βεβαίως που δεν έχουν τα κοινωνικά χαρακτηριστικά- η πάταξη της φοροδιαφυγής και του λαθρεμπορίου, ο εξορθολογισμός των δημοσίων δαπανών σε μια προσπάθεια να ελαφρύνουμε τους Έλληνες και να διαμορφώσουμε τις συνθήκες μείωσης των μεγάλων δημοσιονομικών ελλειμμάτων που παραλάβαμε και κυρίως, για να βοηθήσουμε την άλλη συντεταγμένη της οικονομικής μας πολιτικής που είναι η υπηρέτηση του δρόμου της ανάπτυξης με την άρση των αντικινήτρων και τη θεσμοθέτηση όπως το κάναμε με το φορολογικό νόμο και με τον αναπτυξιακό, μιας λογικής προϋποθέσεων που οδηγεί σε αυτόν το στόχο, στην ανάπτυξη, στη μεγέθυνση της οικονομίας και του εθνικού προϊόντος. 
    Είναι απορίας άξιο που κάθε φορά μας μιλούν για καταιγίδα φορολογικών επιβαρύνσεων όταν στην πραγματικότητα πρόκειται μόνο για ένα φορολογικό μέτρο. Αυτή η ποσοστιαία αύξηση του Φόρου Προστιθέμενης Αξίας που και εμείς με λύπη μας αναγκαστήκαμε να επιβάλουμε γιατί δεν γινόταν διαφορετικά, γιατί πλήττει την κατανάλωση, έχει πρόσκαιρο χαρακτήρα. Όμως από την άλλη πλευρά δεν ακυρώνει τον αναπτυξιακό στόχο που έχουμε ως Κυβέρνηση που ταυτόχρονα θα μπορούσα να πω ότι είναι και εθνικός στόχος στη σημερινή οικονομική συγκυρία. 
    ΠΡΟΕΔΡΕΥΩΝ (Γεώργιος Σούρλας): Ο κ. Ανδριανόπουλος έχει το λόγο. 
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Ομολογώ ότι με εντυπωσιάζει το γεγονός ότι διαμαρτύρεται ο Υπουργός όταν λέμε ότι επιβάλλει φορολογικά μέτρα λίγες μόνο μέρες μετά από την ψήφιση του νομοσχεδίου με το οποίο αυξήθηκε ο συντελεστής του ΦΠΑ. Ο νοών νοείτω στην περίπτωση αυτή. 
     Κύριε Υπουργέ, θα ήθελα όμως να σας παρακαλέσω κάτι. Σταματήστε πλέον αυτού του είδους τις εύκολες λύσεις για να καλύψετε τα ελλείμματα του προϋπολογισμού, διότι εδώ δημιουργείται ένα κλίμα σε όλες τις πτέρυγες –αυτής συμπεριλαμβανομένης- ότι παίρνετε μέτρα δήθεν νεοφιλελεύθερα. 
     Και θέλω να ξεκαθαρίσω σε όλες τις πλευρές -να το βάλουν βαθιά στο μυαλό τους- ότι νεοφιλελευθερισμός σημαίνει βασικά δύο πράγματα. Δραστικές περικοπές των φόρων και δραστικές περικοπές των δημοσίων δαπανών. Φόροι και φιλελεύθερη πολιτική δεν πάνε χέρι-χέρι. Πώς να το κάνουμε δηλαδή; Ανεξαρτήτως εάν ο καθένας εξυπηρετεί τις δικές του έμμονες ιδέες.
     Εκπλήσσομαι, όμως, για ένα πράγμα: Ότι δεν διαψεύδετε ξεκάθαρα ότι δεν προτίθεστε να βάλετε φόρο κατοχής ακινήτων. Τι μας λέτε; Υπάρχει μία Επιτροπή, κατατίθενται προτάσεις –προφανώς κατατέθηκε αυτή η πρόταση- και θα τις μελετήσουμε. Μα, είσαστε Κυβέρνηση που υποστηρίζει, υποτίθεται, αρχές ελεύθερης οικονομίας της αγοράς ναι ή όχι; Είναι δυνατόν να συζητάτε και να μη διαψεύδετε ξεκάθαρα πως δεν υπάρχει περίπτωση να βάλετε φόρο κατοχής ακινήτων; Επιτέλους, τι εκφράζετε πολιτικά; Έχετε ένα πολιτικό στίγμα. Ποιο είναι αυτό; Ένας αρχαϊκός συντηρητικός νεοκρατισμός;
     Να εξηγήσω ένα πάρα πολύ απλό πράγμα: Το ακίνητο το έχετε ρημάξει. Τα χρήματα με τα οποία αγοράζεται ένα ακίνητο είναι φορολογημένα, δεν είναι κλεμμένα. Βάζετε και φόρο στην αγορά του ακινήτου, ετοιμάζεστε τώρα να βάλετε ΦΠΑ πάνω στο ακίνητο, βάζετε φόρο στην κληρονομιά του ακινήτου, βάζετε φόρο στη μεταβίβαση του ακινήτου, βάζετε φόρο περιουσίας, βάζετε φόρο μεγάλης περιουσίας, τώρα θέλετε να βάλετε και φόρο κατοχής ακινήτου. 
     Υπάρχει μία εύκολη λύση. Να κηρύξετε την ιδιοκτησία ποινικό αδίκημα και να βάλετε πάρα πολύ ακριβές τιμές εξαγοράς της ποινής. Έτσι θα εξασφαλίσετε ένα πάρα πολύ μεγάλο εισόδημα, φαντάζομαι για το δημόσιο. 
     Με αυτήν τη λογική θα φτάσετε να επιβεβαιώσετε κάποιον που έγραφε προ ημερών ότι η ευτυχία για την Κυβέρνηση θα έρθει όταν ο τελευταίος επιχειρηματίας στραγγαλιστεί από τα έντερα του τελευταίου ιδιοκτήτη. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ανδριανόπουλε.
     Ο κύριος Υπουργός έχει το λόγο.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κατ’ αρχήν να ξεκαθαρίσουμε, κύριοι συνάδελφοι, το εξής: Εμείς δεν είμαστε νεοφιλελεύθεροι. Εμείς είμαστε φιλελεύθεροι.
     (Θόρυβος από την πτέρυγα του ΠΑΣΟΚ)
      Εμείς είμαστε φιλελεύθεροι. Επομένως μακριά και πέρα από εμάς οι νεοφιλελεύθερες συνταγές.
     Σε ό,τι αφορά το συγκεκριμένο θέμα εγώ λίγο πριν σας μίλησα για μείωση της φορολογικής επιβάρυνσης σε μία προσπάθεια ανάπτυξης, αλλά και ενίσχυσης της ανταγωνιστικότητας της ελληνικής οικονομίας και από την άλλη πλευρά σας είπα με σαφή τρόπο, ότι η προσπάθειά μας είναι να μειώσουμε τη σπατάλη και να νοικοκυρέψουμε την οικονομία κτυπώντας τη φοροδιαφυγή αλλά και το λαθρεμπόριο και ταυτόχρονα εξορθολογίζοντας γενικότερα τη σύνθεση των δημοσιονομικών δαπανών. 
     Εσείς αναφερθήκατε και πάλι σε «Κασσάνδρες». Εμείς δεν πολιτευόμαστε με «Κασσάνδρες». Προβλέψατε το τι θα κάνουμε αύριο. Είπατε όλες τις φορολογίες οι οποίες έχουν μπει τα τελευταία πενήντα χρόνια. Πολλές δε απ’ αυτές, μα πάρα πολλές απ’ αυτές, από το κόμμα με το οποίο εσείς έχετε εκλεγεί. Άρα, λοιπόν, όλες τις αμαρτίες της ελληνικής οικονομίας. 
     Δεν φτάνει, δηλαδή, που εισπράξαμε την επιταγή προς τον ελληνικό λαό για να πληρώσει, αλλά και το πολιτικό κόστος για να προσφέρουμε αυτήν την επιταγή προς τους Έλληνες πολίτες εξαιτίας μιας πολιτικής που δημιούργησε αυτά τα προβλήματα, που προσπαθούμε σήμερα εμείς να θεραπεύσουμε, πρέπει να λογοδοτήσουμε ταυτόχρονα. 
     Λέμε, λοιπόν, εμείς με υπευθυνότητα και ρεαλισμό ότι πρέπει να αντιμετωπίσουμε τα προβλήματα της ελληνικής οικονομίας. 
     Ταυτόχρονα, πρέπει να απευθυνθούμε –και αυτό κάνουμε- προς τον ελληνικό λαό και να του πούμε ότι προτιμούμε να είμαστε χρήσιμοι παρά ευχάριστοι. Και με αυτήν την πεποίθηση και την αποφασιστικότητα θα πορευθούμε από εδώ και στο εξής.
     ΑΝΔΡΕΑΣ ΑΝΔΡΙΑΝΟΠΟΥΛΟΣ: Δεν το διαψεύδετε δηλαδή.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συνθήκης για τη θέσπιση Συντάγματος της Ευρώπης».
     Βάσει του προχθεσινού καταλόγου το λόγο έχει ο Βουλευτής κ. Σταύρος Καλαφάτης με την παράκληση εάν μπορεί να περιοριστεί και κάτω από τα οκτώ λεπτά. 
     ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, κύριοι συνάδελφοι, ο πολιτικός επιτελεί το έργο του, κατά τη γνώμη μου, όταν μάθει να σκέπτεται ως πολίτης, υιοθετώντας και κατανοώντας τους προβληματισμούς του και όταν μάθει να ακούει τον πολίτη, εφόσον ο πολίτης είναι ο δέκτης κάθε πολιτικής πράξης, ο οποίος και θα βιώσει κάθε επιμέρους πολιτική ρύθμιση στην καθημερινή του ζωή. 
     Αυτό προσπάθησα να κάνω αυτές τις ημέρες που συζητούμε για την Ευρωπαϊκή Συνταγματική Συνθήκη. Να ξεφύγω από τις αγκυλώσεις της σκέψης που σε ορισμένες περιπτώσεις, ιδιαίτερα κομματικών αντιπαραθέσεων, μας οδηγεί η ιδιότητά μας, του πολιτικού, του Βουλευτή. 
     Σέβομαι τον πολίτη σημαίνει ότι δεν θεωρώ δεδομένη την ψήφο του ή την έγκρισή του, ότι δεν αγνοώ την πραγματική του βούληση όταν ψηφίζω εγώ ως Βουλευτής εκεί που ο ίδιος δεν ψηφίζει άμεσα.
     Προσπάθησα, λοιπόν, να σκεφθώ ως Έλληνας και ως Ευρωπαίος πολίτης εάν θέλω αυτήν την πολυσυζητημένη Ευρωπαϊκή Συνταγματική Συνθήκη, εάν αυτό το Ευρωπαϊκό Σύνταγμα, για το οποίο συζητούμε, προωθεί τα συμφέροντά μου ως πολίτη της Ευρώπης, εάν εγγυάται τη διαφύλαξη και εάν προωθεί την προάσπιση της δημοκρατίας και των δημοκρατικών ελευθεριών, εάν προσθέτει κάτι περισσότερο στις εγγυήσεις των θεμελιωδών ελευθεριών μου, των δημοκρατικών μου δικαιωμάτων, εάν ωφελεί τη χώρα μου προωθώντας τα συμφέροντά της. Εάν τέλος, αποτελεί ένα βήμα και προσφέρει κάποια διέξοδο στη μακρά συζήτηση περί ενίσχυσης της θέσης του Ευρωπαίου πολίτη μέσα στην Ένωση και όχι απέναντι στην Ένωση. Εάν η φράση του Ζε Μονέ ειπωμένη σαράντα οκτώ χρόνια πριν «Δεν συνασπίζουμε κράτη, ενώνουμε λαούς» αποκτά με τη θέσπιση της Συνθήκης ουσιαστικό νόημα.
     Η απάντηση κατά την άποψή μου είναι θετική. Και η επιβεβαίωση της θετικότητας αυτής ξεκινά ήδη από τη διαδικασία της θέσπισης του Συντάγματος.
     Παρά το ότι έχει ήδη αναφερθεί από τους συναδέλφους, δεν μπορώ να μη σταθώ στο γεγονός της προετοιμασίας του, μέσω μιας διαφανούς και δημοκρατικής διαδικασίας από μία Ευρωπαϊκή Συνέλευση εκατόν πέντε μελών εκπροσώπων των κυβερνήσεων των υποψηφίων προς ένταξη κρατών και των εθνικών κοινοβουλίων, του Ευρωπαϊκού Κοινοβουλίου και της επιτροπής, όπως είχε για πρώτη φορά αποφασιστεί η σύγκλισή της στο Λάακεν το 2001. 
     Προετοιμάστηκε, λοιπόν, όχι μέσω διακυβερνητικής διάσκεψης, όπως συνέβη με τις προηγούμενες Συνθήκες του Μάαστριχτ, του Άμστερνταμ και της Νίκαιας, αλλά από αντιπροσώπους εκλεγμένους με άμεση και καθολική ψηφοφορία.
     Και βρισκόμαστε τώρα, μετά από τρία περίπου χρόνια, στο τελικό στάδιο της διαδικασίας επικύρωσης πάλι μέσω διαφανούς και δημοκρατικής διαδικασίας από το Εθνικό μας Κοινοβούλιο. Και πρέπει στο τελικό αυτό στάδιο επίσης να υπενθυμίσουμε στους Έλληνες πολίτες ότι το Σύνταγμα της Ευρώπης αντικαθιστά με ενιαίο κείμενο τις κύριες υφιστάμενες ευρωπαϊκές συνθήκες, ότι δεν αντικαθιστά τα εθνικά συντάγματα αλλά συνυπάρχει με αυτά και έχει τη δική του αυτονομία.
     Αποτελεί συγχρόνως μία διεθνή συνθήκη, αλλά και ένα κείμενο συνταγματικού χαρακτήρα. Ενσωματώνει και διέπει τη συνταγματική τάξη της Ευρωπαϊκής Ένωσης, που πλέον εκφεύγει των στενών ορίων της ευκαιριακής συνεργασίας μέσα σε καθαρά οικονομικά πλαίσια.
     Επανερχόμενος στον αρχικό προβληματισμό θα αναφέρω τα σημεία–διατάξεις του Ευρωπαϊκού Συντάγματος που κατά την άποψή μου απαντούν θετικά στους προβληματισμούς του Έλληνα πολίτη. 
     Πρώτον, ξεκινώ με την ενίσχυση του ρόλου του Ευρωπαϊκού Κοινοβουλίου ως του πλέον δημοκρατικού και άμεσα εκλεγόμενου οργάνου από τους λαούς της Ευρωπαϊκής Ένωσης, το οποίο έχει αναλάβει σημαντικό ρόλο στην προώθηση των συμφερόντων των μικρών κρατών-μελών. Το Κοινοβούλιο συναποφασίζει με το Συμβούλιο για σημαντικά ζητήματα της Ένωσης. Επιπλέον απαιτείται η έγκρισή του στον τομέα των διεθνών συμφωνιών, θεσπίζεται το δικαίωμα πρωτοβουλίας του στη διαδικασία Αναθεώρησης του Συντάγματος, εκλέγει τον Πρόεδρο της Επιτροπής και τον ΥΠΕΞ, αποκτά γενικό δικαίωμα ενημέρωσης και διαβούλευσης στον τομέα της ΚΕΠΑ.
     Δεύτερον, θεσπίζεται η ανάμειξη των εθνικών κοινοβουλίων στα ζητήματα της Ευρωπαϊκής Ένωσης, καθώς αποκτούν αυτά το δικαίωμα να ενημερώνονται έγκαιρα για τις νομοθετικές προτάσεις της επιτροπής, οι οποίες πρέπει να είναι αιτιολογημένες με βάση τις αρχές της επικουρικότητας και της αναλογικότητας, να απευθύνουν στα όργανα της Ευρωπαϊκής Ένωσης αιτιολογημένη γνώμη για τις αντιρρήσεις τους και να υποχρεώνουν την επιτροπή να επανεξετάσει την πρότασή της σε ορισμένες περιπτώσεις. Πραγματώνεται η θεμελιώδης έννοια της διπλής νομιμοποίησης της Ευρωπαϊκής Ένωσης ως ένωσης κρατών και πολιτών και ενισχύεται και προστατεύεται η δημοκρατική διάσταση της Ευρωπαϊκής Ένωσης με βήματα που μειώνουν την απόσταση ανάμεσα στην Ένωση και τους πολίτες.
     Συνεχίζω με την ενσωμάτωση του Χάρτη Θεμελιωδών Δικαιωμάτων, που αποτελεί σημαντικό βήμα για τη διασφάλιση του ευρωπαϊκού κεκτημένου, της προστασίας των θεμελιωδών δικαιωμάτων. Ο Χάρτης ως πολιτική διακήρυξη του Ευρωπαϊκού Συμβουλίου της Νίκαιας αποκτά πλέον πλήρη νομική ισχύ και δεσμευτικότητα. Αποτελεί αναπόσπαστο μέρος του Συντάγματος και λειτουργεί προσθετικά στη διασφάλιση των δικαιωμάτων, όπως κατοχυρώνονται από την Ευρωπαϊκή Σύμβαση για τα δικαιώματα του ανθρώπου, τους κοινωνικούς χάρτες και από τα εθνικά συντάγματα και υιοθετούνται από τη νομολογία του Δικαστηρίου της Ευρωπαϊκής Ένωσης και του Ευρωπαϊκού Δικαστηρίου Ανθρωπίνων Δικαιωμάτων.
     Ισχύει στα ευρωπαϊκά θεσμικά όργανα και στα κράτη-μέλη, όταν εφαρμόζουν το δίκαιο της Ευρωπαϊκής Ένωσης. Εγγυάται το απαραβίαστο της ανθρώπινης αξιοπρέπειας, το σεβασμό του δικαιώματος στη ζωή, την απαγόρευση των βασανιστηρίων και των απάνθρωπων ή εξευτελιστικών ποινών ή μεταχείρισης, το δικαίωμα στην ελευθερία και την ασφάλεια, την ελευθερία σκέψης, συνείδησης και θρησκείας, της προστασίας προσωπικών δεδομένων, το δικαίωμα για εργασία.
      Στα ατομικά και πολιτικά δικαιώματα της Ευρωπαϊκής Σύμβασης των Ανθρωπίνων Δικαιωμάτων προσθέτει σε σχέση αλληλεγγύης και τα οικονομικά και κοινωνικά δικαιώματα, όπως τα κοινωνικά δικαιώματα των εργαζομένων, την προστασία του περιβάλλοντος και την προστασία των καταναλωτών. Η ενσωμάτωση του Χάρτη αποτελεί την πληρέστερη απόδειξη για το συμπολίτη μας ότι τοποθετείται πλέον στο επίκεντρο του ευρωπαϊκού οικοδομήματος. 
      Στην ενότητα σχετικά με τη ρύθμιση του δημοκρατικού βίου, που είναι ένα πολύ σημαντικό σημείο της Ευρωπαϊκής Ένωσης, όπου κωδικοποιούνται οι θεμελιώδεις αρχές λειτουργίας της, θεσπίζεται το δικαίωμα λαϊκής πρωτοβουλίας. Κατόπιν πρωτοβουλίας τουλάχιστον ενός εκατομμυρίου Ευρωπαίων από σημαντικό αριθμό κρατών-μελών, μπορεί να κληθεί η επιτροπή να καταθέσει πρόταση, σχετικά με το συγκεκριμένο θέμα.
      Στο τρίο μέρος, που αναφέρεται στις πολιτικές και λειτουργίες της Ευρωπαϊκής Ένωσης, συναντούμε πάλι ρυθμίσεις που ενισχύουν την κοινωνική της διάσταση, καθώς στόχοι όπως της κοινωνικής ισότητας, της κοινωνικής προόδου, της πλήρους απασχόλησης, της ανοχής και της αλληλεγγύης, της ανάπτυξης, της καταπολέμησης του κοινωνικού αποκλεισμού και της φτώχειας καθίστανται καταστατικοί στόχοι. Καθιερώνεται, έτσι, μια κοινωνική ρήτρα στον καθορισμό και στην υλοποίηση των πολιτικών της Ενώσεως.
      Ιδιαίτερη σημασία αλλά και διαπραγματευτική επιτυχία για τη χώρα μας αποτελεί η υπαγωγή όχι μόνο ορισμένων αλλά ευρύτερα των νησιωτικών συνοριακών και ορεινών περιοχών στην εφαρμογή ειδικών μέτρων για την ανάπτυξή τους, βάσει ρυθμίσεων για την κοινωνική, οικονομική και εδαφική συνοχή της Ευρωπαϊκής Ένωσης και η συμπερίληψη τομέων και υποστηρικτικών, η συμπληρωματικών δράσεων της Ευρωπαϊκής Ένωσης, όπως η δημόσια υγεία, ο πολιτισμός και ο τουρισμός.
      Ιδιαίτερα σημαντικό για τη χώρα μας είναι το γεγονός ότι για πρώτη φορά ο τουρισμός αναγνωρίζεται ανάμεσα στις υποστηρικτικές πολιτικές της Ευρωπαϊκής Ένωσης και προβλέπονται δράσεις για την ενίσχυσή του.
      Τέλος, υπάρχει θέσπιση ισχυρών θεμελίων άσκησης κοινής εξωτερικής πολιτικής και πολιτικής ασφάλειας, καθώς και κοινής πολιτικής ασφάλειας και άμυνας, πρώτον, με την εισαγωγή ρήτρας αμοιβαίας συνδρομής, που συνεπάγεται την υποχρέωση βοήθειας με όλα τα μέσα που διαθέτει ένα κράτος-μέλος προς άλλο κράτος-μέλος, το οποίο υφίσταται ένοπλη επίθεση στο έδαφός του και, δεύτερον, με την εισαγωγή της ρήτρας αλληλεγγύης, που προβλέπει την αμοιβαία βοήθεια ενάντια στις τρομοκρατικές επιθέσεις ή τις απειλές τις φυσικές ή προκαλούμενες από τον άνθρωπο καταστροφές εντός της Ευρωπαϊκής Ένωσης.
      Μετά από αυτήν τη συζήτηση, μπορώ να πω στο συμπολίτη μου με πλήρη πεποίθηση ότι το Ευρωπαϊκό Σύνταγμα προσβλέπει στην ενίσχυση του Ευρωπαίου πολίτη, με την προστασία των ατομικών, πολιτικών και κοινωνικών δικαιωμάτων του στο επίκεντρο του ευρωπαϊκού οικοδομήματος, με στόχο την ανάπτυξη και την ευημερία, σε ένα χώρο ελευθερίας, ασφάλειας και δικαιοσύνης.
      Ναι, η Ευρώπη έκανε ένα βήμα μπροστά, αποδεικνύοντας ότι έχει τη δύναμη να απαντά σε προκλήσεις. Έχει το θάρρος να ξεπερνά τον ίδιο της τον εαυτό. Έχει τη θέληση να αναμορφώσει τις πολιτικές και τις λειτουργίες της προς όφελος της εδραίωσης της εμπιστοσύνης των πολιτών, που απαιτούν μία ισχυρή Ευρώπη δίπλα στον Ευρωπαίο πολίτη.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καλαφάτη. 
      Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και δύο συνοδοί δάσκαλοι από το Δημοτικό Σχολείο της Αγίας Μαρίνας.
      Η Βουλή τούς καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Ευάγγελος Αργύρης για πέντε λεπτά.
      ΕΥΑΓΓΕΛΟΣ ΑΡΓΥΡΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η συζήτηση στη Βουλή για την επικύρωση και την αποδοχή του Ευρωσυντάγματος, αν και αποτελεί ύψιστης σημασίας πολιτική απόφαση, γίνεται με την απουσία ουσιαστικού διαλόγου και συζήτησης των Ελλήνων πολιτών, των οποίων το μέλλον θα επηρεάζει από εδώ και στο εξής καθοριστικά.
      Αγαπητοί συνάδελφοι, καλούμαστε να ψηφίσουμε ένα Σύνταγμα που θα αλλάξει όλο το πρωτογενές δίκαιο της Ευρωπαϊκής Ένωσης και της χώρας μας, χωρίς, δυστυχώς, την έκθεσή του σε κριτική τελικά και τη σύμφωνη γνώμη των πολιτών, όπως συμβαίνει με όλες τις χώρες της ευρωπαϊκής οικογένειας, όπου διεξάγονται δημοψηφίσματα.
      Εδώ η Κυβέρνηση για να κρύψει την ευθύνη της για την ενημέρωση του ελληνικού λαού για ένα τόσο σοβαρό θέμα, απέρριψε την πρόταση της Αντιπολίτευσης για προσφυγή στους πολίτες και διενέργεια δημοψηφίσματος.
      Το Ευρωσύνταγμα έρχεται όντως να απαντήσει στο αίτημα των Ευρωπαίων πολιτών για εμβάθυνση της Ένωσης, η οποία, όμως, θα στηρίζεται στην εμβάθυνση της δημοκρατίας, την παγίωση της ειρηνικής συνύπαρξης των λαών και τη θέσπιση γενικών αρχών, στις οποίες θα υπακούουν όχι μόνο οι πολίτες της κάθε χώρας αλλά πάνω από όλα τα θεσμικά της όργανα.
     Η πολιτική ενοποίηση της Ευρώπης που επιχειρείται με τη νέα ευρωπαϊκή Συνθήκη, το Ευρωσύνταγμα μας αφορά όλους ως εργαζόμενους και άνεργους, ως καταναλωτές και επαγγελματίες, ως μαθητές και δασκάλους, ως επιστήμονες ή διανοούμενους και πάνω απ’ όλα βέβαια μας ενδιαφέρει σαν πολίτες. Μας αφορά γι’ αυτά που επιθυμούμε, αυτά που υπόσχεται και εξαγγέλλει, γι’ αυτά που αποσιωπά, αλλά πάνω απ’ όλα και γι’ αυτά που συγκαλύπτει και αυτά που παραλείπει και εξωραΐζει.
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
     Το Ευρωσύνταγμα ως προϊόν πολιτικού συμβιβασμού αποτυπώνει τις πολιτικές ισορροπίες και συσχετισμούς στην περίοδο εκπόνησής του. Αλλά είναι και προϊόν μιας περισσότερο δημοκρατικής ανοικτής διαδικασίας, όπως είναι η συνέλευση, πάντα σε σχέση με αυτά που ξέραμε μέχρι σήμερα με τις επεξεργασίες των συνθηκών. Τίποτα όμως και στα εθνικά Συντάγματα δεν είναι τελικό και συνεπώς θα χρειάζεται αναθεώρηση.
      Αυτό όμως που πρέπει τώρα να κερδηθεί είναι η εμπιστοσύνη των πολιτών, είναι εάν θέλετε η επιθυμία τους για βαθύτερη ενοποίηση και ισχυρότερη Ένωση Ευρωπαίων πολιτών. Με την ενημέρωση και συμμετοχή οι πολίτες θα κρίνουν για τι πρέπει τώρα να υιοθετηθεί τι θα πρέπει να αλλάξει και τι θα γίνει αργότερα. 
     Έτσι, θα δοθεί στη χώρα μας μετά την ένταξή της μία μοναδική ευκαιρία να συμβάλει θετικά στη διαμόρφωση της νέας ευρωπαϊκής πραγματικότητας που επιχειρείται με το Ευρωσύνταγμα. Άλλωστε ξέρουμε πολύ καλά ότι άλλοι αποφάσιζαν πριν για μας.
     Το Σύνταγμα συνιστά μία ρεαλιστική απάντηση στις προκλήσεις αποτελεσματικότητας και δημοκρατικότητας που αντιμετωπίζει η διευρυμένη Ένωση των είκοσι πέντε και αύριο περισσότερων κρατών-μελών.
     Το Σύνταγμα καθιστά την Ευρωπαϊκή Ένωση πολιτική ένωση με εντονότερο δημοκρατικό περιεχόμενο και αξίες στην ομοσπονδιακή λογική. Την καθιστά ακόμα ισχυρότερο, συνεκτικότερο και περισσότερο ενεργό παράγοντα του παγκοσμιοποιημένου συστήματος, δηλαδή σε ένα διεθνή συντελεστή.
     Χωρίς το Σύνταγμα η Ευρωπαϊκή Ένωση των είκοσι πέντε δεν θα μπορέσει να επιβιώσει ως ενιαίο συνεκτικό σύνολο με θεσμική ικανότητα να διαμορφώνει πολιτική και να λαμβάνει αποφάσεις. Θα διολισθήσει σε άναρχους επί μέρους πυρήνες ολοκλήρωσης διαφοροποιημένης συμμετοχής κρατών-μελών. Η ολοκλήρωση αυτή απαιτεί προσπάθεια και κόπο. Η διαδρομή θα είναι δύσκολη και σίγουρα θα υπάρχουν σημεία διόρθωσης ή απόρριψης, αυτά όμως αφορούν επί μέρους στοιχεία του Συντάγματος και όχι τις κοινές αρχές που επιθυμούν οι Ευρωπαίοι πολίτες να κατωχυρώσουν. Γι’ αυτό δεν πρέπει να μας φοβίζουν ακόμα και οι απορρίψεις που είναι συστατικό της δημοκρατίας και να εκβιάζουμε ή να εκφοβίζουμε τους πολίτες ότι κάτι τέτοιο αποτελεί οπισθοδρόμηση. 
     Αφού, κύριοι της Πλειοψηφίας, δεν τους δώσαμε την ευκαιρία έκφρασης γνώμης, μη δυναμώνετε την αδιαφορία τους με τον εκφοβισμό ότι η κριτική ή η απόρριψη είναι καταστροφή. Το Σύνταγμα σίγουρα δεσμεύει αλλά συγχρόνως η τήρησή του εξαρτάται από τη συνείδηση που θα αναπτυχθεί σε κάθε Ευρωπαίο πολίτη ότι τον αφορά. 
     Η σημερινή επικύρωση δεν λύνει αυτό το πρόβλημα που θα κριθεί στο μέλλον. Από εμάς εξαρτάται και από το πώς θα δράσουμε για να δημιουργηθεί μία νέα ελκυστική για τους πολίτες πραγματικότητα. 
     Η χώρα μας πρέπει να αφήσει το ρόλο αυτόν του θεατή, που τώρα εδώ και ένα χρόνο βλέπουμε, και να βγει στο προσκήνιο και να γίνει συνδιαμορφωτής στις εξελίξεις για την Ευρώπη που επιθυμούν και θέλουν οι πολίτες της.
      Ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο τέως Πρόεδρος της Βουλής κ. Απόστολος Κακλαμάνης.
     ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, το όραμα της Ένωσης της Ευρώπης από τον Ατλαντικό ως τα Ουράλια συγκινούσε πάντοτε τους λαούς της, πολλούς αιώνες πριν η συνείδηση ή η κατασκευή της έννοιας «έθνος» οδηγήσει με τη βία ή τη θέλησή τους στα σημερινά εθνικά κράτη.
     Η ιστορία δίδαξε με την κατάρρευση σαν χάρτινων πύργων όλων των κατά καιρούς μικρών ή μεγάλων αυτοκρατοριών που χτίστηκαν με τη βία και πάνω στις εκατόμβες εκατομμυρίων νεκρών, ότι μόνο με ειρηνικά και δημοκρατικά μέσα, με τη θέληση και την ουσιαστική συμμετοχή των πολιτών της Ευρώπης μπορεί το όραμα της Ένωσης να γίνει πραγματικότητα. 
    Αυτήν την αλήθεια διακήρυξαν ήδη από το 1929 με επικεφαλής τον Αριστείδη Μπριάν, εκείνοι οι Ευρωπαίοι πολιτικοί, σοσιαλιστές ή φιλελεύθεροι, όπως ο Ελευθέριος Βενιζέλος, που άκουσαν πολύ νωρίς τα σταθερά βήματα του επερχόμενου Β’ Παγκοσμίου Πολέμου, το κύριο θέατρο του οποίου υπήρξε η Ευρώπη. 
    Η Συνθήκη για τη θέσπιση Συντάγματος της Ευρώπης είναι το πιο ολοκληρωμένο πολιτικό και νομικό κείμενο που εμφανίστηκε στη μακρά διαδικασία της ευρωπαϊκής ενοποίησης. Αποτελεί βέβαια προϊόν συμβιβασμών ανάμεσα στις κυρίαρχες σήμερα πολιτικές δυνάμεις της Ευρώπης. Δεν είναι τυχαίο -και ασφαλώς επέδρασε αυτό- ότι κάθε Κοινοβούλιο εκπροσωπήθηκε με δύο μέλη του και έτσι αποκλείστηκαν εμμέσως δυνάμεις που εκπροσωπούνται στα ευρωπαϊκά κοινοβούλια και που έχουν ίσως διαφορετικές απόψεις από τις πλειοψηφίες τους, όπως είναι η περίπτωση του δικού μας Κοινοβουλίου. 
    Αυτή η Συνθήκη ενσωματώνει χωρίς αμφιβολία όλες τις αξίες και αρχές του ευρωπαϊκού πολιτισμού με το Χάρτη των Θεμελιωδών Δικαιωμάτων, με σημαντικές όμως εκπτώσεις στο πεδίο της εφαρμογής των κοινωνικών δικαιωμάτων στο βωμό της οικονομικής ανάπτυξης. Είναι χαρακτηριστικό ότι πράγματι αναγνωρίζεται και η απεργία των εργοδοτών, το δικαίωμα των εργοδοτών στην απεργία, το περίφημο «lock out».
    Εγώ προσωπικά είχα την τιμή να εισηγηθώ στη Βουλή το 1982 το ν.1264 με τον οποίο εκτός των άλλων καταργήθηκε και το «lock out». Μας το θύμισε τώρα το Κομμουνιστικό Κόμμα, το οποίο όμως τότε δεν ψήφισε το ν.1264. Ένας νόμος που αναγνωρίζεται από το Διεθνές Γραφείο Εργασίας και ολόκληρη την Ευρώπη της σοσιαλιστικής και εργατικής αριστεράς ως ένας νόμος πρωτοποριακός. 
    Επιχειρεί, λοιπόν, να ισορροπήσει αυτή η Συνθήκη μεταξύ των πιέσεων του κεφαλαίου για περισσότερη έμφαση στη δυναμική της αγοράς και των αντιστάσεων των εργαζομένων και των πολιτικών δυνάμεων που τους εκφράζουν, λιγότερο ή περισσότερο, για δικαιότερη κατανομή του πλούτου και πλήρη κατοχύρωση των ατομικών και κοινωνικών δικαιωμάτων και ελευθεριών. 
    Κυρίες και κύριοι συνάδελφοι, σε μια εποχή επικυριαρχίας στο πολιτικό και στρατιωτικό πεδίο μιας και μόνης υπερδύναμης, η οποία επηρεάζει δυστυχώς σε μεγάλο βαθμό τη συμπεριφορά αρκετών, ιδίως από τα νέα ή από τα υπό ένταξη κράτη της Ευρωπαϊκής Ένωσης, η Συνθήκη αυτή δεν προωθεί την απεξάρτηση της Ευρωπαϊκής Ένωσης από τις Ηνωμένες Πολιτείες και δεν προωθεί την ισοτιμία τους. Γι’ αυτό και δεν απαντά ουσιαστικά στο αίτημα αλλά και την ανάγκη των λαών της Ευρώπης για κοινή εξωτερική πολιτική και πολιτική άμυνας και ασφάλειας. 
    Οι προβλέψεις για τη θέσπιση του Υπουργού Εξωτερικών της Ένωσης και άλλες τεχνικού χαρακτήρα βελτιώσεις των συστημάτων διαβούλευσης και λήψης αποφάσεων, δείχνουν ότι στον τομέα αυτόν ο δρόμος είναι ακόμα μακρύς. 
    Στο πεδίο της θεσμικής λειτουργίας της Ευρωπαϊκής Ένωσης, η Συνθήκη κινείται ουσιαστικά στην κατεύθυνση της ενδυνάμωσης του ρόλου μόνο του Ευρωπαϊκού Κοινοβουλίου. Σε ό,τι αφορά όμως το ρόλο των εθνικών κοινοβουλίων, πρέπει να υπογραμμισθεί ότι αντί ενδυνάμωσης κινδυνεύουν να υποβαθμιστεί αυτός ο ρόλος και αν τα Κοινοβούλια συνεχίσουν να μη συμμετέχουν δυναμικά και ανεξάρτητα από το ρόλο των κυβερνήσεων στο ευρωπαϊκό γίγνεσθαι. Αυτό αφορά ιδιαίτερα κοινοβούλια χωρών με μονοκομματικές κυβερνήσεις όπως η δική μας. 
    Σε κυβερνήσεις χωρών που τα εκλογικά συστήματα οδηγούν σε πολυκομματικές κυβερνήσεις, τα κοινοβούλια -για παράδειγμα, η Δανία, η Ολλανδία- παίζουν έναν πιο σημαντικό ρόλο και δεν ακολουθούν πάντοτε την πολιτική, όχι μόνο σε ειδικότερα αλλά και σε μείζονα εθνικά θέματα, των κυβερνήσεων. 
      Τα εθνικά κοινοβούλια πρέπει να αξιοποιήσουν τη διαδικασία διατύπωσης αιτιολογημένης γνώμης επί όλων των νομοθετικών προτάσεων της επιτροπής, καθώς και τις διαδικασίες διαβούλευσης μεταξύ τους για το σχηματισμό της πρότασης του 1/3 των κοινοβουλίων που μπορεί να αναστείλει την προώθηση νομοθετικών προτάσεων της επιτροπής, με τις οποίες παραβιάζεται η αρχή της επικουρικότητας και θίγεται η αρμοδιότητά τους για την οποία έχουν ακόμα δικαίωμα προσφυγής και στο δικαστήριο. 
      Κρίνω σκόπιμο να αναφέρω ότι ο Κανονισμός της Βουλής ήδη από το 1996, με πρόταση την οποία είχα την τιμή να εισηγηθώ για την τροποποίησή του, προβλέπει διαδικασίες ανάλογες για την υποβολή στη Βουλή και τις επιτροπές όλων των σχεδίων νομοθετικών πράξεων της Ευρωπαϊκής Ένωσης, την ακρόαση των Υπουργών πριν και μετά τη μετάβασή τους στα Συμβούλια Υπουργών και τη διατύπωση γνώμης επί αυτών των σχεδίων. 
      Δυστυχώς, αυτές οι δυνατότητες του Κανονισμού της Βουλής δεν έχουν αξιοποιηθεί και αυτό είναι κυρίως έργο της εκάστοτε αντιπολιτεύσεως. Ωστόσο υπάρχουν και άλλες δυνατότητες, όπως ο κοινοβουλευτικός έλεγχος στις Διαρκείς Επιτροπές, η πρόκληση συζητήσεων επί γενικών θεμάτων με πρόταση των Βουλευτών στην Ολομέλεια. Μέχρι τώρα, περιοριζόμαστε στη συμμετοχή σε αυτές τις διεργασίες μέσω της Κόζακ και της Διάσκεψης των Προέδρων των Κοινοβουλίων. 
      Τα κόμματα, αλλά και ο καθένας μας ατομικά έχουμε καθήκον επικουρούμενοι από τους επιστημονικούς συνεργάτες που διαθέτει σε καθέναν από εμάς η Βουλή, αλλά και από την Επιστημονική μας Υπηρεσία, τη Διεύθυνση Επιτροπών, τη Διεύθυνση Ευρωπαϊκών Υποθέσεων, οι οποίες διαθέτουν ικανά και έμπειρα στελέχη να εγκύψουμε με περισσότερο ενδιαφέρον σε αυτές τις διαδικασίες οι οποίες θα ενισχύσουν το ρόλο μας, το ρόλο του Κοινοβουλίου και το ρόλο μας ως Βουλευτών και φυσικά θα βοηθήσουν τα συμφέροντα της χώρας μας. 
      Το Σύνταγμα της Ευρώπης όπως εισάγεται στην κρίση των λαών της και των εκπροσώπων της είναι ένα βήμα προς τα μπροστά, αλλά ταυτόχρονα –σύμφωνα με όσα είχα την τιμή να σας πω ως τώρα- είναι και ένα δειλό βήμα. 
      Άλλωστε, όπως ολόκληρη η ευρωπαϊκή πορεία στηρίχθηκε στη λογική των συμβιβασμών, έτσι και αυτό το Σύνταγμα ενισχύει τον ομοσπονδιακό χαρακτήρα της Ένωσης, χωρίς ωστόσο να καταφέρνει να θέτει τα θεμέλια της πολιτικής και κοινωνικής ολοκλήρωσής της. 
      Γι’ αυτό θα χρειαστούν συνεχείς αγώνες, προσπάθειες των λαών και των Ευρωπαίων πολιτών που συμμερίζονται το κοινό αυτό όραμα μιας Ένωσης ισχυρής και αδέσμευτης, η οποία θα αποτελεί δύναμη ειρήνης και γέφυρα συνεργασίας με την Αμερική και τις άλλες χώρες των άλλων Ηπείρων. Μιας Ευρώπης που θα εγγυάται την προστασία των δικαιωμάτων των πολιτών της σε όλη την έκτασή της και θα υπερασπίζεται τα ανθρώπινα δικαιώματα παντού στον κόσμο. 
      Απέχουμε πολύ από αυτήν την Ευρώπη. Για να φθάσουμε εκεί, πρέπει να ενταχθούν και όλες οι χώρες της ηπείρου μας που σήμερα βρίσκονται εκτός. Δυστυχώς σήμερα βλέπουμε να μεταφέρεται απλώς ανατολικότερα η διαχωριστική γραμμή που χώριζε την περίοδο του Ψυχρού Πολέμου την Ανατολική από τη Δυτική Ευρώπη. 
      Οι νικητές του Ψυχρού Πολέμου περικυκλώνουν ασφυκτικά τη σημερινή Ρωσία περιθωριοποιώντας την και αποκλείοντάς την από το ευρωπαϊκό γίγνεσθαι. Επαναλαμβάνουν την πολιτική της εθνικής ταπείνωσης και της οικονομικής εξόντωσης που εφάρμοσαν μετά τον Α΄ Παγκόσμιο Πόλεμο στην ηττημένη Γερμανία που τη μετέβαλε σε θερμοκήπιο του ναζισμού. 
      Τώρα, αυτές οι αντιλήψεις, αυτή η πολιτική λιπαίνει το σπόρο του τυφλού εθνικισμού σε μια χώρα εκατόν πενήντα εκατομμυρίων κατοίκων. Φοβάμαι ότι έτσι υπονομεύεται η ευρωπαϊκή πορεία με ενδεχόμενες δυσάρεστες εξελίξεις στο απώτερο μέλλον. Αλλά για μια αληθινά ενωμένη Ευρώπη είναι απαραίτητη και η αποδέσμευση χωρών με ιδιαίτερη πολιτική και θεσμική βαρύτητα στις διαδικασίες της Ένωσης, όπως η Αγγλία, η Πολωνία και αύριο η Τουρκία από την υπερατλαντική εξάρτηση και επιρροή. 
      Διαφορετικά, θα βρεθούμε μπροστά σε ευρωπαϊκές πλειοψηφίες που θα διαμορφώνονται στην Ουάσινγκτον και θα εξυπηρετούν φυσικά τα συμφέροντα εκείνης και όχι της Ευρώπης. Μια τέτοια εξέλιξη θα ισοδυναμεί με de facto κατάργηση της Ευρώπης. 
      Επιδίωξή μας, λοιπόν, πρέπει να είναι μια αληθινά ενωμένη Ευρώπη, με ελεύθερη συμμαχία και συνεργασία ισότιμων λαών και αυτό είναι ζήτημα που δεν λύνεται από συνθήκες και συντάγματα, αλλά είναι θέμα πολιτικών και ιδεολογικών συσχετισμών. Αφορά το διαρκή αγώνα των λαών και των πολιτικών δυνάμεων από τον οποίο καμία επιφύλαξη -δικαιολογημένη ίσως, όπως αυτές που διατυπώνει το Κομμουνιστικό Κόμμα και ο Συνασπισμός- δεν δικαιολογεί την απουσία προοδευτικών, πολιτικών και κοινωνικών δυνάμεων. 
      Δεν μπορούμε να παραγνωρίσουμε το γεγονός ότι με το Σύνταγμα της Ευρώπης τίθενται τα θεμέλια σε εμβρυακή έστω μορφή μιας Ομοσπονδιακής υπερκρατικής οντότητας. 
      Αυτό όμως δεν σημαίνει ότι εδώ τελειώνει το εθνικό κράτος, γιατί η Ευρώπη δεν θα πάψει ποτέ να είναι σύνολο, ένωση διαφορετικών λαών και εθνών, γλωσσών, πολιτισμών, θρησκειών και παραδόσεων ούτε μπορούμε να πανηγυρίζουμε ούτε να αναθεματίζουμε. Το δεδομένο είναι ότι οι λαοί σε τελική ανάλυση κινούν την ιστορία με τους αγώνες τους και συχνά με τις θυσίες τους! 
      Συνεπώς, κύριοι της Κυβερνήσεως και της Πλειοψηφίας, είναι λάθος η αποφυγή του δημοψηφίσματος, ακόμα και αν το ίδιο λάθος έγινε και στο παρελθόν. Πέρα από την αμφίβολη νομιμοποίησή μας, δεν πήραμε τέτοια εντολή από το λαό, να ψηφίσουμε μια Συνθήκη με ουσιαστική ισχύ Συντάγματος. Η διενέργεια δημοψηφίσματος θα ήταν μοναδική ευκαιρία να ενημερωθεί ο λαός για να είναι σε θέση να παρακολουθεί και να συμμετέχει συνειδητά με τους άλλους λαούς της Ευρώπης σ΄ αυτήν την πρωτόγνωρη πορεία. 
      Έτσι, το όραμα θα γίνει πραγματικότητα. Το όραμα της ειρηνικής οικοδόμησης μιας δημοκρατικής και κοινωνικά δίκαιης Ευρώπης που με τη δική της εξωτερική και κοινωνική πολιτική θα εξασφαλίζει την ασφάλεια και την ευημερία των λαών της και θα συμβάλλει ως ένας δυναμικός πόλος μιας νέας διεθνούς ισορροπίας στην παγκόσμια ειρήνη και πρόοδο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, σήμερα θα ολοκληρωθεί η συζήτηση επί του Συντάγματος τη συμφωνημένη ώρα με τις ομιλίες των πολιτικών Αρχηγών και τελευταία του Πρωθυπουργού. 
      Για την Κύρωση της Συνθήκης θα διεξαχθεί ονομαστική ψηφοφορία, η οποία θα πραγματοποιηθεί την Τρίτη 19 Απριλίου 2005 και ώρα 19.00΄.
      Παρακαλώ τον Πρόεδρο του Συνασπισμού Ριζοσπαστικής Αριστεράς κ. Αλαβάνο να πάρει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, οι Βουλευτές του Συνασπισμού Ριζοσπαστικής Αριστεράς που μίλησαν, εξέθεσαν τις θέσεις μας πάνω στη Συνθήκη για τη θέσπιση Ευρωπαϊκού  Συντάγματος. 
      Εγώ, στο χρόνο που έχω, θέλω να κάνω πέντε πολιτικές επισημάνσεις γι΄ αυτό το θέμα το οποίο προωθείται σε συνθήκες μεγάλης αδιαφορίας της ελληνικής κοινωνίας.
       (Στο σημείο αυτό εισέρχεται στην Αίθουσα του Κοινοβουλίου ο Πρόεδρος της Κυβέρνησης κ. Κωνσταντίνος Καραμανλής και όρθιοι οι Βουλευτές της Νέας Δημοκρατίας χειροκροτούν) 
      (Χειροκροτήματα)
      Αναφέρω χαρακτηριστικά ότι τη μέρα που άρχισε στη δική μας Βουλή η συζήτηση, τρεις εφημερίδες είχαν πρωτοσέλιδο το Σύνταγμα. Η «ΑΥΓΗ», ο «ΡΙΖΟΣΠΑΣΤΗΣ», και μια τρίτη εφημερίδα, η οποία πρόσκειται στην Κυβέρνηση, η οποία όμως στην πρώτη της σελίδα αναφερόταν στο γαλλικό δημοψήφισμα και στο πώς οι Γάλλοι θα εγκρίνουν το Σύνταγμα. 
      Πρώτη επισήμανση που θέλω να κάνω είναι, λοιπόν, ότι πάμε σε ένα Σύνταγμα της Ευρωπαϊκής Ένωσης σε συνθήκες πλήρους δημοκρατικού ελλείμματος. Δεν μιλάμε για αναθεώρηση συνθηκών. Δεν μιλάμε για αναθεώρηση ενός Συντάγματος που υπήρχε. Μιλάμε για το πρώτο Ευρωπαϊκό Σύνταγμα. 
      Ας σκεφθούμε τι είχε γίνει, σε τι συνθήκες είχε διαμορφωθεί το πρώτο γαλλικό Σύνταγμα ή το πρώτο αμερικανικό Σύνταγμα μετά τον πόλεμο για την ανεξαρτησία τους ή το πρώτο ελληνικό Σύνταγμα ή ακόμη, αν θέλετε, το ελληνικό Σύνταγμα μετά την πτώση της δικτατορίας, το οποίο ισχύει σήμερα. Αυτό είχε διαμορφωθεί μέσα σε συνθήκες που είχε εκλεγεί Συντακτική Βουλή. Τα κόμματα και οι διάφορες κοινωνικές και πολιτικές δυνάμεις είχαν τους στόχους και προσπαθούσαν να απαντήσουν στην προσδοκία των πολιτών. Αντίθετα, σήμερα το Ευρωπαϊκό Σύνταγμα έρχεται ως απόφαση των είκοσι πέντε κυβερνήσεων. 
      Όλα αυτά που λέγονται και έγιναν, βέβαια, δηλαδή η Συνέλευση -με μια συμμετοχή των κοινοβουλίων, δύο Βουλευτές από το δικό μας Κοινοβούλιο κλπ.-  είχε απλώς συμβουλευτική αρμοδιότητα. Για σκεφθείτε πόσο διαφορετικό θα ήταν το Ευρωπαϊκό Σύνταγμα, αν είχε βγει ένας συντακτικός θεσμός εκλεγμένος σε όλη την Ευρώπη, πώς θα έπρεπε να απαντήσουν στα κύρια ζητήματα που απασχολούν τους περισσότερους λαούς της Ευρώπης.
      Κοινωνικό κράτος, ανεργία, διαφύλαξη της αγοραστικής δύναμης, ειρήνη. Τίποτα απ’ όλα αυτά δεν δόθηκε η δυνατότητα να εκφραστεί μέσα από τη Συνθήκη αυτήν με τον τρόπο που προωθήθηκε. 
      Δεύτερη παρατήρηση. Έχουμε σε ένα βαθμό τη δυνατότητα να διορθώσουμε ένα μέρος της ζημιάς. Πώς αυτό; Με το να διοργανώσουμε δημοψήφισμα, όπως έχουν κάνει πολλές άλλες χώρες. Εδώ πέρα για την έγκριση του Συντάγματος έχουν γίνει πράγματα ντροπής. Η Λιθουανία το εγκρίνει μόλις δύο εβδομάδες μετά, που συμφωνήθηκε το κείμενο, και χωρίς να έχει ακόμη διατυπωθεί καθαρά και τεχνικά από τις νομικές υπηρεσίες της Ευρωπαϊκής Ένωσης. Η Σλοβενία το εγκρίνει μέσα από τη Βουλή της πάλι, σε μία έγκριση όπου δεν υπήρξε παρέμβαση των Βουλευτών. 
      Ερχόμαστε και εμείς να ακολουθήσουμε τέτοια πρότυπα; Να βιαστούμε να το εγκρίνουμε; Να τρέξουμε; Να μην προσφύγουμε στην ετυμηγορία του ίδιου του ελληνικού λαού; Για ποιο λόγο; Τι φοβόμαστε; Δεν θα έδινε μια τεράστια δυνατότητα, αν θέλετε, συζήτησης και ενημέρωσης για θέματα, όπως «επικουρικότητα», «αναλογικότητα», «διπλές πλειοψηφίες», «ενισχυμένες συνεργασίες»; Όλα αυτά θα καθορίζουν την πορεία της χώρας μας. Ποιοι πολίτες ξέρουν τι σημαίνει; Για ποιο λόγο δεν το κάνουμε αυτό; 
      Πιστεύω ότι εμείς, με αυτούς τους τρόπους, έχουμε ευθύνη και συγκεκριμένα η Κυβέρνηση που κάνει την επιλογή έχει ευθύνη για την αποξένωση των πολιτών από την πολιτική, για την πτώση της αξίας της πολιτικής και της Βουλής και όσων συζητάμε εδώ στη συνείδηση των πολιτών. Γιατί χθες ο Γάλλος Πρόεδρος βγήκε στην τηλεόραση επί δύο ώρες με ογδόντα νέους ανθρώπους; Γιατί να μη βγει και ο κύριος Πρωθυπουργός; Γιατί να μη βγει ο κ. Παπανδρέου; Γιατί να μη βγει η κ. Παπαρήγα; Γιατί να μη γίνουν έξω συζητήσεις; Γιατί να αφήνουμε το λαό μας στην άγνοια; 
      Το τρίτο σημείο που θέλω να αναφέρω είναι ότι με τον τρόπο που προσεγγίζουμε το θέμα χάσαμε ένα σημαντικό μέσο διαπραγμάτευσης και για την ελληνική κοινωνία –το οφείλαμε στην ελληνική κοινωνία- αλλά και για την ίδια τη χώρα. Δείτε το παράδειγμα της Γαλλίας που πάει σε δημοψήφισμα, στο οποίο διαφαίνεται ένα ισχυρότατο ρεύμα για το «όχι». Δεν ξέρουμε ποια θα είναι η έκβαση. Είναι, όμως, ισχυρότατο και αυτήν τη στιγμή οι δημοσκοπήσεις το δείχνουν πλειοψηφικό. 
      Τι έγινε σ΄ αυτήν τη διαδικασία και μπροστά στο φόβο των ευρωκρατών ότι τελικά οι διαθέσεις των κοινωνιών θα εκφραστούν; Πρώτο μέτρο: Αποσύρεται, έστω και προσωρινά, η οδηγία Μπολκενστάιν. Και τι έλεγε η οδηγία Μπολκενστάιν; Έλεγε ότι μέσα στη Γαλλία και τις άλλες χώρες της Ευρωπαϊκής Ένωσης μπορεί να γίνουν επιχειρήσεις παροχής υπηρεσιών, στον τομέα της υγείας, στον τομέα της οικοδομής, στον τομέα των ασφαλειών, οι οποίες προέρχονται από την Εσθονία ή από την Λετονία, όπου οι μισθοί είναι το ένα τρίτο των γαλλικών και η εργατική νομοθεσία είναι πολύ πιο πίσω από τη γαλλική εργατική νομοθεσία.
      Και μόνο η προοπτική της ψήφου του γαλλικού λαού και των Γάλλων εργαζομένων κάνει την Ευρωπαϊκή Ένωση να αποσύρει αυτήν την οδηγία, η οποία είναι οδηγία-φόβητρο για τους Γάλλους εργαζόμενους.
      Δεύτερον, πριν από τρεις-τέσσερις μέρες αποσύρει το νομοθετικό πακέτο –έστω και προσωρινά- για την ενίσχυση των ελέγχων και των ποινών στις κρατικές ενισχύσεις, πράγμα το οποίο απασχολεί ιδιαίτερα τη Γαλλία, στην ανάγκη να προχωρήσει σε κλαδικές πολιτικές. Αυτό απασχολεί ιδιαίτερα τους εργαζόμενους, που αντιμετωπίζουν το φάσμα της ανεργίας.
      Γιατί εμείς χάσαμε αυτήν τη δυνατότητα; Η Γαλλία αίρει τα μέτρα, τα οποία προβλέπονται μέσα από το Ευρωπαϊκό Σύνταγμα για κρατικές ενισχύσεις και για ελευθερία υπηρεσιών, ως ορισμένα από τα βασικά ζητήματα των οικονομικών πολιτικών που θα εφαρμόσει η Ευρωπαϊκή Ένωση. Δεν έχουμε διαφορές εμείς με την Ευρωπαϊκή Ένωση; Και δεν μιλάω μόνο για την Κυβέρνηση, αλλά και για την ελληνική κοινωνία. Η Κυβέρνηση μπορεί να έχει για θέματα ενημέρωσης, η ελληνική κοινωνία έχει για τα θέματα επιτήρησης και του αυστηρού δημοσιονομικού πλαισίου, το οποίο επιβάλλει και στηρίζει η Ευρωπαϊκή Ένωση.
      Γιατί το χάσαμε αυτό; Τι μάχες όντως δίνει η Κυβέρνηση, όταν έχει τη δυνατότητα; Γιατί βιάζονται ακόμη και μέσα στη Βουλή, στα γρήγορα, να δώσουν την εικόνα του «καλού μαθητή»; Και γιατί η ελληνική Κυβέρνηση έρχεται και μας λέει, μαζί με το ΠΑΣΟΚ, σε μια συναίνεση, να ψηφίσουμε το Ευρωπαϊκό Σύνταγμα, όταν στο άρθρο Ι.6 λέει καθαρά ότι το Ευρωπαϊκό Σύνταγμα και το Ευρωπαϊκό Δίκαιο, στους τομείς που έχει την κύρια αρμοδιότητα η Ευρωπαϊκή Ένωση υπερισχύει του εθνικού δικαίου; Πώς γίνεται αυτό; Άλλα ακούμε από τον κ. Παυλόπουλο, άλλα καλούνται οι Βουλευτές της Νέας Δημοκρατίας να ψηφίσουν μεθαύριο, με την ψήφο τους για το Σύνταγμα.
      Αλλά υπάρχει πρόβλημα και από τη μεριά της Αξιωματικής Αντιπολίτευσης. Και λυπάμαι που απουσιάζει ο Πρόεδρος του ΠΑΣΟΚ. Απευθύνομαι, λοιπόν, στους Βουλευτές του ΠΑΣΟΚ. Πώς το ΠΑΣΟΚ ψηφίζει το Ευρωσύνταγμα και αυτά τα θέματα, όταν τα ζητήματα ενημέρωσης αναφέρονται, μια φορά, ως δικαίωμα για την πολυφωνία και όταν γίνεται μια μάχη των προοδευτικών δυνάμεων για τα θέματα ενημέρωσης, όπως και του πολιτισμού και της παιδείας; Μπορεί να μην ισχύουν οι κοινοτικές αρχές του ανταγωνισμού και να βλέπουμε από τη μεριά της Αξιωματικής Αντιπολίτευσης, στα συγκεκριμένα ζητήματα που έχουν τεθεί εδώ, να ακολουθείται εντελώς διαφορετική πολιτική;
      Τέταρτο θέμα, το οποίο έχει σχέση και με την επικαιρότητα: Αυτήν τη στιγμή η ελληνική κοινωνία ζει κάτω από το φόβο ότι έρχονται μέτρα, τα οποία αίρουν κεκτημένα των εργαζομένων. Βλέπουμε τα μέτρα της Κυβέρνησης για τις υπερωρίες. Ακούμε τις εξαγγελίες, που γίνονται από την Κυβέρνηση, για το ελαστικό ωράριο. Σε αυτά τα μέτρα η Αριστερά θα σταθεί ενάντια. Και θα επιδιώξει μέτρα προς άλλες κατευθύνσεις, όπως μείωση του χρόνου εργασίας και έλεγχο της επιχειρηματικής ασυδοσίας, προκειμένου να ανοίξουν θέσεις απασχόλησης.
      Αυτός ο κόσμος που φοβάται –και σωστά φοβάται- και ανησυχεί για το ωράριο, για την ηλικία συνταξιοδότησης, για την υπερωριακή αμοιβή, για τις θέσεις εργασίας, θα μπορούσε να αισθανθεί μια ασφάλεια, αν κάποια διεθνής συνθήκη, όπως οι συμφωνίες της Διεθνούς Οργάνωσης Εργασίας ή τώρα μια συνταγματική ρύθμιση στην Ευρωπαϊκή Ένωση, κατοχύρωνε το κοινωνικό κράτος και τις κοινωνικές κατακτήσεις στην Ευρωπαϊκή Ένωση.
      Εδώ βλέπουμε ότι όλα κινούνται σε εντελώς αντίθετες κατευθύνσεις. Υπάρχει το άρθρο ΙΙΙ-203: «Η Ένωση και τα κράτη μέλη της εργάζονται για τη δημιουργία ευπροσάρμοστου εργατικού δυναμικού». Για τον ίδιο δηλαδή στόχο που κινείται και η σημερινή Κυβέρνηση: «ευπροσάρμοστο εργατικό δυναμικό», που μπορεί τη μία εβδομάδα να δουλέψει πενήντα και πενήντα πέντε ώρες ή όταν θέλει ο εργοδότης να δουλέψει δέκα ώρες, αντί για οκτάωρο, πιθανόν να δουλέψει και εξαήμερο. 
      «Ευπροσάρμοστο εργατικό δυναμικό»: 
      Πώς η Αριστερά μπορεί να στηρίξει τέτοιες ρυθμίσεις; Πώς η Αξιωματική Αντιπολίτευση στηρίζει τέτοιες ρυθμίσεις; Πώς δεν έγινε μία κριτική σημαντική πάνω σ’ αυτά τα ζητήματα ή για τη νομιμοποίηση του ανεξέλεγκτου ρόλου της Ευρωπαϊκής Τράπεζας για τον πληθωρισμό ή –η αποθέωση- για το Πρωτόκολλο αριθμός 10 που έχει συνταγματική ισχύ και που λέει «το δημόσιο έλλειμμα θα είναι 3% του ακαθάριστου εθνικού προϊόντος και το δημόσιο χρέος  60% του ακαθάριστου εθνικού προϊόντος; Είναι σαν να παίρναμε τις αποφάσεις για την οικονομική πολιτική της χρονιάς του κ. Αλογοσκούφη ή του κ. Χριστοδουλάκη παλιά και να τους δίναμε συνταγματική ισχύ. 
      Μα, μπορούμε να στηρίξουμε και να νομιμοποιήσουμε τέτοια αντικοινωνική κατεύθυνση και τέτοια παράλογη νομοθεσία και να δώσουμε συνταγματική ισχύ στις οικονομικές πολιτικές της ασύδοτης αγοράς, της ιδιωτικοποίησης, της νομιμοποίησης του ελεύθερου ανταγωνισμού και της κερδοσκοπίας; Είναι δυνατόν αυτό; Πού θα φτάσουμε την Ευρώπη; Στα επίπεδα της Ασίας σε σχέση με τα κοινωνικά δικαιώματα, τις κατακτήσεις κλπ.; 
      Πέμπτο σημείο: Άλλο ένα θέμα που ενδιαφέρει πάρα πολύ τους εργαζόμενους, τους πολίτες της Ευρωπαϊκής Ένωσης είναι το θέμα της ειρήνης. Βγήκαμε από τον πόλεμο του Ιράκ, βλέπουμε την κόλαση στο Ιράκ. Στην Ευρώπη εκφράστηκαν τεράστια κινήματα, τα οποία είχαν τη συμπαράσταση πολιτών απ’ όλες τις κατευθύνσεις. Αν τους λέγανε «ψηφίστε για μια Συντακτική Συνέλευση» θα έστελναν δυνάμεις που θα στέκονταν υπέρ της ειρήνης, της διπλωματίας, της πολιτικής επίλυσης των διαφορών, της ουσιαστικής δράσης του ΟΗΕ με βάση το καταστατικό του. Τι απ’ αυτά εγγυάται η Συνθήκη για το Ευρωπαϊκό Σύνταγμα; 
      Η Συνθήκη για το Ευρωπαϊκό Σύνταγμα εγγυάται στο άρθρο Ι-41 παράγραφος 2 ότι η πολιτική της Ένωσης σέβεται τις υποχρεώσεις, που απορρέουν από τη Συνθήκη του Βορείου Ατλαντικού για τα κράτη που είναι μέλη της και είναι συμβατή με την κοινή πολιτική ασφάλειας και άμυνας, που θεσπίζεται στο πλαίσιο αυτό. Αυτό θα ψηφιστεί; Και αν η Νέα Δημοκρατία το ψηφίσει, οι φίλοι, τα μέλη, οι οπαδοί του ΠΑΣΟΚ, που ήμασταν μαζί στους δρόμους, που είπαμε «όχι» στην επιθετικότητα, «όχι» στον τυχοδιωκτισμό του Μπους, που ζητήσαμε ειρήνη, που ζητήσαμε αυτόνομη Ευρώπη από το ΝΑΤΟ, από τις ΗΠΑ, νομιμοποιούν αυτό το θέμα; 
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου)
      Καταλήγω, κυρία Πρόεδρε, δεκαοκτώ δευτερόλεπτα είμαι καθυστερημένος. 
      Θέλω να πω ότι ακολουθήθηκε λάθος δρόμος από τη μεριά της Κυβέρνησης -καταγγέλλουμε αυτήν την προσπάθεια- ερήμην των πολιτών και χωρίς να μας καταλαβαίνουν οι πολίτες θα δεσμευτούμε πιθανόν για δεκαετίες. Θέλουμε να πούμε ότι ελπίζουμε στο γαλλικό δημοψήφισμα και στο ολλανδικό, ελπίζουμε σ’ ένα γαλλικό «όχι». 
      Καταλήγοντας,  να πω για ένα εξαιρετικά ενδιαφέρον άρθρο του καθηγητή Λεργόπουλου που δημοσιεύτηκε σήμερα στην εφημερίδα «ΚΑΘΗΜΕΡΙΝΗ», που λέει για τη Γαλλία ότι στο «όχι» είναι το 79% των εργαζομένων, το 76% των χαμηλομίσθων, το 66% των δημοσίων υπαλλήλων. Θα είναι αριστερό «όχι» και αυτή η κρίση που μπορεί να δημιουργηθεί για την Κοινότητα, μπορεί να είναι μία θετική κρίση και να έχει μία έκβαση, που θα στηρίξει την έκβαση της κοινωνικής Ευρώπης. 
      Ευχαριστώ.
      ΠΡΟΕΔΡΟΣ ( Άννα Μπενάκη - Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Έφεδροι υψηλής ετοιμότητας (ΕΦ.Υ.ΕΣ)». 
      Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος και Γενική Γραμματέας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, ζητήσαμε -και διεκδικούμε ακόμα- την πραγματοποίηση δημοψηφίσματος, όχι γιατί πιστεύουμε ότι θα δινόταν η ολοκληρωμένη ευκαιρία στον ελληνικό λαό να πληροφορηθεί την πραγματικότητα γύρω απ’ αυτήν τη Συνθήκη. Θα ήταν όμως, πολύ καλύτερα τα πράγματα και από πλευράς ενημέρωσης, σε σύγκριση με αυτήν τη γραφειοκρατική συζήτηση –ας μου επιτραπεί να το πω έτσι- εντός των τεσσάρων τοιχών της Βουλής, όταν μάλιστα ούτε τα κρατικά μέσα ενημέρωσης ενδιαφέρθηκαν να την αναπαράγουν.
      Πιστεύουμε, όμως, και κάτι άλλο: Αν γίνει δημοψήφισμα το «όχι» στην Ευρωπαϊκή Συνθήκη, το λεγόμενο Ευρωσύνταγμα, θα ήταν πολύ μεγαλύτερο απ’ ό,τι πιστεύει η Κυβέρνηση και η Αξιωματική Αντιπολίτευση και μάλιστα στις συνθήκες της Ελλάδας θα σας ήταν πάρα πολύ δύσκολο να ταυτίσετε αυτό το «όχι» με εθνικισμό, διότι στη μεγάλη του πλειοψηφία θα ήταν ένα θετικό προοδευτικό «όχι», ανεξάρτητα από τις διαφορετικές απόψεις, που υπήρχαν και υπάρχουν πίσω από το «όχι» στην Ευρωπαϊκή Συνθήκη.
      Ακούσαμε από την πλευρά των ομιλητών του κυβερνητικού κόμματος και της Αξιωματικής Αντιπολίτευσης ένα κοινό επιχείρημα, το οποίο βολεύει πάρα πολύ, ότι δηλαδή το Ευρωσύνταγμα είναι προϊόν ενός πολιτικού συμβιβασμού. Έτσι μπορούν και η Νέα Δημοκρατία και το ΠΑΣΟΚ να καλύπτονται και κατά περίπτωση να κάνουν τη μία ή την άλλη κριτική.
      Αναρωτιέμαι ποιος πολιτικός συμβιβασμός έγινε στα πλαίσια αυτής της Συνταγματικής Συνθήκης; Πολιτικός συμβιβασμός, ας μας επιτραπεί να πούμε, δεν έγινε ουσιαστικά κανένας, διότι και τα δύο κόμματα είτε από τις κυβερνητικές θέσεις είτε από τις θέσεις της Αξιωματικής Αντιπολίτευσης, όχι μόνο τη φιλοσοφία της Ευρωπαϊκής Συνθήκης έχουν αποδεχτεί, αλλά και μέχρι το μεδούλι τις βασικές επιλογές της Ευρωπαϊκής Ένωσης. Τουλάχιστον αυτό έδειξαν και ως Κυβέρνηση και ως Αξιωματική Αντιπολίτευση.
      Ποιος πολιτικός συμβιβασμός έγινε; Βεβαίως έγινε συμβιβασμός ανάμεσα σε ανταγωνιζόμενες ηγετικές δυνάμεις, κράτη-μέλη της Ευρωπαϊκής Ένωσης και βέβαια οι υπόλοιπες κρατικές δυνάμεις –να το πω έτσι- πορεύτηκαν, ανάλογα αν ήταν με τη μια ή την άλλη πλευρά ή αν πρόσβλεπαν στο να γίνουν σύμμαχοι της μιας ή της άλλης πλευράς. 
      Έγινε μήπως κανένας συμβιβασμός με την έννοια των παραχωρήσεων προς τους εργαζόμενους; Έγινε δηλαδή κάποιος συμβιβασμός ανάμεσα στα κράτη και τους λαούς, ούτως ώστε να σταθμίσει κανείς αν είναι ευχαριστημένος με την ποσότητα των συμβιβασμών; 
      Τέτοιος συμβιβασμός προς τους λαούς από τις κυβερνήσεις δεν έγινε ούτε μισός στη συγκεκριμένη φάση που περνάμε, απόδειξη είναι ότι μετά και την τελευταία Σύνοδο, την Εαρινή Σύνοδο της Ευρωπαϊκής Ένωσης, υπάρχουν ενιαίες και κοινές αποφάσεις για μία νέα επιδρομή στα λαϊκά δικαιώματα και τις κατακτήσεις, που βέβαια η κάθε κυβέρνηση προωθεί με τη δική της τακτική. 
      Δεν είναι τυχαίο ότι η Κυβέρνηση πήρε την πάσα από το ΠΑΣΟΚ για να ανοίξει -το προαποφασισμένο να ανοίξει- το ασφαλιστικό και το εργασιακό.
    Επομένως δεν έχουμε το στοιχείο του συμβιβασμού και της παραχώρησης προς τους λαούς. 
      Για μας βεβαίως αυτή η καινούργια Ευρωπαϊκή Συνθήκη, με το άρωμα του Ευρωσυντάγματος, ενσωματώνει και όλες τις αντιδραστικές συνθήκες, οπωσδήποτε κάνει ένα βήμα ακόμη όμως, πιο αντιδραστικό προς τα μπρος.
      Εδώ, όμως, υπάρχει ένα ζήτημα: Ποια είναι τα βασικά προβλήματα αυτής της Ευρωπαϊκής Συνθήκης; Διότι εδώ ακούσαμε πάρα πολλά. Ακούσαμε και τα θετικά, ακούσαμε και τα αρνητικά. Ας μου επιτραπεί να πω ότι ορισμένα από τα πολύ βασικά και αρνητικά δεν αναδείχθηκαν και από αυτούς που ήθελαν να κάνουν κάποια επιμέρους κριτική στην Ευρωπαϊκή Συνθήκη ή κάποια ουσιαστική. 
      Αναδείχθηκε βεβαίως από αρκετούς ομιλητές -από την πλευρά παραδείγματος χάρη του Συνασπισμού, πέρα από το Κομμουνιστικό Κόμμα Ελλάδας- το πρόβλημα, αυτό που λέμε της αγοράς, των ελευθεριών του κεφαλαίου. Αυτό προϋπήρχε, δεν είναι καινούργιο. Επαναλαμβάνεται για άλλη μια φορά στην Ευρωπαϊκή Συνθήκη.
      Εμείς, όμως, ως Κομμουνιστικό Κόμμα Ελλάδας, λέμε το εξής πράγμα: Είναι εύλογο που μπήκαν αυτές οι ελευθερίες του κεφαλαίου μέσα σ’ αυτήν την Ευρωπαϊκή Συνθήκη. Κατ’ αρχάς, δεν είναι Σύνταγμα. Αλλά και Σύνταγμα να ήταν, πάλι θα έμπαιναν, βέβαια μ’ έναν πιο γενικό τρόπο, όπως μπαίνει και σ’ όλα τα συντάγματα των καπιταλιστικών κρατών. Αλλά ας το πούμε και καλύτερα: Υπάρχει σύνταγμα χώρας καπιταλιστικής ή σοσιαλιστικής, που γνωρίσαμε, που μέσα στο Συνταγματικό της Χάρτη δεν έβαζε ζήτημα γι’ αυτό που λέμε, για τις σχέσεις ιδιοκτησίας και τις σχέσεις παραγωγής; Το έβαζε πιο κομψά, πιο γενικά, πιο νομικά.
      Εδώ δεν είναι Σύνταγμα. Και υπάρχει και η άλλη διαφορά. Είναι διακρατική συνθήκη κι επομένως τα κράτη-μέλη των καπιταλιστικών χωρών αισθάνονται την ανάγκη και στη Συνταγματική αυτή Συνθήκη -όπως θέλει κανείς μπορεί να την πει- να μπει πιο καθαρά, πιο αναλυτικά από ό,τι στο Σύνταγμα, τι καθεστώς υπάρχει. Κυρίως σ’ αυτό το σημείο αναφέρομαι στην κριτική που κάνει ο Συνασπισμός από την πλευρά του, που κάνει ένα διαχωρισμό ανάμεσα στον καπιταλιστικό χαρακτήρα της Ευρωπαϊκής Ένωσης και στη Συνταγματική Συνθήκη ή στο «Ευρωσύνταγμα», με εισαγωγικά ή όχι. Αυτό δεν σημαίνει ότι δικαιολογούμε την Ευρωπαϊκή Ένωση, αλλά να πούμε τα πράγματα με το όνομά τους. 
      Δεύτερο ζήτημα: Αυτή η Ευρωπαϊκή Συνθήκη προσθέτει κι ορισμένα καινούργια προβλήματα και ποσοτικά και ποιοτικά. Κατ’ αρχάς, μεταφέρονται πολύ περισσότερα ζητήματα, που αποφασίζονταν στο κρατικό επίπεδο, στο διακρατικό. Εκχωρούνται πολύ περισσότερες αρμοδιότητες και δικαιώματα στη λεγόμενη Κομισιόν. Και αυτά εκχωρούνται συνειδητά, διότι τα κράτη-μέλη αισθάνονται μεγάλη ασφάλεια εκχωρώντας τέτοια δικαιώματα στην Κομισιόν, και αυτή η ασφάλεια είναι καθαρά από ταξική πλευρά. 
      Υπάρχουν, όμως, ζητήματα καταστολής, τρομοκρατίας, αντιδημοκρατίας, που αυτά περνάνε σ’ ένα νέο ολοκληρωμένο πεδίο στην Ευρωπαϊκή Ένωση. Και υπάρχει το μείζον ζήτημα, η θεσμοποίηση -που βέβαια στον ένα ή στον άλλο βαθμό υπήρχε και προηγούμενα- της στρατιωτικής δράσης της Ευρωπαϊκής Ένωσης έξω από το χώρο ευθύνης της, αλλά και η θεσμοποίηση της στρατιωτικής δράσης εντός των κρατών-μελών και χωρίς να χρειάζεται ούτε και το τυπικό, έστω, «πράσινο φως» από τα κοινοβούλια. 
      Αυτό τι δείχνει; Αυτό δείχνει το εξής πράγμα: Ότι τα αντιλαϊκά μέτρα θα γίνουν ακόμη περισσότερα, ότι οι ανταγωνισμοί εντός και εκτός της Ευρωπαϊκής Ένωσης, οι ανταγωνισμοί των καπιταλιστών μεταξύ τους θα γίνουν ακόμη οξύτεροι και όταν δεν μπορούν να λυθούν τα ζητήματα με  τα λεγόμενα «ειρηνικά πολιτικά μέσα», θα έρχεται και ο στρατός. Δεν άκουσα από το Βήμα της Βουλής, εκτός από τους Βουλευτές του Κομμουνιστικού Κόμματος Ελλάδας, να αναδεικνύεται το μείζον αυτό ζήτημα. Γι’ αυτό βεβαίως δεν υπάρχει και καμία ουσιαστική αντίδραση για το γεγονός ότι το «αδελφάκι» της Ευρωπαϊκής Ένωσης, το ΝΑΤΟ, -που απαρτίζεται, κατά πλειοψηφία, από κράτη-μέλη της Ευρωπαϊκής Ένωσης- σήμερα έστειλε στρατιωτικές δυνάμεις στο Πράσινο Ακρωτήριο της Αφρικής, πράγμα που γίνεται για πρώτη φορά. Και δεν έχουμε και ιδέα: Υπάρχει ελληνική συμμετοχή;
      (Στο σημείο αυτό εισέρχεται στην Αίθουσα ο Πρόεδρος του ΠΑΣΟΚ. κ. Γεώργιος Παπανδρέου)
      (Χειροκροτήματα από την πτέρυγα του ΠΑΣΟΚ)
      Tι θέλει, δηλαδή, το ΝΑΤΟ στο Πράσινο Ακρωτήριο; Τι θέλει ο Ευρωστρατός εκτός της Ευρωπαϊκής Ένωσης; 
    Εδώ ας το πούμε καθαρά: Υπάρχει ο παγκόσμιος χωροφύλακας, το ΝΑΤΟ και υπάρχει και η διαμάχη των ΗΠΑ και της Ευρωπαϊκής Ένωσης για το ποιος θα είναι, για το πού θα δράσουν οι παγκόσμιοι αυτοί χωροφύλακες. Υπάρχει η μεταξύ τους διαμάχη και αυτά όλα αυτά είναι στον έναν ή στον άλλο βαθμό κατοχυρωμένα μέσα στη λεγόμενη Ευρωπαϊκή Συνθήκη.
    Όταν εμείς λέμε ότι το Ευρωσύνταγμα είναι γνήσιο παιδί της Ευρωπαϊκής Ένωσης δεν το λέμε για να καλλιεργήσουμε ένα αίσθημα μοιρολατρίας και ανημποριάς στους λαούς. Εμείς πιστεύουμε ότι και αυτό το πεδίο, είναι πεδίο πάλης. Βεβαίως. Άλλωστε και στην Ελλάδα παλεύουμε, μέσα στην καπιταλιστική Ελλάδα, δεν δραπετεύσαμε κάπου αλλού σε κάποιον άλλο «παράδεισο» περιμένοντας να πέσει το ώριμο φρούτο. Πεδίο πάλης, όμως, πώς; 	Πεδίο πάλης όταν με το ένα χέρι λες «ναι» στην ευρωπαϊκή ενοποίηση και με το άλλο χέρι κάνεις μια κριτική, η οποία αν δεν είναι υποκριτική είναι ανορθολογική; Πεδίο πάλης είναι η Ευρωπαϊκή Ένωση με την καθαρή θέση: «Όχι» στην Ευρωπαϊκή Ένωση και όχι στις Συνθήκες της. Από αυτό το πεδίο πάλης, από αυτήν τη θέση, σε εθνικό και σε πανευρωπαϊκό επίπεδο μπορούν να δυσκολευτούν να περάσουν ολοκληρωτικά τα αντιλαϊκά μέτρα της Ευρωπαϊκής Ένωσης. Αλλιώς είσαι σε πλήρη αντίφαση. 
    Και να το πούμε καθαρά. Το ΠΑΣΟΚ και η Νέα Δημοκρατία δεν έχουν αντιφάσεις στην πολιτική τους από αυτήν την πλευρά. Μπορεί φαινομενικά οι διακηρύξεις τους που είναι και υπέρ της Ευρωπαϊκής Ένωσης και υπέρ του λαού να περιέχουν αυτήν την αντίφαση, αλλά αυτή η αντίφαση πάντα υπήρχε. Όμως, και σε άλλες πολιτικές δυνάμεις, όπως παραδείγματος χάρη στο Συνασπισμό, υπάρχει αντίφαση. Δεν μπορεί από τη μια μεριά να θέλεις την ευρωπαϊκή καπιταλιστική ενοποίηση και από την άλλη να πιστεύεις ότι μπορεί αυτήν να την εξανθρωπίσεις. Βεβαίως οι λαοί μπορεί να έχουν κατακτήσεις, βεβαίως οι λαοί μπορεί να δυσκολευτούν, με ποια κατεύθυνση, όμως; Με ουσιαστική και πραγματική αντίθεση στην κυρίαρχη πολιτική. 
    Και ας πούμε και μια άλλη πλευρά. Η Ευρωπαϊκή Ένωση είναι απλώς μια ένωση; Από τη στιγμή που γεννήθηκε η ιδέα της, πραγματικά, πριν από τον Β΄ Παγκόσμιο Πόλεμο μέχρι σήμερα, αυτή η ιδέα είχε μια βάση ότι είναι ένωση –ας την πούμε ένωση- διακρατική καπιταλιστικών κρατών. Δεν είναι μια συνεργασία ανεξάρτητα από κοινωνικοοικονομικό σύστημα ή αν θέλετε, ανεξάρτητα από τις επιλογές, που θα κάνουν με δημοκρατικές διαδικασίες οι λαοί στο επίπεδο του έθνους-κράτους. Και δεν μπαίνει μόνο ο όρος το να είσαι στο καπιταλιστικό σύστημα και να παρεμποδίσεις οποιαδήποτε ρωγμή του, αλλά ακόμη μια χώρα πριν γίνει κράτος-μέλος πρέπει να ορκιστεί ότι θα εφαρμόζει τις τέσσερις ελευθερίες, τις αποκρατικοποιήσεις, τις αλλαγές στις εργασιακές σχέσεις, κλπ. δηλαδή τις λεγόμενες καπιταλιστικές αναδιαρθρώσεις.
    Πώς συμβιβάζεται, λοιπόν, να λες ότι αυτή η Ευρωπαϊκή Ένωση μπορεί να γίνει ταυτόχρονα και φιλολαϊκή; Μα, αν γίνει φιλολαϊκή δεν θα είναι Ευρωπαϊκή Ένωση, η συγκεκριμένη που ξέρουμε, θα έχει διαλυθεί, θα έχει ανατραπεί. Επομένως μόνο με όρους ανατροπής και διάλυσης μπορεί να μιλάμε για πεδίο πάλης των λαών. 
    Ακούσαμε εδώ ότι η Ευρωπαϊκή Ένωση ή η ΕΟΚ έχει ένα πάρα πολύ καλό παρελθόν, το κοινωνικό κράτος και μάλιστα το ΠΑΣΟΚ το διεκδίκησε για λογαριασμό της ευρωπαϊκής σοσιαλδημοκρατίας. Ακούσαμε ότι υπάρχει η φιλελεύθερη αντίληψη για την Ευρωπαϊκή Ένωση και υπάρχει η σοσιαλδημοκρατική αντίληψη για την Ευρωπαϊκή Ένωση και κατά περίπτωση το κάθε κόμμα σε όλη την Ευρώπη ωραιοποιεί την πορεία της Ευρωπαϊκής Ένωσης. Άλλοι γιατί τη δημιούργησαν και την ανέπτυξαν, άλλοι γιατί έφτιαξαν το κοινωνικό κράτος. Δεν μπορώ να επεκταθώ πάνω σ’ αυτό το ζήτημα -κοιτάζω πάντα το χρόνο μου- αλλά έχει πάρα πολύ μεγάλη αξία από ιστορική και επιστημονική πλευρά να δούμε, γιατί έχει σημασία και για το σήμερα, ότι σε στρατηγικά ζητήματα δεν υπήρχαν διαφορές ανάμεσα στα φιλελεύθερα και σοσιαλδημοκρατικά  κόμματα, πολύ περισσότερο δεν υπάρχουν σήμερα. Κρατικοποιήσεις έκαναν και τα φιλελεύθερα κόμματα στην Ευρώπη. 
      Και στην Ελλάδα η Νέα Δημοκρατία έκανε λίγες κρατικοποιήσεις μετά το 1974, αλλά  και προηγούμενα; Δημιούργησε κρατικό τομέα και κρατικές υποδομές. Και πριν τη δικτατορία και στη δεκαετία του 1950 έχουμε. 
      Και το ΠΑΣΟΚ έκανε κρατικοποιήσεις. Και τα φιλελεύθερα κόμματα κάνουν αποκρατικοποιήσεις. Και επί φιλελεύθερων κομμάτων, σε ορισμένες χώρες της Ευρώπης, έχουμε παροχές υπέρ των εργαζομένων, πολύ λιγότερες απ’ αυτές που ζητούσαν οι εργαζόμενοι. Και επί σοσιαλδημοκρατίας έχουμε πολιτική ορισμένων παροχών και παραχωρήσεων και αντίθετα. Και επί φιλελεύθερων κομμάτων έχουμε αρπαγή κατακτήσεων και επί σοσιαλδημοκρατίας. 
      Πού είναι η ουσία; Αυτές οι διαφορές στην ουσία εκφράζουν διαφορετικές φάσεις ανάπτυξης του ίδιου του καπιταλιστικού συστήματος. Όταν ήθελαν κράτος επιχειρηματία και κρατικές υποδομές, τα έκαναν και τα δύο κόμματα και οι δύο δυνάμεις. Όταν ήθελαν –γιατί έτσι συνέφερε- έκαναν αποκρατικοποιήσεις. 
      Αλλά, εν πάση περιπτώσει, αυτές οι περίφημες κοινωνικές παροχές της Ευρώπης είναι άσχετες με τις μεταπολεμικές συνθήκες που δημιούργησαν τα απελευθερωτικά κινήματα των λαών σε όλη την Ευρώπη; Είναι μεγάλη παρακαταθήκη συν τη συνύπαρξη και την άμιλλα με το σοσιαλιστικό σύστημα, συν ότι τα εργατικά και λαϊκά κινήματα βγήκαν ισχυρότερα μετά το Β΄ Παγκόσμιο Πόλεμο.
      Και αν αναφέρομαι στο Β΄ Παγκόσμιο Πόλεμο και στα αποτελέσματά του είναι ακριβώς για να πω ότι οι λαοί στην Ευρώπη δεν είπαν την τελευταία λέξη, αλλά δεν μπορεί αυτά να χρεώνονται στην κοινωνική αντίληψη των φιλελεύθερων κομμάτων και της σοσιαλδημοκρατίας ούτε στην κοινωνική αντίληψη της ίδιας της Ευρωπαϊκής Ένωσης. Κι αν αναφέρομαι στον πόλεμο κατά του φασισμού, στο Β΄ Παγκόσμιο Πόλεμο, είναι γιατί ζούμε και την περίφημη παραχάραξη της ιστορίας.
      Όσον αφορά τη Δυτική –όπως λέμε- Ευρώπη, αυτοί που πρωταγωνίστησαν στον αντιφασιστικό αγώνα ήταν οι λαοί και όχι τα κόμματα εξουσίας και οι αστικές πολιτικές δυνάμεις, που είτε συνέπραξαν με το γερμανικό φασισμό είτε έφυγαν από τις χώρες τους και περίμεναν από τις γειτονικές εξελίξεις. 
      Ακριβώς αυτή η λαϊκή παρέμβαση έφερε σημαντικές κατακτήσεις και αναγκάστηκε, αν θέλετε, και το ίδιο το καπιταλιστικό σύστημα να κάνει παραχωρήσεις. Ορισμένες απ’ αυτές ήταν αναγκαίες και για την ίδια την ανάπτυξή του. 
      Σήμερα, όμως -και τελειώνω- βρισκόμαστε σε μία σημαντικά διαφορετική φάση. Είναι η φάση της ολόπλευρης αντίδρασης, είναι η φάση εκείνη όπου η ευρωπαϊκή καπιταλιστική ένωση έχει να αντιμετωπίσει ένα μεγάλο πρόβλημα με δύο πλευρές, που η μία πλευρά συγκρούεται με την άλλη. Από τη μία μεριά βλέπει ότι μπαίνει σε μία πορεία ύφεσης, αλλά αυτή μπορεί να την ξεπεράσει –όμως, σε σχέση και με τον ανταγωνισμό με τις Ηνωμένες Πολιτείες μπαίνει σε μία πορεία όπου διαμορφώνεται μία τάση μείωσης του μέσου ποσοστού κέρδους- και από την άλλη μεριά βλέπει ότι πέφτει η αγοραστική ικανότητα των εργαζομένων. Για να αντιμετωπίσει την αγοραστική ικανότητα των εργαζομένων πρέπει να ρίξει ακόμα παρακάτω το μέσο ποσοστό κέρδους, μα, δεν το θέλει. Για να ανεβάσει το μέσο ποσοστό κέρδους πρέπει να ρίξει παρακάτω την αγοραστική ικανότητα, τα δημοκρατικά δικαιώματα και τα κοινωνικά δικαιώματα των εργαζομένων. Ποια είναι η σούμα; Σε αυτήν τη φάση, ολομέτωπη επίθεση. 
      Γι’ αυτό εμείς λέμε «όχι» στην Ευρωπαϊκή Ένωση και «όχι» στο Ευρωσύνταγμα. Η πάλη των λαών θα κρίνει τι θα αποτρέψουμε τώρα και τι δρόμους θα ανοίξουμε. Εμείς, όμως, πάντα θα λέμε: Η Ευρώπη βεβαίως πρέπει να είναι ενωμένη. Ή καπιταλιστικά θα είναι ή σοσιαλιστικά. Και δεν εννοούμε βεβαίως τον ΠΑΣΟΚικό σοσιαλισμό. Καπιταλιστικά τη γνωρίσαμε, σοσιαλιστικά όχι. Και σοσιαλιστικά ενωμένη πρέπει να γίνει στη βάση και της θετικής εμπειρίας του σοσιαλισμού, που γνωρίσαμε, αλλά και με τη γενίκευση και της όποιας αρνητικής εμπειρίας υπάρχει. 
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» και στους λοιπούς χώρους της Βουλής, δεκαπέντε μαθητές και μαθήτριες με είκοσι τέσσερις συνοδούς από το Κέντρο Δημιουργικής Απασχόλησης Ατόμων με Ειδικές Ανάγκες Ηγουμενίτσας.
      Τους καλωσορίζουμε.
      (Χειροκροτήματα από όλες τις πτέρυγες της Βουλής)
      Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος):  Κυρίες και κύριοι συνάδελφοι, δεν υπάρχει αμφιβολία ότι ήταν ιστορικής σημασίας η απόφαση του Κωνσταντίνου Καραμανλή να ενταχθούμε στην ΕΟΚ το 1980. Τότε είχε πει «εγώ σας έβαλα, τώρα να μάθετε να κολυμπάτε».
      Γεγονός είναι ότι η Ελλάδα έμαθε να κολυμπάει και όχι μόνο. Με τους αγώνες των κυβερνήσεων του Ανδρέα Παπανδρέου και του Κώστα Σημίτη, έγινε το ΠΑΣΟΚ εγγύηση ότι η Ελλάδα και θα κολυμπάει και θα κερδίζει μετάλλια. 
      Δεν είναι καθόλου τυχαίο ότι το επικριτικό ΠΑΣΟΚ, για την ΕΟΚ, έγινε η πιο αποτελεσματική προοδευτική δύναμη της Ελλάδας για την ευρωπαϊκή της πορεία. Και αυτό γιατί το ΠΑΣΟΚ ποτέ δεν θεώρησε την Ένωση μία εύκολη υπόθεση, μία υπόθεση των ελίτ ή μία υπόθεση στατική, δεδομένη, μία υπόθεση, την οποία θα αποδεχόμασταν με σταυρωμένα τα χέρια.
      Γι’ αυτό και το ΠΑΣΟΚ μετέτρεψε την κριτική του στάση απέναντι στην τότε  ΕΟΚ σε δύναμη διεκδικήσεων, αλλαγών και μεταρρυθμίσεων στην Ευρωπαϊκή Ένωση. Βασικές αιτιάσεις μας τότε ήταν οι εξής: Πρώτα απ’ όλα, η ΕΟΚ ήταν μέρος του Ψυχρού Πολέμου. Καθιστούσε έτσι την Ευρώπη διαιρεμένη και υποτελή.
      Δεύτερον, ήταν μία μεγάλη αγορά. Η ένταξη φτωχότερων χωρών και περιφερειών, χωρίς προστασία, θα είχε καταστροφικές συνέπειες και για τη βιομηχανία μας και για τον αγροτικό μας πληθυσμό, αφού δεν ήμασταν επαρκώς ανταγωνιστικοί.
      Τρίτον, οι διαδικασίες των αποφάσεων στην Ευρωπαϊκή Ένωση ήσαν πολύ μακριά από τον Ευρωπαίο πολίτη. Κυριαρχούσε μία γραφειοκρατική και πολιτική ελίτ.
      Μάλιστα, σήμερα πολλοί επικαλούνται τα συνθήματα εκείνης της εποχής «ΕΟΚ και ΝΑΤΟ, το ίδιο συνδικάτο», «η Ευρώπη του πλούσιου Βορρά και του φτωχού Νότου», «η Ευρώπη των αποφάσεων των Βρυξελλών». 
      Προσπαθούν να πείσουν ότι ήμασταν ανακόλουθοι. Αποσιωπούν, όμως, δύο βασικές αλήθειες. Η μία αλήθεια είναι ότι, κατά βάση, η ανάλυσή μας ήταν σωστή. Η δεύτερη είναι ότι εμείς κάναμε αγώνες για να αλλάξουμε αυτήν την πραγματικότητα, να εμπεδώσουμε άλλες αξίες, να κάνουμε την Ευρώπη, Ευρώπη των κοινών μας αξιών. Και οι αγώνες αυτοί είχαν σοβαρό αντίκτυπο και συνεχίζονται στην Ευρωπαϊκή Ένωση του σήμερα.
      Όπως έλεγε ο Ανδρέας Παπανδρέου –για να σας το υπενθυμίσω, επειδή βλέπω ότι υπάρχει μειδίαμα- «αγωνιστήκαμε για την Ευρώπη από τον Ατλαντικό μέχρι τα Ουράλια». Τότε γελάγατε, σήμερα είναι πραγματικότητα.
      (Χειροκροτήματα από την πτέρυγα του ΠΑΣΟΚ)
      ΙΩΑΝΝΗΣ ΚΕΦΑΛΟΓΙΑΝΝΗΣ: Ο Ντε Γκολ το είπε αυτό.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Αγωνιστήκαμε για την ανατροπή των οικονομικών και κοινωνικών ανισοτήτων. Τότε, φαινόταν ευφάνταστο. Διεκδικήσαμε και πετύχαμε τις πολιτικές των ΜΟΠ, των Κοινοτικών Πλαισίων Στήριξης, των Ταμείων Συνοχής και των καλύτερων τιμών για τον αγρότη.  
      Αντιπαλέψαμε τη λογική ενός γραφειοκρατικού συγκεντρωτισμού των Βρυξελλών. Παλέψαμε για την Ευρώπη των λαών και των πολιτών.  Έτσι, το ΠΑΣΟΚ έγινε ο πιο βασικός σύμμαχος στην Ευρωπαϊκή Ένωση, του μόνου άμεσα εκλεγμένου οργάνου της, του Ευρωκοινοβουλίου.
      Εμείς διατηρούμε αλώβητα τις αρχές μας αυτές. Μία Ευρώπη ενωμένη και δυνατή, που θα εγγυάται την ασφάλεια και τη δική της φωνή, υπέρ της ειρήνης, υπέρ της νομιμότητας στη διεθνή σκηνή. Για μας, αυτό αποτελεί πυξίδα για μία Ευρώπη κοινωνική, που θα αποτρέπει κάθε αποκλεισμό, θα υπηρετεί την αλληλεγγύη και την κοινωνική συνοχή, θα αναδεικνύει τον πλούτο της ανθρώπινης γνώσης και του περιβάλλοντός μας. 
      Αυτό για εμάς αποτελεί δέσμευση. Μία Ευρώπη καινοτόμα, ανταγωνιστική στην παγκόσμια οικονομία, που θα επενδύει στην ανάπτυξη, θα προστατεύει το κοινωνικό μας μοντέλο και αυτό αποτελεί αδήριτη ανάγκη. 
      Μία Ευρώπη της δημοκρατίας και της διαφάνειας, πολυπολιτιστική, πλουραλιστική, συμμετοχική, στην οποία θα προστατεύεται και θα έχει λόγο ο κάθε πολίτης, ανεξάρτητα θρησκείας, φυλής, γλώσσας, φύλου, εθνικότητας. Για εμάς, αυτό αποτελεί θεμέλιο.
      Η ουσία είναι ότι το ΠΑΣΟΚ ποτέ δεν δείλιασε, ποτέ δεν φοβήθηκε και ποτέ δεν απαρνήθηκε αυτές τις αρχές. 
    Υπηρετήσαμε τις αρχές αυτές, διότι πιστέψαμε και πιστεύουμε ότι υπηρετούμε με τον καλύτερο τρόπο την προστασία και ενδυνάμωση του Έλληνα πολίτη. Υπηρετούμε την Ελλάδα, δίνοντάς της νέες δυνατότητες και στην περιοχή και στον κόσμο. Αναδεικνύουμε τον Ελληνισμό ως δύναμη αξιών και πολιτισμού, αλλά και ως σοβαρό εταίρο με τους γειτονικούς μας πληθυσμούς. 
    Για μας η Ευρώπη είναι όχημα και όχι αυτοσκοπός, για να μπορούμε να υπηρετήσουμε καλύτερα αυτές τις αρχές. Είναι το πλαίσιο μέσα στο οποίο αγωνιζόμαστε, αλλά και το οποίο συνδιαμορφώνουμε και συγκαθορίζουμε. 
    Το Ευρωπαϊκό Σύνταγμα, κυρίες και κύριοι Βουλευτές, δεν το παραλάβαμε από τις Βρυξέλλες. Δεν μας το έστειλαν απλά για κύρωση. Είναι το δικό μας Ευρωπαϊκό Σύνταγμα. Και δώσαμε μάχες, όπως δώσαμε μάχη για την ένταξή μας στην ΟΝΕ, όπως δώσαμε μάχη, απειλώντας ακόμα και με βέτο για την ένταξη της Κύπρου στην Ευρωπαϊκή Ένωση, όπως δώσαμε μάχη για την ευρωπαϊκή πορεία των βαλκανικών χωρών στη  Σύνοδο Κορυφής της Θεσσαλονίκης. Όπως δώσαμε μάχη για τον Ευρωστρατό, κρατώντας βέτο για έναν ολόκληρο χρόνο, όπως δώσαμε μάχη για το πλαίσιο Ευρωπαϊκής Ένωσης - Τουρκίας. Όπως δώσαμε μάχη για τη διασφάλιση των αγροτικών επιδοτήσεων μέχρι το 2013, μάχη για τα ποσά του Γ΄ Κοινοτικού Πλαισίου Στήριξης, με πρωτόγνωρα θετικό αποτέλεσμα για την Ελλάδα. Έτσι, δώσαμε και μάχη για το Ευρωσύνταγμα. 
    Είχα την τύχη να βρίσκομαι στο Προεδρείο της Συνέλευσης για το μέλλον της Ευρώπης, που διαμόρφωσε το τελικό κείμενο υπό τον Ζισκάρ Ντ’ Εστέν. Είναι το Σύνταγμα που παλέψαμε στη Συνέλευση και τη Διακυβερνητική. 
    Πετύχαμε να εγγράψουμε στο Σύνταγμα αυτό και τις δικές μας απόψεις για την ταυτότητα της Ευρώπης. Και είμαστε περήφανοι για τη συνεισφορά της Ελλάδας στο Σύνταγμα, που δεν εξαντλείται απλά στην υπογραφή ενός τελικού κειμένου. 
    Μερίδιο των ευσήμων παίρνουν και όλα τα κόμματα της τότε Αντιπολίτευσης, που συμμετείχαν με Βουλευτές τους στη Συνέλευση για το μέλλον της Ευρώπης. 
    Η Ελλάδα έβαλε τη σφραγίδα της με την κοινωνική ρήτρα και το στόχο της πλήρους απασχόλησης. Αν το Σύνταγμα κάνει ένα βήμα προς μία περισσότερο κοινωνική Ευρώπη, αυτό οφείλεται και σε μας. Και θέλω εδώ να ευχαριστήσω και προσωπικά τον Γιώργο Κατηφόρη για την άψογη δουλειά, ως υπεύθυνος της κοινωνικής ομάδας στη Συνέλευση για το μέλλον της Ευρώπης. 
    Αν η Ευρώπη γίνεται περισσότερο δημοκρατική με την ενίσχυση των ευρωπαϊκών και εθνικών κοινοβουλίων, και αυτό, επίσης, οφείλεται σε μας. Αναγνωρίζει τα δικαιώματα του Ευρωπαίου πολίτη, ενσωματώνοντας το Χάρτη των Θεμελιωδών Δικαιωμάτων και αυτό οφείλεται στη δική μας δουλειά. 
    Επιτρέψτε μου και εδώ να ευχαριστήσω προσωπικά το Δημήτρη Τσάτσο, που πάλεψε για τις θεσμικές αυτές μεταρρυθμίσεις και έπαιξε καθοριστικό ρόλο στην αναθεώρηση της Συνθήκης της Νίκαιας. 
    Αν η Ευρώπη αποκτά μια πιο ισχυρή φωνή, με Υπουργό Εξωτερικών, που για πρώτη φορά, μετά από προσπάθειες τριάντα ετών που ξεκίνησαν επί Ανδρέα Παπανδρέου, αναλαμβάνει με τη ρήτρα αμοιβαίας συνδρομής ευθύνες η Ευρώπη απέναντι στους λαούς της στον τομέα της ασφάλειας και της άμυνας, αυτό είναι λόγω της δικής μας παρουσίας. Δώσαμε μάχες. Οι μάχες αυτές δεν ήταν για το χθες, ήταν για το σήμερα και το αύριο. Ιστορικός στόχος η διευρυμένη Ενωμένη Ευρώπη, μια Ευρώπη που θα εστιάζεται και θα εδράζεται σε βασικές αρχές και αξίες δημοκρατίας. Αυτό το όραμα ήταν και το όραμα του Ρήγα Φεραίου για τη βαλκανική χερσόνησο. Αποτελεί και σήμερα πλαίσιο αυτό το όραμα για τη μακροπρόθεσμη ασφάλεια και ευημερία των λαών της περιοχής. 
    Θέλουμε μία Ευρώπη, λοιπόν, των πολιτών και των κρατών-μελών. Να διαφυλάξουμε το κοινοτικό μοντέλο της ευρωπαϊκής ολοκλήρωσης. Να δημιουργήσουμε αυτήν την ομοσπονδία, όπως την έβλεπε και ο Ρήγας Φεραίος, που θα προωθεί το κοινό συμφέρον των πολιτών και των κρατών-μελών. Κάθε βήμα προς αυτήν την κατεύθυνση αυξάνει και τις δημοκρατικές απαιτήσεις. Γι’ αυτό και παλέψαμε και σήμερα το Ευρωπαϊκό Σύνταγμα προβλέπει να καθίσταται το ευρωπαϊκό Κοινοβούλιο ουσιαστικός συννομοθέτης με το Συμβούλιο. 
    Τα εθνικά κοινοβούλια συμμετέχουν εντονότερα στην ενοποιητική διαδικασία. Το Σύνταγμα επίσης εισάγει και μια νέα ρύθμιση, όπου πια και ο πολίτης έχει λόγο. Ένα εκατομμύριο πολιτών μπορούν να ζητήσουν την παρέμβαση της Ένωσης σε θέμα που τους απασχολεί και τους ενδιαφέρει. Πράγματι είναι μία σημαντική συμμετοχική καινοτομία, που είμαι σίγουρος ότι σύντομα θα αξιοποιηθεί. 
    Επίσης η δημοκρατική Ευρώπη δεν μπορεί παρά να είναι και κοινωνική. Κατορθώσαμε εμείς, μαζί με όλους τους Ευρωπαίους σοσιαλιστές, να εισάγουμε μία κοινωνική ρήτρα οριζόντιας εφαρμογής σε όλες τις πολιτικές της Ευρώπης για την καταπολέμηση του κοινωνικού αποκλεισμού, για την αντιμετώπιση της ανεργίας και για την επιδίωξη υψηλών επιπέδων απασχόλησης, εκπαίδευσης και προστασίας της δημόσιας υγείας. 
    Κατοχυρώσαμε την αξία της ισότητας ανδρών-γυναικών και την απαγόρευση κάθε είδους διακρίσεων. Αναδείξαμε την πλήρη απασχόληση και τη βιώσιμη ανάπτυξη ως θεμελιώδεις στόχους της Ένωσης. 
    Επεκτείναμε τη δράση της Ένωσης στο χώρο της υγείας και της δημόσιας υγείας, ενώ αναγνωρίσαμε τις ειδικές ανάγκες των νησιωτικών και ορεινών περιοχών, κάτι ιδιαίτερα κρίσιμο για την Ελλάδα. 
    Ξέρουμε όμως εμείς, ως Ευρωπαίοι σοσιαλιστές, ότι όσα πετύχαμε στο Ευρωπαϊκό Σύνταγμα, δεν είναι ακόμα αρκετά. Χρειάζεται να εμβαθύνουμε στο ευρωπαϊκό κοινωνικό μοντέλο. Και είναι ευθύνη αυτή απέναντι σε όλους τους πολίτες της Ευρώπης. Χρειάζεται η ευρωπαϊκή άμυνα να είναι και βήμα ευθύνης απέναντι στη διεθνή κοινότητα. Είναι ανάληψη του μεριδίου που αντιστοιχεί στην Ευρώπη, στην προσπάθεια για τη διαφύλαξη της παγκόσμιας ειρήνης. 
    Η Ελλάδα πρέπει να παραμείνει στην πρωτοπορία της Ευρωπαϊκής Ένωσης και των αγώνων για αλλαγές. Το κύρος μας ήταν υπαρκτό, παρά τις διάφορες δυσκολίες που είχαμε. Θα θυμάται και ο πρώην Πρωθυπουργός κ. Σημίτης ότι –ένα παράδειγμα φέρνω- όταν η Ιταλική Προεδρία βρέθηκε σε πολύ δύσκολη θέση απέναντι στη διαπραγμάτευση για το Σύνταγμα, ζήτησε τη δική μας βοήθεια, για να διαμεσολαβήσουμε στα μεγάλα θέματα που είχαν προκύψει μεταξύ Πολωνίας και Ισπανίας από τη μία πλευρά, και Γερμανίας και Γαλλίας από την άλλη. 
    Δώσαμε μάχες. Δώσαμε μάχες για να διαμορφώσουμε ένα πλαίσιο το οποίο θα επιτρέψει στην Ελλάδα να αντιμετωπίσει τις νέες προκλήσεις. Και οι νέες προκλήσεις είναι συγκεκριμένες: Μια Ελλάδα της ανάπτυξης, ανταγωνιστική, που να επενδύει στον άνθρωπο, στην παιδεία, στην έρευνα και στην καινοτομία. Μια Ελλάδα της βιώσιμης ανάπτυξης που να επενδύει στην ποιότητα των προϊόντων, των υπηρεσιών μας, στο περιβάλλον, στη νέα Κοινή Αγροτική Πολιτική και στις εναλλακτικές μορφές ποιοτικού τουρισμού. Μία Ελλάδα της αποκέντρωσης, της διαφάνειας, της συμμετοχής, που να σπάει τη γραφειοκρατία, τον υπερσυγκεντρωτισμό, τον κρατισμό, τις πελατειακές σχέσεις, τη διαφθορά και να απελευθερώνει τις υγιείς δυνάμεις του τόπου. Μια Ελλάδα της αλληλεγγύης και της συνοχής, που να προωθεί την περιφερειακή ανάπτυξη και να καταπολεμά τον κοινωνικό αποκλεισμό και τη φτώχεια. Μια Ελλάδα του πολίτη που θα ακούγεται, θα ξαναβρεί την ταυτότητά του στη γειτονιά και στο χωριό και θα μπορεί να ζει ως Έλληνας σε μια πολυπολιτιστική και νέα κοινωνική πραγματικότητα της Ευρώπης των πολλών πολιτισμών, αλλά και της Ευρώπης των μεταναστών. Μια Ελλάδα των αξιών και του πολιτισμού, που έχει φωνή στην περιοχή και διεθνώς, παλεύοντας για τη σταθερότητα, τη δημοκρατία, την ειρήνη και το σεβασμό του Διεθνούς Δικαίου. 
    Όλα αυτά αποτελούν τις προτεραιότητες για την Ελλάδα και νέες προτεραιότητες για αγώνες και κατακτήσεις του ελληνικού λαού. 
    Το Ευρωσύνταγμα μάς δίνει ένα εργαλείο. Η Ελλάδα κέρδισε με το Ευρωπαϊκό Σύνταγμα και αναγνωρίστηκε από όλους η συνεισφορά της, όταν ο Ζισκάρ Ντ’ Εστέν παρέδωσε το  σχέδιο Συντάγματος στον Κώστα Σημίτη. Γιατί το Σύνταγμα αυτό έχει και τη δική του σφραγίδα. 
    Όμως το εργαλείο αυτό χρειάζεται να το αξιοποιήσουμε. Και δυστυχώς, κύριε Πρωθυπουργέ, δεν είχα σκοπό να ανεβάσω τους αντιπολιτευτικούς τόνους σήμερα, μια ιστορική ημέρα, αλλά οι εισηγητές και οι ομιλητές της Νέας Δημοκρατίας φαίνεται ότι και λίγα γνωρίζουν και δεν ενδιαφέρονται να μάθουν μερικά πράγματα για τις απαραίτητες μάχες που έχουμε μπροστά μας. Υπήρξε, όπως πάντα, η ακατάσχετη και ισοπεδωτική κριτική για το ΠΑΣΟΚ και τις μέρες της διακυβέρνησής μας και δεν ακούσαμε τις απόψεις σας για το μέλλον του ευρωπαϊκού γίγνεσθαι. 
      Ακούσαμε παραδείγματος χάρη, τη βασική εισηγήτρια της Κυβέρνησης να μην έχει καν αντιληφθεί ότι από το προοίμιο του Συντάγματος είχε διαγραφεί το εδάφιο του Θουκυδίδη. Έρχεται, όμως, στη συνέχεια ο Υφυπουργός Εξωτερικών και λέει στη Βουλή ότι η διαγραφή έγινε από το ΠΑΣΟΚ και γι’ αυτό ευθύνομαι εγώ προσωπικά. 
      Για να πούμε την αλήθεια, για να μάθει και ο ελληνικός λαός την αλήθεια, όταν μας παρέδωσε ο Ζισκάρ Ντεστέν το κείμενο του Συντάγματος, υπήρχε ο Θουκυδίδης. Όταν εμείς παραδώσαμε την Κυβέρνηση και το κείμενο του Συντάγματος στη Νέα Δημοκρατία, υπήρχε ο Θουκυδίδης. Προειδοποιήσαμε τη Νέα Δημοκρατία δημοσίως να μην ανοίξει το θέμα του προοιμίου, διότι θα χαθεί ο Θουκυδίδης. Δεν μας ακούσατε, όπως δεν μας ακούτε και σε τόσα άλλα.
      Με στόχο τη μικροκομματική καπηλεία της θρησκευτικής ευαισθησίας του Έλληνα, ανοίξατε το θέμα. Αποτέλεσμα; Το εδάφιο από τον «Επιτάφιο» του Περικλή, διεγράφη από το Σύνταγμα στις 12.6.2004, πέντε μόνο μέρες πριν κλείσει η διαπραγμάτευση. Χάθηκε ένα ισχυρό σύμβολο, η μόνη ιστορική αναφορά σε όλο το κείμενο του Ευρωσυντάγματος. Κρίμα για την Ευρώπη, κρίμα για την Ελλάδα, αλλά δική σας είναι η ευθύνη.
      Δεύτερον, σήμερα αποδεικνύει η Νέα Δημοκρατία ότι από κόμμα που είχε κάποτε ευρωπαϊκή αυτοσυνειδησία, οδηγείται σε μια ευρωφοβική γωνία. Εμφανίζει τους ευρωπαϊκούς θεσμούς σαν εμπόδια, δήθεν, για τη Δημοκρατία και τη διαφάνεια στη χώρα μας. Το Ευρωπαϊκό Σύνταγμα σαν πηγή κινδύνου για το δικό μας Εθνικό Σύνταγμα. Περιέργως, το μόνο που ενδιέφερε τα στελέχη της Νέας Δημοκρατίας που παρήλασαν απ’ αυτό το Βήμα, ήταν το πώς θα υποβαθμίσουν την πολιτική σημασία του Ευρωπαϊκού Συντάγματος. 
      Χρησιμοποίησαν –άκουσον, άκουσον!- το επιχείρημα ότι αν γίνει δημοψήφισμα, τότε το Ευρωπαϊκό Σύνταγμα θα αποκτήσει ισχυρότερη δημοκρατική νομιμοποίηση έναντι του Ελληνικού Συντάγματος. Δηλαδή, αυτό που λέει η Νέα Δημοκρατία, είναι ότι, επειδή δεν γίνεται δημοψήφισμα, δεν θα έχει την ίδια ισχύ το Ευρωπαϊκό Σύνταγμα, ότι η ψήφος της Ελληνικής Βουλής είναι μεσοβέζικη ψήφος και ότι οι εταίροι μας δεν πρέπει να πάρουν στα σοβαρά την κύρωση από την Ελληνική Βουλή του Ευρωσυντάγματός μας. 
      Το πιστεύετε αυτό στα αλήθεια, αγαπητοί συνάδελφοι της Νέας Δημοκρατίας και κύριε Καραμανλή; Αν το πιστεύετε στα αλήθεια, τότε πρέπει εσείς πρώτοι να στηρίξετε το δημοψήφισμα, για να είμαστε ξεκάθαροι, συνεπείς, αξιόπιστοι, πρώτα απ’ όλα απέναντι στον ελληνικό λαό και δεύτερον, απέναντι στους λαούς της Ευρώπης.
      (Χειροκροτήματα από την πτέρυγα του ΠΑΣΟΚ)
      Βεβαίως, η αλήθεια είναι ότι η σημασία του Ευρωπαϊκού Συντάγματος δεν μειώνεται, επειδή η Κυβέρνηση προσπαθεί να απαξιώσει το Σύνταγμα ή επειδή επέλεξε να αρνηθεί την πρόταση όλων των κομμάτων της Αντιπολίτευσης να προηγηθεί δημοψήφισμα. Άρα, όλα αυτά τα έωλα επιχειρήματα, είναι μια ακόμα ευρωφοβική κουτοπονηριά της Νέας Δημοκρατίας, μια από τις πολλές που έχει πια δυστυχώς συνηθίσει η Ευρωπαϊκή Ένωση, που ακυρώνουν το κύρος μας, την αξιοπιστία μας, που είχαμε με τόσο κόπο κτίσει όλα αυτά τα χρόνια.
      Η επικύρωση της Ευρωπαϊκής Συνταγματικής Συνθήκης θα μπορούσε να αποτελέσει πράγματι, χωρίς αμφιβολία, μια μεγάλη ιστορική στιγμή. Αλλά αν αδυνατείτε, κυρίες και κύριοι της Νέας Δημοκρατίας, να προασπίσετε αποτελεσματικά τα συμφέροντα της Ελλάδας στην Ευρωπαϊκή Ένωση, δεν σας φταίει ούτε το Ελληνικό Σύνταγμα, ούτε το Ευρωπαϊκό Σύνταγμα. Φταίει δυστυχώς η δημαγωγία και η ανικανότητα να αντιμετωπίσετε αυτά τα μεγάλα προβλήματα.
      Εδώ θέλω να κάνω μία παρένθεση. Εμείς βάζουμε μπροστά το εθνικό συμφέρον. Η επίτευξη των εθνικών μας στόχων απαιτεί εθνική συναίνεση. Πρέπει να είμαστε ενωμένοι και αταλάντευτοι, χωρίς κομματικές σκοπιμότητες στα μεγάλα εθνικά θέματα. Απαιτείται εθνική αξιοπρέπεια και αρχές. 
      Η συναίνεση, όμως, φίλες και φίλοι, δεν υποκλέπτεται. Κτίζεται με συνέπεια και αξιοπιστία, όπως εμείς είχαμε δημιουργήσει τα πολλά χρόνια της δικής μας διακυβέρνησης στα θέματα εξωτερικής πολιτικής.


Χτίζεται πάνω στην αξιοπιστία, όπου απαιτούμε την αλήθεια, όλη την αλήθεια και ομολογώ ότι αιφνιδιάστηκα από το έλλειμμα πληροφόρησης που είχα από τον Υπουργό Εξωτερικών, ο οποίος δεν μας είχε συνηθίσει σε τέτοιες συμπεριφορές.
      Δεύτερον, το εθνικό μας συμφέρον είναι να λύσουμε ειρηνικά τα προβλήματα στην περιοχή. Και το θέμα του ονόματος της πρώην Γιουγκοσλαβικής Δημοκρατίας της Μακεδονίας και το Κυπριακό και τις ελληνοτουρκικές μας θέσεις. Μην ξεχνάτε ότι το ΠΑΣΟΚ γεννήθηκε με το σύνθημα «Δεν ξεχνώ», έχοντας ως εθνικό σαράκι, θα έλεγα, να λύσει το θέμα της Κύπρου.
      Όμως εμείς σχεδιάσαμε και υλοποιήσαμε την πολιτική μας πάνω σε σχέδιο, στη στρατηγική του Ελσίνκι, που είχε τα σκέλη και της ένταξης της Κύπρου, και της επίλυσης του Κυπριακού και, βεβαίως, της παραπομπής της Τουρκίας στο Διεθνές Δικαστήριο της Χάγης, αξιοποιώντας το ευρωπαϊκό πλαίσιο γι’ αυτές τις υποθέσεις και για τα Βαλκάνια.
      Η σημερινή Κυβέρνηση άλλαξε προοδευτικά και ριζικά αυτήν την πολιτική. Αντικατέστησαν μία υπεύθυνη οραματική πολιτική με το κενό και τα αποτελέσματα είναι δυσάρεστα. Δίνουμε συνεχώς λάθος μηνύματα και οι υπεύθυνοι της Κυβέρνησης οδηγούνται σε λάθος επιλογές. Η αύξηση της επιθετικότητας της Τουρκίας οφείλεται σε λάθος επιλογές, το τέλμα στο Κυπριακό οφείλεται σε λάθος επιλογές, η ατυχής κατάληξη στο Σκοπιανό οφείλεται σε λάθος επιλογές.
      Όμως για να τοποθετηθούμε υπεύθυνα και να στηρίξουμε την εθνική ομοψυχία, δεν μπορούμε μία νέα στρατηγική να τη βλέπουμε ως επτασφράγιστο μυστικό. Πείτε μας ακριβώς ποια είναι η επιλογή σας, για να μπορούμε να σας πούμε και εμείς ποια είναι η δική μας θέση απέναντι στις δικές σας επιλογές.
      Τέλος, απέναντι σ’ αυτήν τη συνεχιζόμενη άκριτη κριτική απέναντι στο ΠΑΣΟΚ, της κατεδάφισης των πάντων, θέλω να τονίσω ότι εθνική συναίνεση σημαίνει να μην κάνουμε τη λάθος επιλογή, που πολλές φορές έκανε η συντηρητική παράταξη. Ο εχθρός, κύριε Πρωθυπουργέ, δεν είναι εντός των τειχών, αλλά είναι έξω, εκεί που διστάζετε ή δεν ξέρετε πώς να τον αντιμετωπίσετε. Έπρεπε να συνεχίσετε τις δικές μας ορθές επιλογές και να διορθώσετε τις δικές μας λανθασμένες επιλογές. Αυτή ήταν η εντολή του ελληνικού λαού που παρανοήσατε. 
      Είναι κρίμα, λοιπόν, που σήμερα, σ’ αυτήν την τόσο σημαντική ημέρα, έπρεπε να απαντήσω σε πολλές αιτιάσεις των στελεχών και Υπουργών της Νέας Δημοκρατίας. Είναι μία ημέρα ιστορική για όλους μας, αν και εμείς θεωρούμε ότι αυτή η διαδικασία δεν έχει τελειώσει και έχουμε ζητήσει να γίνει δημοψήφισμα. Θα έχουμε, άλλωστε, την ευκαιρία να το συζητήσουμε στη Βουλή.
      Τέλος, θα ήθελα να ευχαριστήσω τον κ. Παρασκευά Αυγερινό, που πάλεψε, ως υπεύθυνος της ευρωομάδας μας στην Ευρωβουλή, για το Ευρωσύνταγμα και  δούλεψε σκληρά γι’ αυτόν τον τομέα.
      Για εμάς, το όραμα είναι η Ευρώπη του μέλλοντος, μία Ευρώπη του μέλλοντος που δεν εξαντλείται σ’ αυτό το Ευρωπαϊκό Σύνταγμα. Το Ευρωπαϊκό Σύνταγμα είναι μόνο η αρχή, μία δύσκολη και επίπονη πορεία για την οικοδόμηση της Ευρώπης που εμείς θέλουμε, μία Ευρώπη με ειρήνη, με δημοκρατία, με κοινωνική δικαιοσύνη και βιώσιμη ανάπτυξη, όπου αναγνωρίζεται ο διαφορετικός πλούτος κάθε χώρας και εθνότητας, μία Ευρώπη της συμμετοχικής δημοκρατίας που γίνεται καθημερινή πράξη, μία Ευρώπη που μπορεί πράγματι να ανταγωνιστεί μία νέα παγκοσμιοποιημένη οικονομία.
      Για εμάς, πατριωτισμός σημαίνει ενεργή συμμετοχή της χώρας μας στις εξελίξεις της Ευρωπαϊκής Ένωσης. Η λογική της πελατειακής σχέσης προς τα έξω, είναι μία βαθιά συντηρητική λογική, μία λογική που δημιουργεί «συνωμοσιολογίες», προστάτες ή αντιπάλους και ακυρώνει τη στρατηγική της ίδιας της χώρας. Για εμάς, ο πατριωτισμός είναι το θάρρος, η τόλμη, η συμμετοχή στους αγώνες σε μία διαφορετική Ευρωπαϊκή Ένωση. 
      Κυρίες και κύριοι συνάδελφοι, εμείς ψηφίζουμε το Ευρωσύνταγμα, έτοιμοι να παλέψουμε με νέες ευθύνες, με νέους αγώνες και θέσεις απέναντι στην Ελλάδα και την Ευρωπαϊκή Ένωση, με νέες ευθύνες για την Ελλάδα και το λαό της.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
	ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Ανάπτυξης κ. Σιούφας.
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, κυρίες και κύριοι συνάδελφοι, όλοι θα συμφωνήσουμε ότι είναι πράγματι μία ιστορική μέρα η μέρα της σημερινής συνεδρίασης για την κύρωση του Ευρωπαϊκού Συντάγματος. Οφείλουμε όμως, μια και η Εθνική Αντιπροσωπεία είναι ζώσα, σε ζητήματα που αναδεικνύονται, να τοποθετούμεθα και με υπευθυνότητα και με σοβαρότητα. 
      Εκτιμώ ότι η έναρξη της ομιλίας του Αρχηγού της Αξιωματικής Αντιπολίτευσης, με την αναφορά στον ιδρυτή της Νέας Δημοκρατίας Κωνσταντίνο Καραμανλή, ήταν μία υπεύθυνη τοποθέτηση, που πιστεύω ότι αναγνωρίζεται σήμερα, όχι μόνο απ’ όλους και εδώ και στην Ευρώπη και στον κόσμο, αλλά αναμφίβολα και από την ιστορία της πατρίδας μας, επειδή ήταν μία από τις μεγαλύτερες εθνικές επιλογές που έκανε το κόμμα της Νέας Δημοκρατίας διαχρονικά στην πάντοτε με υπευθυνότητα πορεία του και διαδρομή του. Αυτό είναι το πρώτο.
(Χειροκροτήματα από την πτέρυγα της Νέας Δημοκρατίας)
	Το δεύτερο που θα ήθελα να σημειώσω και στο οποίο θα ήθελα να σταθώ, είναι ότι η προσπάθεια δικαιολόγησης από τον Αρχηγό της Αξιωματικής Αντιπολίτευσης της θέσης που είχε το ΠΑΣΟΚ πριν το 1981 και μετά δεν έπεισε. Και δεν έπεισε για δύο λόγους, κυρίες και κύριοι συνάδελφοι, γιατί όλοι πρέπει να ερωτηθούμε τι θα συνέβαινε αν επείθετο ο ελληνικός λαός και δεν έμπαινε η πατρίδα μας το 1980 στην τότε ΕΟΚ.
(Χειροκροτήματα από την πτέρυγα της Νέας Δημοκρατίας)
	Αυτή είναι η απάντηση, στην οποία δεν απαντούν οι όποιες προσαρμογές της πολιτικής που έγινε μετά, αλλά αυτό αναγνωρίζεται. Το ερώτημα όμως και η απάντηση είναι αυτές που σας είπα.
	Το δεύτερο που χρειάζεται αυτήν την ώρα απάντηση, είναι το ότι ο ιδρυτής της Νέας Δημοκρατίας δεν είχε πει -και επισημάνθηκε από την εισηγήτριά μας κ. Παπαδημητρίου προχθές- «Σας ρίχνω στη θάλασσα και μάθετε να κολυμπάτε».
      Είπε κάτι άλλο, κυρίες και κύριοι συνάδελφοι, σοβαρό και ιστορικό το οποίο τα είκοσι χρόνια της διαδρομής των κυβερνήσεων του ΠΑΣΟΚ αυτές δεν το έλαβαν υπόψη τους. Είπε το 1979 στην υπογραφή της ιστορικής Συνθήκης για την ένταξη στην τότε ΕΟΚ: «Και για να συμμετάσχουμε σ’ αυτήν την προσπάθεια, έχουμε πάρει την απόφαση να επιχειρήσουμε τις διαρθρωτικές μεταβολές και τους θεσμικούς εκσυγχρονισμούς, που θα διευκολύνουν την πορεία μας. Έχουμε συνείδηση των δυσχερειών, αισιοδοξούμε, όμως, ότι με την πάνδημη κινητοποίηση, τη διαρκή εγρήγορση, αλλά και την κατανόηση των εταίρων μας, θα ξεπεράσουμε τις δυσκολίες. Διδαχτήκαμε από τον κλασικό ελληνισμό ότι «χαλεπά τα καλά».
	Ακούσαμε όλοι μας -και ο ελληνικός λαός- πριν από λίγο τον Αρχηγό της Αξιωματικής Αντιπολίτευσης να περιγράφει μία διαδρομή μέσα στον παράδεισο, δηλαδή ότι όλα έγιναν τέλεια, ότι εκμεταλλευτήκαμε τις ευκαιρίες, ότι αντιμετωπίσαμε τους κινδύνους, ότι πραγματοποιήσαμε τις διαρθρωτικές αλλαγές, ότι πραγματοποιήσαμε τις θεσμικές μεταβολές και ότι η πατρίδα μας πριν τις εκλογές της 7ης Μαρτίου 2004 βρισκόταν στην πρωτοπορία και πρωταγωνιστούσε στην Ευρώπη.
	Τα πράγματα όμως, κύριε Αρχηγέ της Αξιωματικής Αντιπολίτευσης, δεν είναι έτσι. Καταβάλατε προσπάθειες, κάνατε αρκετά, αλλά όχι ότι μετατρέψατε τη χώρα σε παράδεισο.
    Δεν γνωρίζετε και σεις ότι είμαστε ουραγοί και όχι πρωτοπόροι;
    ( Χειροκροτήματα από την πτέρυγα της Νέας Δημοκρατίας )
    Δεν γνωρίζετε ότι είμαστε τελευταίοι σε όλους τους δείκτες γι’ αυτό το χρονικό διάστημα; Δεν γνωρίζετε την εγκαταλελειμμένη ελληνική περιφέρεια και τον αγροτικό κόσμο, για τον οποίο σεμνύνεστε τόσο πολύ; Δεν γνωρίζετε ότι υπήρχαν μέχρι σήμερα οι δύο Ελλάδες, όπως έλεγε ο πρώην Πρωθυπουργός, ο κ. Σημίτης; Δεν γνωρίζετε ότι υστερούμε ακόμα σε υποδομές, σε θεσμικές αλλαγές, σε διαρθρωτικές αλλαγές, που άλλες χώρες τις έχουν κάνει εδώ και τόσο καιρό;
    Αλλά βάλατε και ένα θέμα που σχετίζεται με το προοίμιο και εδώ χρειάζεται μια απάντηση. Παρά το γεγονός ότι το είπατε περίτεχνα, χωρίς να αποδώσετε ευθύνες, γνωρίζετε τι ακριβώς συνέβη; Την απάλειψη τη ζήτησε η Πορτογαλία στην κυβερνητική διάσκεψη της 24ης Μαρτίου του 2004 και η Ιρλανδική Προεδρία την έκανε αποδεκτή. Αυτό έγινε στα πλαίσια μιας σύντμησης του προοιμίου. Επίσης γνωρίζετε ότι τον Ιούνιο, τόσο ο Υπουργός Εξωτερικών κ. Μολυβιάτης όσο και ο Υπουργός Εξωτερικών της Κύπρου κ. Ιακώβου, ζήτησαν την επαναφορά της. 
    Ως επίσημη δικαιολόγηση της απάλειψης, αναφέρθηκε –και αυτό είναι ιδιαίτερα κρίσιμο- από την Ιρλανδική Προεδρία ότι ο ορισμός της δημοκρατίας από το Θουκυδίδη, το γνωστό «χρώμεθα...» -για να μην κλέβω το χρόνο- δεν αποτυπώνει το διφυή χαρακτήρα της Ευρωπαϊκής Ένωσης, που αναφέρεται τόσο στην Ευρώπη των πολιτών όσο και στην Ευρώπη των κρατών-μελών.
    Αυτή είναι η πραγματικότητα. 
    ΑΠΟΣΤΟΛΟΣ ΚΑΚΛΑΜΑΝΗΣ: Γιατί ανοίξατε ένα θέμα, το οποίο ήταν κλειστό;
    ΧΑΡΑΛΑΜΠΟΣ ΚΑΣΤΑΝΙΔΗΣ: Ο Υπουργός Εξωτερικών άνοιξε το θέμα.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αφήσατε, όμως, να εννοηθεί κάτι, το οποίο δεν θα έπρεπε να το πράξετε εσείς. Μπορεί οι συνάδελφοι στην αντιπαράθεση τέτοιων ζητημάτων να δικαιούνται απ’ όλες τις πλευρές να βάζουν τέτοιου είδους ζητήματα, αλλά όχι ο Αρχηγός της Αξιωματικής Αντιπολίτευσης.
    Έρχομαι τώρα στο θέμα του δημοψηφίσματος.
    Είδα τους τόνους, είδα την επιχειρηματολογία, αλλά είναι και τα δύο αδύνατα. Πρώτον, γιατί δεν  ακολουθήσατε αυτήν τη διαδρομή σε πολύ ισχυρότερα κείμενα απ’ αυτό, όπως η ΟΝΕ στην οποία αναφερθήκατε, ενώ εδώ πρόκειται για κωδικοποίηση κυρωθεισών συμβάσεων και δεύτερον, γιατί είναι φανερό ότι είναι πολιτικά προκλητικό από την πλευρά σας το ότι δεν επιθυμείτε να ενημερώσετε τον ελληνικό λαό για κρίσιμα ζητήματα που αφορούν την Ευρώπη, το μέλλον της και βεβαίως τις προοπτικές και τη συμμετοχή της Ελλάδας σ’ αυτήν την πορεία, αλλά για να βάλετε στην πολιτική ατζέντα και στην πολιτική αντιπαράθεση ζητήματα αυτού του είδους. Αυτή είναι η πραγματικότητα.
    Έρχομαι όμως, κυρίες και κύριοι συνάδελφοι και σ’ ένα άλλο ζήτημα παρά το γεγονός ότι ήταν εξαιρετικά περίτεχνη  η προσπάθεια του Αρχηγού της Αξιωματικής Αντιπολίτευσης, που αναφέρθηκε και σε τρέχοντα θέματα. 
    Θέλω να ομολογήσω -και είναι προσωπική μου πεποίθηση- ότι η αναφορά στην ιστορική μέρα και σε όλα τα άλλα που είπε ο Αρχηγός της Αξιωματικής Αντιπολίτευσης, δεν θα έθετε τα ζητήματα της τρέχουσας επικαιρότητας και δεν θα ένωνε τη φωνή του και μάλιστα σήμερα με όσα ανεύθυνα και αντιφατικά ακούστηκαν τις προηγούμενες μέρες και από τον ίδιο, αλλά και από στελέχη του κόμματός του. Γιατί ανάμεσα σ’ αυτά που είπε και σ’ εκείνα που έκανε χθες, υπάρχει πολύ μεγάλη διαφορά. Κατηγορεί σήμερα την Κυβέρνηση για το θέμα του ονόματος της FYROM και κατηγορεί επίσης την Κυβέρνηση και για το ζήτημα που δημιουργήθηκε κατά την επίσκεψη του Υπουργού Εξωτερικών της Ελλάδας στην Τουρκία.
    Αυτά όμως, κύριοι συνάδελφοι, δεν μπορούν να περάσουν έτσι. Γιατί αν θα ήθελε κανείς να αποδώσει τα όμοια -και δεν κρίνεται βεβαίως στην έκταση, την οποία μια άλλη συζήτηση θα επέτρεπε- θα έπρεπε να ρωτήσει τον κ. Παπανδρέου γιατί επί τόσα χρόνια ως Υπουργός Εξωτερικών δεν γνώριζε πότε δημιουργήθηκαν οι γκρίζες ζώνες στο Αιγαίο;
      Δεν γνωρίζει τίποτα ο κ. Παπανδρέου για το πότε υπεγράφη η συμφωνία της Μαδρίτης; Δεν γνωρίζει τίποτα ο κ. Παπανδρέου για το πότε μπήκε το θέμα του casus belli και με ποια κυβέρνηση μπήκε το θέμα του casus belli; Και ελπίζω ότι δεν λησμονεί ότι η άσκηση της εξωτερικής πολιτικής, διότι διετέλεσε ο ίδιος Υπουργός των Εξωτερικών, θέλει και συνέπεια και αξιοπιστία και σοβαρότητα και σύνεση και όχι κινήσεις μόνο για το θεαθήναι ή για επικοινωνιακά τερτίπια. Αλλά εδώ φαίνεται ότι δεν αντέστη στον πειρασμό να μην αναφερθεί σ’ αυτά τα ζητήματα, όταν η σημερινή Κυβέρνηση και το κόμμα που τη στηρίζει με πλειοψηφία στη Βουλή και ο Πρόεδρός μας, ο Πρωθυπουργός, ο Κώστας Καραμανλής είχαν έμβει πολλές φορές για να στηρίξουν τις θέσεις που υπερασπιζόταν η δική σας κυβέρνηση στο εξωτερικό, κυρίες και κύριοι συνάδελφοι της Αξιωματικής Αντιπολίτευσης. Ακόμη και όταν διαφωνούσαμε σε επιμέρους χειρισμούς, στηρίζαμε τις προσπάθειες που βρίσκονταν σε εξέλιξη, γιατί έτσι στηρίζαμε τις θέσεις της χώρας μας.
      (Χειροκροτήματα από την πτέρυγα της Νέας Δημοκρατίας)
      Όταν ο τότε Πρωθυπουργός βρισκόταν εκτός Ελλάδος, η δική μας προσπάθεια ήταν να στηρίξουμε τις θέσεις της Ελλάδος και να ενισχύσουμε τη διαπραγματευτική δύναμη της Κυβέρνησης, γιατί εκείνο που πάντα προέχει, είναι το εθνικό συμφέρον.
      Εσείς, όμως, δεν κάνατε το ίδιο. Κάνατε το αντίθετο. Αλλά χρειάζεται να ξανασκεφθείτε αυτού του είδους τη συμπεριφορά και να μην παρασύρεσθε, γιατί δεν θα κάνετε τίποτε άλλο, θα το έλεγα απλά, έτσι για να διευκολύνω τη συζήτηση, παρά να μετατρέψετε τον ήλιο του ΠΑΣΟΚ, που είναι και το σήμα σας, σ’ έναν ανεμόμυλο με το «άλλα να λέμε σήμερα, άλλα να λέμε αύριο», αγνοώντας ότι «έκαστος δύο πήρας φέρει».
      (Χειροκροτήματα από την πτέρυγα της Νέας Δημοκρατίας)
      Θέλω, κυρίες και κύριοι συνάδελφοι, να σημειώσω ότι η θέση της χώρας, όπως αυτή εκφράστηκε από τον Υπουργό των Εξωτερικών για το θέμα του ονόματος της FYROM, ήταν υπεύθυνη, καθαρή και λελογισμένη. Είπαμε από την αρχή ότι δεν μας ικανοποιεί και ότι αποτελεί βάση για διαπραγμάτευση. Και είδατε από την εξέλιξη και τον τρόπο με τον οποίο τοποθετήθηκε η FYROM, πόσο δικαιώθηκε για πρώτη φορά τα τελευταία δέκα χρόνια η θέση της χώρας, ώστε να είναι η FYROM απολογούμενη στη διεθνή κοινότητα και όχι η Ελλάδα, όπως ήταν μέχρι σήμερα.
      (Χειροκροτήματα από την πτέρυγα της Νέας Δημοκρατίας)
      Αυτό είναι το εθνικό συμφέρον και έτσι λειτουργούμε. Τι είπε ο Υπουργός των Εξωτερικών; Είπε ότι υπάρχουν θετικά σημεία για τις ελληνικές θέσεις και ότι υπάρχουν και σημεία, τα οποία χρειάζονται  βελτιώσεις.
      Αλλά, κυρίες και κύριοι συνάδελφοι, κατηγορείτε την Κυβέρνηση του ενός έτους για τους χειρισμούς που έκανε για λίγους μήνες; Δέκα χρόνια τι έκανε η Αξιωματική Αντιπολίτευση, όταν κυβερνούσε για το ίδιο θέμα; Ήταν ή δεν ήταν πλήρης η ακινησία; Πόσες χώρες αναγνώρισαν τη FYROM, με το όνομα το οποίο η ίδια επιθυμούσε να έχει; Ποιες ήταν οι παρεμβάσεις που κάνατε γι’ αυτό; Ποια ήταν τα αποτελέσματα; Και μιλάτε για απραξία της σημερινής Κυβέρνησης, της νέας διακυβέρνησης, της Κυβέρνησης της Νέας Δημοκρατίας;
      Κύριοι συνάδελφοι, μπορείτε να κάνετε το άσπρο, μαύρο, αλλά νομίζω ότι αυτό δεν το δικαιούσθε.
      Δύο κουβέντες για τα ελληνοτουρκικά. Εμείς δεν κάνουμε πολιτική επιφάνειας και δημοσίων σχέσεων. Ναι, επιδιώκουμε με μέτρα οικοδόμησης εμπιστοσύνης να αλλάξει ο τρόπος των σχέσεών μας και της καλής γειτονίας μας με την Τουρκία. Ναι, επιδιώκουμε τη συνεργασία των δύο χωρών. Ναι, επιδιώκουμε την εξομάλυνση των διμερών σχέσεων. Δεν εγκαταλείπουμε, όμως, ούτε τα δίκαια ούτε τα δικαιώματά μας. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)


      Ακολουθούμε πολιτική ευθύνης και συνέπειας. Δεν παίζουμε με τα εθνικά ζητήματα. Και επιτέλους, θερμά σας παρακαλούμε: Δεν μπορεί η πλευρά εκείνη, η οποία ζητούσε να φυσήξει ο αέρας, για να πάρει την ελληνική σημαία από τα Ίμια, να γίνεται σήμερα κατήγορος!
      (Χειροκροτήματα από την πτέρυγα της Νέας Δημοκρατίας)
       Κυρίες και κύριοι συνάδελφοι, το θέμα μας σήμερα είναι η Ευρωπαϊκή Συνταγματική Συνθήκη και το πρώτο –και το έκανε ο Αρχηγός της Αξιωματικής Αντιπολίτευσης, αλλά θα μου επιτρέψετε να κάνω τη δική μας αναφορά- είναι να αποτιμήσουμε, να αποτίσουμε φόρο τιμής και να πούμε ένα μεγάλο «ευχαριστώ» σ’ εκείνον, που ξεπερνώντας διεθνείς αντιξοότητες και στείρες εσωτερικές κραυγές, κατάφερε να βάλει τη χώρα μας στην ευρωπαϊκή οικογένεια. Να αποτίσουμε φόρο τιμής στον ιδρυτή Κωνσταντίνο Καραμανλή...
      (Χειροκροτήματα από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΑΚΛΑΜΑΝΗΣ: Αυτό που κάνετε, είναι καπηλεία. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα σας διαψεύσω, κύριε Πρόεδρε. Και ο ομιλών και το κόμμα που κυβερνά, δεν καπηλεύεται ποτέ. Και θα κάνω αναφορές…
      
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά που κάνετε, είναι καπηλείες. Όλες οι δυνάμεις του τόπου…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το χρωστά ο πολιτικός κόσμος της χώρας να αναγνωρίζει τη συμβολή του ιδρυτού της Νέας Δημοκρατίας, του Κωνσταντίνου Καραμανλή.
      (Χειροκροτήματα από την πτέρυγα της Νέας Δημοκρατίας)
       Γιατί σκεφθείτε τι θα συνέβαινε, αν δεν φερόταν γενναία τότε και δεν είχε την τόλμη και εδώ αλλά και στην Ευρώπη, ώστε να είναι σήμερα η πατρίδα μας στην ευρωπαϊκή οικογένεια. Σκεφθείτε πού θα ήμασταν.
      (Χειροκροτήματα από την πτέρυγα της Νέας Δημοκρατίας)
       Αλλά θέλω, κυρίες και κύριοι συνάδελφοι, για ένα λεπτό να κάνω μια αναφορά, γιατί υπάρχουν και στιγμές ευθύνης από το κόμμα της Αξιωματικής Αντιπολίτευσης, όπως η προχθεσινή τοποθέτηση του Αρχηγού της, του κ. Παπανδρέου και της συντονίστριας για τα θέματα παραγωγής και εμπορίου, της κ. Διαμαντοπούλου, που επεκρότησαν και αναγνώρισαν το σημαντικό της υπογραφής της συμφωνίας μεταξύ των τριών χωρών, της Ελλάδος, της Βουλγαρίας και της Ρωσίας, για να γίνει επιτέλους ο αγωγός Μπουργκάς-Αλεξανδρούπολη.
      (Χειροκροτήματα από την πτέρυγα της Νέας Δημοκρατίας)
       Ήταν μια πορεία δεκατριών ετών, που ξεκίνησε από την Κυβέρνηση του Κωνσταντίνου Μητσοτάκη και στην οποία συνέβαλαν όλοι οι Πρωθυπουργοί από τότε και μέχρι σήμερα. Όλοι οι Υπουργοί Ανάπτυξης οι οποίοι χειρίστηκαν το θέμα, παρά το γεγονός ότι τα δύο τελευταία χρόνια είχε πέσει σ’ ένα τέλμα, είναι οι συντελεστές αυτής της υπογραφής, που αλλάζει τη γεωστρατηγική θέση ολόκληρης της περιοχής και, κυρίως, δίνει άλλες και νέες δυνατότητες συνεργασίας και μεταξύ των τριών κρατών και με τη γείτονα χώρα, την Τουρκία, γιατί αυτός ο αγωγός θα λειτουργεί συμπληρωματικά και όχι ανταγωνιστικά με τα στενά του Βοσπόρου και βεβαίως και με τις άλλες χώρες, όπως η Ρουμανία, οι χώρες του Εύξεινου Πόντου και της Κασπίας Θάλασσας. 
      Υπάρχει δρόμος, όμως, ακόμη μακρύς. Πρέπει να τον διεξέλθουμε μαζί, γιατί –θα επαναλάβω- κυρίες και κύριοι συνάδελφοι, η πορεία της χώρας προς τα μπροστά είναι υπόθεση όλων μας. Ή όλοι μαζί θα πάμε μπροστά ή όλοι μαζί θα μείνουμε στάσιμοι και θα οπισθοδρομήσουμε.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας γνωρίζω ότι από τα άνω δυτικά θεωρεία, παρακολουθούν τη συνεδρίαση, αφού προηγουμένως ξεναγήθηκαν στην έκθεση για τα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, εικοσιεπτά μαθητές και μαθήτριες και τρεις συνοδοί από το 3ο Δημοτικό Σχολείο Αιγίου. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
       Επίσης θα ήθελα να σας ανακοινώσω ότι η Αναπληρωτής Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων, Εμπορικής Ναυτιλίας κατέθεσαν σχέδιο νόμου: «Βιώσιμη ανάπτυξη και κοινωνική αξιοποίηση των Ολυμπιακών Εγκαταστάσεων, αδειοδότηση, χρήσεις, λειτουργίες τους - διάρθρωση, οργάνωση και λειτουργία Γενικής Γραμματείας Ολυμπιακής Αξιοποίησης».


      Επίσης οι Υπουργοί Υγείας και Κοινωνικής Αλληλεγγύης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Γεωργίας για συνεργασία στον τομέα της Υγείας».
      Παραπέμπονται στις αρμόδιες Διαρκείς Επιτροπές.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μπορώ να έχω το λόγο;
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, δεν μπορώ να σας δώσω το λόγο, πρώτον, διότι τον έχει ζητήσει ο Πρωθυπουργός και δεύτερον, γιατί έχετε εξαντλήσει το δικαίωμά σας, έχοντας μιλήσει μία φορά επί της αρχής και έχοντας κάνει τρεις παρεμβάσεις.
      Το λόγο έχει ο κύριος Πρωθυπουργός.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι -για να αλλάξουμε κάποτε το κλίμα σ’ αυτήν την Αίθουσα- Θα ξεκινήσω συγχαίροντας τον Αρχηγό της Αξιωματικής Αντιπολίτευσης, γιατί στην αρχική του εισήγηση πράγματι επέδειξε το πολιτικό θάρρος και τη γενναιότητα, παραδεχόμενος κάτι, το οποίο είναι βεβαίως ιστορικό γεγονός, αλλά έχει την αξία του όταν αναγνωρίζεται στο πιο επίσημο Βήμα από τον Αρχηγό της Αντιπολίτευσης. Απλώς –και μην το πάρετε αυτό ως κριτική- καμιά φορά η, έστω και κομψή, αυτοκριτική μπορεί να γίνεται πιο σύντομα και να μην χρειάζονται είκοσι πέντε ολόκληρα χρόνια.
      (Χειροκροτήματα από την πτέρυγα της Νέας Δημοκρατίας)
      Η δεύτερη εισαγωγική παρατήρηση που θα ήθελα να κάνω είναι ότι ορθώς ο κ. Παπανδρέου έδωσε συγχαρητήρια στον κ. Κατηφόρη, στον κ. Αυγερινό, στον κ. Τσάτσο, με τη διαφορά ότι δεν ήταν μόνο μέλη του ΠΑΣΟΚ εκεί. Τους συγχαίρω και εγώ. Αλλά ήταν και  η κ. Γιαννάκου, ο κ. Στυλιανίδης, ήταν ο κ. Κωνσταντόπουλος.
      (Χειροκροτήματα από την πτέρυγα της Νέας Δημοκρατίας)
      Και θα πρέπει κάποτε να καταλάβουμε, έστω και από παραδρομή της γλώσσας -αν γίνεται αυτό- ότι, ειδικά όταν αναφερόμαστε σε θέματα που είναι κοινές επιτυχίες, καλό είναι να μνημονεύονται όλοι όσοι εκπροσωπούν την Ελλάδα. Διότι δεν υπάρχει καμία αμφιβολία ότι είναι κοινή επιτυχία αυτή η υπόθεση του Ευρωπαϊκού Συντάγματος.
      Κυρίες και κύριοι συνάδελφοι, πριν από ένα χρόνο, την 1η Μαΐου 2004, η Ευρωπαϊκή Ένωση πραγματοποίησε τη μεγαλύτερή της διεύρυνση. Έγινε η μεγαλύτερη δημοκρατική ένωση και κρατών και λαών. Επεκτάθηκε σε ακόμα δέκα χώρες και οι πολίτες της έφτασαν περίπου τα τετρακόσια πενήντα εκατομμύρια. Διαμόρφωσε ένα νέο, πιο σύνθετο, πιο ανταγωνιστικό, αλλά και πιο ελπιδοφόρο σκηνικό και στην Ευρώπη και σε ολόκληρο τον κόσμο. Οι Έλληνες καλωσορίσαμε όλους τους λαούς που εντάχθηκαν στην ευρωπαϊκή οικογένεια, υποδεχθήκαμε βέβαια με ξεχωριστή ικανοποίηση την ένταξη της Κυπριακής Δημοκρατίας και καταστήσαμε σαφή την απόφασή μας να υποστηρίξουμε τον ευρωπαϊκό προσανατολισμό των γειτόνων μας. Έξι μήνες αργότερα, στις 29 Οκτωβρίου 2004, οι επικεφαλής των κυβερνήσεων των είκοσι πέντε πια μελών της Ένωσης υπογράψαμε στη Ρώμη την πρώτη Ευρωπαϊκή Συνταγματική Συνθήκη. Κάναμε ένα ακόμα σημαντικό βήμα στο δρόμο που υπάρχει μπροστά μας για την ευρωπαϊκή ολοκλήρωση. Ένα βήμα που άρχισε να προετοιμάζεται το Φεβρουάριο του 2002 από τη «Συνέλευση για το μέλλον της Ευρώπης» και οριστικοποιήθηκε στη Διακυβερνητική Διάσκεψη τον περασμένο Ιούνιο. 
      Και αυτό ακριβώς -ο τρόπος, δηλαδή, με τον οποίο διαμορφώθηκε το περιεχόμενο της Συνθήκης- είναι ένα εξαιρετικά θετικό στοιχείο, μια σημαντική δημοκρατική εξέλιξη στην πορεία για την ευρωπαϊκή ολοκλήρωση. Για πρώτη φορά μια διεθνής Συνθήκη προετοιμάστηκε όχι μόνο από τις κυβερνήσεις, αλλά και από τους εκπροσώπους των Κοινοβουλίων. Η Συνέλευση για το μέλλον της Ευρώπης έφερε στον ίδιο χώρο διαβούλευσης εκπροσώπους της Ευρωπαϊκής Επιτροπής, του Ευρωπαϊκού Κοινοβουλίου, αλλά και των εθνικών κοινοβουλίων.
      Σήμερα, κυρίες και κύριοι συνάδελφοι, η Βουλή των Ελλήνων καλείται να αποφασίσει για την κύρωση της Ευρωπαϊκής Συνταγματικής Συνθήκης. Ακολουθούμε και σ’ αυτήν την περίπτωση -τη διαδικασία που εγκαινίασε η Κυβέρνηση του Κωνσταντίνου Καραμανλή, όταν το 1980 έφερνε για κύρωση το μεγαλύτερο ιστορικό επίτευγμα της σύγχρονης Ελλάδας, την ένταξή μας στην ευρωπαϊκή οικογένεια.
      Ακολουθούμε τη διαδικασία, που απετέλεσε πάγια συνταγματική πρακτική όλα τα προηγούμενα χρόνια σε όλα ανεξαιρέτως τα μεγάλα βήματα της ευρωπαϊκής πορείας, τη διαδικασία που προβλέφθηκε από το 1975 στο άρθρο 28 του Συντάγματος και υποδεικνύεται πλέον με τον πιο επίσημο, με τον πιο κατηγορηματικό τρόπο, όχι μόνο ως επαρκής, αλλά και ως η πλέον κατάλληλη για τα ευρωπαϊκά ζητήματα.
      Υπενθυμίζω ότι η ερμηνευτική δήλωση που προστέθηκε κατά την τελευταία συνταγματική αναθεώρηση και υπερψηφίστηκε από τη μεγάλη πλειοψηφία της Αναθεωρητικής Βουλής, αναδεικνύει και υποδεικνύει ρητά το άρθρο 28 ως «θεμέλιο για τη συμμετοχή της χώρας μας στις διαδικασίες της ευρωπαϊκής ολοκλήρωσης».
      Δεν χρειάζεται να προσθέσω, λοιπόν, τίποτε άλλο. Σεβόμαστε κάθε διαφορετική άποψη που ακούστηκε, αλλά διαφωνούμε και εξηγούμε το γιατί. Θα περίμενα, όμως, τουλάχιστον σε αυτό το ζήτημα, να δούμε μεγαλύτερη συνέπεια από την πλευρά της Αξιωματικής Αντιπολίτευσης.
      Θα υπενθυμίσω μόνο δύο γεγονότα:
      Πρώτον, το γεγονός ότι ενώ κατά την κύρωση της ένταξής μας στην ευρωπαϊκή οικογένεια η Αξιωματική Αντιπολίτευση του τότε αποχωρούσε σύσσωμη από τη Βουλή και ενώ δεσμευόταν να προκηρύξει δημοψήφισμα, όταν πήρε την εξουσία, τέτοιο δημοψήφισμα δεν έκανε ποτέ.
      Δεύτερον, το γεγονός ότι το ίδιο κόμμα όσο ασκούσε την εξουσία, όχι μόνο δεν έθεσε κανένα ζήτημα δημοψηφίσματος, αλλά υποστήριζε και τα ακριβώς αντίθετα. Το 1998 ο τότε Αρχηγός του ΠΑΣΟΚ και Πρωθυπουργός ρητά και κατηγορηματικά απέκλειε κάθε ενδεχόμενο δημοψηφίσματος. Έλεγε: «Είναι πάγια τακτική ότι στην Ελλάδα δεν αποφασίζονται τα θέματα των Συνθηκών της Ευρωπαϊκής Ένωσης με δημοψήφισμα, αλλά μέσα από τις διαδικασίες που προβλέπονται στο Σύνταγμα από τη Βουλή. Και σε αυτό» -πρόσθετε- «θα μείνουμε». Σήμερα αποδεικνύεται ότι όχι μόνο δεν έμειναν σε αυτά που δεσμεύονταν, αλλά επιπλέον επιδίδονται σε ασκήσεις αντιπολίτευσης για την αντιπολίτευση, περνώντας στην ακριβώς αντίθετη θέση.
       Κυρίες και κύριοι συνάδελφοι, είναι γεγονός ότι ο όρος «Συνταγματική Συνθήκη» ακούγεται για πρώτη φορά στην ευρωπαϊκή ιστορία. Για πρώτη φορά έχουμε ένα κείμενο που αφ’ ενός αποτελεί πολυμερή διεθνή Συνθήκη και αφ’ ετέρου έχει χαρακτήρα συνταγματικού κειμένου, ένα κείμενο που από τη μια οδηγεί στην πολιτική ενοποίηση και από την άλλη υπογραμμίζει τη σημασία των κυρίαρχων κρατών-μελών της Ένωσης.
      Το Ευρωπαϊκό Σύνταγμα, όπως ξέρουμε, αποτελείται από τέσσερα μέρη. Το πρώτο περιλαμβάνει τις θεμελιώδεις διατάξεις, τις αξίες, τους στόχους, τις αρμοδιότητες, τα θεσμικά όργανα, τις διαδικασίες λήψης αποφάσεων, τα σύμβολα, την ιθαγένεια, τα οικονομικά.
      Το δεύτερο αποτελείται από το Χάρτη των Θεμελιωδών Δικαιωμάτων, που διακηρύχθηκε επίσημα στο Συμβούλιο της Νίκαιας το Δεκέμβριο του 2000 και ενσωματώθηκε αυτούσιος στη Συνταγματική Συνθήκη.
      Θέλω στο σημείο αυτό να υπογραμμίσω ότι το περιεχόμενο του Χάρτη, άρα και της Συνταγματικής Συνθήκης, υπερβαίνει κατά πολύ την Ευρωπαϊκή Σύμβαση για τα Δικαιώματα του Ανθρώπου του 1950. Εκτός από τα ατομικά και πολιτικά δικαιώματα ενσωματώνει και κατοχυρώνει βασικά κοινωνικά δικαιώματα, όπως είναι η προστασία του περιβάλλοντος και η χρηστή διοίκηση. Τονίζει μέσα στο πλαίσιο της ευρωπαϊκής πολιτιστικής παράδοσης τον ανθρωποκεντρικό χαρακτήρα του Ευρωπαϊκού Συντάγματος, άρα και της ίδιας της Ευρωπαϊκής Ένωσης. Είναι ένας ισχυρότατος συμβολισμός για την Ευρώπη που θέλουμε.
      Το τρίτο μέρος αφορά τις πολιτικές, τις δράσεις, τη λειτουργία της Ευρωπαϊκής Ένωσης. Είναι μια κωδικοποίηση των Συνθηκών, που έφεραν ως εδώ το ευρωπαϊκό οικοδόμημα.
      Το τέταρτο μέρος περιέχει γενικές και τελικές διατάξεις, που αφορούν ανάμεσα στα άλλα τη διαδικασία αναθεώρησης και το πεδίο εφαρμογής της Συνθήκης.
      Κυρίες και κύριοι συνάδελφοι, είναι πρώτα απ’ όλα ιδιαίτερα σημαντικό το γεγονός ότι το Ευρωπαϊκό Σύνταγμα προσδίδει στην Ένωση ενιαία νομική προσωπικότητα. Συμπυκνώνει, αλλά και βελτιώνει τα θεσμικά θεμέλια της. Είναι ο συνδετικός κρίκος, που χρειάζονται οι ευρωπαϊκοί θεσμοί για να λειτουργούν με περισσότερη αποτελεσματικότητα και αποδοτικότητα. Είναι η βάση πάνω στην οποία μπορεί να διαμορφωθεί μια ολοκληρωμένη ευρωπαϊκή πολιτεία.


      Εξίσου σημαντικό είναι το γεγονός ότι το Ευρωπαϊκό Σύνταγμα συμβάλλει στην κατανόηση των αρμοδιοτήτων της Ένωσης, τις οποίες κατατάσσει σε τρεις διακριτές κατηγορίες. Πρώτον, τις αποκλειστικές, που αφορούν τομείς και ζητήματα, όπου η Ένωση είναι η μόνη αρμόδια να δρα εξ ονόματος των κρατών-μελών της: νομισματική πολιτική, εμπορική πολιτική. Δεύτερον, τις συντρέχουσες, που αφορούν δράσεις της Ένωσης που αναπτύσσονται επικουρικά προς τις δράσεις κρατών-μελών της: εσωτερική αγορά, κοινωνική πολιτική, γεωργία, αλιεία, περιβάλλον, μεταφορές, ενέργεια, υγεία.  Τρίτον, τις υποστηρικτικές, συντονιστικές ή συμπληρωματικές, όπου η Ένωση παρεμβαίνει μόνο με ενέργειες που υποστηρίζουν τη δράση κρατών-μελών της: βιομηχανία, πολιτισμός, τουρισμός, παιδεία, πολιτική προστασία. 
      Η λειτουργία της Ευρωπαϊκής Ένωσης διέπεται από τρεις βασικές αρχές, την αρχή της ανάθεσης των αρμοδιοτήτων, σύμφωνα με την οποία η Ένωση ενεργεί μόνο μέσα στα όρια που της αναθέτουν τα κράτη-μέλη και το Σύνταγμα, την αρχή της επικουρικότητας, σύμφωνα με την οποία η Ένωση παρεμβαίνει μόνον όταν η ανάληψη δράσης είναι πραγματικά απαραίτητη και την αρχή της αναλογικότητας, σύμφωνα με την οποία η δράση της Ένωσης δεν μπορεί να υπερβαίνει τα όρια που απαιτούνται για την επίτευξη των στόχων που θέτει το Σύνταγμά της. Σημειώνω δε ότι και οι τρεις αυτές αρχές υπόκεινται στον έλεγχο του Ευρωπαϊκού Δικαστηρίου ύστερα από σχετική προσφυγή. 
      Κυρίες και κύριοι συνάδελφοι, η Ευρωπαϊκή Ένωση, η Ενωμένη Ευρώπη με άλλα λόγια, μετεξελίσσεται σταδιακά, όχι μόνο σε μια παγκόσμια οικονομική δύναμη αλλά και σε πολιτική ένωση κρατών και λαών που επηρεάζει -κατά την άποψή μας- ευεργετικά τις εξελίξεις σε ολόκληρο τον πλανήτη ως δύναμη ειρήνης και σταθερότητας, δύναμη δημοκρατίας και διεθνούς συνεργασίας.
      Με τη διαμόρφωση, την υπογραφή και την επικείμενη εφαρμογή της Συνταγματικής Συνθήκης η Ευρωπαϊκή Ένωση γίνεται πιο δημοκρατική, τα όργανά της υποχρεούνται να τηρούν τις αρχές της διαφάνειας και της χρηστής διοίκησης, το Ευρωπαϊκό Κοινοβούλιο αναβαθμίζεται με την καθιέρωση της διαδικασίας της συναπόφασης, την επέκταση της σύμφωνης γνώμης και τη διαδικασία της συνέργειας στην παραγωγή δικαίου. 
      Τα εθνικά κοινοβούλια ενισχύουν το ρόλο τους και αποκτούν δικαίωμα έκφρασης αντιρρήσεων στις νομοθετικές προτάσεις της Ευρωπαϊκής Επιτροπής. Ο Ευρωπαίος πολίτης αναγνωρίζεται ως μέλος ενός ευρύτερου κοινωνικού συνόλου. Ενισχύεται η κοινωνία των ενεργών Ευρωπαίων πολιτών. Κατοχυρώνεται η υποχρέωση του καθολικού σεβασμού των θεμελιωδών και δικαιωμάτων. Καθιερώνεται η αρχή της δημοκρατικής ισότητας. Θεσπίζεται δικαίωμα λαϊκής νομοθετικής πρωτοβουλίας για συγκεκριμένη πρόταση την οποία μπορεί να υποβάλλουν στην Επιτροπή ένα εκατομμύριο πολίτες από διαφορετικά κράτη-μέλη. Θεσπίζονται, με άλλα λόγια, οι διαδικασίες που ενθαρρύνουν την ενεργό συμμετοχή του πολίτη στα ευρωπαϊκά δρώμενα. Η Ευρωπαϊκή Ένωση κάνει ένα σημαντικό βήμα ως πολιτική κοινότητα δημοκρατικών αξιών που υπηρετούν τον άνθρωπο, την προσωπικότητα, την αξιοπρέπεια. Κάνει ένα βήμα στην πορεία για τη σταδιακή της μετεξέλιξη σε μια ενιαία ευρωπαϊκή πολιτεία. 
      Κυρίες και κύριοι συνάδελφοι, η Ευρώπη είναι μια έννοια πολυσήμαντη. Εκφράζει το κοινό πολιτισμικό υπόβαθρο των λαών της, τις κοινές ρίζες αλλά και τις κοινές μελλοντικές επιδιώξεις. Με τη Συνταγματική Συνθήκη αναδεικνύεται η πολιτιστική και ανθρωπιστική κληρονομιά της Ένωσης, ενοποιούνται όλες οι προηγούμενες συνθήκες και προστίθενται και ορισμένα νέα στοιχεία με ιδιαίτερη σημασία. Εμπλουτίζονται ταυτόχρονα και αποσαφηνίζονται οι στόχοι αλλά και οι αξίες της, η ελευθερία, η δημοκρατία, η δικαιοσύνη, η ισότητα, η ανθρώπινη αξιοπρέπεια, η αλληλεγγύη, το κράτος δικαίου. Βελτιώνεται η διακυβέρνηση της Ένωσης που αναμφίβολα έχει γίνει πιο περίπλοκη μετά τη μεγαλύτερη διεύρυνση που έκανε ποτέ στην ιστορία της. Δημιουργούνται πιο απλοί και πιο λειτουργικοί θεσμοί. Απλουστεύεται ο τρόπος λήψης αποφάσεων και θεσπίζεται θέση Προέδρου του Ευρωπαϊκού Συμβουλίου. Ενισχύεται η κοινωνική διάσταση της Ένωσης και ορίζονται ως καταστατικοί της στόχοι η προστασία του περιβάλλοντος, η ανάπτυξη, η τόνωση της απασχόλησης, η αλληλεγγύη, η αντιμετώπιση της φτώχειας, η καταπολέμηση κάθε μορφής διακρίσεων, η άρση των ανισοτήτων, η απαγόρευση της εργασίας παιδιών, η προστασία της οικογένειας, η προστασία της υγείας, η προστασία του καταναλωτή.
    Ιδιαίτερα σημαντικό είναι το γεγονός ότι ενισχύεται η παρουσία, ο ρόλος και η φωνή της Ένωσης στη διεθνή σκηνή. Ιδρύεται για το σκοπό αυτό ευρωπαϊκή υπηρεσία εξωτερικής δράσης, θα λέγαμε ένα είδος Υπουργείου Εξωτερικών και θεσπίζεται θέση Υπουργού Εξωτερικών για να εκφράζεται η Ένωση με ενιαίο, με πιο αποτελεσματικό τρόπο στο διεθνές σύστημα. 
    Παρέχεται η δυνατότητα της λεγόμενης ενισχυμένης συνεργασίας που επιτρέπει σε όσα κράτη το θέλουν να προχωρήσουν πιο γρήγορα και πιο μπροστά. Γίνεται ένα βήμα στην κατεύθυνση της κοινής αμυντικής πολιτικής και της πολιτικής για την ασφάλεια. Εισάγεται η ρήτρα της αμοιβαίας συνδρομής σε περίπτωση ένοπλης επίθεσης εναντίον κράτους μέλους της Ένωσης και προβλέπεται και η δυνατότητα οργάνωσης κοινής άμυνας. 
    Εισάγεται η ρήτρα αλληλεγγύης που ενεργοποιείται μετά από αίτηση του ενδιαφερόμενου μέρους σε περιπτώσεις τρομοκρατίας ή μεγάλων φυσικών καταστροφών. 
    Όλα αυτά οι ρήτρες αλληλεγγύης και αμοιβαίας συνδρομής βρίσκονται αναμφίβολα στην κατεύθυνση των ελληνικών επιδιώξεων. Για μας βέβαια και θέλω να το τονίσω αυτό δεν είναι αρκετά αυτά, πολύ περισσότερο όταν ολόκληρος ο κόσμος βρίσκεται σε μια εποχή που οι εξελίξεις τρέχουν με ιλιγγιώδη ταχύτητα. Είναι, όμως, και πρέπει και αυτό να τονιστεί ένα σημαντικό βήμα για την από κοινού αντιμετώπιση πιθανών κινδύνων. Είναι ένα βήμα στην επιδίωξή μας να είμαστε και να αισθανόμαστε το ίδιο ασφαλείς όσο και όλοι οι άλλοι Ευρωπαίοι πολίτες. 
    Μεγάλη σημασία για τη χώρα μας και ειδικότερα για την ενίσχυση της οικονομικής ανάπτυξης έχει το γεγονός ότι στις υποστηρικτικές πολιτικές της Ευρωπαϊκής Ένωσης περιλαμβάνεται ο τουρισμός και η δυνατότητα δράσεων για την ενίσχυσή του, όπως επίσης και το γεγονός ότι προβλέπεται δυνατότητα για ειδικά μέτρα και ειδικές πολιτικές για την ανάπτυξη όλων των νησιωτικών, των συνοριακών και των ορεινών περιοχών. 
    Κυρίες και κύριοι συνάδελφοι, η αλήθεια είναι ότι η Συνθήκη αυτή σίγουρα δεν ικανοποιεί στο ακέραιο το σύνολο των θέσεων, των επιδιώξεων, των στόχων μας, δεν δίνει άμεσες λύσεις σε όλα τα προβλήματα που αντιμετωπίζει η Ευρώπη, στη μεγάλη –και πολλές φορές και αυτό είναι αλήθεια- στην επίπονη προσπάθεια για την ολοκλήρωσή της. Είναι –και δεν θα μπορούσε να είναι και αλλιώς- προϊόν σύνθεσης διαφορετικών επιδιώξεων, διαφορετικών θέσεων και ιδεών. Είναι προϊόν εναρμόνισης διαφορετικών συμφερόντων σ’ έναν κοινό τόπο. Σίγουρα όμως από την άλλη πλευρά είναι ένας σημαντικός σταθμός στο δρόμο του κοινού ευρωπαϊκού μας μέλλοντος. Είναι πέρα από κάθε αμφιβολία ένα βήμα με ξεχωριστή σημασία στην πορεία για την ευρωπαϊκή ολοκλήρωση. 
    Το έχω πει πολλές φορές, κυρίες και κύριοι συνάδελφοι, και θέλω να το επαναλάβω: Η Ενωμένη Ευρώπη είναι η βάση στην οποία στηρίζουμε το νέο ελληνικό όραμα. Είναι η βάση στην οποία στηρίζουμε το όραμά μας για μια Ελλάδα με ασφάλεια, με ισχυρή και βιώσιμη ανάπτυξη, με ευημερία για όλους τους πολίτες της. 
    Επιλέγουμε την ισχυρή συμμετοχή της πατρίδας μας σε μια ισχυρή Ευρώπη και πιστεύουμε ότι η Ελλάδα μπορεί να προχωρήσει με πιο γρήγορα βήματα στην κατάκτηση του μέλλοντος. Μπορεί από ουραγός να βρεθεί στην ομάδα των πρωτοπόρων. Μπορεί να συμπορεύεται και να συμμετέχει ισότιμα στη διαμόρφωση του κοινού ευρωπαϊκού μέλλοντος. Απαιτούνται όμως γι’ αυτό  διαρκείς προσπάθειες, διαρκείς αγώνες, συνένωση δυνάμεων και προσπαθειών απ’ όλους μας. 
    Πιστεύουμε, κυρίες και κύριοι συνάδελφοι, ότι η Ευρωπαϊκή Ένωση πρέπει να κινείται σταθερά στο δρόμο που ενισχύει την εμπιστοσύνη ανάμεσα στους πολίτες και τους θεσμούς της. Να εφαρμόζει κοινές πολιτικές ισότητας, δικαιοσύνης, ασφάλειας για όλους τους πολίτες. Να καθιστά ολοένα και πιο ισχυρή, πιο αποτελεσματική την κοινοτική αλληλεγγύη, τόσο σε ό,τι αφορά τις εξωτερικές απειλές, όσο και σε σχέση με τα καθημερινά προβλήματα που αναδύονται στις επιμέρους ευρωπαϊκές κοινωνίες. 
    Είμαστε σταθερά προσανατολισμένοι στο δρόμο για την οικονομική, την πολιτική αλλά και την αμυντική ενοποίηση της Ευρώπης. Εργαζόμαστε για την Ευρώπη που μπορεί να προσφέρει σε όλους τους λαούς της την ειρήνη, τη δημοκρατία, την ασφάλεια και την οικονομική πρόοδο και την κοινωνική συνοχή. Εργαζόμαστε για την Ευρώπη που συνασπίζει τους λαούς της και όχι μόνο τα κράτη που τη συγκροτούν, για την Ευρώπη του πολιτισμού και των αξιών που σέβεται την ταυτότητα, τη γλώσσα, την πίστη κάθε εθνικής οντότητας, για την Ευρώπη που χωρίς να χάνει τίποτα από τα πολιτιστικά και ιστορικά χαρακτηριστικά των λαών της, οικοδομεί τη δύναμή της σε κοινές αξίες, για την Ευρώπη της κοινωνικής αλληλεγγύης, για την Ευρώπη για όλους. 
     Κυρίες και κύριοι συνάδελφοι, κανείς δεν μπορεί να παραγνωρίζει το γεγονός ότι η Ευρώπη εγκαταλείπει οριστικά ένα παρελθόν αιώνων που το χαρακτήριζαν οι αντιπαραθέσεις, οι συγκρούσεις, οι πόλεμοι. Κανείς δεν μπορεί να αγνοεί τις ανάγκες της νέας εποχής για μια Ευρώπη πιο ανταγωνιστική αλλά και πιο κοινωνική, μια Ευρώπη περισσότερο πολιτική και περισσότερο δημοκρατική. Κανείς δεν μπορεί να λησμονεί ποιοι ήταν οι στόχοι μας όταν επιδιώξαμε και πετύχαμε την ένταξή μας στην ευρωπαϊκή οικογένεια. 
     Θελήσαμε να κατοχυρώσουμε το δημοκρατικό πολίτευμα και την πολιτική σταθερότητα, να ενισχύσουμε την ασφάλεια και τη θέση της χώρας μας στο σύγχρονο κόσμο, να αποκτήσουμε νέες δυνατότητες για την ενίσχυση της ανάπτυξης και την πρόοδο της κοινωνίας μας. Και θεωρούμε εξαιρετικά σημαντικό το γεγονός ότι η στρατηγική αυτή επιλογή σήμερα υιοθετείται από την πολύ μεγάλη πλειοψηφία των πολιτών, αλλά και από πολιτικές δυνάμεις που τότε, όπως είπαμε, εναντιώνονταν.
     Αισθανόμαστε υπερηφάνεια γιατί η χώρα μας έχει συμβάλλει στην εξέλιξη της ευρωπαϊκής οικογένειας, σε μια Ένωση που διασφαλίζει την ειρήνη, εργάζεται για την ανάπτυξη και προωθεί την ευημερία των λαών της.
     Κυρίες και κύριοι συνάδελφοι, θέλαμε μια Συνταγματική Συνθήκη πιο απλή, πιο τολμηρή, ακόμη πιο κοντά στην πολιτική ενοποίηση. Δεν έγιναν όλα έτσι όπως τα θέλαμε εμείς, όπως δεν έγιναν έτσι όπως τα ήθελε ο καθένας από όλους τους άλλους εταίρους μας.  Σίγουρα, όμως, η Συνθήκη που καλούμαστε να επικυρώσουμε, ανοίγει την πόρτα για την ομοσπονδιακή μετεξέλιξη της Ευρωπαϊκής Ένωσης. 
     Ενισχύει την προοπτική μιας Ευρώπης πιο ισχυρής, πιο ασφαλούς, πιο αποτελεσματικής. Διευρύνει το δρόμο που χάραξαν οι μεγάλοι Ευρωπαίοι οραματιστές, οι πρωτοπόροι του ευρωπαϊκού προσανατολισμού. Το δρόμο για μια Ευρώπη που έρχεται όλο και πιο κοντά στον πολίτη. Το δρόμο για μια Ευρώπη που μπορεί να προωθεί την ειρήνη και την ασφάλεια, την ανάπτυξη και την ευημερία των λαών της. 
     Κυρίες και κύριοι συνάδελφοι, όλοι οι Έλληνες έχουμε ένα όραμα για την πατρίδα μας. Είμαι βέβαιος ότι όλοι θέλουμε μία κοινωνία πιο ισχυρή, πιο συνεκτική, πιο δίκαιη. Θέλουμε μία Ελλάδα δυναμική στην καρδιά της Ενωμένης Ευρώπης. Μια Ελλάδα με πρωταγωνιστικό οικονομικό, πολιτικό, πολιτισμικό ρόλο στην ευρύτερη περιοχή μας.
     Επενδύουμε με ευθύνη, με σύνεση και τόλμη, με αίσθηση σιγουριάς και αυτοπεποίθησης στην ανάπτυξη σχέσεων καλής γειτονίας, εμπιστοσύνης και συνεργασίας με όλους μας τους γείτονες. 
     Επενδύουμε στην προσπάθεια να γίνει ολόκληρη η περιοχή της Νοτιοανατολικής Ευρώπης και της Ανατολικής Μεσογείου μία γειτονιά ανάπτυξης και ευημερίας και αυτό είναι στρατηγική επιλογή μας, κυρίες και κύριοι συνάδελφοι. Μια γειτονιά ειρήνης και δημοκρατίας, με απόλυτο σεβασμό στα ανθρώπινα δικαιώματα, στη θρησκευτική ελευθερία και την προστασία των μειονοτήτων. 
     Σ’ αυτό το πλαίσιο στηρίζουμε τον ευρωπαϊκό προσανατολισμό των γειτόνων μας. Σ’ αυτό το πλαίσιο στηρίξαμε και στηρίζουμε τον ευρωπαϊκό προσανατολισμό της γειτονικής Τουρκίας. Όμως η πορεία της προς την Ευρώπη, όπως και για κάθε χώρα, εξαρτάται πριν από όλα –και το έχουμε πει πολλές φορές- από την ίδια. Εξαρτάται από τη δυνατότητά της να συγκλίνει με το συνταγματικό, το οικονομικό βέβαια αλλά και το πολιτικό κεκτημένο της Ένωσης. Εξαρτάται από τα βήματα που κάνει στην εξωτερική της πολιτική και εξαρτάται από το σεβασμό της στο Διεθνές Δίκαιο.
     Η Ελλάδα επιδιώκει σταθερά και ανυπόκριτα την προώθηση και την πιστή εφαρμογή μέτρων που συμβάλλουν στην οικοδόμηση εμπιστοσύνης. Επιδιώκουμε τη συνεχή βελτίωση και την πλήρη εξομάλυνση των ελληνοτουρκικών σχέσεων. Επιδιώκουμε την αναβάθμιση της συνεργασίας μας σε τομείς όπως είναι η ενέργεια, ο τουρισμός, το εμπόριο, οι συγκοινωνίες. Σε κάθε περίπτωση πάντως προασπίζουμε με σύνεση και αποτελεσματικότητα τα δίκαια και τα δικαιώματά μας. 
     Δεν βοηθούν τη γειτονική χώρα οι δραστηριότητες και τα γεγονότα που προκαλούν ένταση. Η δική μας πολιτική δεν διαμορφώνεται με τη σκέψη στην εσωτερική κατανάλωση. Διαμορφώνεται με γνώμονα την ειρήνη, τη σταθερότητα, την ανάπτυξη και την πρόοδο.
     Θέλω να κάνω ένα πολύ σύντομο σχόλιο για κάποια πράγματα που ειπώθηκαν.
     Με μεγάλη χαρά υποδεχόμαστε την πρόταση που κάνει η Αντιπολίτευση για προ ημερησίας διατάξεως συζήτηση για τα θέματα της εξωτερικής πολιτικής. Και εκεί θα τα πούμε αναλυτικά και όλα, με νηφαλιότητα και ψυχραιμία. Θέλω απλώς να πω, γιατί κάτι ανάλογο είπε και ο Αρχηγός της Αντιπολίτευσης, άσχετα εάν φάνηκε να νοθεύεται μετά από κάποιες άλλες κριτικές αναφορές, ότι στα ζητήματα αυτά απαιτείται η μέγιστη δυνατή εθνική συνεννόηση. 
    Είναι κατανοητό να υπάρχει κριτική, αλλά και η κριτική αυτή πρέπει να γίνεται με γνώμονα το πόσο εποικοδομητική και γόνιμη είναι και όχι για τις ανάγκες της Αντιπολίτευσης. 
    (Χειροκροτήματα από την πτέρυγα της Νέας Δημοκρατίας)
      Θα μπορούσα, και σας το λέω ανοιχτά, για ένα-ένα από τα θέματα που ειπώθηκαν να κάνω σκληρότατη κριτική στις θέσεις που ακούστηκαν. Δεν θα το κάνω όμως γιατί μου το επιβάλλει η θέση ευθύνης που έχουμε υιοθετήσει. 
    (Χειροκροτήματα από την πτέρυγα της Νέας Δημοκρατίας)
    Δεν θέλω να μπω στη λογική πράξεων και παραλείψεων του πρόσφατου ή του απώτερου παρελθόντος, γιατί αυτό μπορεί να συμφέρει κομματικά την παράταξή μου και αν θέλετε με την κλασική έννοια του όρου μπορεί να με συμφέρει και προσωπικά σε επίπεδο εντυπώσεων, αλλά μπορεί να βλάψει τη χώρα. Γι’ αυτό αποφεύγω να το κάνω. 
    (Χειροκροτήματα από την πτέρυγα της Νέας Δημοκρατίας)
    Θα πω μόνο ότι σε κάθε περίπτωση πρέπει να αποφεύγονται κουβέντες του τύπου:«έπρεπε να σηκωθεί να φύγει ο Υπουργός Εξωτερικών». Και το λέω αυτό, διότι ο μεν Υπουργός Εξωτερικών με σύνεση και επιτυχία χειρίστηκε το θέμα…
    (Χειροκροτήματα από την πτέρυγα της Νέας Δημοκρατίας)
    …αλλά αυτές οι κουβέντες δείχνουν ανεύθυνη αντίληψη και πάντως σίγουρα ζημιώνουν την πορεία των εθνικών θεμάτων που όλοι ξέρουμε ότι έχουν πολλές και ευαίσθητες πλευρές, ότι είναι πολυσύνθετα, ότι δεν λύνονται από τη μία ημέρα στην άλλη με το χτύπημα ενός μαγικού ραβδιού και ότι χρειάζονται τη διαχρονική συμπαράσταση όλων μας Κυβερνήσεων και Αντιπολιτεύσεων.
    (Χειροκροτήματα από την πτέρυγα της Νέας Δημοκρατίας)
    Σε ό,τι αφορά την εκκρεμότητα για την ονομασία της πρώην Γιουγκοσλαβικής Δημοκρατίας της Μακεδονίας επιδιώξαμε και επιτύχαμε να γίνει αποδεκτή σε διεθνές επίπεδο η θέση μας για κοινά αποδεκτή λύση μέσα από ουσιαστικό διάλογο. Επιδιώξαμε και επιτύχαμε την ενεργοποίηση της διαδικασίας των Ηνωμένων Εθνών, αποτέλεσμα της οποίας ήταν η κατάθεση αυτού του πλαισίου νέας πρότασης από τον ειδικό εκπρόσωπο του Γενικού Γραμματέα του ΟΗΕ.
    Εδώ θέλω να κάνω μία παρένθεση. Εμείς είμαστε εκείνοι που συγκαλέσαμε Συμβούλιο Πολιτικών Αρχηγών με άπλετη ενημέρωση για το Κυπριακό. Θα το κάνουμε και στο ζήτημα των Σκοπίων. Εδώ δημιουργήθηκε μία παρανόηση, ασχέτως ποιος ήθελε να την εκμεταλλευθεί ή όχι. Σ’ αυτά τα θέματα, κυρίες και κύριοι συνάδελφοι, εγώ δεν μπαίνω σε αντιπαράθεση.
    (Χειροκροτήματα από την πτέρυγα της Νέας Δημοκρατίας)
    Το έγγραφο το οποίο δόθηκε τελικά  είχε μία έννοια εμπιστευτικότητας. Δεν είχε καμία έννοια να αποκρυβεί από οποιονδήποτε. Άλλωστε κανείς δεν δέχθηκε ότι αυτό είναι προϊόν ή αποτέλεσμα τελικής συμφωνίας. Πριν πάμε σε οποιοδήποτε επόμενο βήμα, βεβαίως και θα διαβουλευθούμε με τους πολιτικούς Αρχηγούς και με πλήρη ενημέρωση των Ελλήνων πολιτών. Αλίμονο! Αλλά το λέω αυτό γιατί επιχειρείται καμία φορά να δημιουργηθούν εντυπώσεις και δυστυχώς όχι μόνο από πολιτικές πλευρές, αλλά και από όποιους άλλους θέλουν να παίζουν στο παιχνίδι του αλόγιστου ανταγωνισμού στο βωμό των εντυπώσεων.
    Κυρίες και κύριοι συνάδελφοι, καταστήσαμε σαφές και το είπαμε από την πρώτη ώρα, ότι η πρόταση αυτή δεν ικανοποιεί πλήρως τις θέσεις μας. Αλλά θα ήμασταν έτοιμοι να προσέλθουμε με εποικοδομητικό πνεύμα σε μια τελική φάση διαπραγματεύσεων, για να φθάσουμε σε μια αμοιβαία αποδεκτή λύση. Θέλω να το επαναλάβω σήμερα και να το υπογραμμίσω ότι θέλουμε να τελειώνει η εκκρεμότητα για να υπάρξει πλήρης εξομάλυνση των διμερών σχέσεων. Επιδιώκουμε μία από κοινού συμφωνημένη λύση που θα συμβάλει στη σταθεροποίηση ολόκληρης της ευρύτερης περιοχής και θα άρει ένα σοβαρό εμπόδιο που υπάρχει (με αποκλειστική ευθύνη της γειτονικής χώρας) στο δρόμο της για την Ευρωπαϊκή Ένωση.
    Στόχος των προσπαθειών μας, στόχος της πολιτικής μας, είναι να επιλυθούν τα προβλήματα που έρχονται από το χθες και να αναπτυχθεί ακόμη περισσότερο η συνεργασία στην περιοχή της Νοτιοανατολικής Ευρώπης. Αυτή είναι η στρατηγική μας επιλογή. Σ’ αυτήν την επιλογή προχωρούμε με αίσθημα ιστορικής ευθύνης με το βλέμμα στο αύριο, με σοβαρότητα, με συνέπεια, με αξιοπιστία, με σιγουριά.
    (Χειροκροτήματα από την πτέρυγα της Νέας Δημοκρατίας)
    Θέλω να κάνω και ένα σχόλιο ακόμα. Όπως είπα θα αποφύγω να κάνω κριτική για χειρισμούς του παρελθόντος. Εάν το θέλετε, στην προ ημερησίας διατάξεως συζήτηση που θα γίνει για την εξωτερική πολιτική μπορούμε να μιλήσουμε για τα πάντα.
     Κυρίες και κύριοι συνάδελφοι, η Κυβέρνηση και εγώ προσωπικά είμαστε διατεθειμένοι να αναλάβουμε το όποιο λεγόμενο «πολιτικό κόστος», όταν είναι να υπηρετήσουμε ζητήματα που υπαγορεύονται από το εθνικό συμφέρον. Σε τέτοια ζητήματα εθνικής φύσεως δεν χωρούν κομματικοί υπολογισμοί! 
    (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, όραμα δικό μας είναι η Ελλάδα της ειρήνης και της σταθερότητας, της ανάπτυξης και της προόδου. Εργαζόμαστε για μια δυναμική Ελλάδα στην καρδιά της Ευρώπης, για μια Ελλάδα με ισχυρούς πολίτες, μια Ελλάδα με ασφάλεια και καλύτερη ζωή για όλους. Βάση, όπως είπα, του ελληνικού οράματος είναι η Ενωμένη Ευρώπη και γι’ αυτό ακριβώς η απόφαση που καλούμαστε να πάρουμε, η απόφαση για την κύρωση του Ευρωπαϊκού Συντάγματος είναι μείζονος σημασίας. Αφορά την εξελικτική πορεία της Ενωμένης Ευρώπης, την πορεία της χώρας μας στην και προς την Ενωμένη Ευρώπη. Αφορά τη διαφύλαξη των συμφερόντων μας, την αποτελεσματικότερη αντιμετώπιση κοινών προβλημάτων, την καλύτερη αξιοποίηση των ευκαιριών του 21ου αιώνα. Αφορά το παρόν και το μέλλον μας. Αφορά όλες τις Ελληνίδες και όλους Έλληνες. Γι’ αυτό σας καλώ όλους να υπερψηφίσουμε τη Συνταγματική Συνθήκη. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα) 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε...
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, θα ήθελα να πάρω το λόγο.
     ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, η συζήτηση κλείνει με την αγόρευση του Πρωθυπουργού, σύμφωνα με τα ισχύοντα στη συζήτηση του προϋπολογισμού και στις άλλες μεγάλες συζητήσεις. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, στη Διάσκεψη των Προέδρων δεν συμφωνήσαμε να δώσετε και στον κ. Σιούφα το λόγο.
     ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, οι Υπουργοί μιλούν όποτε το ζητήσουν. Γι’ αυτό θα σας παρακαλούσα, κύριε Πρόεδρε, να μη λάβετε το λόγο και να ολοκληρωθεί η συζήτηση. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Επιτρέψτε μου, κυρία Πρόεδρε, επί του Συντάγματος και επί του Κανονισμού να έχω το λόγο. 
    (Θόρυβος στην Αίθουσα)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι! 
     Η απόφαση της Βουλής είναι να ολοκληρωθεί η συζήτηση με την αγόρευση του Πρωθυπουργού. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πάλι θέλετε να φιμώσετε την Αξιωματική Αντιπολίτευση. Δεν θέλει να ακούσει ο κ. Καραμανλής και φεύγει!
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, άλλα είπαμε στη Διάσκεψη των Προέδρων. 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση επί του σχεδίου νόμου του Υπουργείου Εξωτερικών: «Κύρωση της Συνθήκης για τη θέσπιση Συντάγματος της Ευρώπης». 
     Υπενθυμίζω ότι η ονομαστική ψηφοφορία για την κύρωση της Συνθήκης θα διεξαχθεί την προσεχή Τρίτη 19 Απριλίου 2005 και ώρα 19.00΄ .
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.18΄ λύεται η συνεδρίαση για την προσεχή Δευτέρα 18 Απριλίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της με αριθμό 59/31/2.3.2005 επερώτησης Βουλευτών του ΠΑΣΟΚ, προς την Υπουργό Εθνικής Παιδείας και Θρησκευμάτων, σχετικά με τη λειτουργία των Ανωτάτων Τεχνολογικών Εκπαιδευτικών  Ιδρυμάτων (Α.Τ.Ε.Ι.), σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ




                                                                       216
ΣΥΝΕΔΡΙΑΣΗ   15/4/2005

