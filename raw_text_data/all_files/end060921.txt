ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Ρ Γ’

Πέμτπη 21 Σεπτεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας του Βουλευτή κ. Ν. Χριστοδουλάκη, σελ.
2. Ανακοινώνεται ότι τη συνεδρίαση παρακολουθούν δημοσιογράφοι από χώρες της Μεσογείου, Μέσης Ανατολής, Καυκάσου, Ευρωπαϊκής ‘Ενωσης και των ΗΠΑ, σελ.
3. Ανακοινώνεται επιστολή αποδοχής της Βουλευτικής ιδιότητας του κ. Γ. Αρσένη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 26 Σεπτεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την ένταξη των βαρέων και ανθυγιεινών επαγγελμάτων κατηγοριών εργαζομένων στο δημόσιο και στον ευρύτερο δημόσιο τομέα κ.λπ., σελ.
β) Προς τον Υπουργό Μεταφορών και Επικοινωνιών σχετικά με τα δημοσιεύματα του Τύπου αναφερόμενα σε παραποιήσεις στοιχείων στον τελευταίο διαγωνισμό της ΕΘΕΛ κ.λπ., σελ.
γ) Προς την Υπουργό Τουριστικής Ανάπτυξης σχετικά με τη δημοσίευση Προεδρικού Διατάγματος που προβλέπει την ίδρυση και λειτουργία αυτοκινητόδρομου στην Πάτρα κ.λπ., σελ.
5. Συζήτηση Επερώτησης Βουλευτών του ΠΑΣΟΚ προς την Υπουργό Τουριστικής Ανάπτυξης σχετικά με θέματα Τουριστικής Ανάπτυξης, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση του μνημονίου Συμφωνίας για συνεργασία μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Επίβλεψης της Λαϊκής Δημοκρατίας της Κίνας», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΟΥΒΕΛΗΣ Φ., σελ.
ΛΙΑΠΗΣ Μ., σελ.
ΝΑΚΟΣ Α., σελ.
ΠΕΤΡΑΛΙΑ-ΠΑΛΛΗ Φ., σελ.
ΡΟΒΛΙΑΣ Κ., σελ.
ΦΟΥΡΑΣ Α., σελ.

Β. Επί της Επερώτησης:
ΔΡΙΒΕΛΕΓΚΑΣ Ι., σελ.
ΚΑΤΣΙΦΑΡΑΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α.,σελ.
ΠΕΤΡΑΛΙΑ-ΠΑΛΛΗ Φ., σελ.
ΠΡΩΤΟΠΑΠΑΣ Χ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡSΓ΄
      Πέμπτη 21 Σεπτεμβρίου 2006
      Αθήνα, σήμερα στις 21 Σεπτεμβρίου 2006, ημέρα Πέμπτη και ώρα 10.59΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμαρχος Μήλου ζητεί την εξαίρεση της Μήλου από το άρθρο του προσχεδίου νόμου που αφορά στην έρευνα και εκμετάλλευση λατομείων.
2) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Εργαζομένων του πρώην Ψυχολογικού Κέντρου βορείου Ελλάδος ζητεί την καταβολή των δεδουλευμένων αποδοχών στα μέλη του.
3) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία κάτοικοι περιοχής Κάτω Λεχωνίων Μαγνησίας ζητεί να μην επιτραπεί η εγκατάσταση βιολογικού καθαρισμού στην περιοχή τους.
4) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ  και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά με την οποία ο Σύλλογος Εργαζομένων Πρώην Ψυχολογικού Κέντρου βορείου Ελλάδος ζητεί την καταβολή δεδουλευμένων αποδοχών στα μέλη του.
5) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία το Σωματείο Ορυχείων – Σταθμών Δ.Ε.Η. Μεγαλόπολης Αρκαδίας ζητεί τη λήψη μέτρων προστασίας της υγείας και της ασφάλειας των εργαζομένων στους χώρους εργασίας στο Ενεργειακό Κέντρο της Μεγαλόπολης.
6) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα κατέθεσαν αναφορά με την οποία Μέλη της Ομάδας Παραγωγών Ακατέργαστου Καπνού της Ένωσης Αγροτικών Συνεταιρισμών Αταλάντης Φθιώτιδας διαφωνούν με την αξιολόγηση της ποιοτικής σύνθεσης των καπνών που παραδόθηκαν φέτος από τους καλλιεργητές – μέλη της Ο.Π.Α.Κ. Αταλάντης.
7) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η κ. Άρτεμις Τζάλλα – Βεκρή, συνταξιούχος δημοσίου, ζητεί να της καταβληθούν έξοδα ιατρικών εξετάσεών της.
8) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία εκπαιδευτικοί της Κάτω Σαξωνίας ζητούν την αποστολή καταλόγων σχολικών βιβλίων.
9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Γονέων και Κηδεμόνων Ειδικού Γυμνασίου – Λυκείου Αθηνών ζητεί την άμεση αντικατάσταση των παλαιών οχημάτων μεταφοράς των μαθητών των ειδικών σχολείων.
10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Κόνιτσας ζητεί την έκδοση βίζας για ομογενή. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13274/26-7-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 77020/ΙΗ/17-8-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 13274/26-7-06, την οποία κατέθεσε η Βουλευτής κ. Θεοδώρα Τζάκρη, και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠ.Ε.Π.Θ., για θέματα αγωγής και προαγωγής της υγείας των μαθητών/τριών, πρόληψης της χρήσης των εξαρτησιογόνων ουσιών και παροχής συμβουλευτικής στη σχολική κοινότητα, όρισε υπευθύνους Αγωγής Υγείας στις Διευθύνσεις Πρωτοβάθμιας και Δευτεροβάθμιας Εκπαίδευσης της χώρας και ίδρυσε 16 Συμβουλευτικούς Σταθμούς Νέων (Σ.Σ.Ν.) από τους οποίους λειτουργούν 15, με υπευθύνους, αποσπασμένους μόνιμους εκπαιδευτικούς. Οι Σ.Σ.Ν. είναι στελεχωμένοι από αποσπασμένους μόνιμους εκπαιδευτικούς με ειδικότητα Κοινωνικού Λειτουργού και κλάδου ΠΕ02 (πτυχίο του Τμήματος Φιλοσοφίας, Παιδαγωγικής & Ψυχολογίας με κατεύθυνση ψυχολογίας ή πτυχίο Ψυχολογίας ή με μεταπτυχιακούς τίτλους σπουδών στην Ψυχολογία). Έργο των Σ.Σ.Ν. είναι η επιμόρφωση των εκπαιδευτικών, η στήριξη όσων εκπαιδευτικών εφαρμόζουν προγράμματα Αγωγής Υγείας και η συμβουλευτική γονέων, μαθητών & εκπαιδευτικών.
     Επιπρόσθετα, το ΥΠ.Ε.Π.Θ. προχώρησε στο σχεδιασμό Κ,Υ.Α. (συναρμόδια Υπουργεία, το Υπουργείο Εθνικής Οικονομίας & Οικονομικών και το Υπουργείο Υγείας & Κοινωνικής Αλληλεγγύης), και αφορά στην ίδρυση 43 νέων Σ.Σ.Ν., ώστε να καλυφθούν οι ανάγκες των σχολείων όλων των νομών της χώρας, οι οποίοι θα στελεχωθούν σύμφωνα με τις κείμενες διατάξεις, που προβλέπουν θέσεις ειδικών επιστημόνων, μεταξύ των οποίων ενός (1) Ιατρού, δύο (2) Ψυχολόγων και δύο (2) Κοινωνικών Λειτουργών σε κάθε Σ.Σ.Ν.
     Στο πλαίσιο δράσης του Υπουργείου Παιδείας, για την αντιμετώπιση των ναρκωτικών είναι η βελτίωση του περιεχομένου του Μνημονίου Συναντίληψης και Συνεργασίας που είχε υπογραφεί στις 17-12-2003 μεταξύ του Υπουργείου Παιδείας & Θρησκευμάτων, Υγείας & Πρόνοιας και Ο.ΚΑ.ΝΑ, με στόχο την οριοθέτηση των ρόλων των εμπλεκομένων φορέων και τη διαμόρφωση σαφούς πλαισίου συνεργασίας, έτσι ώστε να επιτευχθεί το μέγιστο δυνατό όφελος.
     Ο Υφυπουργός
     Γ. ΚΑΛΟΣ»
      2. Στην με αριθμό 13239/26-7-06 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 4148/18-8-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ως άνω ερώτησης που κατέθεσε ο βουλευτής κ. Ηλίας Καλλιώρας σας πληροφορούμε τα εξής:
     Σύμφωνα με το Νόμο 2545/97 (ΦΕΚ 254/Α/197) περί Βιομηχανικών και Επιχειρηματικών Περιοχών (ΒΙ.ΠΕ., ΒΙ.ΠΑ., ΒΙΟ.ΠΑ.), η πρωτοβουλία για τον καθορισμό των ΒΕ.ΠΕ. ανήκει σε φορείς ΒΕ.ΠΕ., του ιδιωτικού ή δημόσιου τομέα, που πρέπει να έχουν τη μορφή ανώνυμης εταιρείας. Στους φορείς αυτούς επιτρέπεται να συμμετέχουν φυσικά ή νομικά πρόσωπα του ιδιωτικού τομέα, καθώς και Ο.Τ.Α., δημοτικές ή κοινοτικές επιχειρήσεις, νομαρχιακές αυτοδιοικήσεις κλπ. (παράγραφος 1 άρθρου 3 του Ν. 2545/97). Για τον σκοπό αυτό υποβάλλεται στο Υπουργείο Ανάπτυξης αίτηση μετά των απαιτούμενων δικαιολογητικών, είτε από τους ιδρυτές του φορέα ΒΕ.ΠΕ. που πρόκειται να συσταθεί, είτε από τον ίδιο φορέα, εφόσον έχει συσταθεί. Προκειμένου να εξεταστεί η αίτηση από την Υπηρεσία μας στο πλαίσιο των διατάξεων του προαναφερόμενου νόμου και με δεδομένο ότι η δημιουργία ΒΙΟ.ΠΑ. στο Νομό Φθιώτιδος αποτελεί έργο τοπικής σημασίας, είναι απαραίτητο να δεσμευθούν οι απαραίτητοι πόροι για τη χρηματοδότηση των παραπάνω έργων από τα αντίστοιχα ΠΕΠ.
     Επί της ουσίας, η έγκριση χωροθέτησης Βιομηχανικών Επιχειρηματικών Περιοχών σε μια περιοχή προκύπτει από τη συνεκτίμηση παραγόντων που σχετίζονται με γενικότερες και ειδικότερες παραμέτρους (αναπτυξιακές παραγωγικές τάσεις της περιοχής, παραγωγικό δυναμικό, ύπαρξη άλλων ΒΕ.ΠΕ, επιλογή της συγκεκριμένης θέσης, οικονομικές προϋποθέσεις των φορέων ΒΕ.ΠΕ. κ.ά.) έτσι ώστε επαρκώς να τεκμηριώνεται η σκοπιμότητα και η βιωσιμότητα της επένδυσης.
     Στο Νομό Φθιώτιδας, έχει ήδη χωροθετηθεί από την ΕΤΒΑ ΒΙΠΕ Α.Ε. η ΒΙΠΕ Λαμίας, όπου μάλιστα έχουν κατασκευαστεί τα έργα υποδομής σε όλη την έκταση της ΒΙΠΕ.
     Έως σήμερα δεν έχει υποβληθεί αίτημα για τη δημιουργία άλλων ΒΙΟ.ΠΑ. στο νομό Φθιώτιδος. 
     Ο Υφυπουργός
     ΑΝΑΣΤ. ΝΕΡΑΝΤΖΗΣ»
      3. Στην με αριθμό 12519/5-7-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-1683/16-8-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 12519/5-7-2006, που κατέθεσε στη Βουλή ο Βουλευτής κ. Στέλιος Ματζαπετάκης, σας πληροφορούμε τα παρακάτω:
     1. Σύμφωνα με τις ισχύουσες διατάξεις η προμήθεια με κρατικές πινακίδες αυτοκινήτων και μοτοσικλετών των Νομαρχιακών Υπηρεσιών Μεταφορών και Επικοινωνιών, γίνεται μέσω του Υπ .Μ.Ε. Ο διαγωνισμός για την προμήθεια κρατικών πινακίδων γίνεται μια φορά το χρόνο και διενεργείται από το Υπουργείο Ανάπτυξης.
     Την τελευταία πενταετία, υπήρξαν σημαντικές καθυστερήσεις στην ολοκλήρωση των διαγωνισμών του Υπουργείου Ανάπτυξης για την προμήθεια μεταλλικών πινακίδων και μοτοσικλετών Συγκεκριμένα:
     - ο διαγωνισμός της με αριθμ. 336/2002 διακήρυξης ματαιώθηκε
     - οι διαγωνισμοί των με αριθμ. 119/2004 και 74/2005 διακηρύξεων κατά την διαδικασία ανάδειξης του μειοδότη υποβλήθηκαν αιτήσεις αναστολής και ακύρωσης ενώπιον του Συμβουλίου της Επικρατείας.
     Σήμερα μετά τις αποφάσεις του Συμβουλίου της Επικρατείας, το Υπουργείο Ανάπτυξης έχει προχωρήσει σε κατακυρωτικές αποφάσεις και για τις δύο διακηρύξεις, και οι Υπηρεσίες Μεταφορών και Επικοινωνιών της χώρας θα εφοδιασθούν, συνολικά, με περίπου οκτακόσιες πενήντα χιλιάδες #850.000# πινακίδες.
     2. Το Υπ.Μ.Ε., για να αντιμετωπίσει την έλλειψη των πινακίδων, προέβη, κατά τα έτη 2004 και 2005, ύστερα από έγκριση και εξουσιοδότηση του Υπουργείου Ανάπτυξης, σε τρεις διαδικασίες διαπραγμάτευσης και προμηθεύτηκε συνολικά επτακόσιες δεκαεπτά .χιλιάδες #717.000# ζεύγη μεταλλικών πινακίδων αυτοκινήτων Ε.Ι.Χ., Φ.Ι.Χ., Λ.Ι.Χ. και Δημόσιας χρήσης και ογδόντα εννέα χιλιάδες #89.000# τεμάχια μεταλλικών πινακίδων μοτοσικλετών.
     3. Επίσης, για το έτος 2006, το Υπ.Μ.Ε. με τη διαδικασία της διαπραγμάτευσης προέβη στην προμήθεια διακοσίων είκοσι χιλιάδων #220.000# ζευγών μεταλλικών πινακίδων αυτοκινήτων και δημόσιας χρήσης και εκατό τεσσάρων χιλιάδων #104.000# τεμαχίων μεταλλικών πινακίδων μοτοσικλετών. Ήδη έχουν εφοδιασθεί όλες οι Υπηρεσίες Μεταφορών και Επικοινωνιών της χώρας με πινακίδες αυτοκινήτων και, εντός των προσεχών ημερών, θα εφοδιασθούν και με πινακίδες μοτοσικλετών.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      4. Στην με αριθμό 13608/25-8-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 2148/15-9-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Μετά την ισχύ των διατάξεων των Ν. 2503/1997 «Διοίκηση, Οργάνωση και Στελέχωση της Περιφέρειας» και 2612/1998 «Ανάθεση της δασοπυρόσβεσης στο Πυροσβεστικό Σώμα και άλλες διατάξεις», ο μεν προγραμματισμός και η εκτέλεση δασοτεχνικών έργων - εν προκειμένω και προκατασταλτικών έργων και εργασιών αντιπυρικής προστασίας - ανάγεται στις αρμοδιότητες της οικείας Περιφέρειας στη οποία υπάγονται και τα Δασαρχεία, το δε έργο της πρόληψης και καταστολής των δασικών πυρκαγιών αποτελεί αντικείμενο και ευθύνη του Πυροσβεστικού Σώματος.
      Ο Υπουργός
      Ε. ΜΠΑΣΙΑΚΟΣ»
      5. Στην με αριθμό 13501/21-8-06 ερώτηση της Βουλευτού  κ. Χρύσας Μανωλιά δόθηκε με το υπ’ αριθμ. Β-1802/14-9-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 13501/21-8-2006, που κατέθεσε στη Βουλή η Βουλευτής κ. Χρύσα Μανωλιά, σας διαβιβάζουμε το 80158/13-9-2006 έγγραφο του Οργανισμού Σιδηροδρόμων Ελλάδος (Ο.Σ.Ε.), με το οποίο παρέχονται στοιχεία για το θιγόμενο θέμα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 13501/21-8-06 ερώτηση της Βουλευτού  κ. Χρύσας Μανωλιά δόθηκε με το υπ’ αριθμ. 4536/15-9-06 έγγραφο από τον Υφυπουργό  Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε η βουλευτής κ. Χρ. Μανωλιά, σας πληροφορούμε τα εξής:
      Τόσο από την πλευρά του Υπουργείου μας, όσο και από την πλευρά του ΟΣΕ (όπως έχει εκδηλωθεί με το υπ’ αριθμ. 12263/3-7-06 έγγραφό τους) υπάρχει έντονο ενδιαφέρον για την συστηματικότερη συνεργασία τους, ώστε να αξιοποιηθεί η προσπάθεια του ΟΣΕ για την επέκταση των εμπορευματικών του μεταφορών, σε συνδυασμό με το εκτεταμένο πρόγραμμα για την ανάπτυξη των υποδομών στις ΒΕΠΕ του Υπ. Ανάπτυξης.
      Στα πλαίσια αυτού του ενδιαφέροντος, το Υπ. Ανάπτυξης θα αναλάβει άμεσα την πρωτοβουλία πρόσκλησης, σε συνάντηση των εμπλεκομένων φορέων για την συνολική αντιμετώπιση του συγκεκριμένου ζητήματος.
      Για ειδικότερα θέματα, αρμόδιο να απαντήσει είναι το συνερωτώμενο Υπουργείο Μεταφορών.
      Ο Υφυπουργός
      ΑΝΑΣΤ. ΝΕΡΑΤΖΗΣ»
      7. Στην με αριθμό 13538/23-8-06 ερώτηση του Βουλευτή  κ. Δημητρίου Κωνσταντάρα δόθηκε με το υπ’ αριθμ. 7017/4/6421/15-9-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Δ. Κωνσταντάρας, πέραν των όσων αναφέρονται στο 7017/4/5838 από 18-2-2006 έγγραφό μας σε απάντηση της 6840/26-1-2006 ερώτησης, που κατέθεσε ο ανωτέρω Βουλευτής, σας γνωρίζουμε ότι το θέμα της προστασίας των γραφείων των Τοπικών Οργανώσεων της Νέας Δημοκρατίας, αλλά και των λοιπών κομμάτων από τις επιθέσεις διαφόρων ομάδων, καθώς και αυτό της ανακάλυψης και παραπομπής στη Δικαιοσύνη των αγνώστων μέχρι σήμερα δραστών που έχουν διαπράξει τέτοια αδικήματα έχουν αναχθεί από τις Υπηρεσίες μας σε αντικείμενα πρώτης προτεραιότητας και προς την κατεύθυνση αυτή καταβάλλουν κάθε δυνατή προσπάθεια.
      Πρόσφατα δε και εν όψει των επικείμενων νομαρχιακών και δημοτικών εκλογών, δόθηκαν προς όλες τις Υπηρεσίες μας εκ νέου εντολές και οδηγίες, στις οποίες, εκτός των άλλων, περιλαμβάνεται και η εντολή για την ενίσχυση και όπου απαιτείται τον επανασχεδιασμό των λαμβανόμενων μέτρων προστασίας των γραφείων πολιτικών κομμάτων.
      Σε ό,τι αφορά τις πεζές περιπολίες, σας πληροφορούμε ότι, προκειμένου το μέτρο αυτό να εκπληρώσει το σκοπό για τον οποίο καθιερώθηκε, δηλαδή για τη συνεχή παρουσία του αστυνομικού κοντά στους πολίτες και την πρόληψη και καταστολή των αδικημάτων που προκαλούν ανασφάλεια σε αυτούς, από τον παρελθόντα Φεβρουάριο επανακαθορίστηκε ο αριθμός τους, καθώς και οι τομείς δράσης τους σε όλη τη χώρα. Επισημαίνεται ότι, κατά το πρώτο εξάμηνο του τρέχοντος έτους, πραγματοποιήθηκαν συνολικά σε όλη τη χώρα 49.142 πεζές περιπολίες, έναντι 41.041 που πραγματοποιήθηκαν κατά το πρώτο εξάμηνο του παρελθόντος έτους, δηλαδή 8.101 (+19,74%) περισσότερες. Πέραν όμως της θέσης που έχουν οι πεζές περιπολίες στο σχεδιασμό μας για την αντιμετώπιση γενικότερα της εγκληματικότητας, πρέπει να σημειώσουμε ότι και το μέτρο των εποχούμενων περιπολιών επανακαθορίστηκε, με βάση τη γεωγραφική κατανομή της εγκληματικότητας και τις ιδιαιτερότητες της κάθε περιοχής, σε συνδυασμό με την καλύτερη αξιοποίηση του προσωπικού και των διαθέσιμων μέσων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      8. Στην με αριθμό 12845/13-7-06 ερώτηση του Βουλευτή  κ. Αθανασίου Μωραΐτη δόθηκε με το υπ’ αριθμ. 501/3-8-06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της υπ’ αριθμ. 12845/13-7-2006 ερωτήσεως του Βουλευτή κ. Θάνου Μωραΐτη σας γνωρίζουμε ότι η κείμενη νομοθεσία δεν επιτρέπει παρεμβάσεις της Πολιτείας σε αμιγώς αθλητικά θέματα οργάνωσης και λειτουργίας του ποδοσφαίρου. Η κατάρτιση των ομίλων της Γ΄ Εθνικής Κατηγορίας αποτελεί απόφαση της αποκλειστικής αρμοδιότητας της ΕΠΑΕ και επομένως δεν επιτρέπεται να προβούμε σε καμία ενέργεια για την ανατροπή της. Όσον αφορά στην σύνθεση και τα πρακτικά συνεδρίασης της αρμόδιας για την κατάρτιση των ομίλων επιτροπής, αυτά δεν εμπίπτουν στους κανονισμούς, πράξεις ή αποφάσεις που γνωστοποιούνται στο Υπουργείο.
      Ο Υφυπουργός
      ΓΕΩΡΓΙΟΣ ΟΡΦΑΝΟΣ»
      9. Στην με αριθμό 11372/2.6.2006 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 1058011/1161/22.6.2006 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 11372/2.6.2006 ερώτησης που κατέθεσε ο Βουλευτής κ. Παναγιώτης Αντωνακόπουλος, σχετικά με το ανωτέρω θέμα, σας γνωρίζουμε τα εξής:
      Η ΥΠΕΕ κατόπιν εισαγγελικής παραγγελίας και στα πλαίσια προκαταρκτικής εξέτασης, διενεργούσε από το τέλος του 2005 εμπιστευτική έρευνα για τρεις (3) Έλληνες υπηκόους αξιοποιώντας πληροφορίες ότι οι ανωτέρω εμπλέκονται στη διακίνηση μεγάλων ποσοτήτων ναρκωτικών νομιμοποιώντας στη συνέχεια τα έσοδα από τις παράνομες αυτές δραστηριότητες.
      Η ανωτέρω υπηρεσία μας συνεργάστηκε με την Ελληνική Αστυνομία και με άλλες διωκτικές αρχές ξένων χωρών με αποτέλεσμα στις 15.5.2006 να συλληφθούν οι τρεις (3) Έλληνες υπήκοοι καθώς βρέθηκαν στην κατοχή τους 100.000 δισκία έκσταση.
      Μετά τη σύλληψη των τριών (3) κατηγορουμένων, η υπηρεσία μας δέσμευσε τις καταθέσεις όλων των τραπεζικών λογαριασμών στους οποίους συμμετέχουν οι εμπλεκόμενοι.
      Στη συνέχεια πραγματοποίησε φορολογικό έλεγχο στην εταιρεία «EUROPEAN SEC. ΙΔΙΩΤΙΚΗ ΕΠΙΧΕΙΡΗΣΗ ΥΠΗΡΕΣΙΩΝ ΑΣΦΑΛΕΙΑΣ ΑΝΩΝΥΜΗ ΕΤΑΙΡΕΙΑ» στην οποία συμμετέχει ο ένας εκ των τριών συλληφθέντων και ο οποίος είναι αντιπρόεδρος του Διοικητικού Συμβουλίου.
      Κατά τον έλεγχο διαπιστώθηκαν παραβάσεις του ΚΒΣ καθώς και του νόμου «περί ΦΠΑ» οι οποίες διαβιβάστηκαν στην αρμόδια ΔΟΥ για καταλογισμό.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     10. Στην με αριθμό 11555/7.6.2006 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./839/20-6-2006 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 11555/07.06.2006 Ερώτηση του Βουλευτή κ. Δημήτρη Ρέππα, σας γνωρίζουμε τα εξής:
      Η 25η Εφορεία Βυζαντινών Αρχαιοτήτων με αρμοδιότητα τους νομούς Κορινθίας, Αργολίδας και Αρκαδίας έχει ήδη ενεργοποιηθεί.
      Επισημαίνεται ότι στην εν λόγω Εφορεία έχει τοποθετηθεί ως προϊστάμενος εμπειρότατος αρχαιολόγος, με μακρόχρονη προϋπηρεσία στην ευρύτερη περιοχή, και ότι η συνεργασία των δύο Εφορειών είναι άψογη. Όλες οι εργασίες που αφορούν στο μνημειακό πλούτο του Νομού Αρκαδίας και έχουν ήδη δρομολογηθεί, θα συνεχιστούν απρόσκοπτα, σύμφωνα με τον έως σήμερα προγραμματισμό.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     11. Στην με αριθμό 13109/21-7-2006 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 21/132/ΑΣ2405 δις/31-8-06 έγγραφο από την Υπουργό Εξωτερικών η ακόλουθη απάντηση:
      «Το θέμα των γερμανικών αποζημιώσεων απασχολεί από μακρού χρόνου την Ελλάδα και, για τον λόγο αυτό, οι Ελληνικές Κυβερνήσεις προέβαιναν, αναλόγως των συνθηκών, στις εκάστοτε δέουσες ενέργειες και διαβήματα προς την γερμανική πλευρά, για τη διευθέτησή του.
      Όπως όμως σας είναι γνωστό, ελλείψει οριστικού διακανονισμού του προβλήματος των αποζημιώσεων συνεπεία του Β΄ Παγκοσμίου Πολέμου, το θέμα τελεί μέχρι και σήμερα σε εκκρεμότητα.
      Σημειώνουμε ότι η Ελλάδα ουδέποτε παραιτήθηκε των απαιτήσεών της έναντι της Γερμανίας, ενώ οι αρμόδιες Υπηρεσίες του Υπουργείου Εξωτερικών χειρίζονται το όλο θέμα με υπευθυνότητα.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      12. Στην με αριθμό 12249/27-6-06 ερώτηση των Βουλευτών κυρίων Ανδρέα Μακρυπίδη, Βάσως Παπανδρέου, Δημητρίου Κουσελά, Δημητρίου Γεωργακόπουλου, Γιάννου Παπαντωνίου, Κων/νου Γείτονα, Δημητρίου Ανδρουλάκη, Χρίστου Βερελή, Κων/νου Σπηλιόπουλου, Γεωργίου Φλωρίδη, Νικολάου Χριστοδουλάκη, Σταύρου Μπένου, Γιάννη Τσακλίδη, Γεωργίου Ανωμερίτη, Κίμωνα Κουλούρη, Εμμανουήλ Στρατάκη, Δημητρίου Πιπεργιά, Βασιλείου Κεγκέρογλου, Στυλιανού Ματζαπετάκη, δόθηκε με το υπ’ αριθμ. 1067843/1246/21-7-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 122249/27.6.06 ερώτησης που κατέθεσαν οι Βουλευτές όπως αυτοί αναγράφονται παραπάνω, σχετικά με το ανωτέρω θέμα, σας γνωρίζουμε τα εξής:
      Α. Με την από 23.6.06 κατάθεση στη Βουλή, του Σχεδίου Νόμου «Τροποποίηση & συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις» πραγματοποιείται η εναρμόνιση της ελληνικής νομοθεσίας προς την Οδηγία 2003/96/ΕΚ καθόσον αποτελεί μέρος των, υποχρεωτικού χαρακτήρα, ρυθμίσεων της κοινοτικής Οδηγίας, σύμφωνα με την οποία ορίζονται κατώτατα όρια των συντελεστών ΕΦΚ προς τα οποία η χώρα μας, στα πλαίσια της μεταβατικής περιόδου που της έχει παραχωρηθεί, θα πρέπει σύμφωνα με την παρ. 14 του άρθρου 18 της Οδηγίας να προσεγγίσει αυτά προοδευτικά κα σταδιακά, ώστε στα πλαίσια της διατήρησης της σταθερότητας των τιμών, να καλυφθεί η διαφορά του φόρου μεταξύ του εκάστοτε ισχύοντος συντελεστή ΕΦΚ και του ελάχιστου αντίστοιχα (κατώτατου) κοινοτικού, δεδομένου ότι ο συντελεστής σήμερα υπολείπεται σε μεγάλο ποσοστό από τα ελάχιστα επιτρεπτά επίπεδα.
      Εξάλλου η μη επιβολή προοδευτικής αύξησης στους συντελεστές φορολόγησης και η προσμονή μέχρι εξάντλησης του περιθωρίου εφαρμογής το 2010, δεν επιτρέπεται, καθώς σύμφωνα με το ίδιο άρθρο και παράγραφο της Οδηγίας, τα κράτη - μεταξύ των οποίων και η χώρα μας - για τα οποία η διαφορά μεταξύ του εθνικού τους επιπέδου φορολογίας και του ελάχιστου προβλεπόμενου εκ της Οδηγίας υπερβαίνει το 3%, δεν μπορούν να αναμένουν έως το τέλος της περιόδου προκειμένου να προσαρμόσουν το εθνικό τους επίπεδο.
      Β. Η αντιμετώπιση του λαθρεμπορίου και της νοθείας των καυσίμων αποτελεί για το Υπουργείο γενικά και την ΥΠΕΕ ειδικότερα στόχο πρώτης προτεραιότητας. Για το λόγο αυτό πραγματοποιούνται σε 24ωρη βάση, τακτικοί και έκτακτοι έλεγχοι, που καλύπτουν όλο το κύκλωμα των ενεργειακών προϊόντων (παραγωγή, αποθήκευση, διακίνηση, εμπορία, διάθεση και χρήση στην κατανάλωση).
      Ειδικότερα, έχει εκδοθεί και εφαρμόζεται επιχειρησιακό σχέδιο και ειδικός οδηγός για τη διενέργεια ελέγχων στους εμπλεκόμενους στη διακίνηση, διάθεση και χρήση των παραπάνω προϊόντων (εταιρείες εμπορίας, πρατήρια, πωλητές πετρελαίου θέρμανσης, φορτηγά, βυτιοφόρα κλπ.).
      Για το χρονικό διάστημα από 1.1.2006 έως 30.06.2006, στον τομέα των πετρελαιοειδών προϊόντων, διενεργήθηκαν 5.007 έλεγχοι, βρέθηκαν 824 παραβάτες και βεβαιώθηκαν 2.113 φορολογικές και τελωνειακές παραβάσεις.
      Σε κάθε περίπτωση που εντοπίζονται στις ελεγχόμενες επιχειρήσεις φαινόμενα κερδοσκοπίας ή αθέμιτου ανταγωνισμού ενημερώνονται άμεσα οι συναρμόδιες υπηρεσίες για τον διοικητικό και ποινικό κολασμό των παραβατών.
      Οι έλεγχοι των ενεργειακών προϊόντων και ειδικότερα του πετρελαίου, λόγω και της αύξησης του ΕΦΚ, θα συνεχιστούν με αμείωτη ένταση, αποσκοπώντας, με την εξάρθρωση κυκλωμάτων λαθρεμπορίας και την καταπολέμηση φαινομένων αισχροκέρδειας, στη διασφάλιση των δημοσίων εσόδων και στην ομαλή λειτουργία της αγοράς καυσίμων.
      Όσον αφορά τη δημιουργία προϋποθέσεων κερδοσκοπίας, από την προαναγγελία της αύξησης του ΕΦΚ, τα στατιστικά στοιχεία αποδεικνύουν ότι πρόκειται περί ανυπόστατων ισχυρισμών. Ειδικότερα, οι εκτελωνισμοί των καυσίμων το τελευταίο πενθήμερο που ανακοινώθηκε η αύξηση δεν παρουσίαζαν άνοδο, σε σχέση με τις προηγούμενες εβδoμάδες.
      Ο Υφυπουργός
      ΑΝΤΩΝΙΟΣ ΜΠΕΖΑΣ»)
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη θα συζητηθεί η τρίτη με αριθμό 988/18.9.06 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τους Υπουργούς Εσωτερικών Δημόσιας Διοίκησης και Αποκέντρωσης και Οικονομίας και Οικονομικών, σχετικά με την ένταξη των βαρέων και ανθυγιεινών επαγγελμάτων κατηγοριών εργαζομένων στο δημόσιο και στον ευρύτερο δημόσιο τομέα κ.λπ.. 
      Η επίκαιρη ερώτηση του κ. Κουβέλη έχει ως εξής:
      «Αποτελεί πάγιο αίτημα των συλλογικών οργάνων των εργαζομένων να επεκταθεί ο θεσμός των Βαρέων και Ανθυγιεινών Επαγγελμάτων και σε άλλες κατηγορίες εργαζομένων στο Δημόσιο και στον ευρύτερο Δημόσιο Τομέα για τους οποίους μέχρι σήμερα δεν ισχύει.
      Έχει διακηρυχθεί ότι θα αναπτυχθεί διάλογος με τα ενδιαφερόμενα μέρη (Α.Δ.Ε.Δ.Υ., Ο.Τ.Α. κ.λπ. ομοσπονδίες), προκειμένου να κριθούν και αποφασισθεί ποιες από τις κατηγορίες των απασχολουμένων στο Δημόσιο και ευρύτερο Δημόσιο Τομέα θα ενταχθούν στην κατηγορία των Βαρέων και Ανθυγιεινών.
      Ο διάλογος, σύμφωνα με διατυπωμένες θέσεις των εργαζομένων που μετέχουν σε αυτόν, δεν προωθείται με ευθύνη του Υπουργείου, από την τριμελή επιτροπή που είναι επιφορτισμένη με το συγκεκριμένο έργο, με αποτέλεσμα να δημιουργείται κλίμα ανασφάλειας για την επίλυση του προβλήματος.
      Επειδή η καθυστέρηση αυτή είναι αναιτιολόγητη με εμφανή τον κίνδυνο της διατάραξης του εργασιακού κλίματος στο Δημόσιο, τους Ο.Τ.Α. και τα Ν.Π.Δ.Δ..
      Ερωτώνται οι κ.κ. Υπουργοί
      Ποια είναι η θέση της Κυβέρνησης για την πορεία των εργασιών της εν λόγω επιτροπής και ποιο συγκεκριμένο έργο έχει παραχθεί μέχρι σήμερα από την λειτουργία αυτής;
      Υπάρχει η πολιτική βούληση της Κυβέρνησης να επεκταθεί ο θεσμός των Β.Α.Ε. του Ι.Κ.Α. στους εργαζόμενους στο Δημόσιο, Ο.Τ.Α. και Ν.Π.Δ.Δ. και ποιο είναι το χρονοδιάγραμμα ολοκλήρωσης των σχετικών διαδικασιών;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι ένα πάρα πολύ σημαντικό θέμα. Αυτός ο διάλογος για την υπαγωγή κατηγοριών δημοσίων υπαλλήλων στο καθεστώς των βαρέων και ανθυγιεινών δεν είχε ανοίξει ποτέ παρά τις επανειλημμένες υποσχέσεις των προηγουμένων κυβερνήσεων. Δεν είναι ένα απλό θέμα αν κάνει κάποιος μια αναδρομή ή μια διερεύνηση και δει το τι επικρατεί στις υπόλοιπες χώρες της Ευρωπαϊκής Ένωσης. Αυτό σημαίνει ότι είναι ένα πάρα πολύ δύσκολο θέμα.
      Παρ’ όλα αυτά η Κυβέρνησή μας άνοιξε το θέμα για πρώτη φορά ανοίγει αυτό το θέμα και το άνοιξε βεβαίως από τους Οργανισμούς Τοπικής Αυτοδιοίκησης. Θα καταθέσω στα Πρακτικά ένα έγγραφο που έχω στείλει, προ ημερών, προς την Πανελλήνια Ομοσπονδία Εργαζομένων-Οργανισμών Τοπικής Αυτοδιοίκησης την Π.Ο.Ε.-Ο.Τ.Α. η οποία δυστυχώς από το διάλογο που είχαμε υποσχεθεί ο οποίος άρχισε, απεχώρησε προβάλλοντας ως δικαιολογία ότι δεν έπρεπε να συμμετάσχει στο διάλογο η άλλη Συνομοσπονδία Εργαζομένων στους Οργανισμούς Τοπικής Αυτοδιοίκησης η Π.Ο.Π.-Ο.Τ.Α. με το επιχείρημα ότι αυτή έχει στις τάξεις της μικρότερο αριθμό εργαζομένων.
      Το έγγραφο είναι το εξής, το διαβάζω και θα το καταθέσω: «Μετά την άρνηση της Ομοσπονδίας σας να συμμετάσχει στην αρμόδια επιτροπή για τον προσδιορισμό των ειδικοτήτων των εργαζομένων στην Τοπική Αυτοδιοίκηση προς υπαγωγή τους στο καθεστώς των βαρέων και ανθυγιεινών επαγγελμάτων, σας γνωρίζουμε την άποψη του Υπουργείου η οποία είναι η εξής: 
      Να υπαχθούν στο καθεστώς οι παρακάτω ειδικότητες: 
      1. Οι εργαζόμενοι στην καθαριότητα.
      2. Οι οδηγοί απορριμματοφόρων.
      3. Οι εργαζόμενοι στους χώρους απόθεσης και στους σταθμούς μεταφόρτωσης των στερεών αποβλήτων πάσης φύσεως.
      4. Οι εργαζόμενοι στα νεκροταφεία.
      5. Όσοι απασχολούνται αποκλειστικά στη συντήρηση των δικτύων αποχέτευσης.».
      Βεβαίως υπάρχει αίτημα από την Π.Ο.Ε. Ο.Τ.Α. η οποία θέλει εφαρμογή ανά κατηγορία τυφλά, θα έλεγα, του κανονισμού του Ι.Κ.Α. για τα βαρέα και ανθυγιεινά. Κύριε συνάδελφε, καταλαβαίνετε ότι αυτό δεν μπορεί να γίνει. Δεν είναι δυνατόν ο εργαζόμενος στο λογιστήριο της υπηρεσίας καθαριότητας να υπαχθεί στα βαρέα και ανθυγιεινά. Δεν είναι δυνατόν η γραμματεία των νεκροταφείων η οποία δεν ασχολείται με αυτά που δικαιολογούν το χαρακτηρισμό των ανθυγιεινών –γιατί βαρέα δεν είναι- να υπαχθεί σ’ αυτήν την κατηγορία. Δεν είναι δυνατόν να πούμε συλλήβδην ότι οι ασχολούμενοι με οικοδομικές εργασίες θα μπουν σ’ αυτήν την κατηγορία γιατί ξέρετε ότι υπάρχουν οι εργάτες των κήπων και των δενδροστοιχιών που είναι υπηρεσίες που έχουν οι δήμοι. 
      Θεωρούμε ότι η πρότασή μας προς την Π.Ο.Ε.-Ο.Τ.Α. είναι η πρόταση της λογικής. Αυτήν την πρόταση κάναμε κάνοντας έναρξη ενός διαλόγου για τον οποίον είχαν δοθεί υποσχέσεις εδώ και δεκαετίες, αλλά ουδέποτε είχε αρχίσει. Εμείς κάναμε την έναρξη, κάναμε τις προτάσεις μας και περιμένουμε τη φωνή της λογικής να επικρατήσει και από την άλλη πλευρά για να προχωρήσουμε.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, ο διάλογος έχει καθυστερήσει, έχει χρονοτριβήσει και πέρα από τα διαδικαστικά ζητήματα και την ένταξη στο διάλογο και κάποιας άλλης συλλογικής οργάνωσης, το θέμα είναι αν θα εφαρμόσετε τον κανονισμό του Ι.Κ.Α. για τα βαρέα και ανθυγιεινά επαγγέλματα και στους δημοσίους υπαλλήλους και στους υπαλλήλους των Οργανισμών Τοπικής Αυτοδιοίκησης. 
      Εάν κρίνω απ’ αυτά που σήμερα αναπτύξατε, μάλλον θεωρείτε ότι πρέπει να αλλάξει και ο κανονισμός του Ι.Κ.Α. για τα βαρέα και ανθυγιεινά και πρέπει να επιλέξετε και πρέπει να πείτε με σαφήνεια: Προτίθεστε, κατά συνέπεια των όσων είπατε, να αλλάξετε και τον κανονισμό του Ι.Κ.Α. για τα βαρέα και ανθυγιεινά επαγγέλματα; Δεν μπορώ να αντιληφθώ και νομίζω ότι κάθε καλόπιστος δεν μπορεί να αντιληφθεί γιατί έχουμε διατάξεις του κανονισμού του Ι.Κ.Α. που εφαρμόζονται για τα βαρέα και ανθυγιεινά και αυτές τις διατάξεις δεν τις μεταφέρετε και στο χώρο των εργαζομένων στο Δημόσιο και στους Οργανισμούς Τοπικής Αυτοδιοίκησης. Δεν είναι λογικό αυτό που λέτε, εκτός και αν σήμερα μου πείτε ότι προτίθεστε ως Κυβέρνηση να αλλάξετε και τον κανονισμό του Ι.Κ.Α. Δεν μπορεί να ισχύουν δύο μέτρα και δύο σταθμά και να προσβάλλεται και η αρχή της ίσης μεταχείρισης των εργαζομένων, η αρχή η οποία δεν διακρίνει τους εργαζόμενους στον ιδιωτικό τομέα από τους άλλους που εργάζονται στον ευρύτερο δημόσιο τομέα. 
      Σ’ ό,τι αφορά το έγγραφο το οποίο καταθέσατε στα Πρακτικά, ξέρετε πάρα πολύ καλά ότι έχετε πάρει απάντηση από τους εργαζόμενους, οι οποίοι μεταξύ των άλλων επισημαίνουν ότι δεν υπάρχει καμία αναφορά για τους όρους και τις διαδικασίες ένταξης στα βαρέα και ανθυγιεινά του ήδη υπηρετούντος προσωπικού, καθώς και του τρόπου υπολογισμού των συνταξίμων αποδοχών. Περαιτέρω εκφράζουν τη διαφωνία τους –και ορθά- με το περιεχόμενο του εγγράφου σας καθ’ όσον απέχει κατά πολύ από τη ρύθμιση του ν. 2703/1999, διότι η ρύθμιση που σκέπτεστε να προωθήσετε –αυτό καταλαβαίνω- αποκλείει ειδικότητες και επαγγέλματα που, όπως προείπα, συμπεριλαμβάνονται στον κανονισμό των βαρέων και ανθυγιεινών επαγγελμάτων του Ι.Κ.Α..
      Επαναλαμβάνω: Θα πρόκειται για μία άνιση μεταχείριση εάν κάνετε αυτό που σήμερα είπατε και το είπατε με σαφήνεια και το θεωρείτε και παράλογο να επεκταθεί η ρύθμιση του κανονισμού του Ι.Κ.Α. και στο δημόσιο τομέα και στα νομικά πρόσωπα δημοσίου δικαίου, προφανώς και στους Ο.T.Α..
      Και ορθά το ανοίξατε το θέμα. Και το γεγονός ότι στο παρελθόν δεν είχε ανοίξει το θέμα, παρά το ότι οι εργαζόμενοι το προέβαλαν, δεν σημαίνει ότι έχετε τη δικαιολογία για άλλη καθυστέρηση. Και νομίζω ότι οφείλετε με σαφήνεια να πείτε πώς προτίθεστε να αντιμετωπίσετε το όλο ζήτημα και να εγκαταλείψετε την τακτική να μην θέλετε να εφαρμόσετε αυτό που ισχύει στον ιδιωτικό τομέα και στον ευρύτερο δημόσιο τομέα.
      Καταθέτω κι εγώ αυτό το έγγραφο, κύριε Πρόεδρε, στα Πρακτικά της Βουλής, που αποτελεί απάντηση της Πανελλήνιας Ομοσπονδίας Εργαζομένων Οργανισμών Τοπικής Αυτοδιοίκησης προς το έγγραφο, το οποίο απέστειλε ο παρών Υφυπουργός.
      (Στο σημείο αυτό ο Βουλευτής κ. Φώτης Κουβέλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θα συμφωνούσα με τη λογική του συναδέλφου, του κ. Κουβέλη, εάν είχαμε να συγκρίνουμε δύο πράγματα που ήταν θεσμοθετημένα και ήταν άνισα. Εδώ πάμε εκ του μηδενός να δημιουργήσουμε κάτι και να πούμε ότι υπάρχει αυτή η κατηγορία στους εργαζόμενους στην Τοπική Αυτοδιοίκηση. Εάν –που αυτό δεν το ξέρω ούτε είμαι αρμόδιος να απαντήσω- υπάρχει μια παθογένεια σε μια άλλη κατηγορία, εάν υπάρχει, αυτή τυφλοίς όμμασι πρέπει να την εφαρμόσουμε και σε αυτό που δημιουργούμε σήμερα; 
      Με ποια λογική οποιοσδήποτε εργαζόμενος αλλού, ο οποίος κάνει γραφική εργασία ή δουλεύει στους υπολογιστές ή σε κάποια άλλη υπηρεσία, θα εξαιρεθεί των βαρέων και ανθυγιεινών και ο άλλος, επειδή φέρει την ονομασία «υπηρεσία καθαριότητος», θα υπάγεται στα βαρέα και ανθυγιεινά; Αυτό είναι άδικο. 
      Δηλαδή, πρέπει να δούμε την αδικία που υπάρχει –αν υπάρχει, δεν το ξέρω- στον κανονισμό του Ι.Κ.Α. και αυτή να την εφαρμόσουμε, είναι δεν είναι σωστή, ή όταν δημιουργούμε κάτι να το βάλουμε σε σωστές βάσεις, ούτως ώστε να μην αδικείται και ο άλλος εργαζόμενος και ο εργαζόμενος στον ιδιωτικό τομέα που κάνει γραφική εργασία ή κάποιος εργαζόμενος στον ίδιο δήμο που είναι στο ληξιαρχείο, στο πρωτόκολλο, στην υπηρεσία εσόδων. Την ίδια δουλειά κάνει με το γραφέα, με το λογιστή της υπηρεσίας καθαριότητος. 
      Και ξέρετε ότι στην υπηρεσία καθαριότητος είναι σαν τους καλογέρους που ονόμαζαν το κρέας ψάρι. Δεν δουλεύουν στην καθαριότητα, κύριε Κουβέλη. Δουλεύουν σε άλλες δουλειές, γραμματειακή υποστήριξη κάνουν. Γιατί; Επειδή είναι ανταποδοτικά τα τέλη καθαριότητος, καταστρατηγούν τις διατάξεις πολλοί δήμοι και είμαστε στο στάδιο της διερεύνησης αυτού, για να δούμε την ανταποδοτικότητα των τελών και αυτούς όλους που κάνουν άλλες δουλειές σε άλλες υπηρεσίες να τους βάλουμε –επειδή το Ι.Κ.Α. έχει κάποιες διατάξεις- στα βαρέα και ανθυγιεινά. Αυτό θα ήταν δίκαιο έναντι των άλλων εργαζομένων;
      Πιστεύω ότι θα ήταν η απόλυτη αδικία να έχουμε στο ίδιο γραφείο δύο και ο ένας επειδή είναι στην υπηρεσία καθαριότητος να είναι στα βαρέα και ανθυγιεινά και ο άλλος να μην είναι. Είναι συγκεκριμένες οι κατηγορίες που δικαιολογούν. Με την κοινή λογική αυτός που ανακατεύεται με τα σκουπίδια ή ξεθάβει τα κόκαλα στα νεκροταφεία να είναι στα ανθυγιεινά ή βαρέα. Ο γραφέας όμως;
      ΦΩΤΗΣ ΚΟΥΒΕΛΗΣ: Δεν έχω δευτερολογία, διαφορετικά θα σας έδινα απάντηση για όλα αυτά. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Κουβέλη, δεν έχετε δευτερολογία. 
      Ευχαριστούμε τον κύριο Υπουργό.
      Η δεύτερη με αριθμό 998/18.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την καταχώρηση στην Ευρωπαϊκή Ένωση του ονόματος «τσίπουρο» μόνο για την Ελλάδα κ.λπ., διαγράφεται λόγω  κωλύματος του κυρίου Υπουργού.
      Επίκαιρες ερωτήσεις δεύτερη κύκλου:
      Θα συζητηθεί η πρώτη με αριθμό 996/18.9.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης και Μεταφορών και Επικοινωνιών, σχετικά με δημοσιεύματα του Τύπου αναφερόμενα σε παραποιήσεις στοιχείων στον τελευταίο διαγωνισμό της Ε.ΘΕ.Λ. κ.λπ..
      Αναλυτικότερα η επίκαιρη ερώτηση του κ. Ρόβλια έχει ως εξής:
      «Σύμφωνα με τα δημοσιεύματα εφημερίδων, τα οποία ουδόλως διαψεύσατε στον τελευταίο διαγωνισμό της Ε.ΘΕ.Λ. λειτούργησαν κυκλώματα και μεσάζοντες, οι οποίοι έναντι αμοιβής παραποιούσαν στοιχεία και προσόντα των υποψηφίων, με αποτέλεσμα να προσληφθούν παράνομα δεκάδες εξ αυτών.
    Μετά από καταγγελία του Α.Σ.Ε.Π. παρενέβη ήδη ο αρμόδιος Εισαγγελέας, ο οποίος διερευνά τους φακέλους των υποψηφίων. 
    Επειδή στις Επιτροπές του διαγωνισμού συμμετέχουν στελέχη της Ε.ΘΕ.Λ. που τα διόρισε η διοίκηση αυτής, ερωτώνται οι Υπουργοί:
    1. Εάν και σε ποιες διοικητικές και πειθαρχικές ενέργειες έχουν προβεί σχετικά με το θέμα.
    2. Εάν απομακρύνθηκε η διοίκηση της Ε.ΘΕ.Λ. μετά (τουλάχιστον) τις αποκαλύψεις και εάν όχι, πότε θα απομακρυνθεί».
    Στην επίκαιρη ερώτηση του κ. Ρόβλια θα απαντήσει ο Υπουργός Μεταφορών και Επικοινωνιών κ. Λιάπης. 
    Κύριε Υπουργέ, έχετε το λόγο.
    ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Θέλω να αποκαταστήσω την εικόνα στον αγαπητό συνάδελφο τον κ. Ρόβλια γι’ αυτά που έχει καταθέσει στην επίκαιρη ερώτησή του. 
    Αγαπητέ κύριε συνάδελφε, οι προσλήψεις στην Ε.ΘΕ.Λ. έγιναν απόλυτα σύννομα. Ακολουθήθηκε αυστηρότατα ο νόμος του 2003 και του 1997, δηλαδή οι νόμοι του ΠΑ.ΣΟ.Κ., που θέλουν το Α.Σ.Ε.Π. να έχει αποκλειστικά τον ελεγκτικό ρόλο για την εγκυρότητα των δικαιολογητικών που καταθέτουν οι υποψήφιοι. 
    Σύμφωνα,  λοιπόν, με τη νομοθεσία η Ε.ΘΕ.Λ. είχε ως μοναδική αρμοδιότητα να βεβαιώσει ότι έχουν κατατεθεί όλα τα απαιτούμενα δικαιολογητικά και να καταρτίσει τον προσωρινό πίνακα κατάταξης των υποψηφίων με βάση τις πληροφορίες που αυτά περιείχαν, όχι να ελέγξει τη γνησιότητά τους και μετά σε δυο μέρες να τα παραδώσει στον Α.Σ.Ε.Π. για τον οριστικό έλεγχο. Αυτός ήταν ο μοναδικός της ρόλος. Ήσσονος βέβαια σημασίας, αφού ήταν απλά διεκπεραιωτικός.  Επίσης, η Ε.ΘΕ.Λ. είναι υποχρεωμένη εκ του νόμου –των ίδιων νόμων- να ακολουθεί τους πίνακες προσλήψεων που εκδίδει το Α.Σ.Ε.Π., όταν αυτά έχουν οριστικοποιηθεί, χωρίς να μπορεί να επέμβει ή να κάνει επιλογές. 
    Από κει και πέρα, η όποια παρανομία για την τυχόν πλαστογράφηση των πιστοποιητικών αφορά αποκλειστικά αυτούς που τη διέπραξαν, τους υποψηφίους. Και με αυτό το θέμα ασχολείται ήδη ο εισαγγελέας και ξέρετε πολύ καλά ότι ασχολείται από την αρχή του χρόνου. Είναι, λοιπόν, ένα θέμα ανοικτό για τη δικαιοσύνη και δεν αφορά κατ’ ελάχιστον τη διοίκηση της Ε.ΘΕ.Λ. που –επαναλαμβάνω- τήρησε όλες τις διαδικασίες του νόμου του Α.Σ.Ε.Π.. 
    Μάλιστα αναλυτικά όλα τα στοιχεία αυτής της υπόθεσης έχουν κατατεθεί στη Βουλή και με σχετική ερώτηση συναδέλφων σας από τον περασμένο Φεβρουάριο.
    Επίσης, το θέμα της πλαστογραφίας, όπως σας είπα και προηγουμένως, δεν είναι καινούργιο άσχετα αν τώρα επιλέγουν ορισμένοι να το ξαναφέρουν στην επιφάνεια. Ήδη από τον Ιανουάριο το Α.Σ.Ε.Π. έχει διαβιβάσει το σχετικό φάκελο στην Εισαγγελική Αρχή.
    Απορώ, λοιπόν, κύριε Ρόβλια, για την ουσία αυτής της ερώτησης ετεροχρονισμένα μάλιστα, όταν ειδικότερα όλα αυτά προέρχονται από ισχυρισμούς-καταγγελίες ενός και μόνο συνδικαλιστή που προέρχεται από τη δικιά σας παράταξη. Νομίζω όμως, ότι απ’ όσα προανέφερα μπορούν όλοι να καταλάβουν ότι δεν υπάρχει καμία παράλειψη, καμία παρατυπία. Τηρήθηκε ο νόμος. Υπήρξε σεβασμός σε όλες τις αποφάσεις του Α.Σ.Ε.Π.. Λειτουργήσαμε θεσμικά και τηρήσαμε κατά γράμμα το χρονοδιάγραμμα ενεργειών που το Α.Σ.Ε.Π. επιβάλλει. Και όταν οι διαδικασίες ολοκληρώθηκαν, όταν οι ενδιαφερόμενοι εξάντλησαν τα ένδικα μέσα, τότε λύσαμε και τις συμβάσεις τους εφαρμόζοντας το νόμο περί Α.Σ.Ε.Π.. Γι’ αυτό μας κατηγορείτε; 
    Πρέπει να σας πω, κύριε συνάδελφε, ότι δεν υπάρχει περίπτωση εμείς να ανεχθούμε ούτε κατά το ελάχιστο απόκλιση απ’ ό,τι ο νόμος μας επιβάλλει. Για μας η αξιοκρατία, η ισονομία, η ισότιμη μεταχείριση είναι ακρογωνιαίος λίθος της πολιτικής μας και πολλώ μάλλον σ’ αυτό το Υπουργείο που έχει πάρα πολλές Δ.Ε.Κ.Ο. και πάρα πολλές προσλήψεις μέσω του Α.Σ.Ε.Π.. 
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος, ο κ. Ρόβλιας.
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, παρά την προσωπική εκτίμηση που σας έχω, θα μου επιτρέψετε να πω ότι τα πράγματα δεν είναι τόσο ωραία όσο μας τα παρουσιάσατε. 
    Αλλά, πριν απ’ όλα, θέλω να απευθυνθώ σ’ αυτά τα παιδιά που αδικήθηκαν, ας αφήσουμε αυτούς που ευνοήθηκαν. Σ’ αυτούς τους υποψήφιους που νόμιζαν ότι θα συμμετάσχουν σ’ ένα αντικειμενικό διαγωνισμό, σ’ ένα δίκαιο διαγωνισμό και οι οποίοι εξαπατήθηκαν, διότι έπεσαν θύματα μιας διαφθοράς την οποία η Κυβέρνησή σας δεν μπορεί να αντιμετωπίσει.
      Έπεσαν θύματα μιας διαδικασίας που δεν είναι δίκαιη, γιατί ακριβώς η Κυβέρνησή σας δεν μπορεί να εξασφαλίσει τις δίκαιες διαδικασίες. Είναι βέβαιο ότι στο διαγωνισμό έγινε παραποίηση στοιχείων διαγωνιζομένων, με αποτέλεσμα κάποιοι υποψήφιοι να αποκλειστούν, ενώ θα έπρεπε να διοριστούν. Αυτό είναι βέβαιο.
      Ποιος διενήργησε το διαγωνισμό; Η Επιτροπή της Ε.ΘΕ.Λ.. Ποιος διόρισε την Επιτροπή της Ε.ΘΕ.Λ.; Η διοίκηση της Ε.ΘΕ.Λ.. Ποιος διόρισε τη διοίκηση της Ε.ΘΕ.Λ.; Η Κυβέρνηση. Και πού είναι σήμερα η διοίκηση της Ε.ΘΕ.Λ.; Είναι αλήθεια ότι ο τότε Πρόεδρος και διευθύνων σύμβουλος είναι σήμερα Γενικός Γραμματέας του Υπουργείου σας; Δηλαδή πήρε προαγωγή ο έχων την πολιτική ευθύνη; Ούτε τώρα υπάρχει θέμα; Ούτε τώρα υπάρχουν πολιτικές ευθύνες; Μα, θα μου επιτρέψετε να πω ότι αυτός είναι ο ορισμός της πολιτικής ευθύνης.
      Το Α.Σ.Ε.Π. ήταν αυτό το οποίο αποκάλυψε την υπόθεση και την έστειλε στον εισαγγελέα. Ούτε η Ε.ΘΕ.Λ. ούτε η Κυβέρνηση αντελήφθησαν το παραμικρό. Αλλά αν ήταν το μόνο, θα έλεγα «άντε, είναι το μόνο». Τα ίδια έγιναν στις προσλήψεις στον Ο.Λ.Π.. Παραποιήθηκαν οι πίνακες κατάταξης, το Α.Σ.Ε.Π. ζήτησε ακύρωση και έστειλε την υπόθεση στον εισαγγελέα. Τα ίδια έγιναν με τους φρουρούς της Τράπεζας της Ελλάδος. Οι πρώτοι κατέστησαν τελευταίοι και οι τελευταίοι πρώτοι. Αποτέλεσμα; Διεξάγεται ακόμα εισαγγελική έρευνα. Τα ίδια έγιναν στο νοσοκομείο «ΕΛΠΙΣ» και στο νοσοκομείο «ΣΙΣΜΑΝΟΓΛΕΙΟ». Και εκεί παραποιήθηκαν οι πίνακες και εκεί η υπόθεση είναι στον εισαγγελέα. Εκεί έγιναν και πλαστογραφήσεις στοιχείων από μέλη μάλλον των Επιτροπών. Βλέπετε, λοιπόν, ότι δεν  είναι το Υπουργείο σας και η Ε.ΘΕ.Λ. τα μόνα που βαρύνονται με τέτοιου είδους διαδικασίες, αλλά έχουμε εστίες διαφθοράς, οι οποίες πλέον αυξάνονται συνεχώς.
      Και όπως είπε ο Πρόεδρος του ΠΑ.ΣΟ.Κ, ο Γιώργος Παπανδρέου, η Κυβέρνηση αυτή αποκαλύπτει μόνο όσα δεν μπορεί να συγκαλύψει, όπως και εν προκειμένω. Εν προκειμένω ήρθατε και μας είπατε το τι έγινε, αφού βέβαια οι αποκαλύψεις και η ενασχόληση του εισαγγελέα έγιναν μετά από καταγγελίες του Α.Σ.Ε.Π.. Δυστυχώς μετά τις αποκαλύψεις ακολουθούν οι εξαφανίσεις της πολιτικής ευθύνης. Ουδείς έχει το θάρρος να τις αναλάβει και λυπάμαι ειλικρινά γι' αυτό. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κύριε Ρόβλια, είπατε ότι το Α.Σ.Ε.Π. απεκάλυψε τις παρατυπίες. Μα, αυτός είναι ο ρόλος του Α.Σ.Ε.Π.. Κάνει έρευνα -έκανε και επί ημερών σας, έκανε και τώρα- για να δει αν τα δικαιολογητικά ήταν σύννομα. Και τον έλεγχο των δικαιολογητικών τον κάνει αποκλειστικά το Α.Σ.Ε.Π.. Δεν τον κάνει καμία επιτροπή αξιολόγησης. Ο νόμος σας, τα λέει αυτά και αυτό τηρήσαμε. Και πρέπει να σας πω ότι το τηρήσαμε κατά γράμμα, από την αρχή μέχρι το τέλος. Γι' αυτό υπήρχαν και αυτές οι καθυστερήσεις ορισμένων μηνών. Γιατί έπρεπε οι διάφοροι υποψήφιοι να υποβάλουν και ένδικα μέσα. Και τα περιμέναμε. Και όταν οριστικοποιήθηκε η απόφαση του Α.Σ.Ε.Π. την εκτελέσαμε, λύνοντας τις συμβάσεις. Το κάναμε. 
      Εκτός αν –επιτρέψτε μου να το πω, ξέρετε πάρα πολύ καλά ότι είμαι χαμηλών τόνων- εξ ιδίων κρίνετε τα αλλότρια. Διότι το ίδιο ακριβώς συνέβη, κύριε Ρόβλια, το 2001. Πάλι το Α.Σ.Ε.Π., πάλι στην Ε.ΘΕ.Λ. παρενέβη, είδε παρατυπίες και ζήτησε να λυθούν οι συμβάσεις τριάντα πέντε εργαζομένων. 
      ΚΩΝΣΤΑΝΤΙΝΟΣ ΡΟΒΛΙΑΣ: Μα, εδώ υπάρχουν μίζες.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Θέλω, λοιπόν, να σας πω να μην παίρνουμε άκριτα διάφορες καταγγελίες διαφόρων συνδικαλιστών, γιατί κατά την ίδια λογική μπορώ να σας πω ότι υιοθετείτε και την άποψη των δικών σας συνδικαλιστών που λένε σήμερα κιόλας εγγράφως, «προσλάβετέ τους». Δηλαδή ουσιαστικά λένε να καταργήσουμε το Α.Σ.Ε.Π.. Λένε: «Πάρτε πολιτική απόφαση. Φέρτε νομοθετική ρύθμιση στη Βουλή για να τους επαναπροσλάβετε».
      Θέλουμε, λοιπόν, κύριε Ρόβλια, να καταργήσουμε το Α.Σ.Ε.Π.; Αυτό λένε οι δικοί σας συνδικαλιστές. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, δεν έχω δευτερολογία. Τι λέει τώρα; Λέει αν υιοθετώ εγώ να καταργήσουμε το Α.Σ.Ε.Π.; 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Και αν το υιοθετείτε, θα παρακαλούσα πάρα πολύ -για να επιβεβαιώσουμε και στον ελληνικό λαό τις αρχές μας και να μην υπάρχουν δύο μέτρα και δύο σταθμά και να μην υποκρινόμεθα- φέρτε πρόταση νόμου και να πείτε: «ναι, να διοριστούν αυτοί οι τριάντα οχτώ, παρ’ όλο που το Α.Σ.Ε.Π. έκρινε ότι δεν έχουν τα προσόντα».
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Η με αριθμό 989/18-9-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Οικονομίας και Οικονομικών, σχετικά με την σύμβαση μεταξύ του Ελληνικού Δημοσίου και της Microsoft διαγράφεται λόγω κωλύματος του κυρίου Υπουργού. 
      Επανερχόμαστε στη συζήτηση της πρώτης επίκαιρης ερώτησης πρώτου κύκλου με αριθμό 991/18-9-2006 του Βουλευτή του Πανελληνίου Σοσιαλιστικού Κινήματος κ. Ανδρέα Φούρα προς την Υπουργό Τουριστικής Ανάπτυξης, σχετικά με τη δημοσίευση Προεδρικού Διατάγματος που προβλέπει την ίδρυση και λειτουργία αυτοκινητοδρομίου στην Πάτρα κ.λπ..
      Αναλυτικότερα η επίκαιρη ερώτηση του κ. Φούρα έχει ως εξής:
      «Ο εμπαιγμός που επιφυλάσσει η Κυβέρνηση στην Πάτρα για το αυτοκινητοδρόμιο δεν έχει τέλος.
      Αφού επί ένα χρόνο, με παρελκυστικές τακτικές, δεν προωθούσε το Προεδρικό Διάταγμα προς το Συμβούλιο Επικρατείας επικαλούμενη την ανάγκη διαλόγου με τους ενδιαφερόμενους φορείς, τρεις μήνες τώρα παρ’ ότι έχει ολοκληρωθεί η επεξεργασία από το Συμβούλιο Επικρατείας και έχει παραδοθεί στην Κυβέρνηση το σχετικό προεδρικό διάταγμα δεν προωθείται στο Εθνικό Τυπογραφείο για δημοσίευση.
      Η κοροϊδία συνεχίζεται.
      Στην Πάτρα, για λόγους προεκλογικής εκμετάλλευσης, υπογράφτηκε πανηγυρικά σύμβαση με τεχνική εταιρεία για το έργο του αυτοκινητοδρομίου, ενώ το Υπουργείο Τουριστικής Ανάπτυξης αρνείται ουσιαστικά να πράξει το αυτονόητο, τη δημοσίευση δηλαδή του προεδρικού διατάγματος, που είναι και η αφετηρία υποβολής φακέλων για την ένταξη του έργου στον αναπτυξιακό νόμο.
      Ερωτάται η Υπουργός:
      Θα δημοσιευτεί και πότε το προεδρικό διάταγμα που προβλέπει την ίδρυση και λειτουργία αυτοκινητοδρομίου στη χώρα;»
      Στην ερώτηση του κ. Φούρα θα απαντήσει η Υπουργός Τουριστικής Ανάπτυξης, η κ. Πετραλιά. 
      Κυρία Υπουργέ, έχετε το λόγο.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ευχαριστώ, κύριε Πρόεδρε.
      Κύριοι συνάδελφοι, αντιλαμβάνομαι τις πιεστικές συνθήκες κάτω από τις οποίες ο συνάδελφος, ο κ. Φούρας, διατελεί εν όψει των εκλογών του Οκτωβρίου και δεδομένου ότι η πόλη, στην οποία διεκδικεί τη δημαρχία, αποτελεί για τη δική του παράταξη ένα «σήμα κατατεθέν». Όμως, πιστεύω, κύριε συνάδελφε, ότι και στις δύσκολες στιγμές πρέπει να διατηρούμε τη νηφαλιότητά μας, διότι όλες οι καταγγελίες οι οποίες εκτοξεύονται, γίνονται αυτεπίστροφα βέλη, δηλαδή γίνονται μπούμερανγκ προς εκείνους οι οποίοι υποβάλλουν τέτοιες ερωτήσεις. 
      Πρώτα-πρώτα, θα ήθελα να πω για τη «βιασύνη» της δημοσίευσης του προεδρικού διατάγματος. Αυτό το προεδρικό διάταγμα είχε ξεκινήσει πριν έξι-επτά χρόνια από τη δική σας κυβέρνηση, κύριε συνάδελφε, δηλαδή πολλά χρόνια πριν. Τότε έγινε το πρώτο σχέδιο του προεδρικού διατάγματος, το οποίο μάλιστα συνετάγη από πολύ ικανό πρόσωπο που έχει ιδιαίτερες σχέσεις με την Πάτρα και ο οποίος υπηρετεί στον Ε.Ο.Τ.. Η Κυβέρνησή σας, όμως, τότε δεν το προώθησε -μιλάμε για επτά χρόνια πριν- ούτε στο Συμβούλιο της Επικρατείας ούτε, βέβαια, και ως προεδρικό διάταγμα στον Πρόεδρο της Δημοκρατίας και στην Εφημερίδα της Κυβερνήσεως, για να δημοσιευτεί.
      Πάντως -επειδή αναφέρεστε σ' αυτό- το Υπουργείο Τουριστικής Ανάπτυξης δεν αρνείται να πράξει το αυτονόητο, όπως μας κατηγορείτε, κύριε Φούρα. Το προεδρικό διάταγμα -και το ξέρετε γιατί έχουμε επανειλημμένως μιλήσει μαζί και μάλιστα σας έχω δώσει και το ίδιο το κείμενο για τα αυτοκινητοδρόμια, όχι για το αυτοκινητοδρόμιο, γιατί δεν ετοιμάζουμε ένα προεδρικό διάταγμα μόνο για το αυτοκινητοδρόμιο της Πάτρας- το γνωρίζετε και είστε από τους πρώτους που είχαν το τελικό κείμενο. Θέλω να σας πω λοιπόν, ότι το συγκεκριμένο προεδρικό διάταγμα είναι σε πάπυρο. Όμως, πολλοί φορείς -αφού είχε γίνει γνωστό το συγκεκριμένο προεδρικό διάταγμα- οι οποίοι είτε έχουν είτε φιλοδοξούν να κάνουν ένα αυτοκινητοδρόμιο ανακάλυψαν εκ των υστέρων ότι δεν υπήρχαν κάποιες προβλέψεις που να εναρμονίζονται στη δική τους περίπτωση. Δηλαδή, μιλούμε για τη δυνατότητα κατασκευής ορισμένων άλλων αυτοκινητοδρομίων άλλων κατηγοριών, τα οποία όμως θεωρούν ότι θα έπρεπε να περιλαμβάνονται μέσα στο προεδρικό διάταγμα. Και ξέρετε πολύ καλά ότι όχι μόνο η Πάτρα, αλλά και ο Ορχομενός και τα Μέγαρα και οι Σέρρες διεκδικούν την κατασκευή αυτοκινητοδρομίου. ΄
      Βεβαίως, μπορεί σήμερα και εσάς προσωπικά, κύριε Φούρα, να σας ενδιαφέρει μόνον η Πάτρα, αλλά είναι βέβαιο ότι είναι και άλλες περιοχές της χώρας μας οι οποίες ενδιαφέρονται μέσω και των τοπικών τους Βουλευτών και των τοπικών τους παραγόντων. Θέλω να σας πληροφορήσω –και μου κάνει εντύπωση πως δεν το γνωρίζετε- ότι ακόμα και η Πάτρα εκ των υστέρων -αφού έγινε γνωστό το προεδρικό διάταγμα, είχε δημοσιευθεί και σε πολλές εφημερίδες και το είχα δώσει σε όλους τους ενδιαφερομένους, γιατί δεν ήταν τίποτα κρυφό- έχει κάποια προβλήματα σε ορισμένα σημεία του προεδρικού διατάγματος. Και μας έχει ζητήσει να δούμε κάποια πράγματα εκ των υστέρων, αφού γύρισε το προεδρικό διάταγμα από το Συμβούλιο της Επικρατείας και αφού ετοιμάστηκε και ο πάπυρος. 
Θεωρώ ότι γνωρίζετε τα προβλήματα τα οποία αντιμετωπίζει και η Πάτρα.
     Εμείς, λοιπόν, ως Κυβέρνηση, ως Υπουργείο Τουριστικής Ανάπτυξης, είμαστε υποχρεωμένοι να αφήσουμε «όλα τα λουλούδια να ανθίσουν», είμαστε υποχρεωμένοι να δώσουμε τη δυνατότητα όποιος και σε όποιο μέρος της Ελλάδας πληροί τις προδιαγραφές, να έχει τη δυνατότητα να προχωρήσει στην κατασκευή αυτοκινητοδρομίου. Γι’ αυτό, λοιπόν, αποφασίσαμε, κατόπιν των προτάσεων των τοπικών φορέων και των Πατρών, να προχωρήσουμε σε κάποιες πολύ μικρές αλλαγές, και να ξαναστείλουμε στο Συμβούλιο της Επικρατείας το συγκεκριμένο διάταγμα. 
     ΠΡΟΕΔΡΕΥΩΝ (Γεώργιος Σούρλας): Ο κ. Φούρας έχει το λόγο.
     ΑΝΔΡΕΑΣ ΦΟΥΡΑΣ: Ευχαριστώ, γιατί υπήρξατε ειλικρινής και οι φόβοι μας επιβεβαιώνονται, γιατί η υπόθεση αυτοκινητοδρόμιο Πάτρας, που τόσο πανηγυρικά εντάχθηκε στην προεκλογική περίοδο του Δήμου της Πάτρας, με υπογραφή σύμβασης με εταιρεία για κατασκευή, βρίσκεται απολύτως στον αέρα. Αλλά θα αγωνιστούμε γι’ αυτήν την επένδυση.
     Κυρία Υπουργέ, μας είπατε ότι είναι σε πάπυρο το προεδρικό διάταγμα, αλλά τελειώνοντας την ομιλία σας είπατε ότι αυτός ο πάπυρος πάει στο καλάθι των αχρήστων, γιατί θα ξαναπάει στο Συμβούλιο της Επικρατείας, επειδή πρέπει να ενσωματώσει αυτά που προτείνουν εκ των υστέρων -και τα οποία προφανώς δεν γνωρίζατε ως Υπουργείο- ο Ορχομενός, τα Μέγαρα, οι Σέρρες και επικαλεσθήκατε, σε μία συνάντηση που έγινε μετά την κατάθεση της επίκαιρης ερώτησής μου, μόλις τη Δευτέρα, για να δικαιολογήσετε την όλη αδράνειά σας, κάποιες προτάσεις από το αυτοκινητοδρόμιο Πάτρας.
     Στη δευτερολογία σας θέλω να έχω μία σαφή απάντηση, γιατί από ό,τι φαίνεται το προεδρικό διάταγμα, το οποίο εδώ και ένα χρόνο το επεξεργαστήκατε και μας το δώσατε, το οποίο εδώ και αρκετές εβδομάδες σας το επέστρεψε το Συμβούλιο της Επικρατείας, σύμφωνα με την απάντησή σας, δεν πρόκειται να πάει σε σύντομο χρόνο στην Εφημερίδα της Κυβέρνησης, προκειμένου να δημοσιευθεί. Αλλά και να πάει, και αν αναγκαστείτε να το στείλετε για λόγους προεκλογικής παρέμβασης του Υπουργείου σας στις δημοτικές εκλογές της Πάτρας, μπορείτε να μας δηλώσετε σήμερα –τόσο καιρό ασχολείστε, δύο χρόνια, με το αυτοκινητοδρόμιο Πάτρας- αν είναι επιλέξιμη δράση; Το Υπουργείο σας έχει δει την πρόταση «αυτοκινητοδρόμιο Πάτρας»; Είναι έτοιμο να πει ότι είναι μία πρόταση ώριμη, προκειμένου να δώσετε εσείς την επιλεξιμότητα για να δώσει το Υπουργείο Εθνικής Οικονομίας στη συνέχεια την ένταξη στον αναπτυξιακό νόμο; 
     Φοβάμαι ότι οι συμπατριώτες μου θα καταλάβουν και θα κατανοήσουν βαθιά ότι μόνο ως προεκλογικό πυροτέχνημα χρησιμοποιείται όλη αυτή η υπόθεση του αυτοκινητοδρομίου και ότι στην ουσία οι εντάσεις και οι τριβές που υπάρχουν από τα Μέγαρα, τον Ορχομενό, τις Σέρρες, θα σας οδηγήσουν σε πλήρη αδρανοποίηση, έτσι που η χώρα να μη δει αυτοκινητοδρόμιο, όταν βλέπουμε τι γίνεται σε όλη την περιοχή και όταν είμαστε βέβαιοι ότι τελικά υπάρχει ωριμότητα στην Πάτρα, αλλά για λόγους μικροπολιτικής δεν ολοκληρώνονται οι διαδικασίες για να έχουμε μία επένδυση στην περιοχή την οποία τόσο πολύ προπαγανδίζει η Κυβέρνηση, αλλά τόσο υπονομεύει στην πράξη.
     ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θα πω και πάλι ότι αντιλαμβάνομαι, κύριε Φούρα, την αγωνία σας και εγώ σας θέτω μία ερώτηση και θέλω από εσάς ένα ναι ή ένα όχι.
     Θέλετε να στείλω σήμερα το συγκεκριμένο προεδρικό διάταγμα στον Πρόεδρο της Δημοκρατίας, όπως είναι αυτήν τη στιγμή; Θέλω να μου πείτε ένα ναι ή ένα όχι. Το στέλνω μέσα σε μία ώρα.
     ΑΝΔΡΕΑΣ ΦΟΥΡΑΣ: Μπορώ να μιλήσω, κύριε Πρόεδρε;
     ΠΡΟΕΔΡΕΥΩΝ (Γεώργιος Σούρλας): Δεν έχετε το δικαίωμα, κύριε Φούρα.
     ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δεν πειράζει, κάντε μία δήλωση ναι ή όχι. Σε μία ώρα το προεδρικό διάταγμα είναι στον Πρόεδρο της Δημοκρατίας. 
    Υπάρχει το πρόβλημα στα Μαστορέϊκα. Να το στείλω έτσι, χωρίς να αναφέρονται τα Μαστορέϊκα και χωρίς να μειώσουμε τα διακόσια μέτρα, ναι ή όχι; Σε μία ώρα είναι εκεί. Ο πάπυρος είναι στο γραφείο μου, η υπογραφή μου έχει ήδη μπει και οδεύει στον Πρόεδρο της Δημοκρατίας. Αλλά τα δύο θέματα, τα οποία τώρα ανεφύησαν στην Πάτρα, δεν θα περιλαμβάνονται. Πάρτε με, εάν θέλετε, μέχρι το μεσημέρι στο τηλέφωνο και εάν μου πείτε ότι συμφωνείτε, εγώ το στέλνω  στον Πρόεδρο της Δημοκρατίας, κύριε Φούρα. Και αυτό είναι μία δήλωσή μου και προς τους κατοίκους της Πάτρας. Ξέρετε πολύ καλά ότι έχω μια ιδιαίτερη ευαισθησία, έχω πολύ καλές σχέσεις. Έχουμε πολλές φορές συνεργαστεί για την Πάτρα και το ξέρουμε πολύ καλά και εσείς και εγώ, για να πω ότι όχι μόνο δεν εμπαίζουμε τους Πατρινούς, αλλά αντιθέτως τους προφυλάσσουμε, προσπαθώντας να φτιάξουμε το καλύτερο θεσμικό πλαίσιο. Και αυτό το γνωρίζετε, διότι πάνω σ' αυτό και έχουμε συζητήσει και έχουμε συνεργαστεί.
    Το Διάταγμα για τα αυτοκινητοδρόμια είναι, όπως σας είπα, έτοιμο, χωρίς αυτές τις παρεμβάσεις που έχουν ζητηθεί, εκ των υστέρων και τονίζω το «εκ των υστέρων». Είμαι έτοιμη να το στείλω, εντός της ημέρας, αν νομίζετε ότι αυτό πρέπει να γίνει. Κανέναν δεν εμπαίζει αυτή η Κυβέρνηση. Αυτή η δαπάνη είναι επιλέξιμη. Είμαστε βέβαιοι ότι η χώρα θα αποκτήσει αυτοκινητοδρόμια. Όποιος είναι ο καλύτερος, όποιος είναι ο πιο ώριμος, να είναι πρώτος. Αλλά δεν μπορούμε να αποκλείσουμε και οποιονδήποτε άλλον στο μέλλον. Όποιος είναι ο πιο ώριμος, είναι και εκείνος, ο οποίος θα είναι και ο πρώτος, στην κατασκευή εννοώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Υπουργό.
    Κυρία και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 72/1-6-2006 επερώτηση των Βουλευτών του ΠΑ.ΣΟ.Κ. κ.κ. Παναγιώτη Σγουρίδη, Άννας Διαμαντοπούλου, Ροδούλας Ζήση, Χρήστου Πρωτόπαπα, Απόστολου Κατσιφάρα, Παναγιώτη Ρήγα, Ιωάννη Μανιάτη, Γεωργίου Ανωμερίτη, Χρύσας Αράπογλου, Δημητρίου Βαρβαρίγου, Δημητρίου Γεωργακόπουλου, Άντζελας Γκερέκου, Ιωάννη Δριβελέγκα, Πέτρου Ευθυμίου, Κίμωνα Κουλούρη, Αθανασίας Μερεντίτη, Εμμανουήλ Όθωνα, Αθανασίου Παπαγεωργίου, Χρήστου Παπουτσή, Ιωάννη Παρασκευά, Εμμανουήλ Στρατάκη, Θεοδώρας Τζάκρη, Αποστόλου-Αθανασίου Τσοχατζόπουλου, Νικολάου Χριστοδουλάκη και Σάββα Εμινίδη προς την Υπουργό Τουριστικής Ανάπτυξης σχετικά με θέματα Τουριστικής Ανάπτυξης. 
    Επίσης, έχω την τιμή να σας ανακοινώσω ότι για τη συζήτηση αυτή, ο Γενικός Γραμματέας της κοινοβουλευτικής ομάδας της Νέας Δημοκρατίας κ. Σταύρου, ορίζει ως Κοινοβουλευτικό Εκπρόσωπο, τον κ. Τασούλα. Ο Γραμματέας του Προεδρείου της κοινοβουλευτικής ομάδας του ΠΑ.ΣΟ.Κ. κ. Ρέππας, ορίζει ως Κοινοβουλευτικό Εκπρόσωπο, τον κ. Σγουρίδη και ο Πρόεδρος του Συνασπισμού Ριζοσπαστικής Αριστεράς, κ. Αλαβάνος ορίζει ως Κοινοβουλευτικό Εκπρόσωπο τη Βουλευτή, κ. Ασημίνα-Ξηροτύρη Αικατερινάρη.
    Το λόγο έχει ο πρώτος επερωτών κ. Ιωάννης Δριβελέγκας.
    ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, κύριοι συνάδελφοι, κυρία Υπουργέ, καταθέτουμε σήμερα, όπως και άλλες φορές την επερώτηση για τον τουρισμό, γιατί -οφείλω να το πω ευθύς εξαρχής- ανησυχούμε σφοδρά για την προοπτική του ελληνικού τουρισμού. Και δεν είναι μια εκτίμηση δική μας, είναι και μία εκτίμηση που κάνει ο παγκόσμιος Οργανισμός Τουρισμού, όπου προοπτικά κατατάσσει τη χώρα μας στην εκατοστή τεσσαρακοστή πρώτη θέση την επόμενη δεκαετία, από την εικοστή τετάρτη που είναι σήμερα. 
    Αυτό και μόνο το στοιχείο δείχνει ότι εσείς κυρίως σαν Κυβέρνηση, αλλά και όλες οι πολιτικές δυνάμεις της χώρας, πρέπει να ανησυχούμε σοβαρά για την προοπτική του τουρισμού. Μιας δράσης που είναι πάρα πολύ σημαντική για τη χώρα μας, μιας δράσης που είναι –μπορώ να πω- η πρώτη, γιατί όπως ξέρετε και εσείς πολύ καλύτερα, ίσως από άλλους, φέρνει στη χώρα μας το 16% του Α.Ε.Π.. Είναι μια δράση, από τη οποία  τα έσοδα που παίρνουμε είναι το 40% των εξαγωγών. Εγώ θεωρώ ότι είναι η πιο σημαντική οικονομική δράση της χώρας, γι’ αυτό και δίνουμε αυτήν την πολύ μεγάλη προσοχή και διάσταση.
    Κυρίες και κύριοι συνάδελφοι, ο τουρισμός αποτελεί παγκόσμια την πλέον σημαντική και δυναμική και οικονομική δραστηριότητα. 
      Η ανάδειξη νέων αγορών στον Τρίτο Κόσμο και τις χώρες της ανατολικής Ευρώπης, η σημαντική μείωση του κόστους των μεταφορών, η ελεύθερη διακίνηση προσώπων, κεφαλαίων και οι πληροφορίες οξύνουν τον ανταγωνισμό κυρίως στην προσφορά των κλασσικών τουριστικών προϊόντων. 
      Το δικό μας παραδοσιακό τουριστικό προϊόν, που είναι δυστυχώς ακόμα ο ήλιος και η θάλασσα, σταδιακά επεκτείνεται και μετακινείται, όπως και οι παραδοσιακές βιομηχανίες σε χώρες χαμηλού εργατικού κόστους. Οι αναπτυγμένες τουριστικά χώρες προχωρούν σε νέο στρατηγικό σχεδιασμό και έχουν στοχοθετημένες παρεμβάσεις. Οι ανταγωνίστριες χώρες στη νότια Ευρώπη τρέφονται πλέον έγκαιρα στη νέα τουριστική οικονομία που αφορά καινοτόμα τουριστικά προϊόντα, υπηρεσίες υψηλού επιπέδου, σύγχρονες υποδομές που συνδυάζουν τον τουρισμό με τον ελεύθερο χρόνο, τις επιχειρηματικές επισκέψεις με την αναψυχή. Τα συνέδρια, οι εκθέσεις, τα μεγάλα διεθνή αθλητικά και πολιτιστικά γεγονότα, ο τουρισμός των πόλων προορισμών, τα θεματικά πάρκα, ο τουρισμός υγείας και ο εναλλακτικός τουρισμός, παραμένουν προνομιακό επίπεδο των ανεπτυγμένων τουριστικά αγορών. 
      Ταυτόχρονα οι κυβερνήσεις των χωρών αυτών δίνουν ιδιαίτερη σημασία στον ελεύθερο χρόνο των κατοίκων τους. Η αναβάθμιση της ποιότητας ζωής, η ενίσχυση της τουριστικής ζήτησης, η ανάπτυξη πολιτικών για την αναψυχή της νεολαίας, των εργαζομένων και της τρίτης ηλικίας και η ανασυγκρότηση της υπαίθρου μέσω του τουρισμού, πρέπει να αποτελούν σημαντικές πολιτικές προτεραιότητες. Οι πολιτικές ενίσχυσης του εσωτερικού τουρισμού και η αξιοποίηση του ελεύθερου χρόνου των κατοίκων αποτελούν πλέον συστατικά του κοινωνικού κράτους. 
      Η Ελλάδα, εμείς δηλαδή κυρία Υπουργέ, αν και συνεχίζουμε να αποτελούμε έναν από τους πιο δημοφιλείς τουριστικούς προορισμούς, δεν έχουμε ανταποκριθεί ακόμη θετικά στις θεαματικές αλλαγές του παγκόσμιου τουρισμού ώστε να κατοχυρώσουμε και να βελτιώσουμε τη θέση μας σ’ αυτήν την παγκόσμια κατάταξη. ‘Εχω πει προηγούμενα πόσο σημαντική είναι για τη χώρα μας αυτή εδώ η δραστηριότητα, που πέραν των οικονομικών στοιχείων, απασχολούνται και πάρα πολλοί εργαζόμενοι. Περίπου υπολογίζεται ότι όλα τα συναφή επαγγέλματα, σε σχέση με τον τουρισμό, απασχολούν επτακόσιους πενήντα χιλιάδες εργαζόμενους.
      Θέλω να σας πω ένα στοιχείο και να το λάβετε σοβαρά υπ’ όψιν, σε ό,τι έχει σχέση με το ανθρώπινο δυναμικό, παίρνοντας παράδειγμα από την πατρίδα μου τη Χαλκιδική. 
      Κυρία Υπουργέ, πέρυσι και πρόπερσι δούλευαν στη Χαλκιδική δωδεκάμισι χιλιάδες εργαζόμενοι. Φέτος δουλεύουν οκτώμισι χιλιάδες. Μειώθηκαν οι θέσεις εργασίας σε ένα νομό μόνο –βεβαίως είναι από τους πιο τουριστικούς- κατά τέσσερις χιλιάδες θέσεις. Και ξέρετε πού οφείλεται αυτό; Οφείλεται στην αθρόα εισαγωγή ξένων, αλλοδαπών εργαζομένων. Όχι ότι έχουμε τίποτε με τους αλλοδαπούς εργαζόμενους. Ίσα-ίσα, όταν εργάζονται στο κοινωνικό και ασφαλιστικό σύστημα της χώρας, προσφέρουν. Αλλά έρχονται αυτοί οι οποίοι θέλουν, με το πρόσχημα της μαθητείας. Και ξέρετε ποιες είναι οι συνθήκες εργασίας τους; Αμείβονται έως 250 ευρώ το μήνα, δεν έχουν ασφαλιστικές εισφορές και κυρίως δεν προσφέρουν υπηρεσίες. Κάτι πρέπει να κάνουμε, κάτι πρέπει να κάνει η Κυβέρνηση. Να μην αφήνει επιτέλους αυτούς τους επιχειρηματίες, που τους έχει ανοίξει η όρεξη. Υπάρχουν ξενοδοχεία αυτή τη στιγμή, που απασχολούν διακόσιους πενήντα και τριακόσιους εργαζόμενους, μαθητευόμενους δηλαδή. Αυτό έχει γίνει τώρα. Έχει ανοίξει η όρεξή τους στην κερδοσκοπία, με αποτέλεσμα να χάνουν τη δουλειά οι δικοί μας άνθρωποι, οι άνθρωποι δηλαδή που προσφέρουν στον τουρισμό, οι άνθρωποι οι οποίοι μπορούν να αναβαθμίσουν τον τουρισμό. Και δυστυχώς, επανειλημμένα το έχουμε καταγγείλει, το έχουμε πει αυτό και η Κυβέρνηση δεν παίρνει κανένα μέτρο για να προστατέψουμε την εργασία, το δικαίωμα δηλαδή των ανθρώπων, μάλιστα σε περίοδο υψηλής ανεργίας. 
      Και προσέξτε, δεν είναι μόνον το ότι δεν βρίσκουν δουλειά ή χάνουν δουλειά τα δικά μας τα εργατικά χέρια, αλλά είναι και θέμα ποιότητας του τουρισμού. 
      Γιατί πρέπει να γνωρίζετε –και ασφαλώς το γνωρίζετε- ότι αυτοί οι μαθητευόμενοι δεν μπορούν να προσφέρουν υπηρεσίες υψηλού επιπέδου. Δεν μιλάνε καλά τη γλώσσα. Δεν ξέρουν σχεδόν καμία γλώσσα. Θέλετε να σας πω ευτράπελα; Πιστεύω ότι και εσείς θα τα έχετε αντιμετωπίσει κατά τις επισκέψεις σας. Όταν έρχονται και τους παραγγέλνεις έναν καφέ, σου φέρνουν νερό ή όταν τους λες νερό, σου φέρνουν καφέ. Πώς είναι δυνατόν, λοιπόν, να έχουμε ποιότητα παροχής  υπηρεσιών; 
      Κόψτε αυτήν την ιστορία των μαθητευόμενων, γιατί πλήττεται πάρα πολύ η εργασία, πλήττεται ο τουρισμός και η προοπτική της ανάπτυξής του. Επαναλαμβάνω τα στοιχεία τα οποία μου έχει δώσει το Εργατικό Κέντρο Χαλκιδικής: δωδεκάμισι χιλιάδες εργαζόμενοι πέρυσι, ογδόντα πέντε χιλιάδες εργαζόμενοι φέτος. Και επαναλαμβάνω ότι αυτό συμβαίνει γιατί έρχονται μαθητές από τρίτες χώρες, που αμείβονται πάρα πολύ χαμηλά. 
      Επίσης οφείλεται και στο γεγονός του καινούργιου φρούτου του τουρισμού, του all inclusive. Δεν πρέπει να περιποιεί τιμή και δεν πρέπει να ενθαρρύνουμε αυτήν την τουριστική δραστηριότητα, μία δραστηριότητα η οποία και μακροπρόθεσμα δεν κάνει καλό στις επιχειρήσεις και είναι εις βάρος των ίδιων των επιχειρηματιών, γιατί είναι γεγονός ότι με τις συμπιεσμένες τιμές προσφέρουν χαμηλές υπηρεσίες. Και, κυρίως, είναι ένας γκετοποιημένος τουρισμός, ο οποίος ήδη έχει φύγει από τις τουριστικά ανεπτυγμένες αγορές, όπως είναι η Ισπανία και άλλες αγορές. Έρχεται εδώ και δεν προσφέρει τίποτα στην εθνική μας οικονομία, δηλαδή στις παράπλευρες δουλειές, στις επιχειρήσεις που δραστηριοποιούνται γύρω και έξω από τα ξενοδοχεία. 
      Γι’ αυτό, κυρία Υπουργέ, μπορεί να έχουμε αυξήσεις, μπορεί να έχουμε αύξηση στην προσέλευση των τουριστών, αλλά βλέπουμε ότι σχεδόν δεν έχουμε καμία αύξηση στα οικονομικά αποτελέσματα. Η αύξηση που έχουμε στο οικονομικό αποτέλεσμα είναι περίπου όσο ο πληθωρισμός. Ουσιαστικά δηλαδή δεν έχουμε κανένα όφελος, δεν έχουμε καμία αύξηση μ’ αυτήν τη λογική. 
      Δεν πρέπει να χαιρόμαστε και να επιχαιρόμαστε για την αριθμητική αύξηση. Άλλωστε, ξέρετε καλά ότι έχει περάσει ο καιρός που χαιρόμασταν στις αρχές της ανάπτυξης του τουρισμού να αυξάνεται κάθε χρόνο ο αριθμός των τουριστών. Τώρα,  θέλουμε τουρίστες οι οποίοι να αφήνουν ένα καλό οικονομικό αποτέλεσμα στη χώρα μας. Σε αυτήν την περίπτωση και προοπτική δεν έχουμε κάνει τίποτα. Αυτό δείχνουν τα οικονομικά αποτελέσματα. 
      Κυρία Υπουργέ, επανειλημμένα έχουμε καταθέσει τις επερωτήσεις, για να βοηθήσουμε όλοι μαζί να πάρουμε κάποια μέτρα τα οποία θα τονώσουν τον τουρισμό μακροπρόθεσμα. Θέλω να σας ρωτήσω και επερωτάσθε και σήμερα τι γίνεται με το μάρκετινγκ. Υπογράψατε χθες τη σύμβαση με το σύμφωνο στρατηγικής. Πότε θα παραδοθεί, κυρία Υπουργέ; Το 2007 θα παραδοθεί, κυρίες και κύριοι συνάδελφοι. Πέρασαν δηλαδή τρία χρόνια, πέρασε μία κοινοβουλευτική θητεία της Κυβέρνησης χωρίς να κάνει πράξη καμία απ’ αυτές τις εξαγγελίες.  Αντιθέτως, δαπανήθηκαν δεκάδες εκατοντάδες εκατομμύρια ευρώ σε μία αναποτελεσματική εκστρατεία, σε μία καμπάνια που δεν έχει ιδιαίτερο στόχο, που δεν μειώνει την εποχικότητα, που δεν βοηθά στη γεωγραφική εξάπλωση του τουρισμού με το κεντρικό σύνθημα που θυμάστε όλοι: «Ζήσε το μύθο σου». 
      Επίσης, θέλω να σας πω τι γίνεται με τη διαφήμιση. Και εδώ τα πράγματα έχουν γίνει σοβαρά, κυρία Υπουργέ. Ιδιαίτερα τώρα, στο κλίμα των ημερών που ζούμε, βλέπουμε ότι και το Υπουργείο Τουριστικής Ανάπτυξης φυτεύει τέτοιες συμπεριφορές και ιδέες στον κήπο της διαφθοράς και αυτό θα σας το αποδείξω, διότι, ενώ το 2004 είχαν γίνει διαγωνισμοί, το 2005-2006 έχουν γίνει απευθείας αναθέσεις στη διαφήμιση σε διάφορα μέσα διεθνούς εμβέλειας. 
      Και, βεβαίως, δεν έχουμε τίποτα με τα μέσα αυτά που πράγματι είναι διεθνούς εμβέλειας. Αλλά μπορείτε να μου πείτε, κυρία Υπουργέ, γιατί έχετε κάνει ανάθεση και όχι διαγωνισμό; 
      Ξέρετε ότι οι προτάσεις των μέσων –θα καταθέσω στη Βουλή σχετικό έγγραφο- έχουν γίνει στις 25/4/2006 και στις 26/4/2006, μία μέρα μετά, έχουν γίνει οι αναθέσεις; Και δεν μιλάμε για αναθέσεις μικροποσών. Μιλάμε για αναθέσεις εκατοντάδων χιλιάδων ευρώ. Eurospor  400.000 ευρώ, Ντισκάβερι 100.000 ευρώ. Υπάρχει εδώ ο σχετικός κατάλογος και έχουμε ένα σύνολο 2.255.000 και κάτι ψιλά ευρώ. Όλα αυτά έχουν γίνει με απευθείας ανάθεση. Δεν έχει γίνει κανένας διαγωνισμός.
      Δεν καταλαβαίνετε, κυρία Υπουργέ, ότι με τέτοιες συμπεριφορές ανθούν οι «αδάμαντες» και οι «Πανάγοι»; Επιτέλους, δεν πρέπει να κοπεί αυτή η ιστορία; Καταθέτω, επαναλαμβάνω, για τα Πρακτικά αυτόν τον κατάλογο. 
      (Στο σημείο αυτό ο Βουλευτής κ. Ιωάννης Δριβελέγκας καταθέτει για τα Πρακτικά τον προαναφερθέντα κατάλογο, ο οποίος έχει ως εξής:
      ΙΩΑΝΝΗΣ ΔΡΙΒΕΛΕΓΚΑΣ: Επιτρέψτε μου τώρα, κύριε Πρόεδρε, να πω και δυο λόγια και για την κατ’ εξοχήν τουριστική περιοχή της βόρειας Ελλάδας, που είναι η Χαλκιδική, όπου πρόσφατα είχαμε μια πολύ μεγάλη καταστροφή, στο πλέον τουριστικό κομμάτι της πατρίδας μου την Κασσάνδρα, λόγω της μεγάλης πυρκαγιάς. Είχαμε προειδοποιήσει ότι η αμέλεια της Κυβέρνησης θα φέρει αυτά τα καταστροφικά προβλήματα. Δυστυχώς για όλους μας επιβεβαιωθήκαμε. Δεν έγινε τίποτα.
      Επισκέφθηκε την περιοχή η κυρία Υπουργός και θέλω όταν θα πάρει το λόγο, να μας πει ποια μέτρα έχει λάβει η Κυβέρνηση γι’ αυτούς τους επαγγελματίες, την Τοπική Αυτοδιοίκηση, γενικότερα για την περιοχή και κυρίως για τους ξενοδόχους που έχουν υποστεί μια τεράστια ζημιά, γιατί ξέρετε πολύ καλά, κυρία Υπουργέ –θα σας το έχουν πει- ότι έχουμε αναχωρήσεις με αποτέλεσμα να υπάρχει μεγάλη ζημιά για την περιοχή. Υποσχεθήκατε κάποια πράγματα και θέλω να μάθω σε τι στάδιο υλοποίησης βρίσκονται αυτές οι υποσχέσεις. Πολλές υποσχέσεις έπεσαν στην περιοχή. Δυστυχώς δεν έγινε τίποτε ή αν γίνονται κάποια πράγματα γίνονται με μικρά βήματα. Χθες με πήρε έντρομος ο δήμαρχος της περιοχής λόγω των καιρικών φαινομένων και μου είπε, «σε παρακαλώ Γιάννη, δες τι γίνεται διότι για τον καθαρισμό και την προστασία των ρεμάτων διατίθενται μόνο δέκα άτομα. Και αν πάμε έτσι με τις επικείμενες βροχές θα υπάρξουν πολύ μεγαλύτερες καταστροφές».
      Δεν λέγω ότι εσείς πρέπει να επιληφθείτε, κυρία Υπουργέ, αυτού του θέματος. Όμως, είμαι υποχρεωμένος να το αναφέρω γενικά στην Κυβέρνηση. Όμως έχετε και σεις ευθύνη γιατί αυτή η περιοχή είναι η πιο τουριστική περιοχή της βόρειας Ελλάδας. Πρέπει να σας συγκινήσει και να ενδιαφερθείτε πάρα πολύ γι’ αυτήν την περιοχή. 
      Θα ήθελα τέλος, κυρία Υπουργέ, όλες αυτές τις προτάσεις που έκανα, αλλά και που θα κάνουν και οι υπόλοιποι συνάδελφοι και αυτά που θα πούμε στη δευτερολογία μας, τις κάνουμε γιατί ανησυχούμε πάρα πολύ για την προοπτική του τουρισμού, μιας δραστηριότητας κατ’ εξοχήν προσοδοφόρας για τον τόπο, μια δραστηριότητα που πρέπει να μας απασχολήσει όλους και όλοι μας ενεργά να βοηθήσουμε.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δριβελέγκα.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 26 Σεπτεμβρίου 2006.
      «Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 1005/21.9.2006 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Απασχόλησης και Κοινωνικής Προστασίας, σχετικά με τη σύσταση Εθνικού Ινστιτούτου για την Υγεία και την Ασφάλεια στην εργασία.
      2. Η με αριθμό 1006/21.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς τον Υπουργό Οικονομίας και Οικονομικών, σχετικά με τη συμμετοχή της Οικονομικής και Κοινωνικής Επιτροπής στα Διοικητικά Συμβούλια των Δ.Ε.Κ.Ο. κλπ..
      3. Η με αριθμό 1012/21.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς την Υπουργό Εθνικής Παιδείας και Θρησκευμάτων, σχετικά με την αντιμετώπιση του κτηριακού προβλήματος του 1ου Δημοτικού Σχολείου Γιάννουλης Νομού Λάρισας.
      4. Η με αριθμό 1011/21.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Ανάπτυξης, σχετικά με τη χρηματοδότηση οργανώσεων καταναλωτών κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
      1. Η με αριθμό 1004/21.9.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Παπαϊωάννου προς τον Υπουργό Δικαιοσύνης, σχετικά με τη διαδικασία προσαγωγής των εμπλεκομένων στην υπόθεση που αφορά τη λειτουργία της Επιτροπής Ανταγωνισμού.
      2. Η με αριθμό 1013/21.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας – Θράκης, σχετικά με την κατασκευή των αναγκαίων αντιπλημμυρικών έργων στις καμένες περιοχές της Κασσάνδρας Χαλκιδικής κ.λπ..
      3. Η με αριθμό 1010/21.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Ανάπτυξης και Οικονομίας και Οικονομικών, σχετικά με την ιδιωτικοποίηση της ΛΑΡΚΟ κλπ.».
      Το λόγο έχει ο δεύτερος επερωτών κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρία Υπουργέ, είναι αλήθεια ότι για δεύτερη χρονιά, μετά τον κ. Αβραμόπουλο κι εσείς φέτος επαίρεστε –μπορώ να πω κομπορρημονείτε- για την αύξηση του τουριστικού ρεύματος, που παρατηρείται στη χώρα μας, για την αύξηση των αφίξεων.
      Θέλω να σας πω ότι δεν υπάρχει κανένας που να μη χαίρεται με αυτήν την εξέλιξη. Ωστόσο –και δυστυχώς- δεν σκύψατε στο πρόβλημα του τουρισμού, για να ερμηνεύσετε με σωστό τρόπο και να συναγάγετε τα σωστά συμπεράσματα, τα αίτια που μας οδήγησαν σε αυτήν την αύξηση.
      Πρέπει να σας πω ότι η αύξηση αυτή -και πέρσι και φέτος- οφείλεται στη γενική αύξηση –διεθνώς- της τουριστικής κίνησης καθώς και στην κεφαλαιοποίηση από το λαμπρό γεγονός της Ολυμπιάδας, οφείλεται επίσης στο γεγονός ότι και οι ίδιοι οι άνθρωποι του τουρισμού διαμόρφωσαν επίπεδα τιμών πιο ελκυστικά από τα προηγούμενα χρόνια. Αυτοί είναι οι λόγοι που είχαμε αυτήν τη μικρή αύξηση.
      Στον αντίποδα, όμως, αυτής της εξέλιξης είχαμε δραματικές εξελίξεις. Ενώ είχαμε μεγάλες αυξήσεις στις αφίξεις, είχαμε μειωμένα έσοδα. 
      Θα πρέπει να δείτε το γεγονός ότι όλες οι χώρες της Ευρώπης είχαν πολλαπλάσια κίνηση, πολλαπλάσιες αφίξεις τουριστών απ’ ό,τι η χώρα μας. Για παράδειγμα, η Τουρκία τον τελευταίο χρόνο είχε αύξηση του τουριστικού ρεύματος κατά 210%.
      Γιατί επαίρεστε, λοιπόν, για τη μικρή οριακή αύξηση και παράλληλα για τη σταθερή ή μικρή αύξηση των εσόδων στον τουρισμό; Επειδή δώσαμε μία απλή ανάσα ζωής στο χώρο των τουριστικών επιχειρήσεων; Είναι αυτό επίτευγμα; Είναι αυτό μεγάλη επιτυχία; 
      Θα έλεγα ότι τα πράγματα δεν είναι έτσι. Θα πρέπει να σκύψετε σοβαρά πάνω στο θέμα. 
      Παράλληλα –απ’ ό,τι διαβάσαμε στις εφημερίδες- μία εταιρεία ερευνών σάς παρουσίασε και κάποια συμπεράσματα. Σας είπαν ότι έχουμε μία μικρή αύξηση του τουρισμού, αλλά ότι δεν έχουμε αύξηση των εσόδων. Σας είπαν ότι δεν έχουμε μεγάλη επισκεψιμότητα. Μια φορά έρχεται ο τουρίστας, ο επισκέπτης και δεν ξανάρχεται, γιατί δεν έχουμε μπραντ. Σας είπαν ότι δεν έχουμε ικανοποιητική αύξηση σε σχέση με όλες τις χώρες της Ευρώπης και ιδιαίτερα των Βαλκανίων, σε σχέση με την Αίγυπτο και την Τουρκία. Αυτά δεν πρέπει να σας προβληματίσουν;
      Πώς όμως να έχουμε, όταν δεν λύσαμε προβλήματα υποδομών, όταν δεν λύσαμε προβλήματα βελτίωσης του σέρβις ή προβλήματα προβολής, όταν δεν λύσαμε σοβαρά προβλήματα που αφορούν την αξιοποίηση της ολυμπιακής περιουσίας, όταν δεν λύσαμε προβλήματα που αφορούν την αξιοποίηση των ακινήτων, προβλήματα που αφορούν τα νέα προϊόντα και τη βελτίωση στη σύνθεσή τους, όταν δεν λύσαμε προβλήματα που αφορούν την εκπαίδευση, τη χωροταξία, τις επενδύσεις γενικότερα; Δεν μπορεί να υπάρξει αύξηση του τουριστικού ρεύματος, εάν δεν λύσουμε αυτά τα βασικά προβλήματα.
      Εμείς στην Πιερία, στη βόρειο Ελλάδα, από την οποία καταγόμαστε με τον κ. Δριβελέγκα, όντως ζήσαμε την αύξηση του τουριστικού ρεύματος φέτος και πέρσι. Θέλω όμως να σας πω ότι αυτό δεν επήλθε εξαιτίας της βελτίωσης των συνθηκών. Επήλθε εξαιτίας των γενικότερων συνθηκών, γιατί κανένα από τα μεγάλα προβλήματα που είχαμε και έχουμε δεν λύθηκε. Για παράδειγμα να αναφερθώ στη βίζα. Αντί να μειωθεί η βίζα από τα 36 ευρώ, πήγε στα 65. Έχουμε πρόβλημα με τα τελωνεία και τις πρεσβείες. Καθυστερούν στην έκδοση της βίζας. Έχουμε πρόβλημα στα τελωνεία και με τους υπαλλήλους του Υπουργείου Οικονομικών και με τους υπαλλήλους του Υπουργείου Δημοσίας Τάξεως. Έχουμε πρόβλημα με τον Άξονα «10».
      Είναι δυνατόν στην Ελλάδα του 2006 να χρειάζεται ο Σέρβος τουρίστας πρόσκληση για να έρθει στην Ελλάδα; Αναγκάζονται έτσι οι Σέρβοι να έρθουν μέσω Ιταλίας στην Πιερία, που είναι ένας αγαπημένος τους προορισμός. Δυστυχώς, δεν έγινε τίποτε γι’ αυτά τα προβλήματα. Και θα σας παρακαλούσα να σκύψετε πάνω σ’ αυτά. Είναι δυνατόν το κάμπινγκ του Ε.Ο.Τ. στη Σκοτίνα, οκτακοσίων στρεμμάτων, ένα περιουσιακό στοιχείο στο χαρτοφυλάκιο του τουρισμού, να μην αξιοποιείται; Πέντε χρόνια συζητάμε. Συζητάμε και ξανασυζητάμε και δεν ξέρουμε τι θα γίνει στο τέλος.
      Νομίζω, κλείνοντας, ότι θα πρέπει να συμφωνήσουμε κάποτε σε μερικά πράγματα σ’ αυτόν τον τόπο. Είχαμε αύξηση αφίξεων. Δεν είχαμε έσοδα. Η αύξηση είναι μικρότερη των δυνατοτήτων και των αναγκών που έχει η τουριστική βιομηχανία στη χώρα μας. Εάν δεν σκύψουμε όλοι με μια εθνική προσέγγιση του προβλήματος της βιομηχανίας, που είναι ένας τομέας αναδυόμενος, είναι ένας τομέας με δύναμη, με συμμετοχή στο Α.Ε.Π., στην απασχόληση, εάν δεν σκύψουμε για να διαμορφώσουμε μια εθνική στρατηγική, τότε δεν θα έχουμε αποτελέσματα. Εάν δεν δούμε, για παράδειγμα, τις νέες αγορές της Κίνας, της Αμερικής, εάν δεν δούμε περιφερειακές πολιτικές, εάν δεν δούμε την τουριστική κατοικία, τα γκολφ, ένα δεν δούμε όλα αυτά τα οποία είπαμε και είπατε, δεν θα κάνουμε τίποτα. Εμείς θα σας κάνουμε κριτική κι εσείς θα επαίρεστε, αλλά το αποτέλεσμα θα είναι μηδενικό για τη χώρα, την απασχόληση, το Α.Ε.Π., τη βιομηχανία, τους ανθρώπους του τουρισμού.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Το λόγο έχει ο κ. Ρήγας.
      ΠΑΝΑΓΙΩΤΗΣ ΡΗΓΑΣ: Κυρία Υπουργέ, είναι γεγονός ότι ο χώρος του τουρισμού δεν προσφέρεται για αντιπαλότητες. Πρόθεση δική μας δεν είναι να υπάρξουν εδώ στη Βουλή αψιμαχίες γύρω από ένα ζήτημα, που μας αφορά όλους και αφορά πρώτα και κύρια την εθνική μας οικονομία. Εμείς ερχόμαστε εδώ και ρωτάμε για πολύ συγκεκριμένες πολιτικές που έχουν εφαρμοστεί ή για πολιτικές που δεν έχουν εφαρμοστεί και που θα όφειλε η Κυβέρνηση να εφαρμόσει στον τομέα του τουρισμού.
      Δεν θα επαναλάβω αυτό που και οι προλαλήσαντες συνάδελφοι διαπίστωσαν, ότι πράγματι έχουμε μία οριακή αύξηση των αφίξεων. Αυτό όμως δεν προκύπτει από στοιχεία της Εθνικής Στατιστικής Υπηρεσίας ή από κάποιους κρατικούς οργανισμούς, γιατί δυστυχώς δεν έχουμε πλέον επίσημα στοιχεία ή μας έρχονται στοιχεία πολύ καθυστερημένα που μας δείχνουν και τις αφίξεις και βεβαίως την αύξηση των εσόδων από τον τουρισμό.
      Για τη δική μου περιοχή, σε αντίθεση με αυτά που οι υπόλοιποι συνάδελφοι ισχυρίστηκαν, δυστυχώς φέτος –μιλάω για το νησιώτικο χώρο και πιο συγκεκριμένα για τις Κυκλάδες, όπου η πρόσβαση των περισσότερων επισκεπτών γίνεται με την ακτοπλοΐα- δεν ήταν μια καλή τουριστική χρονιά. Ήταν μια χρονιά όπου η τουριστική περίοδος σμικρύνθηκε περισσότερο από κάθε άλλη χρονιά, μια τουριστική χρονιά που ξεκίνησε με πολύ κακούς οιωνούς, μια τουριστική χρονιά όπου οι επισκέπτες αποθαρρύνθηκαν από το να πάρουν το πλοίο και να έρθουν στο νησιώτικο χώρο, μια τουριστική χρονιά που γενικώς δεν πήγε καλά για τις Κυκλάδες.
      Θα πρέπει, λοιπόν, να μη γενικεύουμε και να κοιτάξουμε ένα κρίσιμο ζήτημα, που και εσείς πολύ καλά το ξέρετε, αλλά και όλοι όσοι ασχολούνται με τον τουρισμό το γνωρίζουν, δηλαδή ότι η προσβασιμότητα στους τουριστικούς προορισμούς είναι ένα μείζον θέμα. Εάν δεν υπάρξει μια συγκεκριμένη στρατηγική αερομεταφορών, αλλά κυρίως ακτοπλοϊκών μεταφορών, θα υπάρχει πάντοτε ένα σημαντικό πρόβλημα, το οποίο θα μηδενίζει, το οποίο θα εξουδετερώνει όλες τις προσπάθειες που γίνονται στον τομέα της τουριστικής προβολής, ή στον τομέα της λήψης μέτρων στήριξης της τουριστικής κίνησης.
      Ένα δεύτερο θέμα το οποίο αφορά τον τουρισμό και όχι βέβαια αποκλειστικά το δικό σας Υπουργείο, είναι η πορεία των επενδύσεων, μικρών μεσαίων και μεγάλων. Ο αναπτυξιακός νόμος είναι αναποτελεσματικός. Δεν έχει υπάρξει μέχρι σήμερα εκταμίευση επιχορηγήσεων για επιχειρήσεις οι οποίες έχουν ενταχθεί στον ισχύοντα αναπτυξιακό νόμο. Υπάρχει και εξακολουθεί να αυξάνεται η γραφειοκρατία, καθώς και ο χρόνος για την ένταξη επιχειρήσεων και επενδύσεων στον αναπτυξιακό νόμο. Στον τομέα αυτό δεν έχει γίνει καμία πρόοδος. Έχουμε, λοιπόν, μια υστέρηση, ένα σημαντικό έλλειμμα και μια αβελτηρία από πλευράς της Κυβέρνησης. Ο προκάτοχός σας κ. Αβραμόπουλος είχε υποσχεθεί και εξάλειψη της γραφειοκρατίας και δημιουργία ενός ευνοϊκού επενδυτικού περιβάλλοντος και αξιοποίηση του αναπτυξιακού νόμου. Τίποτε από όλα αυτά δεν ισχύει. Και ειδικότερα για την περιφέρεια την οποία εκπροσωπώ δεν ισχύει και κάτι άλλο. Είναι απαράδεκτη η λειτουργία των υπηρεσιών του Υπουργείου. Είναι αποψιλωμένες, υποστελεχωμένες και όλες οι δράσεις, οι ενέργειες και οι πράξεις γίνονται με πολύ μεγάλη καθυστέρηση. Καλό θα είναι λοιπόν να ασχοληθείτε με αυτόν τον τομέα.
      Αυτά όλα τα αρνητικά στοιχεία στη λειτουργία του τουρισμού μας ακυρώνουν σ’ έναν πολύ μεγάλο βαθμό τους όποιους στόχους έχετε θέσει και τις όποιες προσπάθειες τουριστικής προβολής γίνονται, γιατί πράγματι έχουν επενδυθεί τεράστια ποσά στην τουριστική προβολή. Θα επαναλάβουμε για άλλη μια φορά ότι τα ποσά αυτά εξασφαλίστηκαν με συγκεκριμένη νομοθετική ρύθμιση που είχε υπάρξει κατά την ιδιωτικοποίηση του καζίνο. Είναι πράγματι πολύ καλύτερη η παρουσία μας στις διεθνείς εκθέσεις, όμως ήρθε η ώρα να αποτιμήσουμε και να αποτιμήσετε εσείς κατά κύριο λόγο ποια είναι τα μετρήσιμα αποτελέσματα αυτών των δράσεων, δηλαδή πόσο ωφέλησε η σωστή μας παρουσία στην τουριστική έκθεση του Βερολίνο, πόσο ωφέλησε με στοιχεία η παρουσία μας στην τουριστική έκθεση του Λονδίνου, ποια είναι τα αποτελέσματα στις αγορές στις οποίες στοχεύουμε. Εάν, λοιπόν, δούμε τα στοιχεία, θα παρατηρήσουμε ότι υπάρχει μία μη στοχευμένη  πολιτική τουριστικής προβολής. Υπάρχουν πολύ πενιχρά αποτελέσματα σε σχέση με τα χρήματα που επενδύονται.
      Κλείνω, κύριε Πρόεδρε, αναφερόμενος σ’ έναν άλλο τομέα, επειδή πολύ σύντομα πρέπει να αναφερθούμε και σ’ αυτόν. Ο Υφυπουργός Τουρισμού κ. Λιάσκος σε μια επίκαιρη επερώτηση, που είχαμε καταθέσει, πριν από ένα και πλέον χρόνο, είχε έρθει εδώ μαζί με την ηγεσία της Εταιρείας Τουριστικής Ανάπτυξης και είχαν καταθέσει στα Πρακτικά της Βουλής ένα τεύχος, αρκετά ογκώδες, που περιελάμβανε τις ενέργειες, που θα γίνονται από πλευράς της Ε.Τ.Α. και χρονοδιάγραμμα. Εάν πάρετε, λοιπόν, αυτό το τεύχος θα δείτε ότι πολύ συγκεκριμένες παρεμβάσεις θα είχαν χρόνο ολοκλήρωσης το τέλος του 2006. Βρισκόμαστε στο Σεπτέμβριο του 2006 και όχι μόνο καμία από αυτές τις επενδύσεις δεν βαίνει προς ολοκλήρωση, αλλά αντίθετα μέχρι σήμερα όχι μόνο δεν έχει υπάρξει καμία πρόοδος σε ό,τι αφορά την απεμπλοκή των επενδύσεων, που έχουν κάποιες συγκεκριμένες διοικητικές εμπλοκές, αλλά δεν υπάρχουν και προκηρύξεις σε ό,τι αφορά άλλες επενδύσεις της Ε.Τ.Α..
      Συνολικά, κυρία Υπουργέ, θα ήθελα να πω ότι καλό είναι να προσπαθούμε να εντυπωσιάσουμε στα εθνικά και στα διεθνή φόρα, με την εντυπωσιακή αύξηση του τουριστικού ρεύματος.
Καλό είναι, για εσωτερική κατανάλωση, να μιλάμε για εντυπωσιακά αποτελέσματα της πολιτικής σας. Η πραγματικότητα, όμως, είναι διαφορετική. 
      Κλείνοντας, σας λέω και πάλι ότι πρόθεσή μας δεν είναι να αντιδικήσουμε για ένα χώρο που η αγορά δεν αντέχει ούτε ενδιαφέρεται για τις δικές μας αψιμαχίες, αλλά ενδιαφέρεται για σοβαρές, για ουσιαστικές πολιτικές. Θα σας έλεγα ότι πέρα από τα μεγάλα λόγια και τις ρεκλάμες, στον τομέα του τουρισμού, χρειάζονται συγκεκριμένες πολιτικές, με στόχους σε συγκεκριμένους τομείς, που σήμερα παρουσιάζονται τεράστια ελλείμματα.
      Ευχαριστώ.
       (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρήγα.
      Το λόγο έχει ο κ. Απόστολος Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, το πλαίσιο της επερώτησης μας σαφώς θέτει όλα τα ζητήματα ή τουλάχιστον τα μεγαλύτερα ζητήματα, που αφορούν την πολιτική του Υπουργείου Τουριστικής Ανάπτυξης.
      Βεβαίως υπάρχει, ή τουλάχιστον θα έπρεπε να υπάρχει, ένας εθνικός στόχος: Πώς συγκροτούμε την πολιτική σε επίπεδο Υπουργείου, προκειμένου να απαντήσουμε με ασφάλεια στην αγορά –αυτό που ζητάει η τουριστική αγορά- αλλά ταυτόχρονα και να διαμορφώσουμε προϋποθέσεις ανταγωνιστικές για το μέλλον του τουρισμού στη χώρα μας.
      Εμείς και οι άλλες πολιτικές δυνάμεις, αλλά ταυτόχρονα και η παραγωγική διαδικασία, αντιλαμβανόμαστε αυτήν τη στιγμή ότι η χώρα μας στερείται πολιτικής. Η Κυβέρνηση της Νέας Δημοκρατίας αρκείται στο Υπουργείο, συμβιβάζεται μονομερώς με τον ένα δείκτη των αφίξεων και αγνοεί παντελώς πολιτικές για να βελτιώσει την ανταγωνιστικότητα και την ποιότητα του τουριστικού προϊόντος. Και αυτό συμβαίνει γιατί δεν έχει ενεργές πολιτικές.
      Υπάρχει ένας μεγαλύτερος ακόμη κίνδυνος για το Δ΄ Κοινοτικό Πλαίσιο Στήριξης. Για το Γ΄ Κοινοτικό Πλαίσιο Στήριξης είχαμε δράσεις, που αφορούσαν αυτοτελώς τον τουρισμό. Φοβάμαι, όμως, ότι για το Δ΄ Κοινοτικό Πλαίσιο Στήριξης αυτό που σχεδιάζει το Υπουργείο Τουριστικής Ανάπτυξης, τουλάχιστον αυτήν τη στιγμή, δεν φαίνεται πουθενά.
      Έχω ένα κείμενο από την ημερίδα αυτού που παρουσιάσατε εσείς. Είναι το συνθετικό κείμενο για το σχεδιασμό των παρεμβάσεων της προγραμματικής περιόδου 2007-2013 στον τομέα του τουρισμού. Εσείς το παρουσιάσατε και μιλάω πολύ συγκεκριμένα. Λέτε: «Γίνεται κατ’ αρχήν μια προσπάθεια να ξεχωριστούν οι προτάσεις, που αφορούν το νομοθετικό έργο του Υπουργείου Τουριστικής Ανάπτυξης: ολοκλήρωση θεσμικού πλαισίου, έκδοση υπουργικών διατάξεων κ.α. που στη μεγάλη τους πλειονότητα δεν αποτελούν αντικείμενο κοινοτικής χρηματοδότησης και συνεπώς αντικείμενο του Ε.Π.Α.Ν.». Πιο κάτω με μικρά γράμματα λέτε: «Με την έννοια αυτή διευκρινίζεται ότι το παρόν συνθετικό κείμενο είναι μεν ένα προγραμματικό κείμενο για την περίοδο 2007-2013 και μάλιστα σε επίπεδο Ε.Σ.Π.Α., σε εθνικό επίπεδο, αλλά όχι σχέδιο επιχειρησιακού προγράμματος αυτοτελώς ή πλαίσιο του Ε.Π.ΑN. 2».
      Μπορείτε να μου πείτε: Θα έχετε αυτοτελές πρόγραμμα για τον τουρισμό; Δεσμευόσαστε γι’ αυτό; Και αν δεσμευόσαστε, πείτε μου από πού φαίνεται. Γιατί μέχρι τώρα η πολιτική σας σύγχυση δημιουργεί ή προσπαθείτε να καλύψετε χρόνο, επειδή ξέρετε ότι δεν θα υπάρχει χρηματοδότηση για τον τουρισμό από το Δ΄ Κοινοτικό Πλαίσιο Στήριξης.
      Να θέσω δύο ζητήματα. Η στόχευση του τι τουρίστα θέλω, έχει να κάνει με πολιτική επιλογή του Υπουργείου σας. Η πολιτική επιλογή του Υπουργείου σας στη στρατηγική πρέπει να βασιστεί σ΄ ένα σχέδιο. Το 2004 για πρώτη φορά το Υπουργείο Τουριστικής Ανάπτυξης είχε δεσμευμένους πόρους, χωρίς τον κρατικό προϋπολογισμό, από ανταποδοτικά τέλη. Αυτή είναι μεγάλη προίκα, που άφησε το ΠΑ.ΣΟ.Κ. και σωστά έκανε και θα μπορούσε να το κάνει από πιο πριν. Αλλά τόλμησε και το έκανε.
      Εσείς, λοιπόν, αντί να στοχεύετε στο τι αγορές θέλουμε, αντί να έχετε ένα πλαίσιο, τρία ολόκληρα χρόνια κάνετε αναθέσεις.
      Και σήμερα κάνετε μεν το στρατηγικό πλαίσιο για τη διαφήμιση, αλλά αυτό θα υλοποιηθεί μετά το 2007, πάλι με αναθέσεις. Δηλαδή μια ολόκληρη τετραετία η Κυβέρνηση, με επιλογή της, κάνει την τουριστική διαφήμιση με αναθέσεις. Και για πρώτη φορά η χώρα μας είχε αυτά τα νούμερα. Το 2005 ήταν 35.000.000.000 ευρώ, το 2006 ήταν 37.000.000.000 ευρώ, το 2007 πόσο θα είναι, κυρία Υπουργέ; Δεν έχετε σχέδιο. Με αναθέσεις θα το κάνετε πάλι; Είναι αυτή αξιόπιστη πολιτική;  Δεν μπορούσε ο προκάτοχός σας να είχε κάνει τον προγραμματισμό του; Εξάλλου μόνο το Υπουργείο ίδρυσε. Δεν έκανε τίποτε παραπάνω. Δεν θα μπορούσε το μεγάλο κομμάτι της διαφήμισης να το έχει σ’ ένα σχέδιο, που να βασίζεται επιστημονικά στις παραγωγικές ανάγκες της χώρας, αλλά με διαφάνεια και αντικειμενικότητα, ώστε να είναι αντικειμενικό; 
      Απευθύνεστε σε φθηνή τουριστική αγορά. Αυτό είναι το πρόβλημά μας. Εγώ δεν λέω ότι δεν κάνετε διαφήμιση. Κάνετε διαφήμιση και μάλιστα μεγάλη διαφήμιση, που για πρώτη φορά την κάνει η χώρα μας. Όμως, την κάνετε με αναθέσεις σε λάθος αγορές και έρχεται ο τουρίστας, που δεν τον έχει σήμερα ανάγκη η οικονομία μας. Δυστυχώς με αυτήν την πολιτική, μακροπρόθεσμα, υπονομεύετε τις δυνατότητες που έχει η χώρα μας και αυτό θα το πληρώσει η μικρομεσαία επιχείρηση και η παραγωγική διαδικασία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, πολύ λίγα θα είχε να προσθέσει κάποιος μετά από τις αγορεύσεις των συναδέλφων. Εγώ θα επισημάνω ουσιαστικά δύο θέματα. 
      Το πρώτο είναι το προς τα πού πάμε. Έχουμε περισσότερο τουρισμό φέτος; Να δεχθώ εξ ορισμού ότι έχουμε. Πού οφείλεται; Οφείλεται, κυρίως, σε όσα είχαν γίνει. Στην καλύτερη διαφήμιση της Ελλάδας κατά τους Ολυμπιακούς Αγώνες, στην εξασφάλιση κονδυλίων για τη διαφήμιση, στις υποδομές, που έχουν αλλάξει τη μορφή της πρωτεύουσας και μεγάλο μέρος της χώρας. 
      Έχουμε κάνει κάτι συγκεκριμένο για να αλλάξουμε τα πράγματα αυτά τα χρόνια; Όχι, τίποτα το ιδιαίτερο. Δημόσιες σχέσεις έχουμε δει πολλές. Είναι καλές και χρήσιμες. Αυτό, όμως, δεν φθάνει. Από τις μεγαλοστομίες του κ. Αβραμόπουλου και από τα πολλά λόγια, με το μηδενικό έργο, δεν κερδίσαμε τίποτα. Σήμερα βλέπουμε την κυρία Υπουργό να προσπαθεί να φέρει κάποιο νομοσχέδιο. Χθες ψηφίστηκε το νομοσχέδιο για τον ιαματικό τουρισμό. Και λοιπόν; Φοβάμαι ότι θα γίνει μια «τρύπα στο νερό». Καλώς ήρθε το νομοσχέδιο, αλλά είναι πολύ λίγο. Ήρθε πετσοκομμένο σε σχέση με τις πραγματικές απαιτήσεις. Και μέχρι να τεθεί σε εφαρμογή, αφού απαιτούνται υπουργικές αποφάσεις και άλλες γραφειοκρατικές διαδικασίες, φοβάμαι ότι θα περάσουν άλλα δυο χρόνια.
      Μακάρι, να μην περάσουν και να διαψευστώ. Όμως, δεν φαίνεται ότι θα γίνει κάτι τέτοιο. Υποτίθεται ότι έπονται και άλλα νομοσχέδια. Θα κλείσει η τετραετία και μόνο νομοσχέδια θα έχουμε ψηφίσει. 
      Έχουμε μια μεγάλη ευκαιρία για το μέλλον του ελληνικού τουρισμού, που χάνεται. Δε θα επικρατεί πάντα η ίδια καλή κατάσταση. Δεν θα επικρατεί πάντα η ίδια ευμάρεια στην αύξηση του διεθνούς τουριστικού ρεύματος. Δεν θα έχουν πάντα οι γείτονές μας προβλήματα -βέβαια, εύχομαι να μην έχουν προς το καλό της παγκόσμιας ειρήνης- για να μας βγαίνει σε καλό, έστω και σε αυτόν τον τομέα. 
      Πρέπει, λοιπόν, να σχεδιάσουμε. Πείτε μου τι έχετε κάνει για τα θέματα της ανταγωνιστικότητας; Πού ενισχύθηκε η ανταγωνιστικότητα του ελληνικού τουρισμού αυτά τα χρόνια; Ποιες καλύτερες υποδομές έγιναν; Χθες ο κ. Κεφαλογιάννης μάς έλεγε «άλλα λόγια να αγαπιόμαστε». Περίπου μας είπε ότι διαπραγματεύεται με κάποιους Κινέζους και με κάποιους Κορεάτες για το τι θέλουν να κάνουν στα λιμάνια μας και αφού δει τι θέλουν να κάνουν, θα κάνει φωτογραφικές προκηρύξεις –έτσι το ερμηνεύσαμε τουλάχιστον εμείς- για να τους τα δώσει. Μπράβο!
      Αυτή είναι η λιμενική πολιτική που πρέπει να έχει η χώρα; Τι υποδομές έγιναν; Κάτι αεροδρόμια που εγκαινιάστηκαν, ουσιαστικά, ήταν έργο του ΠΑ.ΣΟ.Κ. Τι νέο έχει μπει μπροστά; Πού είναι τα ζητήματα της ανταγωνιστικότητας του τουρισμού; Πού είναι ο σχεδιασμός για τα ζητήματα της τεχνολογίας, για τα ζητήματα των εναλλακτικών μορφών; Με τον αραμπά πάμε. Πού είναι οι μεγάλες επενδύσεις που θα ξεμπλόκαρε ο ίδιος ο Πρωθυπουργός; Υποσχέθηκε να ξεμπλοκάρει τέσσερις-πέντε μεγάλες επενδύσεις. Εδώ τα είπε στη Βουλή. Ποιες είναι; Τι έγινε με την ανωτατοποίηση των σχολών τουρισμού; 
      Κύριε Υπουργέ, η συνάδελφός σας κ. Γιαννάκου στέρησε τη δυνατότητα από σημαντικό αριθμό Ελληνοπαίδων να σπουδάσουν σε τουριστικές σχολές. Δηλαδή δεν έχει ανάγκη ο τουρισμός μας τα Τ.Ε.Ι. και εμποδίσαμε κάποιες χιλιάδες άτομα να σπουδάσουν σ’ αυτά; Τι πράγματα είναι αυτά; 
      Δημιουργούμε μια εικόνα, εκμεταλλευόμενοι τη συγκυρία και καλά κάνουμε, προς τα έξω, αλλά όχι να την πιστεύουμε κιόλας. Διότι θα τα βρούμε μπροστά μας αυτά. Θα γυρίσει ανάποδα και τότε θα λέμε ότι κάτι δεν πάει καλά. Ναι, αλλά των φρονίμων τα παιδιά πριν πεινάσουν μαγειρεύουν και θα ήθελα να ξέρουν τι φαγητό φτιάχνουν σήμερα και αν φτιάχνουν!
      Πάντως ό,τι είναι καλό να το στηρίξουμε! Δεν προσφέρεται εξ ορισμού ο τουρισμός για αντιπολίτευση. Είναι η βαριά μας βιομηχανία, είναι το μέλλον της χώρας μας. Όμως θα είμαστε αυστηροί και κριτικοί εκεί που πρέπει για να υπάρξει σοβαρή δουλειά και να εξασφαλιστεί το μέλλον.
      Και έρχομαι στο δεύτερο κομμάτι για τη διαφήμιση.
      Κύριε Υπουργέ, προσωπικά πιστεύω το είπα και προχθές, για σας έχω την άποψη ότι χειρίζεστε με προσοχή τα πράγματα. Μου προξενούν, όμως, εντύπωση αυτά που γίνονται στη διαφήμιση. Δεν αφορά εσάς ένα μεγάλο κομμάτι αυτών που θα πω, αλλά αφορά την ίδια την Κυβέρνηση. 
      Μπαίνει είναι θέμα για το διαγωνισμό του 2004 σχετικά με τη διαφήμιση. Θέλω να θυμίσω ότι τα λεφτά για τη διαφήμιση δεν τα εξασφαλίσατε εσείς, βγήκανε από συμφωνίες, που είχε καταγγείλει το κόμμα σας για το καζίνο. Την επάρατο τότε συμφωνία για το καζίνο, την οποία υιοθετήσατε, και καλώς κάνατε, αλλά τότε άλλα λέγατε και εκ των υστέρων εκμεταλλευθήκατε και τα καλά της. Καλώς τα εκμεταλλευτήκατε για τον τόπο, αλλά να ξέρουμε πότε έγιναν και τι έλεγε το κόμμα σας. 
      Ο διαγωνισμός του 2004 έγινε, τελεσιδίκησε και εν συνεχεία πήγε στο καλάθι των αχρήστων και η διαφήμιση έγινε με αναθέσεις. Το 2005 τα ίδια, το 2006 τα ίδια. Αναθέσεις, γιατί; Μιλάμε για πολλές δεκάδες εκατομμυρίων ευρώ. Ποιος είναι ο σκοπός των αναθέσεων και γιατί δεν είδαμε τα αποτελέσματα του διαγωνισμού και γιατί δεν τηρούνται; Στην καλύτερη περίπτωση μπορεί να πει κάποιος ότι γίνονται δημόσιες σχέσεις με τα μέσα ενημέρωσης. Τι κάνουμε, λοιπόν, πιέζουμε τα μέσα για να μας προβάλλουν; Να τα έχουμε καλά; 
      Είπε ο Πρόεδρος του ΠΑ.ΣΟ.Κ. πολύ ορθά πριν από μερικές μέρες στην Πάτρα ότι στον επαρχιακό Τύπο, αυτήν την εποχή, γίνεται ένα όργιο παρεμβάσεων. Ή στηρίζεις τις υποψηφιότητες του κυβερνώντος κόμματος ή δεν έχει διαφήμιση. Και ερωτώ: Περιλαμβάνονται τα κονδύλια για τον τουρισμό στο εσωτερικό μέρος αυτού του παιχνιδιού; 
      Έρχομαι τώρα στο εξωτερικό. Είδαμε τα χαρτιά που κατέθεσε ο κ. Δριβελέγκας και οι άλλοι συνάδελφοι. Σε μια μέρα μέσα και σε ορισμένες περιπτώσεις σε μισή μέρα προλάβαμε και αξιολογήσαμε προτάσεις; Θα μου πείτε είναι τα μεγάλα διεθνή μέσα. Να τα δώσουμε στα μεγάλα διεθνή μέσα. Όμως τα αξιολογήσατε; Είδατε αν αντιστοιχούν τα ποσά; Είδατε τι έχουν να μας προσφέρουν; Υπάρχουν κάποιοι κανόνες που τηρούνται; Υπάρχει κάποιο σχέδιο που τηρείται; Υπάρχει αξιολόγηση; Έχουμε κάποια αποτελέσματα μπροστά μας ή δίνουμε γενικώς έτσι για να τα έχουμε καλά; 
      Αυτά είναι πολύ σοβαρά θέματα και εγώ τώρα έχω κάποια ερωτήματα. Για το 2007 δεν έχει γίνει ακόμη προκήρυξη του διαγωνισμού και δυο τινά συμβαίνουν. Ή δεν έχετε λεφτά, γιατί τα χρησιμοποίησε ο κ. Αβραμόπουλος ή δεν έχετε αποφασίσει τι θα κάνετε. Με την ευκαιρία ενημερώστε μας. Θα γίνει διαγωνισμός το 2007 για τα κονδύλια της διαφήμισης; Ναι ή όχι; Και αν όχι, γιατί; 
      Πρέπει να τα προσέξουμε πολύ αυτά τα θέματα. Ο δημόσιος βίος σήμερα ταλανίζεται από σοβαρότατες σκιές, που έχουν δημιουργηθεί με τους «Πανάγους», τους «αδάμαντες» και άλλους τέτοιους «αστέρες», που είδαν το φως της δημοσιότητας. 
Ουδείς είναι ευτυχής μ’ αυτά που συμβαίνουν. Τελικώς, λοιπόν, πρέπει να βάζουμε κανόνες και όχι απλώς να θέτουμε το ζήτημα των προσώπων, διότι όταν κινούμαστε με αδιαφάνεια και όταν κάποιος κινείται με συνθήκες αυθαιρεσίας, πάντα θα υπάρχουν «Αδάμαντες» και «Πανάγοι»! Άρα, πρέπει να υπάρχουν διαφάνεια και κανόνες. 
    Στα κονδύλια του τουρισμού, της διαφήμισης –και κλείνω, κύριε Πρόεδρε- δεν έχουμε από το 2004 μέχρι σήμερα διαφάνεια και κανόνες και ερωτώ, γιατί; Επερωτάσθε γι’ αυτό, κυρία Υπουργέ, και περιμένω να μας απαντήσετε τι ακριβώς θα κάνετε σ’ αυτήν την κατεύθυνση.
    Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα.
    Κυρίες και κύριοι συνάδελφοι, ο Βουλευτής κ. Νίκος Χριστοδουλάκης ζητεί άδεια ολιγοήμερης απουσίας στο εξωτερικό. Η Βουλή εγκρίνει;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
    Η Υπουργός Τουριστικής Ανάπτυξης κ. Φάνη Πετραλιά-Πάλλη έχει το λόγο.
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κυρία και κύριοι συνάδελφοι, θα έλεγα ότι αυτή η εβδομάδα, αλλά και η προηγούμενη και η επόμενη είναι εβδομάδες που αφορούν τον τουρισμό. Μάλιστα, την Τετάρτη έχουμε την παγκόσμια ημέρα του τουρισμού. 
    Θα ήθελα, λοιπόν, να πω, με αφορμή και το νομοσχέδιο του οποίου ψηφίσαμε χθες την πρώτη ενότητα των άρθρων 1-23, ότι έγιναν χρήσιμες συζητήσεις τόσο στην επιτροπή όσο και στην Ολομέλεια, όπου διατυπώθηκαν αναλύσεις, αντιρρήσεις και προτάσεις.
    Όμως, κύριοι συνάδελφοι, εγώ θα πω και πάλι -παρ’ όλο που σήμερα ακούστηκαν υπερβολές ή θέματα, τα οποία δεν στέκουν σε κριτική αλλά στα οποία θα απαντήσω- πως πιστεύω ότι κάθε φορά που κάνουμε μια συζήτηση για τον τουρισμό, πάμε και ένα βήμα μπροστά.
    Εγώ, κύριοι συνάδελφοι, παρ’ όλο που και η σημερινή συζήτηση θα μπορούσε να θεωρηθεί «υπερβολική» -εντός εισαγωγικών- εγώ θεωρώ ότι είναι απολύτως καλοδεχούμενη. Άλλωστε, ποιος Υπουργός Τουρισμού δεν θα δεχόταν με χαρά την κριτική για τον τουρισμό, μια κριτική που έρχεται στο τέλος μιας επιτυχημένης τουριστικής περιόδου, της πιο πετυχημένης τουριστικής περιόδου των τελευταίων χρόνων, μιας χρονιάς που η αύξηση τείνει να φτάσει στο διψήφιο αριθμό, μιας χρονιάς, που χαρακτηρίζεται από ουσιαστικές αλλαγές και τομές, τόσο σε ό,τι αφορά στις συνεργασίες και τη διεθνή προβολή της χώρας, αλλά και σε ό,τι αφορά στις επενδύσεις και τις αλλαγές στο θεσμικό πλαίσιο;
    Ας μείνουμε, όμως, στο θέμα της αύξησης της τουριστικής κίνησης. Βεβαίως, κύριοι συνάδελφοι, είναι νωρίς να αποτιμήσουμε τη φετινή χρονιά με απόλυτους αριθμούς. Όμως, λόγω της επερώτησης, λόγω των όσων έχουν ακουστεί, είμαι αναγκασμένη να καταθέσω στη Βουλή κάποια επίσημα στατιστικά στοιχεία για τις αφίξεις, όπως τα σχολιάζει το Ι.Τ.Ε.Π., το Ινστιτούτο Τουριστικών Ερευνών και Προβλέψεων.
    Διαβάζω, λοιπόν, τα εξής: «Με βάση τα στοιχεία που αφορούν τις αφίξεις στα δεκατρία αεροδρόμια της χώρας -τα διαθέσιμα στοιχεία για το αεροδρόμιο «Ελευθέριος Βενιζέλος» αναφέρονται στο επτάμηνο και ως μη συγκρίσιμα παρελήφθησαν, αλλά έχουμε και κάποια στοιχεία, τα οποία θα σας καταθέσω από το «Ελευθέριος Βενιζέλος»- ο Αύγουστος, με εξαίρεση την Κέρκυρα, υπερβαίνει κάθε προσδοκία και προσδιορίζει καταλυτικά το διατηρήσιμο για όλο το έτος του προβλεπόμενου υψηλού ρυθμού αύξησης της τάξης του 8% έως 10%. 
    Ο ρυθμός αύξησης για την ομάδα των αεροδρομίων που περιλαμβάνονται στα στοιχεία φτάνει για το οκτάμηνο στο 8,4%, οι ενδείξεις δε, στηρίζουν την εκτίμηση για παρόμοια αύξηση και για τον τρέχοντα μήνα. 
    Πάντως, για το μήνα Ιούλιο –αναφέρει το Ι.Τ.Ε.Π.- κατεγράφη μια αύξηση του 6,8%. Οι αεροπορικώς αφικνούμενοι συνιστούν περίπου το 81% των αφίξεων, βάσει στοιχείων του  2005, ποσοστό που προσδιορίζει καταλυτικά και το μέσο ρυθμό αύξησης.
    Ο Διεθνής Αερολιμένας Αθηνών δίνει, λοιπόν, τα εξής στοιχεία για την κίνηση επιβατών με σκοπό τον τουρισμό:
      Το 2002, ένα εκατομμύριο οκτακόσιοι ογδόντα τέσσερις χιλιάδες διακόσιοι σαράντα εννέα επιβάτες, το 2003, δύο εκατομμύρια επτακόσιοι δεκαπέντε χιλιάδες εξήντα ένα επιβάτες, το 2004, δύο εκατομμύρια οκτακόσιοι δύο χιλιάδες εκατόν εβδομήντα επιβάτες, το 2005, τρία εκατομμύρια διακόσιοι εξήντα πέντε χιλιάδες τριακόσιοι εβδομήντα τρεις επιβάτες και μεταξύ Ιανουαρίου και Αυγούστου του 2006, δύο εκατομμύρια εννιακόσιοι σαράντα τέσσερις χιλιάδες διακόσιοι τριάντα ένα επιβάτες, ποσοστιαία λοιπόν αύξηση μεταξύ του 2005 και του 2006 είναι 14,4% και μιλώ για επισκέπτες, που έρχονται για τουρισμό. Είχαμε, λοιπόν, 14,4% περισσότερες αφίξεις τουριστών στο «Ελευθέριος Βενιζέλος» μεταξύ Ιανουαρίου και Αυγούστου. 
      Έχουμε, όμως, και μία εντυπωσιακή αύξηση των αφίξεων από ορισμένες χώρες. Είχαμε 400% παραπάνω από τις ΗΠΑ, 200% από τον Καναδά, 400% από την Αυστραλία, 63% από τη Νορβηγία, 39% από την Κορέα, 60% από τη Σουηδία. Είναι, λοιπόν, προφανές ότι αυτές οι αυξήσεις, οι οποίες προέρχονται από τις πιο ώριμες και πιο δυναμικές τουριστικές αγορές του κόσμου, θα έπρεπε να μας ικανοποιούν ιδιαίτερα, όμως, δεν εφησυχάζουμε. Αντιθέτως, εργαζόμαστε και ήδη έχουμε ξεκινήσει, εδώ και πολύ καιρό, για την επόμενη τουριστική περίοδο και βεβαίως σ΄ έναν σχεδιασμό με ορίζοντα δεκαετίας.
      Παρόμοιες προοπτικές μεσομακροπρόθεσμα για την επόμενη δεκαετία, θα έλεγα και εικοσαετία, διανοίγονται για τη χώρα μας και για τις νέες τουριστικές αγορές της Κίνας, της Ινδίας και φυσικά της Ρωσίας.
      Με την Κίνα έχουμε αναπτύξει μία εξαιρετική συνεργασία, λόγω των Ολυμπιακών Αγώνων. Υπογράψαμε μνημόνια, μεταφέραμε εκεί πολλές εκθέσεις και καταφέραμε –και αυτό έγινε όταν ήμουν με την προηγούμενή μου ιδιότητα της Αναπληρώτριας Υπουργού Πολιτισμού- το Σεπτέμβριο του 2007 μέχρι το Σεπτέμβριο του 2008, κατά το έτος δηλαδή το ολυμπιακό στην Κίνα, η Ελλάδα να είναι η τιμώμενη χώρα, δηλαδή να είναι το έτος της Ελλάδας στην Κίνα!
      Μεταφράσαμε στα κινέζικα, βιβλία για τους Ολυμπιακούς Αγώνες και σήμερα η Ολυμπιακή Παιδεία διδάσκεται στα σχολεία της Κίνας. Δεδομένου δε ότι και οι Κινέζοι δεν ενδιαφέρονται για το παραδοσιακό μας προϊόν τον ήλιο και τη θάλασσα τόσο πολύ, αλλά περισσότερο για τον πολιτισμό μας, για τον πολιτιστικό τουρισμό, αντιλαμβάνεστε με πόση στρατηγική προσεγγίζουμε αυτήν τη μεγάλη αγορά της Κίνας. Ο κ. Ρήγας ήταν μαζί μου στο ταξίδι που κάναμε στην Κίνα και είχε την ευκαιρία να παρακολουθήσει αυτές τις προσπάθειες. 
      Σαφέστατα και κάνουμε επιθετικά ανοίγματα στις αγορές που μας ενδιαφέρουν ιδιαίτερα, παραδείγματος χάριν στη Ρωσία. Δεν θέλω να τα επαναλάβω, θέλω να πω καινούργια πράγματα σήμερα. Τα είπα χθες και θεωρώ ότι οι περισσότεροι από εσάς ήσασταν εδώ και με ακούσατε.
      Η Ρωσία είναι μια ώριμη για μας αγορά. Ήδη με στρατηγική προσεγγίζουμε τη Ρωσία και ήδη χίλιες οκτακόσιες βίζες εκδίδει το προξενείο μας στη Ρωσία κάθε μέρα. 
      Πράγματι, κύριε συνάδελφε, θεωρώ ότι υπάρχει ακόμα το πρόβλημα με τη Σερβία. Όμως προς αυτήν την κατεύθυνση συνεργαζόμαστε με το Υπουργείο Εξωτερικών. Ήδη έχουμε διευκολύνει άλλες χώρες. Όταν λέω ότι έχουμε διευκολύνει, θέλω να πω ότι ήδη έχουμε ασχοληθεί με άλλες χώρες, ώστε να υπάρχει η δυνατότητα να εκδίδονται ταχύτερα οι βίζες. Γνωρίζετε, όμως, ότι υπάρχει το θέμα του Σένγκεν και ακόμα το θέμα, που αναφέρατε, της οικονομικής αύξησης που χρειάζεται για τη βίζα. 
      Γνωρίζετε ότι δεν είναι ελληνικά αυτά τα προβλήματα, δεν λύνονται με αποφάσεις δικές μας. Εμπλέκονται ευρωπαϊκές νομοθεσίες, όπως το θέμα του Σένγκεν. Αραβικός κόσμος: Με ιδιαίτερο ενδιαφέρον Ινδίες: Υπογράφουμε πρωτόκολλο.
      Επειδή πριν μιλήσαμε για τη Ρωσία, υπογράφω σε λίγες μέρες και νέο πρωτόκολλο, ιδιαίτερα διευρυμένο, με τον Πρωθυπουργό της Ρωσίας για την τουριστική ανάπτυξη στη Ρωσία. 
      Επειδή, όμως, πολλά ακούστηκαν για το θέμα του τουριστικού συναλλάγματος, εγώ θα θέσω υπόψη σας τα τελευταία στοιχεία της Τράπεζας της Ελλάδος για τα έσοδα που δημοσιοποιήθηκαν προ λίγων ημερών:
      Καταγράφεται στο επτάμηνο Ιανουαρίου-Ιουλίου 2006 αύξηση των καθαρών εισπράξεων –υπογραμμίζω «των καθαρών εισπράξεων»- κατά 8,2%. Και εσείς μας μέμφεστε επειδή το 2005 είχαμε μονοψήφιο ποσοστό αύξησης της κίνησης; Νομίζω ότι εκ παραδρομής το συνδέετε με τον πληθωρισμό. Σχετίζετε εσείς την αύξηση της τουριστικής κίνησης, δηλαδή των αφίξεων, με τον πληθωρισμό, αλλά προχθές η «DELLOITE» είπε –και το διαβάζω επί λέξει- το εξής: «Τα αποτελέσματα της εξαετίας 2000-2005 δείχνουν ότι η Ελλάδα υστερεί έναντι των κύριων ανταγωνιστών της, καθώς η επισκεψιμότητα αυξήθηκε μόνο κατά 3% σε αντίθεση με χώρες, όπως η Ισπανία, που είχε αύξηση 150%, η Τουρκία 210%, η Πορτογαλία 12% και η Αίγυπτος 53%, παρά τις τρομοκρατικές επιθέσεις».  Και αυτό που λέει η «DELLOITE», είναι για την εξαετία  2000-2005. Εδώ θα ήθελα να σας θυμίσω ότι η Νέα Δημοκρατία, η δική μας παράταξη, βρίσκεται στην Κυβέρνηση από το Μάρτιο του 2004. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κοντά τρία χρόνια. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μας κατηγορείτε, λοιπόν, για έλλειψη μάρκετινγκ, τη στιγμή που για πρώτη φορά στην ιστορία του ο ελληνικός τουρισμός απέκτησε, επιτέλους, μάρκετινγκ και στρατηγικό σχεδιασμό. 
      Πριν από λίγες μέρες υπογράφηκε η σύμβαση του στρατηγικού συμβούλου. Προέκυψε ύστερα από διεθνή διαγωνισμό. Στην επιτροπή αξιολόγησης μετείχαν, όπως μετέχουν σε όλες τις επιτροπές, όχι μόνο υπηρεσιακοί, αλλά και εκπρόσωποι των φορέων του τουρισμού, γιατί ο στόχος μας είναι η διαφάνεια και η αποτελεσματικότητα. Έχουμε, λοιπόν, στρατηγικό σύμβουλο, που είναι ο διάσημος Ισπανός, ο περίφημος Μπόρντας, ο οποίος είναι κάτι σαν τον Καλατράβα, θα έλεγα, του στρατηγικού μάρκετινγκ. Η ανάθεση, τόσο της διαφήμισης, όσο και του στρατηγικού συμβούλου έγινε με διεθνείς διαγωνισμούς που έγιναν το 2005 με διαδικασίες απόλυτης διαφάνειας. Και εδώ θέλω να πω ότι η καθυστέρηση της ανάθεσης, οφειλόταν σε προσφυγές που έπρεπε να εκδικαστούν. 
      Μας κατηγορήσατε για έλλειψη πόρων για τον τουρισμό στον αναπτυξιακό νόμο. Μέχρι τις 8.9.2006 εγκρίθηκαν από τις γνωμοδοτικές επιτροπές του αναπτυξιακού νόμου που λειτουργούν στο Υπουργείο Οικονομίας και στις περιφέρειες της χώρας τετρακόσιες σαράντα μία αιτήσεις, το αντικείμενο των οποίων εντάσσεται στον τομέα του τουρισμού, με συνολικό ύψος 866.554.337 ευρώ. Ήδη συντάσσεται νέα απόφαση για επιπρόσθετα κονδύλια, προκειμένου να ενταχθούν στις διατάξεις του ισχύοντος αναπτυξιακού νόμου και οι υπόλοιπες αιτήσεις. Ο καινούργιος αναπτυξιακός νόμος  που έρχεται -και συνεργαζόμαστε με το Υπουργείο Οικονομικών-  και το 2006 και το 2007 θα έχει ιδιαίτερα αναπτυγμένο τον τομέα που αναφέρεται στις τουριστικές επενδύσεις. Το 2006, το 37% των συνολικών επενδύσεων είναι επενδύσεις για τον τουρισμό. Μέχρι τέλος Οκτωβρίου –γι’ αυτό έχουμε και τα επιπρόσθετα κονδύλια- υπάρχει η δυνατότητα υποβολής νέων προτάσεων, ώστε να ενταχθούν στον επενδυτικό νόμο. 
      Τα στοιχεία, κύριοι συνάδελφοι, είναι καταλυτικά. Όλες οι σοβαρές επενδυτικές προτάσεις του τουριστικού τομέα έχουν εγκριθεί ή βρίσκονται υπό έγκριση. Και επειδή έγινε λόγος για ενίσχυση μικρών και μεσαίων επιχειρήσεων, μέσα από το Ε.Π.ΑΝ. –το Ε.Π.ΑΝ. είχε το Μάρτιο του 2004 απορροφητικότητα 7% και τον Ιούνιο του 2006 57%-. Υπάρχει η ενίσχυση της επιχειρηματικότητας και στον τομέα του τουρισμού. 
      Η αντιστροφή, λοιπόν, του επενδυτικού κλίματος στην Ελλάδα υλοποιείται από τις πρώτες κιόλας μέρες της νέας διακυβέρνησης. Η προσπάθεια της προσέλκυσης νέων επενδυτικών κεφαλαίων, η ενθάρρυνση και βελτίωση της επιχειρηματικότητας, η υλοποίηση μεγάλων έργων δημοσίων υποδομών, καθώς και η καλύτερη δυνατή αξιοποίηση της δημόσιας περιουσίας είναι για μας πρωταρχικοί στόχοι της επίπονης δουλειάς που γίνεται και της συστηματικής προσπάθειας που καταβάλλεται.
      Εδώ θα ήθελα να μιλήσω για όσα αναφέρονται στην επερώτησή σας, αλλά και για όσα είπατε αναφορικά με το θέμα της αξιοποίησης της τουριστικής περιουσίας της Ε.Τ.Α.. Ξέρετε πολύ καλά ότι αυτό είναι ένα σύνθετο θέμα, ένα σύνθετο εγχείρημα και απαιτεί ειδικούς χειρισμούς.
      Ήθελα, λοιπόν, να σας θυμίσω ότι η Ε.Τ.Α. από τη γέννησή της αντιμετωπίζει σειρά προβλημάτων νομικής και τεχνικής υφής. Θα μπορούσα να αναφέρω όλες αυτές τις συμβάσεις, που δίνουν δικαιώματα στους παραχωρησιούχους να προσφεύγουν στα δικαστήρια, να εγκαλούν το κράτος και να κερδίζουν ή θα μπορούσα να αναφερθώ και σ΄ αυτούς τους νόμους που αφήνουν αδιευκρίνιστα τα ιδιοκτησιακά καθεστώτα για δεκάδες εκτάσεις του Ε.Ο.Τ., με αποτέλεσμα να μην μπορούν να αξιοποιηθούν, αφού οι επενδυτές θέλουν καθαρές λύσεις.
      Σήμερα προσπαθούμε να αποκαταστήσουμε και να λύσουμε αυτά τα μεγάλα προβλήματα. Θα είδατε, στο νομοσχέδιο που ψηφίσαμε χθες, τη διάταξη που αναφέρεται και στο γκολφ Αφάντου στη Ρόδο και στον Άλιμο, αλλά και σε πολλές άλλες περιοχές. Η Ε.Τ.Α. προχωρεί και θα προχωρήσει μπροστά πάρα πολύ γρήγορα, κύριοι συνάδελφοι. Είμαστε έτοιμοι, με την ψήφιση του νόμου, να έχουμε πρόσκληση ενδιαφέροντος για αρκετά από τα ακίνητα της Ε.Τ.Α.. 
      Εγώ δεν θα πω ότι είμαι ικανοποιημένη με το τι έχει γίνει μέχρι τώρα από την Εταιρεία Τουριστικής Ανάπτυξης. Όμως, πρέπει να πούμε την αλήθεια. Και η αλήθεια είναι ότι οι συμβάσεις οι οποίες είχαν γίνει, ήταν ανώριμες. Βιαστήκατε να γίνουν οι προκηρύξεις και οι διαγωνισμοί για την αξιοποίηση της τουριστικής περιουσίας, χωρίς όμως να έχουν ωριμάσει οι συμβάσεις. 
      Και αυτή τη στιγμή, κύριοι συνάδελφοι, ξέρετε ότι ο μεγαλύτερος αριθμός των παραχωρησιούχων δεν καταβάλλει τα μισθώματα; Και το κάνει αυτό, γιατί οι δικές σας συμβάσεις είχαν τέτοια νομικά κενά, που τους δίνουν το δικαίωμα να έχουν προσφύγει και να υπάρχει μια βιομηχανία δικών. 
      Θα ήθελα να απαντήσω σε κάποια ερωτήματα που ετέθησαν. Το πρώτο ερώτημα είχε τεθεί και χθες, ότι στο Δ΄ Κοινοτικό Πλαίσιο Στήριξης δεν υπάρχει το πρόγραμμα για τον τουρισμό. Κύριοι συνάδελφοι, αυτά εσείς θα έπρεπε να τα γνωρίζετε, όταν έρχεστε εδώ και υποβάλλετε τέτοια ερωτήματα. 
      Στη δομή του Γ΄ Κοινοτικού Πλαισίου Στήριξης υπήρχε η έννοια του «τομέα». Στο Δ΄ Κοινοτικό Πλαίσιο Στήριξης το Υπουργείο Τουριστικής Ανάπτυξης και ό,τι έχει σχέση με το τουριστικό προϊόν, έχει υπαχθεί στους «άξονες προτεραιότητας». Το Δ΄ Κοινοτικό Πλαίσιο Στήριξης έχει άξονες. 
      Το είπα και χθες, το επαναλαμβάνω και σήμερα, ότι ο τουρισμός αποτελεί προτεραιότητα για την Κυβέρνηση. Ο τουρισμός έχει προτεραιότητα στο Δ΄ Κοινοτικό Πλαίσιο Στήριξης.
      (2MT)
Όπως γνωρίζετε, το 80% των κονδυλίων του Δ΄ Κοινοτικού Πλαισίου Στήριξης, όπως το έχει πει ο ίδιος ο Πρωθυπουργός, θα κατευθυνθεί στην περιφέρεια. Αυτό θα στηρίξει και θα βοηθήσει την ελληνική περιφέρεια, ώστε να αναπτυχθεί τουριστικά όσο το δυνατόν περισσότερο.
      Επειδή, κύριε συνάδελφε, με ρωτήσατε για τη Χαλκιδική, θα ήθελα να σας πω –άλλωστε νομίζω ότι συναντηθήκαμε στη Χαλκιδική- πως ό,τι δηλώσεις έκανα έχουν τηρηθεί στο ακέραιο. Πρώτον, η εκπομπή «Μένουμε Ελλάδα» για μία ολόκληρη εβδομάδα εξέπεμπε από τη Χαλκιδική σε συνεργασία με τους τοπικούς φορείς. Δεύτερον, η πρώτη ομάδα των Ρώσων δημοσιογράφων, προσκεκλημένη από το Υπουργείο Τουριστικής Ανάπτυξης, έχει ολοκληρώσει το ταξίδι της στη Χαλκιδική. Τρίτον, τα 100.000 ευρώ που δώσαμε για τη διαφήμιση, βρίσκονται στο στάδιο της εκταμίευσης, διότι όπως ξέρετε και επειδή έχουμε απόλυτη διαφάνεια, κύριοι συνάδελφοι, χρειάζονται και κάποιες τυπικές διαδικασίες. Το κάθε τι περνάει από Πάρεδρο για το Υπουργείο Τουριστικής Ανάπτυξης. Για τα 100.000 ευρώ εγώ έχω επικοινωνήσει προσωπικά με τον Πρόεδρο των ξενοδόχων κ. Μπακογιάννη τουλάχιστον τέσσερις-πέντε φορές, όπως και οι υπηρεσίες. Γνωρίζω ότι έχει βρεθεί και έχει προχωρήσει η διαφημιστική εκστρατεία. Ο ίδιος ο κ. Μπακογιάννης μου είχε πει ότι συνομιλεί με τις διαφημιστικές εταιρείες. Επιπλέον, ισχύει στο ακέραιο αυτό που είχα πει, ότι δηλαδή διπλασιάζουμε ανά ξενοδοχείο, ανά κρεβάτι, το ποσό το οποίο δίνουμε για τον «τουρισμό για όλους», δηλαδή για τον κοινωνικό τουρισμό. Ό,τι έχω πει, ισχύει στο ακέραιο. Ξέρετε και κάτι; Έχω λάβει πάρα πολλά ευχαριστήρια από τη Χαλκιδική, διότι αντιμετωπίσαμε μία τραγική κατάσταση, την ίδια στιγμή. 
      Επειδή ακούστηκαν αρκετά πράγματα για τη διαφήμιση, θα ήθελα κι εδώ να δώσω μία απάντηση. Πρώτα απ’ όλα, κύριοι συνάδελφοι, αυτά τα στοιχεία που έχετε, εμείς σας τα στείλαμε. Μη δίνετε μία αίσθηση, μία εντύπωση ότι «βγήκε κανένα λαβράκι». Ξέρετε κάτι, κύριοι συνάδελφοι; Τα βλέπω μόνη μου. Δεν υπογράφω απλώς, βλέπω όλα τα συνημμένα διότι δεν θέλω να υπάρξει η παραμικρή υπόνοια ποτέ ότι μπορεί κάτι να ξέφυγε ή να κρύφτηκε. Για ό,τι θέλετε, η πόρτα μου είναι ανοικτή. Δεκαέξι ώρες είμαι στο Υπουργείο και τις δεκαέξι ώρες η πόρτα μου είναι ανοικτή για το κάθε τι. Τα πάντα γίνονται με απόλυτη διαφάνεια. Σας έχω δώσει και άλλα χαρτιά, δεν είναι μόνο αυτό, κύριε συνάδελφε. Δεν χρειαζόταν να το καταθέσετε στα Πρακτικά. Το έχετε από μένα, ως όφειλα από τον κοινοβουλευτικό έλεγχο, με όλα τα στοιχεία. Δεν υπάρχει ούτε ένα στοιχείο που να μην το έχετε. 
	Ποια είναι η απευθείας ανάθεση; Εδώ, λοιπόν, θέλω να ξεκαθαρίσουμε κάποια πράγματα. Όπως ξέρετε πολύ καλά, ο τρόπος με τον οποίο λειτουργεί ο Ε.Ο.Τ. είναι με βάση προεδρικά διατάγματα, και νόμους που ισχύουν από το 1996. Δεν έχει γίνει κάτι καινούργιο. Είναι απευθείας ανάθεση λοιπόν; Δεν καταλαβαίνω ειλικρινά.
        Κύριε Πρωτόπαπα, ο κ. Πιπεργιάς θα λέει κάτι πάρα πολύ ενδιαφέρον, για την Εύβοια φαντάζομαι.
      ΧΡΗΣΤΟΣ ΠΡΩΤΟΠΑΠΑΣ: Επί του θέματος είναι, κυρία Υπουργέ.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θέλω να μου το εξηγήσετε αυτό. Ξέρετε κάτι; Ο κόσμος που μας ακούει, λέει «απευθείας ανάθεση». Τι ακριβώς εννοείτε; Ότι στο συγκεκριμένο βρήκαμε ένα γνωστό, μία εταιρεία και της είπαμε: «Κάνε διαφήμιση στο CNN, κάνε διαφήμιση στο TV5, κάνε στο EUROSPORT την ώρα που γινόταν το Μουντιάλ»; Δηλαδή τι είναι απευθείας ανάθεση; 
      ΧΡΗΣΤΟΣ ΠΡΩΤΟΠΑΠΑΣ: Για τα ελληνικά μέσα να μας πείτε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριοι συνάδελφοι, με συγχωρείτε πάρα πολύ.
      ΧΡΗΣΤΟΣ ΠΡΩΤΟΠΑΠΑΣ: Μπορώ να κάνω μία παρέμβαση;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, θα με αφήσετε να απαντήσω. 
      ΧΡΗΣΤΟΣ ΠΡΩΤΟΠΑΠΑΣ: …(Δεν ακούστηκε)
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, με συγχωρείτε, το χαρτί είναι για τα ευρωπαϊκά. Θα απαντήσω και για τα ελληνικά μέσα.
      Πρώτα, θα σας απαντήσω για το εξωτερικό. Αν κάναμε ένα διαγωνισμό -όπως υπάρχουν διαγωνισμοί έτοιμοι, τους οποίους βρήκα- και είναι άγονος, για τις δύο ομάδες χωρών, τις λεγόμενες έξι και επτά –σας τα έχω στείλει όλα αυτά- ξέρετε τι θα μας λέγατε; Θα λέγατε: Γιατί δώσατε σε μία εταιρεία και δεν πήρατε κατευθείαν το CNN να κάνετε τη διαπραγμάτευση, όπως την κάνουν τα γραφεία του Ε.Ο.Τ. και όπως γενικά το κάνουμε; Πράγματι με την απευθείας διαπραγμάτευση δεν πληρώνουμε διαφημιστική εταιρεία, κύριοι συνάδελφοι. Πάνε κατευθείαν οι υπηρεσίες του Ε.Ο.Τ. εκεί που κρίνουμε, βάσει σχεδιασμού, ότι πρέπει να είμαστε.
      Μπήκαμε στο YAHOO. Ξέρετε τι γινόταν. Κατά τη διάρκεια του Μουντιάλ, όποιος έμπαινε για να δει για το Μουντιάλ, έβγαινε η Ελλάδα πρώτη στην οθόνη του, έβγαινε η ελληνική σημαία και έβγαινε η διαφήμιση για την Ελλάδα. Ξέρετε κάτι; Όλα αυτά μαζί κοστίζουν πολύ λιγότερο από το αν έχουν δοθεί μέσω διαφημιστικής εταιρείας. Η διαδικασία αυτή είναι πάρα πολύ δύσκολη για τους εργαζόμενους στον Ε.Ο.Τ.. Βρίσκεται εδώ η Γενική Διευθύντρια, η κ. Φραγκιαδάκη που τη γνωρίζουν οι ασχολούμενοι με τον τουρισμό, γιατί είναι πολλά χρόνια εκεί. Ξέρετε τι τραβάνε οι υπάλληλοι του Ε.Ο.Τ.; Και θέλω να τους ευχαριστήσω απ’ αυτό το Βήμα, διότι κάνουν αυτοί οι ίδιοι τις διαπραγματεύσεις και όχι μέσω τρίτων.
      Μιλάμε, λοιπόν, για εξοικονόμηση χρημάτων. Εγώ περίμενα σήμερα να πάρω ένα «μπράβο». Ας πάρω ένα «μπράβο». Ένα «μπράβο» περίμενα σήμερα για το ότι έγινε εξοικονόμηση με κανόνες απόλυτης διαφάνειας! 
      Και επειδή λέτε για τα ελληνικά μέσα, θα ήθελα να σας απαντήσω, κύριε Πρωτόπαπα. Η διαφήμιση η οποία έγινε κατά τη διάρκεια του Ιουλίου και του Αυγούστου -άρχισε στις 22 Ιουλίου και τελείωσε στις 14 Αυγούστου- αφορούσε την έννοια της «τουριστικής συνείδησης». Για να περάσει η «τουριστική συνείδηση» πήγε  μία καταχώριση σε όλες τις εφημερίδες γενικής κυκλοφορίας βάσει της κατάστασης που υπήρχε από προηγούμενα χρόνια. Δόθηκε από μία καταχώριση και σε όλες τις εφημερίδες της περιφέρειας, βάσει των επισήμων καταστάσεων που υπήρχαν. Μία διαφήμιση!
      Ως προς τα σποτ ξέρετε πολύ καλά ότι δεν υπήρχαν τηλεοπτικά σποτ φέτος για την περίοδο του καλοκαιριού. 
      ΧΡΗΣΤΟΣ ΠΡΩΤΟΠΑΠΑΣ: Ραδιοφωνικά υπήρχαν. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ναι, ραδιοφωνικά υπήρχαν και νομίζω ότι ήταν για όλα τα ραδιόφωνα. 
      ΧΡΗΣΤΟΣ ΠΡΩΤΟΠΑΠΑΣ: Ναι, αλλά ανεξέλεγκτος αριθμός. Γιατί έγινε χωρίς διαγωνισμό; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Δεν ήταν ανεξέλεγκτος ο αριθμός. Και δεν ήταν ανεξέλεγκτος ο διαγωνισμός.
      Κύριε συνάδελφε, κατ’ αρχήν –και πρέπει να το ξέρετε αυτό- ήταν από τέσσερα-πέντε τα σποτ που βγήκαν απολύτως νόμιμα. Ξέρετε ότι ισχύει ένα ειδικό καθεστώς στον ΕΟΤ, το γνωρίζετε πάρα πολύ καλά. Εκείνη τη χρονική στιγμή βγήκαν ελάχιστα σποτ -και ορθώς βγήκαν- και διανεμήθηκαν ανάλογα σε όλους τους ραδιοφωνικούς σταθμούς. Σε όλους τους ραδιοφωνικούς σταθμούς!  Ουδείς απεκλείσθη και το ξέρετε πολύ καλά. 
      Αναφερθήκατε στους διαγωνισμούς, αλλά αυτό που θέλω να απαντήσω και να πω είναι ότι η διαφήμιση η οποία έγινε …
      ΠΡΟΕΔΡΕΥΩΝ (Ιωάννης Τραγάκης): Κυρία Υπουργέ, θα σας δώσω το χρόνο σας –θα τον κρατήσω από τη δευτερολογία σας βέβαια- αλλά θα κάνουμε μία μικρή διακοπή για ένα λεπτό, γιατί θέλω να κάνω μια ανακοίνωση προς το Σώμα. 
      Έχω την τιμή να ανακοινώσω στο Σώμα ότι από τα άνω δυτικά θεωρεία πενήντα νέοι δημοσιογράφοι από χώρες της Μεσογείου, της Μέσης Ανατολής, του Καυκάσου και από χώρες της Ευρωπαϊκής Ένωσης και των Η.Π.Α., στο πλαίσιο του εκπαιδευτικού προγράμματος «ΕΥΡΩΜΕΣΟΓΕΙΑΚΟ ΙΝΣΤΙΤΟΥΤΟ ΔΗΜΟΣΙΟΓΡΑΦΙΑΣ», παρακολουθούν τη συνεδρίασή μας.
      Τους καλωσορίζουμε και τους καλημερίζουμε!
      (Χειροκροτήματα από όλες τις πτέρυγες της Βουλής)
      Ορίστε, κυρία Υπουργέ, συνεχίστε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μια κουβέντα μόνο θα πω: Δυόμισι χρόνια τώρα η εικόνα του ελληνικού τουρισμού έχει αλλάξει, κύριοι συνάδελφοι, είτε το παραδεχόμαστε είτε όχι.
      Δυόμισι χρόνια, η εξωστρέφεια του ελληνικού τουρισμού είναι γεγονός. Το είπαν κάποιοι συνάδελφοι, έχουμε καλύτερη παρουσία. Δεν θα την έλεγα καλύτερη, έχουμε μια εξαιρετική παρουσία στο εξωτερικό. Η Ελλάδα είναι παρούσα. Είναι η εικόνα της Ελλάδας. Τη μεταολυμπιακή φήμη της Ελλάδας, την εισπράττουμε. Την ολυμπιακή κληρονομιά την αξιοποιούμε. 
      Θα πάμε και φέτος στις μεγαλύτερες εκθέσεις του κόσμου. Είπατε ότι δεν έγιναν διαγωνισμοί το 2004 κ.λπ.. Δεν είναι έτσι, δεν είναι αλήθεια αυτό. Διότι και εγώ που ζήτησα τα στοιχεία, είδα ότι και διαγωνισμοί έγιναν με απόλυτη διαφάνεια -και το 2004 και το 2005 και το 2006- και η Ελλάδα είχε ένα σχεδιασμό στα μεγαλύτερα μέσα, στις μεγαλύτερες εφημερίδες του εξωτερικού, στα μεγαλύτερα κανάλια του εξωτερικού και, κυρίως, είχε ένα στοχευμένο σχεδιασμό. 
      Σας το είπα και την άλλη φορά, κύριοι συνάδελφοι, ότι εγώ δεν είμαι υπέρ της διαφήμισης. Του να έχουμε ένα σποτ σε όλα τα κανάλια ή σε όλο τον κόσμο το ίδιο. Στο χρονικό διάστημα που βρίσκομαι σ’ αυτό το Υπουργείο, πιστεύω ότι το πιο σημαντικό είναι να στοχεύεις τις συγκεκριμένες αγορές και τις συγκεκριμένες ηλικίες. Και αυτό κάνουμε τώρα. 
      Είπατε όλοι ότι «Δεν θέλουμε το φθηνό τουρισμό». Ναι, βεβαίως, θέλουμε τον επισκέπτη που θα αφήσει το χρήμα, αυτό το είπατε πριν. Όμως, αυτό σημαίνει στόχευση και στρατηγική. Και προς αυτήν την κατεύθυνση κινούμεθα: Συγκεκριμένες ομάδες, συγκεκριμένες χώρες, αυτό που λέμε «target groups». Για να μπορέσουμε πραγματικά να προσελκύσουμε και να πάρουμε ένα πολύ μεγάλο κομμάτι της πίτας. 
      Ήταν εδώ χθες ο Πρόεδρος της TUI, ιδιαίτερα αισιόδοξος για την Ελλάδα και ιδιαίτερα ανοικτός –θα έλεγα- για την Ελλάδα. Λέτε μέσα στην επερώτησή σας –ίσως θα τα πω στη δευτερολογία μου- ότι σήμερα η χώρα μας, όπως λέει το Παγκόσμιο Συμβούλιο Τουρισμού, αξιοποιεί μόνο το 15% των δυνατοτήτων της στον τουρισμό. 
      Κυρία και κύριοι συνάδελφοι, εν τέλει συμφωνούμε σε όλα. Εν τέλει συμφωνούμε σ’ ένα πράγμα και γι’ αυτό εργαζόμαστε. Είπατε πολύ σωστά ότι δεν είναι τομέας για αντιπαραθέσεις ο τουρισμός. Διότι τι θέλουμε κι εσείς κι εμείς και όλοι και τι θέλει και όλος ο ελληνικός λαός; Όταν η χώρα μας είναι στη 15η θέση, αξιοποιώντας μόνο το 15% των δυνατοτήτων της; Αυτό σημαίνει ότι όταν αξιοποιήσουμε τις δυνατότητες της χώρας μας –και αυτός είναι ο στόχος μας- η χώρα μας μπορεί να είναι –και θα είναι- στους πέντε πρώτους προορισμούς! Και για να είναι η χώρα μας στους πέντε πρώτους δημοφιλέστερους προορισμούς, σημαίνει ότι όλοι μαζί πρέπει να εργαστούμε. 
      Επειδή μου κάνατε κριτική και χθες για το Εθνικό Συμβούλιο του Τουρισμού, γιατί βάζουμε άλλους δέκα –με αιχμές για το ποιους βάζουμε- θέλω κι εδώ να τονίσω ότι από τα δέκα επιπλέον άτομα που βάζουμε, οι πέντε θα είναι –όπως θα ζητήσουμε- εκπρόσωποι των κομμάτων και οι άλλοι πέντε θα είναι εκπρόσωποι κάποιων οργανώσεων, κάποιων σύνδεσμων, κάποιων ομοσπονδιών που είχαν παραληφθεί την άλλη φορά. 
      Κύριοι συνάδελφοι, σ' αυτόν τον αγώνα είμαστε μαζί. Εγώ αντιλαμβάνομαι απολύτως. Σε μια επερώτηση δεν περίμενα ωσαννά από την Αντιπολίτευση. Παρ’ όλα αυτά, πρέπει να σας ευχαριστήσω γι’ άλλη μια φορά, γιατί σε πάρα πολλές συζητήσεις που έχουμε κάνει είτε είναι ερωτήσεις είτε είναι νομοσχέδιο, τις  θετικές σας θέσεις και απόψεις και συμβουλές –μπορώ να πω- ή και πολλές επισημάνσεις, να ξέρετε ότι και τις κρατούμε και θα τις δείτε και κάποια στιγμή σε νομοθετήματα, διότι όλοι ένα στόχο έχουμε και όλοι μαζί στο ίδιο καράβι είμαστε για την επιτυχία του ελληνικού τουρισμού. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία Υπουργέ και βεβαίως θα κρατηθεί ο χρόνος από τη δευτερολογία. 
      Ο Κοινοβουλευτικός Εκπρόσωπος του Πανελλήνιου Σοσιαλιστικού Κινήματος κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, κυρία Υπουργέ, αυτή η συζήτηση περί στοιχείων και δεικτών για την πορεία του τουρισμού, κατά βάση δεν μας τιμά, από τη στιγμή που θέλουμε να θεωρούμαστε ως μία από τις υπερδυνάμεις στο χώρο του τουρισμού. Επιτέλους, δεν θα πρέπει να «ανακαλύπτουμε τον τροχό». 
     Και για να αποδείξω την καλή θέληση της Αντιπολιτεύσεως, θα ήθελα να πω ότι είμαστε έτοιμοι να συνεργαστούμε για να εφαρμοσθεί εκείνο το λογισμικό, που ήδη είναι έτοιμο. Επαναλαμβάνω δεν «ανακαλύπτουμε εμείς τον τροχό» –το Ινστιτούτο Οικονομικών Προβλέψεων της Οξφόρδης το έχει έτοιμο- για την παρακολούθηση των «δορυφόρων» λογαριασμών. Θα πρέπει, λοιπόν, αυτό να προσαρμοστεί στα δεδομένα της χώρας μας, για να μιλούμε πάνω σε δείκτες, εγγυημένα, για να παρακολουθούμε την πορεία του τουρισμού και όχι για να πυροβολούμε νούμερα. Γιατί μπορεί να λέτε ότι αυξήθηκε ο τουρισμός –οι αφίξεις- κατά 8% με 10%, όμως οφείλω να σας πω ότι υπάρχει και το θέμα των διανυκτερεύσεων και το θέμα των «all inclusive» και το θέμα των διακοπών των Ελλήνων που μειώθηκαν κατά 48%. 
     Το 48% των Ελλήνων δεν κάνει τουρισμό. Έχει μειωθεί ο εσωτερικός τουρισμός, που είναι πηγή που σταθεροποιεί, αν θέλετε, τις τουριστικές επιχειρήσεις. Τις κρατάει εν ζωή κατά το χρονικό διάστημα της νεκρής περιόδου. Γιατί έχουμε εποχικότητα στον τουρισμό μας και γιατί ο τουρισμός μας είναι μόνο για τους τρεις μήνες του καλοκαιριού; Ήλιος, θάλασσα και ο «πολιτισμός» εντός εισαγωγικών, σε μία χώρα μάλιστα που μόλις τελείωσε με επιτυχία τους Ολυμπιακούς Αγώνες, το «Αθήνα 2004».
     Άρα, μπορούμε κάλλιστα να βρούμε εκείνα τα στοιχεία των δεικτών που μας δίνουν το δικαίωμα να βλέπουμε την πορεία του τουρισμού, να αξιοποιούμε ή να διορθώνουμε εκεί που πρέπει να διορθώσουμε.
     Εγώ θα σας πω το εξής: Τον Ιανουάριο-Ιούλιο του 2006 είχαμε 3.392 εκατομμύρια έσοδα, έτσι λέει η Τράπεζα της Ελλάδος. Τον Ιανουάριο-Ιούλιο του 2005 είχαμε 3.293 εκατομμύρια ευρώ. Δηλαδή, είχαμε μία αύξηση της τάξης των 99.000.000 ευρώ. Αυτό είναι ένα 3%. Αν διαιρέσεις, δηλαδή, το 3% με την αύξηση 8% βλέπεις ότι κατά βάση μειώθηκε ο τουρισμός που φέρνει έσοδα στη χώρα. Πάμε σε τουρισμό δεύτερης και τρίτης ποιότητας. 
     Όσο δε για τα νούμερα που λέτε, ότι δηλαδή μας έρχονται από την Αμερική κατά 400%, σας εξήγησα ότι η στατιστική είναι η διαστροφή της πολιτικής. Διότι αν π.χ. έχεις πενήντα επισκέπτες από την Ινδία και οι πενήντα επισκέπτες διπλασιάζονται και γίνονται εκατό, στο νούμερο των δεκαπέντε εκατομμυρίων τουριστών που έχουμε, οι εκατό τουρίστες δεν σημαίνουν τίποτα. Μπορεί να σημαίνει ως ποσοστό ότι η αύξηση από μία χώρα π.χ. Ινδία είναι 100% ή 200%, αλλά κατά βάση αυτό επηρεάζει ελάχιστα το κεντρικό μέγεθος του τουρισμού. Πάντως όπως και να έχει το ζήτημα, το ελληνικό τουριστικό μοντέλο υστερεί. 
     Ήσασταν στην παρουσίαση της De loit που παρουσίασε για τον παγκόσμιο τουρισμό τα αποτελέσματα από τον κλάδο της «Φιλοξενία και αναψυχή». Θα σας πω μόνο ένα δείκτη: Αυτόν το δείκτη στον οποίο έχουν επικεντρωθεί. Κατά 3% αυξήθηκε η επισκεψιμότητα των ξένων τουριστών στην Ελλάδα τα τελευταία πέντε χρόνια. 
     Είπε η Υπουργός ότι από τα πέντε χρόνια, τα δύο είμαστε εμείς και τα τρία ήσασταν εσείς του ΠΑ.ΣΟ.Κ.. Ναι, αλλά εσείς είσαστε τα δύο χρόνια που έχουν τελεστεί οι Ολυμπιακοί Αγώνες και άρα, εκεί περιμένουμε να αυξηθεί η επισκεψιμότητα. 
     Και επειδή δεν ομιλούμε σε ειδικούς και κάποιοι που μας ακούν δεν είναι ειδικοί, τι σημαίνει επισκεψιμότητα;
    Επισκεψιμότητα, αγαπητοί συνάδελφοι, είναι όταν πας σε μία χώρα και ρωτάς «πόσοι θέλετε να έρθετε στην Ελλάδα;». Αυτοί που έχουν επισκεφτεί την Ελλάδα δεν μετριούνται μέσα στο δείκτη της επισκεψιμότητας. Οι νέοι που θέλουν να έρθουν στην Ελλάδα γιατί την άκουσαν, αυτοί μετρούν στο δείκτη της επισκεψιμότητας. 
    Άρα, λοιπόν, απ’ αυτούς που δεν έχουν επισκεφτεί την Ελλάδα, αυτοί που θέλουν να έρθουν στην Ελλάδα είναι μόνο το 3%. Ξέρετε πόσο είναι στην Τουρκία; Στην Τουρκία είναι 210%. Στην Ισπανία έχουν 150% επισκεψιμότητα. Δηλαδή πας στον Εγγλέζο που δεν έχει επισκεφτεί την Ισπανία, ρωτάς «πόσοι από τους Εγγλέζους θέλετε να έρθετε στην Ισπανία» και οι Εγγλέζοι απαντούν ότι θέλουν πολλαπλάσιοι να πάνε στην Ισπανία απ’ ό,τι στην Ελλάδα, που έχουμε δείκτη 3%. Και η Τουρκία έχει και τα προβλήματά της με τις βόμβες που σκάνε ανεξέλεγκτα. Η Αίγυπτος παρά το Πόρτ Σάιτ με τις εκρήξεις έχει 12% επισκεψιμότητα. Γι’ αυτό θα πρέπει να βλέπουμε τους δείκτες ποιοτικά και όχι να λέμε απλώς ότι έχουμε 8% αύξηση. Τι σημαίνει 8% αύξηση; 
    Γι’ αυτό ακριβώς και το Παγκόσμιο Συμβούλιο Τουρισμού και Ταξιδίων μάς έχει από απόψεως προβλέψεων ανάπτυξης για τα επόμενα δέκα χρόνια στην 141η θέση. Μας έχει εκεί, γιατί η επισκεψιμότητα είναι χαμηλή και μάλιστα είμαστε η χώρα που διοργάνωσε τους Ολυμπιακούς Αγώνες. 
    Γιατί συμβαίνει αυτό; Γιατί παρ’ όλο που διοργανώσαμε τους Ολυμπιακούς Αγώνες δεν υπήρχε marketing plan να αξιοποιήσουμε αυτό το γεγονός. Θα κάναμε marketing plan πριν από τους Ολυμπιακούς Αγώνες; 
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Ε, βέβαια. 
    ΠΑΝΑΓΙΩΤΗΣ ΣΓΟΥΡΙΔΗΣ: Σας πληροφορώ, κυρία Υπουργέ, ότι το χρονικό διάστημα 2000-2004 ήταν αρνητικό για την Ελλάδα και οι επισκέπτες που έρχονται στους Ολυμπιακούς Αγώνες είναι επισκέπτες ειδικού τουρισμού. Ο οικογενειάρχης με τα παιδιά του δεν έρχεται στη χώρα που διοργανώνει τους Ολυμπιακούς Αγώνες την ημερομηνία διοργάνωσης των Ολυμπιακών Αγώνων. Έρχεται ένα ειδικό κοινό που παρακολουθεί αυτά τα αθλητικά γεγονότα. Έτσι πρέπει να τα μελετούμε τα πράγματα και έτσι πρέπει να τα βλέπουμε. 
    Καθυστερήσατε σ’ αυτό το marketing plan και τελικά το αναθέσατε –καλώς, μέσα από διαγωνισμό- στην κοινοπραξία του Μπόρντας, όπως επίσης του κ. Μαύρου, της «Spot Tomson» και της «MRB». Καλώς, εγώ δεν λέω όχι, αλλά δεν μπορούμε να κάνουμε συνειρμούς περί διαπλοκής; Ο κ. Μαύρος με τη «Spot Tomson» δεν είναι ο διαφημιστής της Νέας Δημοκρατίας και η «MRB» η εταιρεία, η οποία έχει τις δημοσκοπήσεις; Ο διαγωνισμός ήταν καθαρός και μάλιστα ο Μπόρντας είναι από τους καλύτερους, εάν θέλετε, στο είδος. 
    Και γι’ αυτό σας εγκαλώ. Ο Σ.Ε.Τ.Ε., το Δεκέμβριο του 2004, δηλαδή, από τους Ολυμπιακούς Αγώνες και μετά, ανέθεσε στο Μπόρντας να κάνει μια πρόταση σχεδίου μάρκετινγκ για τον ελληνικό τουρισμό που έλεγε «τώρα ή ποτέ». Τριακόσια εκατομμύρια ευρώ πρέπει να επενδύσει ο ελληνικός τουρισμός στο διάστημα 2004-2007 σε οργανωτικές δομές και επιχειρησιακές δράσεις marketing, προκειμένου να κεφαλαιοποιήσει την υπεραξία των Ολυμπιακών Αγώνων. Σας εγκαλώ. Δεν θα μπορούσατε να έχετε ένα προσχέδιο μάρκετινγκ, ώστε να μην αναθέτετε τη διαφήμιση της χώρας, χωρίς στόχευση και οπουδήποτε αλλού; 
    Στοχευμένη διαφήμιση σημαίνει ότι έχω ένα σκοπό και στοχεύω πού θα οδηγήσω τη διαφήμιση για να μπορέσω να έχω τη μεγιστοποίηση των αποτελεσμάτων. Ποια είναι η στοχευμένη διαφήμιση που κάνετε; Μοιράσατε πάνω από 160.000.000 ευρώ, χρήματα τα οποία σας εξασφάλισε η προηγούμενη κυβέρνηση, έξω και πέρα, εάν θέλετε, από τον προϋπολογισμό και τον έλεγχο του κ. Αλογοσκούφη, μέσα από την αποκρατικοποίηση του καζίνο που λέγατε, όταν εμείς κάναμε την αποκρατικοποίηση αυτή, ότι πουλάμε τα ασημικά της οικογένειας. Αυτός ο αυτοτελής πόρος σπαταλιέται από εσάς σε διαφήμιση χωρίς στόχο, αστόχευτη. Γι’ αυτό ακριβώς βρισκόμαστε εκεί. 
    Από πού και ως πού οι γιγαντοαφίσες δίνονται μόνο σε μια εταιρεία;
      Από πού έως πού δίνονται μόνο σε έναν καναλάρχη αυτά τα καροτσάκια, τα οποία σπρώχνουμε στο αεροδρόμιο; Από έως πού; Με ποιον διαγωνισμό; Γιατί τα πήρε ένας; Μήπως υπήρχε κάποιος άλλος λόγος; Γιατί τα πήρε μία εταιρεία; Γιατί δεν έγινε διαγωνισμός; Ξέρετε γιατί γίνονται οι διαγωνισμοί; Για να καταλάβετε, εγώ δεν αμφισβητώ την εντιμότητα της κ. Φραγκιαδάκη, αλλά εγώ αυτήν την εντιμότητα της κ. Φραγκιαδάκη θέλω να την προστατέψω. Διότι, όταν γίνεται ο διαγωνισμός, υπάρχει συγκεκριμένο ποσό, το οποίο παίρνει κάποιος και είναι διαφανές. Διαγωνίστηκαν δέκα, πήρε κάποιος την προώθηση της διαφήμισης ως εταιρεία, για να τη δώσει στα ξένα ή στα ελληνικά Μέσα Μαζικής Ενημέρωσης. Αυτό σημαίνει το ότι βγήκε μέσα από διαγωνισμό. Εγώ πώς ξέρω ότι δεν θα έρθει ένας κακόπιστος για να πει: «Κυρία Φραγκιαδάκη, εσείς δώσατε 136.000 ευρώ στην τάδε εταιρεία για να κάνει το σποτ. Πόσα πήρατε κάτω από το τραπέζι;». 
      Σας λέω, λοιπόν, ότι για να προστατεύσεις το κύρος ενός ανθρώπου, θα πρέπει να το κάνεις με διαφανείς διαδικασίες. Διότι το τι υπάρχει στο μυαλό του καθένα έξω, που μας ακούει, είναι άλλο πράγμα. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μα, εσείς αμφισβητήσατε το διαγωνισμό που έκανε ο Μπορντάς. Αποφασίστε. 
      ΠΑΝΑΓΙΩΤΗΣ ΣΓΟΥΡΙΔΗΣ: Σας εξηγώ γιατί γίνονται οι διαγωνισμοί. Μπορεί οι διαγωνισμοί πολλές φορές να είναι και εις βάρος του δημοσίου. Έχει δικαίωμα το δημόσιο να πει ότι εγώ το θεωρώ άκυρο και ξαναπροβαίνω σε διαγωνισμό. Την τρίτη φορά κάνεις ανάθεση, όταν και ο τρίτος διαγωνισμός καταστεί άκυρος και όχι να βγεις με το πρώτο και να δίνεις τη διαφήμιση εδώ και εκεί. Πώς προστατεύετε την κ. Φραγκιαδάκη; Εγώ σας λέγω ότι είναι ακέραια και τίμια. Πώς δεν θα σκεφθεί ο καθένας εδώ μέσα, όταν έδωσε στον τάδε ή τον τάδε, πόσα πήρε κάτω από το τραπέζι; Ποιος το εξασφαλίζει αυτό; Γι’ αυτό γίνονται οι διαγωνισμοί. Σας το εξηγώ –και το εξηγώ στην Αίθουσα αυτή- με πλήρη καθαρότητα και εντιμότητα. Η προστασία βγαίνει μόνο μέσα από τους διαγωνισμούς, όχι από αναθέσεις. Η ανάθεση υποκρύπτει οποιαδήποτε κακόβουλη σκέψη. Μπορεί να είναι καθαρή ανάθεση, αλλά υποκρύπτει κακόβουλη σκέψη σε όλους τους άλλους. 
      Για να μην έχετε αστόχευτη διαφήμιση, θα μπορούσατε να πείτε στον κ. Μπορντάς να σας κάνει ένα προσχέδιο πάνω σε μάρκετινγκ και βάσει αυτού να προχωράτε. Θα του δίνατε 300.000 ευρώ. Εσείς ξοδέψατε 160.000.000 ευρώ στη διαφήμιση. Και μη μου πείτε για το θέμα αυτό για ανάθεση, γιατί 1.000.000 ευρώ το χρόνο είναι που αναθέσατε τη λογιστική επεξεργασία των στοιχείων στην «PRICEWATERHOUSE» της Ε.Τ.Α.. Κατευθείαν σε ανάθεση. Πέρασε από τμήμα του Νομικού Συμβουλίου του Κράτους με 4-5, που θα έπρεπε με το 4-5 να πάει στην ολομέλεια του Νομικού Συμβουλίου του Κράτους και όχι να περάσει από τμήμα. Ξέρετε ότι τέσσερις και ο νομικός σας σύμβουλος του Υπουργείου είπαν όχι στην υπογραφή αυτής της σύμβασης; Εσείς την κρατάτε έτσι. Εάν δεν είναι αυτό σκάνδαλο, τότε τι είναι σκάνδαλο; Ποιος είναι ο κουμπάρος; 
      Έρχεστε τώρα και μιλάτε για την αμαρτωλή Ε.Τ.Α.. Η αμαρτωλή Ε.Τ.Α. του ΠΑ.ΣΟ.Κ., κυρία Υπουργέ, παρέλαβε έναν κύκλο εργασιών το 1998, 50.000.000 ευρώ. Το 2002 τα έκανε 140.000.000 ευρώ και το 2003, 130.000.000 ευρώ. Τα κέρδη προ φόρων το 1998 ήταν 1.000.000 ευρώ, το 2002 ήταν 43.000.000 ευρώ και το 2003 32.000.000 ευρώ. Τα δικαιώματα που πήρε ο Ε.Ο.Τ. από αυτά ήταν 4.500.000 το 1998, 24.000.000 το 2002 και 28.000.000 το 2003. Έτσι, ενισχύθηκε ο ελληνικός τουρισμός από την «αμαρτωλή» Ε.Τ.Α. του ΠΑ.ΣΟ.Κ.. 
      Ακούστε, λοιπόν, τα δικά σας αποτελέσματα. Εσείς σ’ αυτήν την Ε.Τ.Α., την οποία παραλάβατε, δεν βγάλατε ούτε ένα διαγωνισμό. Απλώς και μόνο όλους τους διαγωνισμούς που είχε καθορίσει η προηγούμενη Κυβέρνηση, πάνω σ’ αυτούς τους διαγωνισμούς εσείς εξαγγείλατε και ξαναεξαγγείλατε.
      Επί δύο χρόνια ανακοινώνετε το πρόγραμμα διαγωνισμών της «αμαρτωλής» περιόδου της Ε.Τ.Α. και ούτε ένας διαγωνισμός δεν έχει ξεκινήσει. Είναι τα έξι περίφημα έργα που ο κύριος Πρωθυπουργός κατόπιν συναντήσεως με επιχειρηματίες εξήγγειλε από το Μαξίμου.
      Διαρκείς αλλαγές στους προϊσταμένους των καζίνο στα χιονοδρομικά κέντρα και μαρίνες οδήγησαν στη ραγδαία επιδείνωση και χάθηκαν επενδυτικά έσοδα. Το γκολφ της Ρόδου. Η ανάδοχος, η διεθνής κοινοπραξία, την οποία εσείς παινέσατε, η «TUI», μένει έτσι. Και αν λέτε, ότι είχε προβλήματα η Ε.Τ.Α. -στο νομοσχέδιο του ιαματικού τουρισμού που αναφερθήκατε προηγουμένως λέτε ότι τα διορθώνετε- εγώ θα σας πω, ότι δυο παράγραφοι μόνο έχουν να κάνουν με το Αφάντο Ρόδου και τη μαρίνα του Σταδίου Ειρήνης και Φιλίας. Έπρεπε να περιμένετε τριάντα μήνες, δυόμισι χρόνια, για να μπορέσετε να τα ξεμπλοκάρετε; Δεν μπορούσατε να κατεβάσετε μια τροπολογία; Γι’ αυτό σας εγκαλούμε,  κυρία Υπουργέ. Και όχι εσάς, τη συνέχεια του Υπουργείου σας. Επί δυόμισι χρόνια περιμένατε;
      Είπατε δε, ότι αυτή η Ε.Τ.Α. είχε συμβάσεις, οι οποίες είχαν προβλήματα. Θα σας πω για τις συμβάσεις που είχαν προβλήματα. Μάλιστα ο κ. Ζαχαρόπουλος είχε πει για πεντακόσιες δικαστικές εκκρεμότητες από λάθη της προηγούμενης διοίκησης επί ΠΑ.ΣΟ.Κ.. Ουσιαστικά όταν ρωτήσαμε, απαντήσατε ότι είναι δώδεκα αγωγές μισθωτών, ενώ οι υπόλοιπες από τις πεντακόσιες αφορούν συνήθεις δικαστικές εκκρεμότητες, εργασιακές διαφορές και αμφισβητήσεις ιδιοκτησιακού χαρακτήρα που συνιαντώνται συχνά σε εταιρείες και κυρίως σ’ αυτές που διαχειρίζονται ακίνητα. Από τις πεντακόσιες, φτάσαμε στις δώδεκα. Ε, λοιπόν, ακούστε γι’ αυτές τις δώδεκα ποιες είναι και ποιος ευθύνεται για την καθυστέρηση. 
      Λαγονήσι. Η καθυστέρηση έκδοσης οικοδομικής αδείας οφείλεται στον κ. Κουρή, Νομάρχη της Ανατολικής Αττικής, μέλος της Νέας Δημοκρατίας. Επίσης καθυστέρησε η έγκριση δύο χρόνια των υποβληθέντων από την Ε.Τ.Α μελετών, πάλι στον κ. Κουρή.
       Ναύπλιο. Καθυστέρηση έκδοσης των σχετικών αδειών από το Υπουργείο Πολιτισμού, όπου μέχρι πρότινος ήσασταν Αναπληρωτής Υπουργός και άρνηση του δημάρχου της Νέας Δημοκρατίας, να άρει το χαρακτήρα, προς απαλλοτρίωση έκτασης, παρά την παρέλευση εικοσαετίας από την σχετική πράξη.
       Μαρίνα Φλοίσβου. Προσφυγή του δημάρχου Νέας Δημοκρατίας, κατά των έργων αναβάθμισης της μαρίνας, παρά το γεγονός ότι έχει χωροθετηθεί  με νόμο.
       Στολίδια της Άμμου: Διετής καθυστέρηση από το Υπουργείο Οικονομικών να εκδώσει τις άδειες, τις οποίες τελικά εξέδωσε. Ποιος είναι στο Υπουργείο Οικονομικών; Κανένας Υπουργός του ΠΑ.ΣΟ.Κ.;
       Ακτή Βουλιαγμένης. Καθυστέρηση της σημερινής διοίκησης της Ε.Τ.Α.. να παραδώσει έκταση, μετά τους Ολυμπιακούς Αγώνες. Ε, λοιπόν, γι’ αυτά ομιλούν ότι υπήρχαν νομικά προβλήματα και κωλύματα και δεν προχώρησε η Ε.Τ.Α Η Ε.Τ.Α. είναι κολλημένη, γιατί είναι κολλημένα τα μυαλά αυτών που δυστυχώς τη διοικούν. Αλλάζετε το διοικητικό της συμβούλιο, γιατί δεν αλλάζετε το Διευθύνοντα Σύμβουλο της Ε.Τ.Α.;
      ΠΡΟΕΔΡΕΥΩΝ (Ιωάννης Τραγάκης): Θα ολοκληρώσετε μ’ αυτό, κύριε συνάδελφε;
      ΠΑΝΑΓΙΩΤΗΣ ΣΓΟΥΡΙΔΗΣ: Θα ολοκληρώσω, αν μου κρατήσετε το χρόνο.
      ΠΡΟΕΔΡΕΥΩΝ (Ιωάννης Τραγάκης): Βεβαίως, σας κρατώ από τη δευτερολογία σας.
      ΠΑΝΑΓΙΩΤΗΣ ΣΓΟΥΡΙΔΗΣ: Ακούστε με, κυρία  Υπουργέ, διότι θα βρεθείτε, αν συνεχίσετε, προ εκπλήξεως στο ζήτημα αυτό.
      Προχθές έδιωξαν τον Τεχνικό Διευθυντή, τον κ. Δανιηλίδη, γιατί δεν υπέγραφε απευθείας ανάθεση για την πλαζ Βουλιαγμένης 270.000 ευρώ. Δεν την υπέγραψε και τον έδιωξαν από την εταιρεία. Και υπέγραψε κατόπιν την ίδια τη ανάθεση, ο κ. Θεοδωρίδης. Ε, όταν ασχολείται η Ε.Τ.Α. μ’ αυτά τα πράγματα, δεν μπορεί να πάει μπροστά.
      Και έρχομαι στο θέμα των επενδύσεων.
      ΠΡΟΕΔΡΕΥΩΝ (Ιωάννης Τραγάκης): Δεν θα μείνει χρόνος για τη δευτερολογία.
      ΠΑΝΑΓΙΩΤΗΣ ΣΓΟΥΡΙΔΗΣ: Ακούστε με. Πείτε μου μία επένδυση μεγάλη που προσέθεσε ξενοδοχειακές κλίνες στη χώρα, επί περιόδου δικής σας. Εγώ θα σας πω ότι αυτό το κακό ΠΑ.ΣΟ.Κ. στον τουρισμό, προσέθεσε μέσα σε χρονικό διάστημα δύο ετών πέντε χιλιάδες κλίνες. Λαγονήσι, Hilton, Μεγάλη Βρετανία, Κυλλήνη, τα Grecotel. Πέντε χιλιάδες κλίνες!
      Πείτε μου εσείς σ’ αυτούς τους τριάντα μήνες πόσες νέες κλίνες έχετε προσθέσει; Θέλετε να σας τις πω εγώ; Γιατί στοιχεία δεν παίρνουμε. Το 1996 είχαμε πεντακόσιες σαράντα οκτώ χιλιάδες κλίνες εκ των οποίων εκατόν εξήντα χιλιάδες ήταν τεσσάρων και πέντε αστέρων. Το 2004 παραδώσαμε, σύμφωνα με τα στοιχεία του ξενοδοχειακού επιμελητηρίου, εξακόσιες εξήντα οκτώ χιλιάδες κλίνες, εκ των οποίων οι διακόσιες είκοσι χιλιάδες ήταν τεσσάρων και πέντε αστέρων. Στη δική σας περίοδο η αύξηση ήταν μόνο δεκατέσσερις χιλιάδες κλίνες. Αυτή ήταν η αύξηση η οποία εδόθη.
      ΠΡΟΕΔΡΕΥΩΝ (Ιωάννης Τραγάκης): Αφήστε και κάτι για τη δευτερολογία σας, κύριε Σγουρίδη. ΄Εχετε υπερέβη ήδη κατά έξι λεπτά το χρόνο σας. Τελειώστε, παρακαλώ.
      ΠΑΝΑΓΙΩΤΗΣ ΣΓΟΥΡΙΔΗΣ: Θα κλείσω, λέγοντάς σας τα εξής: Ζήτησα με επερώτησή μου να μου πείτε ποιες νέες επενδύσεις έχουν γίνει από τον αναπτυξιακό νόμο. Μου απαντήσατε ότι αυτά τα ξέρει το Υπουργείο Εθνικής Οικονομίας. ‘Εκανα ερώτηση στο Υπουργείο Εθνικής Οικονομίας και δεν μου έδωσαν τα στοιχεία. Απλώς ανακοινώνουν ότι τόσα χρήματα έχουν εγκρίνει και δεν ξέρουμε ποιες είναι οι επενδύσεις. Πολύ φοβάμαι ότι αυτή η αδιαφάνεια οδηγεί σ’ ένα κύκλωμα που ανακοινώνει το ποιος επενδυτής εδικαιώθη επένδυσης και –αν θέλετε- βοήθειας από τον αναπτυξιακό νόμο, υπογείως. Αυτό το κύκλωμα, αν δεν υπάρχει διαφάνεια όπου όλοι οι επενδυτές οι οποίοι δικαιώθηκαν και εντάχθηκαν στον αναπτυξιακό νόμο, φοβάμαι ότι  κάποιοι πουλάνε τα ονόματα σε τεχνικές εταιρείες. 
      Ο τουρισμός σαφώς μας ενώνει, γι’ αυτό σας κάνουμε την επερώτηση, γι’ αυτό σας υποδεικνύομαι τις αδυναμίες. Είναι ένα ζήτημα για το οποίο πρέπει να παλέψουμε όλοι μας, είναι η βαριά μας βιομηχανία, όμως θα πρέπει  σ’ αυτήν την  κατεύθυνση να δείτε αυτά που σας λέει η Αντιπολίτευση, να τα ακούσετε και θα πρέπει πάνω σ’ αυτά να δώσετε την προσοχή σας. Ειδάλλως, φοβάμαι πολύ ότι αστόχευτα θα βαδίσουμε τα επόμενα χρόνια.
      ΠΡΟΕΔΡΕΥΩΝ (Ιωάννης Τραγάκης): ΄Εχω την τιμή να ανακοινώσω στο Σώμα ότι τα Υπουργεία Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση του Μνημονίου Συμφωνίας για συνεργασία μεταξύ του Υπουργείου Εσωτερικών Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Επίβλεψης της Λαϊκής Δημοκρατίας της Κίνας».
      Παραπέμπεται στην αρμόδια Διαρκή Επιτροπή.
      Επίσης, θα ήθελα να διαβάσω προς το Σώμα την επιστολή που έστειλε ο κ. Αρσένης, κατ’ επιταγήν της εφαρμογής του άρθρου 57 παράγραφος 1 του Συντάγματος. Συγκεκριμένα: «Κυρία Πρόεδρε, με την παρούσα δηλώνω ότι δεν εμπίπτω στις διατάξεις της παραγράφου 1 του άρθρου 57 του Συντάγματος. Σε κάθε δε περίπτωση αποδέχομαι και επιλέγω την ιδιότητα του Βουλευτή, δηλώνοντας ότι δεν πρόκειται ν’ ασκήσω κανένα επάγγελμα». 
      (Στο σημείο αυτό κατατίθεται η ανωτέρω επιστολή η οποία έχει ως εξής:
      (Να μπει η σελ. 103)
      ΠΡΟΕΔΡΕΥΩΝ (Ιωάννης Τραγάκης): 	Ο Κοινοβουλευτικός Εκπρόσωπος της Νέας Δημοκρατίας, κ. Τασούλας, έχει το λόγο.
     ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, ομολογουμένως ήταν εξαιρετικά παράδοξη και αταίριαστη η αγόρευση του προλαλήσαντος κ. Σγουρίδη, εν σχέσει με το κλίμα, το περιεχόμενο και το προσανατολισμό της επερωτήσεως που μέχρι πριν να μιλήσει είχαμε –τολμώ να πω- απολαύσει σε αυτήν την Αίθουσα. 
     Η κυρία Υπουργός ζήτησε τον έλεγχο και παρά κάποιες υπερβολές είπε ότι είναι και καλοδεχούμενος και χρήσιμος και δεν διαχώρισε την απάντησή της σε περιόδους, σε επιθέσεις κατά της προηγούμενης κυβερνήσεως, ή σε διασπορά υπονοιών. Παρά ταύτα, ο κ. Σγουρίδης σήμερα εισήγαγε μια καινοφανή θεωρία, ότι, δηλαδή, εκείνοι οι οποίοι αναμιγνύονται σε συμβάσεις του δημόσιου τομέα θα πρέπει να αποδεικνύουν και προς τους κακόπιστους ότι είναι εντάξει. Ε, λοιπόν, σας πληροφορώ ότι με τους κακόπιστους δεν βγάζεις άκρη και αν εγώ υπεισέλθω στη θεωρία σας και γίνω κακόπιστος για εσάς, θα σας πω ότι ο λόγος για τον οποίο εκφράσατε υπόνοιες για το γεγονός ότι τη σύμβαση την πήρε κάποιος ο οποίος λέγεται Μαύρος και έχει μια εταιρεία η οποία κάνει διαφημίσεις, είναι διότι κακόπιστα θεωρώ ότι υποστηρίζατε κάποιον άλλον και στενοχωρηθήκατε που δεν πήρε τη σύμβαση.
      Και λέω αυτήν την κακοπιστία εν γνώσει μου, για να σας αποδείξω ότι δεν έχει τέλος αυτή η ιστορία, που παροτρύνατε τις υπηρεσίες να ακολουθήσουν. Ο σκοπός όλων αυτών των μεθοδεύσεων και όλων αυτών των διαδικασιών είναι η έντιμος αποτελεσματικότης, όχι η απρόσφορος διαρκής μάχη με την κακοπιστία, η οποία, αν υποκύψουμε, θα μας οδηγήσει σε μία παράλυση, για την οποία εν συνεχεία θα δικαιούστε να μας εγκαλέσετε. Δεν είναι δυνατόν εκεί όπου νομίζετε ότι τα πράγματα γίνονται εντάξει και με διαδικασίες, να μας κατηγορείτε για βραδύτητα και εκεί, όπου τηρούνται πάλι διαδικασίες, αλλά γίνονται πιο γρήγορα, να εγείρετε υπόνοιες διασπάθισης του δημοσίου χρήματος. Δεν γίνονται και τα δύο. Δε γίνεται να είμαστε εγκαλούμενοι και όταν καθυστερούμε και όταν γρηγορούμε. 
      Νομίζω, λοιπόν, ότι όλο αυτό το μήνυμα που έστειλε ο κ. Σγουρίδης σήμερα ήταν ακριβώς τι πρέπει να αποφεύγουμε και ως Αντιπολίτευση και ως Συμπολίτευση, όταν συζητάμε για τον τουρισμό. Και νομίζω πως το κυρίαρχο μήνυμα της γόνιμης συζήτησης, που προηγήθηκε, απορρέει από δύο αριθμούς, ότι, δηλαδή, η Ελλάδα αξιοποιεί μέχρι στιγμής μόνο το 15% των δυνατοτήτων που της παρέχει η τουριστική της ανάπτυξη και ότι τα προσεχή δεκαπέντε με είκοσι χρόνια παγκοσμίως ενάμισι δισεκατομμύριο πληθυσμού θα κάνει διακοπές σε άλλη χώρα από την πατρίδα του. 
      Έχουμε, λοιπόν, δύο σημαντικές προκλήσεις μπροστά μας, τις οποίες δεν παραγνωρίζει η Κυβέρνηση, την πρόκληση μίας διεθνούς κινητικότητος γύρω από το θέμα της αξιοποιήσεως του ελευθέρου χρόνου και την πρόκληση του γεγονότος ότι ως χώρα μέχρι σήμερα δεν έχουμε αξιοποιήσει τις δυνατότητες που μας παρέχει η ομορφιά της χώρας μας, το ενδιαφέρον που προκαλεί η χώρα μας και όλα εκείνα τα προτερήματα που διαθέτει. Πάνω σ’ αυτήν τη λογική βάση η Κυβέρνηση πράττει το σωστό, κάνει βήματα προς τη σωστή κατεύθυνση, αποκτά ένα στρατηγικό σχέδιο στο οποίο θα βρει συνεπίκουρο ένα διεθνή οίκο και διεθνείς προσωπικότητες που χειρίζονται τα τουριστικά θέματα. 
      Η Κυβέρνηση κάνει στοχευμένη διαφήμιση, γιατί απευθύνεται στο εξωτερικό σε ειδικές κατηγορίες ανθρώπων, που δεν αναζητούν μόνο να πάνε να περάσουν πέντε – έξι μέρες από τις διακοπές τους με ζέστη και θάλασσα, αλλά θέλουν και την πολιτιστική τους ενημέρωση, την άθλησή τους και το προσκύνημα σε θρησκευτικούς χώρους. Γίνεται, λοιπόν, στοχευμένη διαφήμιση, αλλά γίνεται και προς τον Έλληνα πολίτη, ο οποίος για πρώτη φορά νοιώθει ότι μέσω της διαφημίσεως γίνεται πρέσβης της χώρας του στα μάτια όλων των ξένων επισκεπτών και αναλαμβάνει την ευθύνη να διαφυλάξει τη σωστή εικόνα της χώρας του. Η στοχευμένη, λοιπόν, διαφήμιση είναι και προς το εξωτερικό και προς το εσωτερικό. 
      Και δεν υπάρχει θέμα παρατυπίας ή κατευθυνόμενης διαφημιστικής προπαγάνδας σε μέσα ενημερώσεως, τα οποία πρόσκεινται προς τη Νέα Δημοκρατία , προκειμένου να έχει καλή μεταχείριση. Αυτό δεν προκύπτει από τη μη καλή μεταχείριση που έχει. Θα σας πω, όμως, χαρακτηριστικά ένα παράδειγμα, γιατί έτυχε να ακούσω αυτήν την υπερβολή από τον κ. Πρωτόπαπα, ότι, δηλαδή, ειδικά στον περιφερειακό Τύπο γίνεται η διαφήμιση μέσω φιλικών προς τη Νέα Δημοκρατία  εφημερίδων. Επειδή πολιτεύομαι και εκπροσωπώ το Νομό Ιωαννίνων, θα σας πω ότι στο Νομό Ιωαννίνων η διαφήμιση του Ε.Ο.Τ. φέτος έγινε μέσω εφημερίδων που υποστηρίζουν το ΠΑ.ΣΟ.Κ.. Και αν με ρωτήσετε τι προτιμώ, τον κομματισμό ή την αφέλεια ως κριτική γι αυτό το πράγμα, θα σας πω ότι είμαι σε φοβερό δίλημμα να διαλέξω τι από τα δύο θέλω να μου καταλογίσετε.
      Πάντως το βέβαιο είναι –ασχέτως του δικού μου διλήμματος- ότι δεν γίνεται κομματική προπαγάνδα μέσω της διαφημίσεως που κάνει ο Ε.Ο.Τ.. Και φυσικά, αυτό το βλέπουμε και σε άλλες περιπτώσεις. 
      Είναι, λοιπόν, μία δουλειά που γίνεται στον τουρισμό, μία δουλειά που γίνεται στο Υπουργείο Τουρισμού, που η Νέα Δημοκρατία δημιούργησε, η οποία αποδίδει. Δεν υπάρχει καμία κομπορρημοσύνη, κανένας κομπασμός από την πλευρά της κ. Πετραλιά για το θέμα της αυξήσεως των αριθμών. Οφείλει, όμως, να το πει, γιατί τα πράγματα πάνε καλύτερα. Και οφείλουμε, εφόσον τα πράγματα πάνε καλύτερα, να εντείνουμε τις προσπάθειές μας.
      Έτσι αντιλαμβάνομαι την επερώτηση που μόλις πριν αναπτύχθηκε. Την αντιλαμβάνομαι σαν μία καλοδεχούμενη κριτική σ’ έναν τομέα, ο οποίος δεν έχει διαχωρισμούς. Την αντιλαμβάνομαι σαν μία κριτική, η οποία μας λέει «προχωράτε προς τη σωστή κατεύθυνση, αλλά προχωράτε γρηγορότερα». Αυτή ήταν και η μέχρι την αγόρευση του κ. Σγουρίδη διάσταση, που είχε η επερώτηση, την οποία σήμερα συζητάμε.
      Κατά την ανάπτυξη, όμως, της επερωτήσεως, ακούστηκαν και κάποιες αναφορές στο επίκαιρο θέμα των ημερών, στο επίκαιρο θέμα του ότι παραπέμπονται για κακούργημα κάποιοι Έλληνες πολίτες, οι οποίοι ενέχονται σε σοβαρότατα αδικήματα. Και αναφέρθηκαν και τα…
      ΠΡΟΕΔΡΕΥΩΝ (Ιωάννης Τραγάκης): Ελέχθησαν σήμερα εδώ; Τι σχέση έχουν αυτά;
      ΚΩΝΣΤΑΝΤΙΝΟΣ ΤΑΣΟΥΛΑΣ: Αναφέρθηκαν και τα επίθετά τους…
      ΠΡΟΕΔΡΕΥΩΝ (Ιωάννης Τραγάκης): Κακώς.
      ΚΩΝΣΤΑΝΤΙΝΟΣ ΤΑΣΟΥΛΑΣ: …στην προσπάθεια κάποιων συναδέλφων του ΠΑ.ΣΟ.Κ. να ταυτιστεί η Νέα Δημοκρατία με αυτούς τους κατηγορούμενους. 
      Θα σας πω –γιατί ο λαός και κρίνει και συγκρίνει- ότι η Νέα Δημοκρατία, όταν τα κακουργήματα και οι παρανομίες έχουν επώνυμο, δεν φοβάται να τα παραπέμψει και να αναληφθούν οι ευθύνες. Δεν φοβόμαστε κανέναν Πανάγο και κανέναν κουμπάρο. Το ΠΑ.ΣΟ.Κ. δεν κληροδότησε επώνυμους. Το ΠΑ.ΣΟ.Κ. κληροδότησε φαντομάδες. Σας χαρίζουμε τους φαντομάδες της δικής σας περιόδου και προτιμούμε τους επώνυμους δικούς μας, οι οποίοι άγονται στη δικαιοσύνη.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Επ’ ευκαιρίας, όμως, της παρατήρησης του κυρίου συναδέλφου, θα ήθελα να αναφέρω το εξής: Σε ό,τι αφορά τις επερωτήσεις, αντιλαμβάνεστε ότι πρέπει να είμαστε ακριβώς προσαρμοσμένοι, όπως προβλέπει το σχετικό άρθρο του Κανονισμού της Βουλής, στο αντικείμενο της επερώτησης.
      Ευχαριστώ πολύ. 
      Η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ασημίνα Ξηροτύρη-Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Βεβαίως, κάθε επερώτηση και κάθε συζήτηση που γίνεται ιδιαίτερα για τα θέματα του τουρισμού, για τα θέματα της τουριστικής ανάπτυξης της χώρας μας, είναι πολύ σημαντική. Και νομίζω ότι η συζήτηση εξελίσσεται καλά, πέρα από κάποιες υπερβολές, παρ’ όλο που το κείμενο της επερώτησης δεν έχει θέματα ουσίας. Δεν μπαίνει, δηλαδή, στην ουσία των πραγμάτων, στην ουσία των προβλημάτων και δεν μπαίνει και στις προτάσεις, για να μπορέσουμε να ξεφύγουμε από αυτήν τη σχετική μιζέρια που υπάρχει στην τουριστική ανάπτυξη, παρά προσπαθεί να δικαιολογήσει κάποιες πράξεις του παρελθόντος.
      Παρατήρησα ότι το μισό, τουλάχιστον, κείμενο αναφέρεται στα στοιχεία ενός οργανισμού, όπως ο οργανισμός WTTC. Τι είναι αυτός ο οργανισμός; 
      Πρόκειται για μία μελετητική εταιρεία, που δραστηριοποιείται, κυρίως, στον τρίτο κόσμο –δηλαδή, πόσο σοβαρή είναι αυτή η εταιρεία;- με την οποία, βέβαια, και ο προηγούμενος Υπουργός, ο κ. Αβραμόπουλος, είχε συνεργαστεί, για να κάνει το δορυφορικό λογαριασμό τουρισμού, άγνωστο για εμάς με ποιες διαδικασίες.
Επομένως τα στοιχεία του οργανισμού αυτού δεν είναι αξιόπιστα. Θυμάμαι ότι επί υπουργείας του κ. Αβραμόπουλου ο οργανισμός αυτός έδινε διψήφιο νούμερο για την αύξηση του τουρισμού το 2005. Επομένως νομίζω ότι σύμφωνα με το κατά πού γίνεται αρεστός, έτσι είναι και τα αποτελέσματά του. 
      Αυτό που πρέπει να προσέξει η Νέα Δημοκρατία και πρέπει να προσέξετε, κυρία Υπουργέ, είναι ότι το γεγονός ότι καταργήσατε τη Διεύθυνση Μελετών και Επενδύσεων του Ε.Ο.Τ. -σχεδόν τη διαλύσατε- ήταν ένα πολύ μεγάλο λάθος. Αυτό έγινε για να μην παρακολουθείται υπηρεσιακά η πορεία των αγορών και, κυρίως, για να μην δημοσιοποιούνται οι εκτιμήσεις και οι προβλέψεις που έχουν εξαχθεί με επιστημονικό τρόπο. Τέτοιες προβλέψεις, ακόμη και αρνητικές, το ΠΑ.ΣΟ.Κ. τις εξέδιδε μέσω του Ε.Ο.Τ. τακτικά και σε σταθερή βάση κατά την ετήσια έκθεση «ΦΙΛΟΞΕΝΙΑ» με ειδικό λεπτομερές τεύχος. Όταν εξέδωσε για το 2004 μία έκθεση, όπου φαινόταν μία μείωση των αφίξεων του τουρισμού κατά 4,5%, σταμάτησε αυτή η ιστορία. Όμως, αμέσως η Ε.Σ.Υ.Ε. για την ίδια χρονιά εξέδωσε το ίδιο αποτέλεσμα: 4,49%. 
      Εγώ λέω να κρατήσετε την Ε.Σ.Υ.Ε., διότι έστω και με κάποια καθυστέρηση, η οποία τώρα μειώνεται, εκδίδει τις αποφάσεις της -η Τράπεζα της Ελλάδος δημοσιεύει ανελλιπώς στοιχεία τουριστικών εισπράξεων, βρίσκεται ήδη στο πρώτο εξάμηνο του 2006- να αξιοποιήσετε πάλι την υπηρεσία αυτή που έχετε στον Ε.Ο.Τ. και σε μία καλύτερη περίοδο που δημιουργείται –εσείς τη λέτε πολύ καλύτερη, εμείς βλέπουμε να υπάρχει μία καλυτέρευση- να έχετε αυτά τα σαφή στοιχεία από τις ελληνικές αρμόδιες υπηρεσίες και εταιρείες.
      Είναι γεγονός ότι η Ελλάδα επί σειρά χρόνων τώρα πέφτει σε θέσεις στη διεθνή κατάταξη και ως προς τις αφίξεις και ως προς το συνάλλαγμα γιατί άλλες χώρες αναπτύσσονται γρηγορότερα, παραδείγματος χάρη η Τουρκία. Και είναι φυσικό αυτό. Πρέπει να το καταλαβαίνουμε. Έπρεπε να είχαμε πιο συγκεκριμένα προγράμματα και μοντέλα ανάπτυξης για τον τουρισμό. Αυτά είναι πολύ απλά στοιχεία: Το μέγεθος, ο πληθυσμός, το φτηνό νόμισμα, οι φτηνές διακοπές και όλα αυτά. Πάντως, το 2005 και το 2006 στην Ελλάδα υπάρχει μία αύξηση των μεγεθών. Οι λόγοι της αύξησης; Η σοβαρή συγκράτηση των τιμών των τουριστικών υπηρεσιών και η συγκυρία στην περιοχή μας. Αυτοί οι λόγοι όμως δεν θα ισχύουν για πάντα και αν δεν υπάρξει στρατηγική για το μετά, δηλαδή για το τι θα κάνουμε μεσομακροπρόθεσμα, τα πράγματα δεν θα βελτιωθούν, όπως εσείς κι εμείς ευχόμαστε. 
      Πάνω σ’ αυτό το θέμα δεν έγινε ούτε και σήμερα συζήτηση. Και οι προηγούμενες κυβερνήσεις του ΠΑ.ΣΟ.Κ. είχαν αδυναμία ως προς το στρατηγικό σχεδιασμό ενός βιώσιμου μοντέλου ανάπτυξης του τουρισμού. Η ίδια αδυναμία παρουσιάζεται και σήμερα. Δεν μπορούμε να μένουμε σε ευκαιριακά νούμερα, τα οποία άλλωστε δεν είναι και πάρα πολύ μεγάλα.
      Όσον αφορά τώρα στα θέματα της διαφήμισης: Διατέθηκαν αρκετά χρήματα και επί υπουργείας του κ. Αβραμόπουλου. Ενδεχομένως έγιναν αναθέσεις χωρίς διαγωνισμό και πάνω από 200.000 ευρώ. Δεν ξέρουμε, δεν έγινε ποτέ γνωστό αν έγινε διαγωνισμός για το έντυπο “The year of Greece” ούτε για την ανάθεση στην προηγούμενη εταιρεία, στη WTTC. 
      Εσείς, κυρία Υπουργέ, νομίζω ότι βρήκατε ένα ταμείο μείον. Αυτό σημαίνει ότι περνάτε δύσκολα για τα θέματα της διαφήμισης. Θα πρέπει να κάνετε οικονομία, να περιορίσετε την προβολή. Από την άλλη πλευρά θα πρέπει να ανατρέψετε ένα κακό μοντέλο διαφήμισης μέχρι τώρα και από τις προηγούμενες διαφημίσεις και από την τελευταία του κ. Αβραμόπουλου. Το λευκό καπέλο μάλλον αδικεί τη χώρα. Εμείς σε προηγούμενη επερώτηση του ΠΑ.ΣΟ.Κ., που αφορούσε θέματα διασύνδεσης πολιτισμού και τουρισμού, είχαμε επιμείνει ότι το κύριο μεγάλο πρόβλημα είναι ότι δεν υπάρχει ο εμπλουτισμός του τουριστικού προϊόντος και της διαφήμισης με τα στοιχεία του πολιτισμού.
      Να θυμίσουμε ότι η Ελλάδα δεν διαθέτει ένα αυτόνομο προϊόν πολιτιστικού τουρισμού, διαθέτει όμως προϊόν πολιτιστικών περιηγήσεων προς πολύ αξιόλογες περιοχές, Αργολίδα, Ολυμπία, Δελφούς, Μετέωρα κ.λπ. Είχαμε τονίσει, λοιπόν, ότι αυτό το μπόλιασμα του τουρισμού που πρέπει να γίνει με τον πολιτισμό και μέσω της διαφήμισης είναι ένα μεγάλο ζητούμενο πολύ σημαντικό. Θα πρέπει, δηλαδή, να δούμε πάλι τις αρχές αυτής της διαφήμισης που πρέπει να στηρίζεται στην αρμονία ήλιου-θάλασσας αλλά και πολιτισμού. Να το δούμε αυτό το περιεχόμενο της διαφήμισης. Δεν έχουν γίνει προσπάθειες. 
      Όσον αφορά στις επενδύσεις, όπως και προηγουμένως το ΠΑ.ΣΟ.Κ., έτσι και ο κύριος Πρωθυπουργός σήμερα, ο κ. Καραμανλής, ανήγγειλε μεγάλες επενδύσεις, χωρίς να γνωρίζει ότι πρόκειται είτε απλά για σενάρια επενδύσεων –ετοιμάζετε πρόγραμμα, αναζητούνται επενδυτές μέσω χρηματιστηρίων στο Λονδίνο κ.λπ.- είτε για επενδύσεις παράνομες σήμερα, διότι σκοντάφτουν σε περιβαλλοντικού χαρακτήρα διατάξεις. Διότι δεν μπορούν ούτε καν οικονομική άδεια να βγάλουν οι επενδυτές, διότι ζητούν πολύ περισσότερα πράγματα απ’ ότι ισχύουν. 
      Κυρία Πετραλιά, θα πρέπει να διαφυλάξετε τον κύριο Πρωθυπουργό. Θα πρέπει να τον ενημερώσετε -αν και το ξέρει- ότι η Ελλάδα δεν είναι Ινδονησία, ότι υπάρχουν κανόνες για τη χωροταξία, για την πολεοδομία και για το περιβάλλον, που πρέπει να τηρούνται χωρίς παρεκκλίσεις.
      Νομίζω ότι εδώ με την επερώτηση δεν το χειρίζεται καλά το θέμα το ΠΑ.ΣΟ.Κ. Να σημειωθεί ότι οι ξένες εταιρείες που ενδιαφέρονται πρόσφατα συνέστησαν σωματείο. Δεν υπάρχει κανένας λόγος διαχωρισμού ελληνικών και ξένων επενδύσεων. Οι επενδύσεις στη χώρα μας θα πρέπει να γίνουν σύννομα και σύμφωνα με τους κανόνες, για να μπορέσουμε να έχουμε πραγματική και βιώσιμη ανάπτυξη του τουρισμού.
      Ο αναπτυξιακός νόμος ήταν ιδιαίτερα ευνοϊκός και εμείς κατηγορήσαμε και δεν δεχθήκαμε το ότι έδινε τουριστικές δυνατότητες επενδύσεων ακόμη και σε υπεραναπτυγμένες περιοχές, Κρήτη, Ρόδος, με ποσοστά άνω του 45% με 50%, που είχαν να εφαρμοστούν στη χώρα από τα τέλη της περασμένης δεκαετίας με τα μεσογειακά προγράμματα. Δεν κάνουμε τίποτα αν πάμε έτσι και δημιουργούμε μια υπερπροσφορά κλινών σε κορεσμένες περιοχές. 
      Τελειώνω, κυρία Υπουργέ, με το σκέλος της επερώτησης για την Ε.Τ.Α..
      Εσείς είπατε λίγο κομψά, ότι έχει ένα σύνθετο καθεστώς με υπερβολικές δυνατότητες προσφυγών από τους μισθωτές ιδιώτες κ.λπ.. Εμείς λέμε ότι έχει ένα αμαρτωλό καθεστώς και μάλιστα όταν διαχειρίζεται δημόσια περιουσία κ.λπ..
      Έγιναν, πραγματικά, επιπολαιότητες στην προηγούμενη κυβέρνηση και πράγματι υπάρχουν πολλές νομικές αμφισβητήσεις. Να είστε πιο συνετοί με τα κριτήρια τα οποία θέτετε από εδώ και πέρα για τις επενδύσεις. Εμείς λέμε ότι τα κριτήρια θα πρέπει να μην είναι αμιγώς ιδιωτικοοικονομικά κριτήρια, πράγμα που γίνεται μέχρι τώρα, αλλά να υπερισχύσουν τα αναπτυξιακά, τα περιβαλλοντικά και τα κοινωνικά κριτήρια. 
      ΠΡΟΕΔΡΕΥΩΝ (Ιωάννης Τραγάκης): Ο κ. Δριβελέγκας έχει το λόγο.
      ΙΩΑΝΝΗΣ ΔΡΙΒΕΛΕΓΚΑΣ: Πιστεύω ότι είχαμε μια ολοκληρωμένη συζήτηση πάνω στην επερώτηση. Επαναλαμβάνω αυτό που είπα στην αρχή της τοποθέτησής μου, ότι την κάναμε την επερώτηση γιατί έχουμε αγωνία με το μέλλον του τουρισμού. Και με αυτά και με τις προτάσεις που έχουμε καταθέσει, αλλά και με την κριτική, θέλουμε να βοηθήσουμε την Κυβέρνηση στην κατεύθυνση αυτή που προείπα, πράγμα το οποίο προφανώς η αγαπητή συνάδελφος και πατριώτισσα, κ. Ξηροτύρη, δεν το κατάλαβε ίσως, γιατί η μεγαλύτερη αναφορά ήταν στην κριτική για την επερώτηση που έκανε το ΠΑ.ΣΟ.Κ. ‘Όμως, βεβαίως Κυβέρνηση δεν είναι το ΠΑ.ΣΟ.Κ. και στην επερώτηση ελέγχεται η Κυβέρνηση.
    Σε ό,τι αφορά τον Κοινοβουλευτικό Εκπρόσωπο, θα ήθελα να του πω ότι εμείς στηλιτεύσαμε τα φαινόμενα της διαφάνειας, στα οποία ανθούν, όπως είπα, «αδάμαντες» και «Πανάγοι». Εάν αυτό δεν το καταλαβαίνει ο Κοινοβουλευτικός Εκπρόσωπος, εάν η Νέα Δημοκρατία δεν καταλαβαίνει τι γίνεται έξω απ’ αυτήν την Αίθουσα, εάν δεν καταλαβαίνουμε ότι αυτήν τη στιγμή βοά ο τόπος και δεν αναλαμβάνει η Κυβέρνηση την πολιτική ευθύνη, τότε θα έλεγα ότι χάρισμά της οι «Αδάμαντες» και οι «Πανάγοι», αλλά επιτέλους να αναλάβει την πολιτική ευθύνη, γιατί επιβεβαιώνει τον όρο ότι είναι Κυβέρνηση «περιορισμένης ευθύνης».
    ΠΡΟΕΔΡΕΥΩΝ (Ιωάννης Τραγάκης): Κλείστε το αυτό το ζήτημα για να μην επανέρχομαι μονίμως επί του άρθρου του Κανονισμού.
    ΙΩΑΝΝΗΣ ΔΡΙΒΕΛΕΓΚΑΣ: 	Σας παρακαλώ. Δεν το άνοιξα το θέμα. Είπα και επαναλαμβάνω…
    ΠΡΟΕΔΡΕΥΩΝ (Ιωάννης Τραγάκης): Ωραία, δώσατε μια απάντηση στον Κοινοβουλευτικό Εκπρόσωπο της Νέας Δημοκρατίας. 
    Συνεχίστε, κύριε συνάδελφε.
    ΙΩΑΝΝΗΣ ΔΡΙΒΕΛΕΓΚΑΣ: Η κυρία Υπουργός παραμένει στην αυταρέσκεια που δείχνει για την αύξηση του μεγέθους των αφίξεων. Έχουμε πει επανειλημμένα ότι δεν είναι αυτοσκοπός οι αυξήσεις. Το οικονομικό αποτέλεσμα μετράει. Εκεί είπαμε ότι τα πράγματα δεν πάνε καλά. Δεν θέλω να αναφερθώ σ΄ αυτά που είπαν οι προηγούμενοι συνάδελφοι, οι οποίοι είπαν πάρα πολλά πάνω σ’ αυτό το θέμα, θέλω όμως να πω δυο, τρία πράγματα σε σχέση με την προίκα που άφησαν οι Ολυμπιακοί Αγώνες, προίκα η οποία δεν έχει αξιοποιηθεί.
    Να κάνουμε μία σύγκριση μια και χαίρεστε και επιχαίρετε, κυρία Υπουργέ, με τη Βαρκελώνη. Ξέρετε πόσα εκατομμύρια τουρίστες επισκέπτονται τη Βαρκελώνη; Δέκα εκατομμύρια. Ξέρετε πόσοι επισκέπτονται το μουσείο της ομάδας Μπαρτσελόνα, μια και είστε φίλαθλος, κύριε Πρόεδρε, και είμαι και εγώ; Ένα εκατομμύριο επισκέπτες, όσοι, δηλαδή, επισκέπτονται την Ακρόπολη, για να δούμε τη μεγάλη διαφορά που υπάρχει και τις δυνατότητες που  έχουμε να αυξήσουμε ακόμη περισσότερο τον τουρισμό. 
    Δεν θα πάρω πολύ χρόνο, αλλά θέλω να πω δυο λόγια, κύριε Πρόεδρε, στην κυρία Υπουργό για τη Χαλκιδική. Πήρατε ευχαριστήριες επιστολές, όχι, βεβαίως, για το διπλασιασμό των κονδυλίων για τον κοινωνικό τουρισμό. Πήρατε ευχαριστήριο, εφόσον θα υλοποιήσατε την υπόσχεση που είχατε δώσει ότι θα αποζημιωθούν αυτοί οι οποίοι έχουν υποστεί ζημιά, έχουν οικονομικό αποτέλεσμα αρνητικό. Τέτοιοι ξενοδόχοι, επαγγελματίες και επιχειρηματίες είναι πάρα πολλοί. Γνωρίζετε καλά ότι τη στιγμή που υπήρξε η φωτιά, έφυγε πάρα πολύς κόσμος από τα ξενοδοχεία, με αποτέλεσμα αυτοί οι άνθρωποι να έχουν τεράστια ζημιά, να έχουν προβλήματα με τις τράπεζες.
    Αυτά, κύριε Υπουργέ, θέλει να ακούσει ο κόσμος, δηλαδή εάν θα ενισχύσετε αυτούς τους ανθρώπους και όχι εάν θα διπλασιάσετε τον κοινωνικό τουρισμό, που εν πάση περιπτώσει και αυτό δεν το αρνούμαστε. Όσον αφορά τη διαφήμιση -θέλουμε να το δούμε- τα κονδύλια θα αυξηθούν γι’ αυτήν την πολύπαθη περιοχή. 
    Κυρία Υπουργέ, εμείς δεν θα σταματήσουμε να ελέγχουμε την Κυβέρνηση σε ό,τι έχει σχέση με τον τουρισμό, γιατί, όπως σας είπα, για εμάς ο τουρισμός είναι μια από τις πλέον σημαντικές οικονομικές δραστηριότητες του τόπου. Έτσι πρέπει όλοι να την αντιληφθούμε και όλοι πρέπει να βοηθήσουμε.
    Κάνατε μια αναφορά στις επενδύσεις. Ένα στοιχείο θα σας πω. Εντάξατε επενδύσεις. Μπορείτε να μας πείτε πόσες εκταμιεύσεις έχουν γίνει σε δυόμισι, τρία χρόνια; Εάν διαιρέσετε αυτά τα χρήματα που εκταμιεύτηκαν, ή τα χρήματα για τις τετρακόσιες σαράντα επενδύσεις που εγκρίθηκαν, ξέρετε τι βγαίνει ως μέσος όρος επένδυσης; Είκοσι δωμάτια.
        Αυτές ήταν οι μεγάλες επενδύσεις που υποσχόταν ο κύριος Πρωθυπουργός; Τα είκοσι δωμάτια κατά μέσο όρο ανά επένδυση; Πού οδηγούμαστε; Στη δεκαετία του ’70 και του ’80, στα rooms to let; Εκεί θέλετε να οδηγήσετε; Πιστεύω πως όχι.
        Άρα, μην κομπορρημονείτε, μην ευχαριστιέστε, μην έχετε δείγματα αυταρέσκειας ότι πάνε πολύ καλά τα πράγματα στον τουρισμό. Ακούστε, λάβετε υπ΄ όψιν αυτά που σας λέμε για να βοηθήσουμε όλοι το εθνικό μας προϊόν.
        Τέλος, δεν πήρα απάντηση, κυρία Υπουργέ, για τους εργαζόμενους. Μιλάμε γενικά και αόριστα για τον τουρισμό. Ο τουρισμός έχει ανθρώπους, έχει εργαζόμενους. Σας είπα πριν το πρόβλημα. Θα κάνετε κάτι; Η Κυβέρνηση θα φέρει κανένα νομοσχέδιο που να προστατεύει τους εργαζόμενους; 
        Δεν είναι δυνατόν, και το λέω εδώ και μήνες, κυρία Υπουργέ, να έρχονται με τον μανδύα του μαθητευόμενου και να παίρνουν δουλειά από τους δικούς μας εργαζόμενους και μάλιστα να πληρώνονται με 200 ευρώ, 250 ευρώ το μήνα, να μην πληρώνουν ασφάλεια, να δουλεύουν πάνω από δέκα ώρες και, κυρίως, να χάνονται θέσεις εργασίας. Σας είπα ότι στη Χαλκιδική χάθηκαν φέτος τέσσερις χιλιάδες θέσεις εργασίας.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
        Ο συνάδελφος κ. Παπαγεωργίου έχει το λόγο.
        ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
        Εμείς δεν ισχυριστήκαμε ότι δεν υπήρχε αύξηση των αφίξεων. Μάλιστα γι’ αυτό θα πρέπει να σας πω ότι είμαστε πολύ ευχαριστημένοι και ευτυχισμένοι.
        Όμως είπαμε ότι παράλληλα με την αύξηση έχουμε και όλα τα άλλα στοιχεία που μας κάνουν να ανησυχούμε βαθιά: τη μικρή επισκεψιμότητα, τα χαμηλά έσοδα από τον τουρισμό, την έλλειψη γενικότερα ανταγωνιστικής λειτουργίας σε σχέση με όλες τις άλλες χώρες της περιοχής μας, όπως την Τουρκία και τις βαλκανικές, όπου έχουν πολλαπλάσια επισκεψιμότητα και μεγαλύτερες αυξήσεις την ίδια περίοδο. Αυτό είναι που μας ανησυχεί. 
        Και αντί να κομπορρημονείτε ή να είμαστε γενικά σε μια κατάσταση ευωχίας ή θα πρέπει να σκύψουμε βαθιά στο πρόβλημα να δούμε τι φταίει. Και τα ποιοτικά στοιχεία είναι αυτά που μας ανησυχούν. Πρέπει να δούμε τι φταίει που τα ποιοτικά στοιχεία. Είναι τέτοια που υπάρχει κίνδυνος να καθηλωθεί στο μέλλον ο τουρισμός μας.
        Όσον αφορά τη βίζα, η Γερμανία παραδείγματος χάρη έκανε συμφωνία με τη Ρωσία και ενημερώθηκε το Σέγκεν για τα μεγάλα προβλήματα. Το ίδιο και η Γαλλία απ’ ό,τι ξέρω. Θα πρέπει να δούμε σαν κράτος, σαν Υπουργείο Εξωτερικών, τι θα κάνουμε με τη Συνθήκη Σένγκεν. Είναι ένα σοβαρότατο πρόβλημα.
        Εμείς στην Πιερία το νιώθουμε, κυρία Υπουργέ, γιατί είχαμε διακόσιες χιλιάδες τουρίστες ετησίως από τη Σερβία. Αυτοί δυσκολεύονται. Αλλά να επανέλθω στο πρόβλημα αυτό; Δεν μπορεί η χώρα μας να καταργήσει την πρόσκληση; Δηλαδή πρέπει να βρεθεί ένας συγγενής για να καλέσει ένα Σέρβο; Δεν μπορείτε να λύσετε ούτε αυτό το απλό θέμα; Αυτό σας το επισημάναμε σαν πρόβλημα.
        Επίσης, είναι δυνατόν να μη λέτε τίποτα για τις μαθητικές εβδομάδες; Είναι δυνατόν τα κουπόνια της Εργατικής Εστίας ή του Ο.Γ.Α. να αποστέλλονται όταν αρχίζει η υψηλή περίοδος; Και μου λένε οι ξενοδόχοι της Πιερίας «είναι δυνατόν να μη μπορούμε να αξιοποιήσουμε τη νεκρή περίοδο ει δυνατόν τη χαμηλή περίοδο;». Χρησιμοποιούν τα κουπόνια την περίοδο του Απριλίου, όταν ξεκινάει η τουριστική περίοδος.
        Το τελευταίο που θέλω να πω είναι ότι δεν μπορεί να εμπλουτιστεί πια το προϊόν λόγω έλλειψης πολιτικής. Όταν δεν υπάρχει πολιτική, το τουριστικό προϊόν δεν μπορεί να εμπλουτιστεί. Θα σας μεταφέρω πάλι την εμπειρία της πατρίδας μου, της Πιερίας. 
        Έχουμε δύο βουνά τα οποία είναι μουσεία της φύσης, τον Όλυμπο το μυθικό βουνό των Θεών και τα Πιέρια, το βουνό των Μουσών. Έχουμε το Δίον ένα από τα αξεπέραστα ιστορικά μνημεία. Σας πληροφορώ ότι ελλείψει πολιτικής, ελλείψει συγκροτημένης στρατηγικής και πολιτικής, δεν μπορούμε να αξιοποιήσουμε αυτό τον πλούτο. Κι αυτό γιατί ο Όλυμπος δεν παρέχει ασφάλεια, γιατί δεν έχει διαφημιστεί στα Βαλκάνια. Γιατί εμείς ζούμε κύρια από τον οδικό τουρισμό των Βαλκανίων και της κεντρικής Ευρώπης. Γιατί, ο Ο.Σ.Ε. έκοψε τα δρομολόγια, οι σταθμοί μένουν κουφάρια. Γιατί δεν ολοκληρώνονται τα έργα υποδομής που είναι απαραίτητα όπως του Πλαταμώνα, όπως είναι ο Άξονας 13. Γιατί δεν έχει διαφημιστεί στα Βαλκάνια η ασφάλεια του Άξονα 10. Η Γερμανία ασφαλίζει την προσπέλαση στην Ελλάδα για τις μετακινήσεις των Γερμανών. Εμείς δεν το έχουμε διαφημίσει. Εμείς δεν έχουμε κάνει ειδική διαφήμιση στο target που λέγεται βαλκανικές χώρες, που για μας είναι ο ζωτικός χώρος.
Είναι η ενδοχώρα. Για την Χαλκιδική, για την Ασπροβάλτα και για την Πιερία, η διαφήμιση στα Βαλκάνια και στις αναδυόμενες αγορές Ρωσία και Βουλγαρία, είναι ζωτική. Και η μελέτη της “DELOITT” αυτό σας δηλώνει. Οι Βαλκανικές αγορές είναι από τις αναδυόμενες. Σε αυτά αναφερόμαστε και πρέπει, να μας ακούσετε και εμάς, για να δούμε πώς θα βοηθήσουμε στο σύνολό του τον τουρισμό.
      ΠΡΟΕΔΡΕΥΩΝ (Ιωάννης Τραγάκης): Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Με ανησύχησε ο προβληματισμός της κυρίας Υπουργού που κατέληγε ουσιαστικά, προκειμένου να υπερασπιστεί τις αναθέσεις για την τουριστική προβολή, να πει ότι είναι προτιμότερες οι αναθέσεις από το διαγωνισμό. Δεν το είπε καθαρά, αλλά ουσιαστικά φοβάμαι ότι προς τα εκεί πήγαινε.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουρισμού): Μην βάζετε στο στόμα μου πράγματα που δεν είπα.
      ΑΠΟΣΤΟΛΟΣ ΚΑΤΣΙΦΑΡΑΣ: Κυρία Υπουργέ, τα κονδύλια είναι πολύ μεγάλα και εγγυήτριες είναι οι διαδικασίες και η θωράκιση των θεσμών και όχι τα πρόσωπα. Αυτό λέει ιστορικά η ζωή. 
      Εγώ κατανοώ την πρόθεσή σας. Αντιλαμβάνομαι τι σημαίνει ευελιξία και τι σημαίνει πίεση του χρόνου. Όμως, αυτό σε καμία περίπτωση δεν μπορεί να αντικαταστήσει το αντικειμενικό, το διαφανές, το στοχευμένο. 
      Όσον αφορά στη μελέτη που επικαλεσθήκατε, χαίρομαι γιατί την επικαλεσθήκατε. Το πρόβλημα είναι ότι δεν έχετε πολιτική γι’ αυτά που λέει η μελέτη. Η “DELOITT” λέει ότι υπάρχουν τέσσερις παράγοντες που πρέπει να δούμε εμείς στο μέλλον. Δυστυχώς, όμως, για κανέναν από τους τέσσερις παράγοντες δεν έχετε πολιτική. Ούτε στο πρώτο κομμάτι που έχει τη σημασία της ταυτότητας.
      Πείτε μου ποια είναι σήμερα η πολιτική του Υπουργείου Τουρισμού, για να έχει ένα προϊόν με ταυτότητα, με διαφορετικότητα και αυτή η ταυτότητα να είναι παγκοσμίως γνωστή. Μαζικά πουλάμε. Δεν έχετε κάποια πολιτική για ταυτότητα και ποιότητα στο ελληνικό προϊόν; 
      Δεύτερον, όσον αφορά στην επίδραση των αναδυομένων αγορών, γνωρίζουμε όλοι ότι η Ρωσία έχει σήμερα τους καλύτερους τουρίστες. ΄Όμως σήμερα στη Ρωσία δεν έχετε καν διευθυντή, δεν έχετε στελεχώσει τα γραφεία. Έχετε παγιδευτεί από τις προσλήψεις του προκατόχου σας, που έγιναν χωρίς κανένα κριτήριο. Ξέρω ότι δεν μπορείτε να λύσετε εύκολα το πρόβλημα. Δυστυχώς, αυτή είναι η πραγματικότητα. Η αδιαφάνεια και οι «ημέτεροι» δημιούργησαν αυτό το πρόβλημα. 
      Τεχνολογία. Μπορείτε να μου πείτε ένα εξειδικευμένο πρόγραμμα που να βελτιώνει συνολικά σε σχέση με τις τεχνολογίες, πέρα από τις μεταφορές ή από τον τομέα των λιανοπωλητών, αν θα βγουν από την αγορά. Γιατί, αυτό είναι το ζήτημα. Αυτό φέρνει η τεχνολογία. Φέρνει ένα επάγγελμα που αυτή τη στιγμή καθορίζει τον διακινητή του τουριστικού προϊόντος. Δηλαδή τον αφαιρεί για να υπάρξει ελεύθερη πρόσβαση. Αυτό φέρνει το internet. Γι’ αυτό δοκιμάζεται αυτός ο κλάδος. Εσείς, όμως δεν έχετε καμία πολιτική, όπως δεν έχετε και για τις δημογραφικές αλλαγές. Για τις μεγάλες αγορές Κίνα, Ινδία, χώρες του Κόλπου και Ρωσία, δυστυχώς το Υπουργείο Τουριστικής Ανάπτυξης δεν έχει καμία πολιτική. 
      Θα κάνω τέλος μία αναφορά στην Ε.Τ.Α.. Κυρία Υπουργέ, τα έσοδα είναι μειωμένα. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουρισμού): Αυξημένα είναι.
      ΑΠΟΣΤΟΛΟΣ ΚΑΤΣΙΦΑΡΑΣ: Το 2004 έγινε μία αλχημεία από τον προκάτοχό σας για να παρουσιάσει έσοδα. Τώρα δεν μπορείτε να το ξανακάνετε και να μεταφέρετε της προηγούμενης χρονιάς. Και τώρα κρίνεστε. Θέλετε να πάτε σε επιχειρηματικές δραστηριότητες πιο σοβαρές, πιο κερδοφόρες για να δείτε ότι έχετε αποτύχει; Έχετε αναρωτηθεί ποια είναι τα έσοδα του καζίνο της Κέρκυρας και πόσο μειωμένα είναι; Αληθεύει αυτό που σήμερα βγήκε στη δημοσιότητα, ότι γι’ αυτή την αποτυχία στην Ε.Τ.Α. σε έσοδα και σε νέες επενδύσεις, θα κάνετε νέες αλλαγές στο Διοικητικό Συμβούλιο; Δεν το ξέρω. Το διάβασα. Δεν ξέρω αν έχετε υπογράψει ήδη για έξι αλλαγές. Αν τις έχετε κάνει, το επιβεβαιώνετε και μόνοι σας. Χαίρομαι που παραδεχθήκατε ότι δεν είστε τόσο ικανοποιημένοι.
      Το έργο της Ε.Τ.Α. είναι μηδενικό έως αρνητικό στα έσοδα, στη δραστηριότητα, στην ικανότητα να βάλετε γη προς επένδυση. 
      Κυρία Υπουργέ, πέρα από τις καλές και καθαρές σας προθέσεις, οι οποίες είναι σεβαστές μεν αλλά όχι αρκετές. Θα μείνουν στο τέλος οι προθέσεις, η τετραετία τελειώνει και δεν θα έχετε καταφέρει ως Κυβέρνηση να προσθέσετε τίποτα, μα τίποτα, παρά μόνο αρνητικά στοιχεία. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Να μιλήσει πρώτα η κυρία Υπουργός. 
      ΠΡΟΕΔΡΕΥΩΝ (Ιωάννης Τραγάκης): Από πέντε λεπτά στον καθένα θα δώσω. 
      Ορίστε, κυρία Υπουργέ. 
      Θα πάρετε πέντε λεπτά για τη δευτερολογία σας και θα τριτολογήσετε κιόλας, γιατί ο  κ. Σγουρίδης, θα μιλήσει μετά από εσάς. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Κύριε Πρόεδρε, δεν θα παρασυρθώ από τον κ. Σγουρίδη στο κλίμα των ημερών που αποβλέπει μόνο στον εντυπωσιασμό και τίποτε άλλο, δεν θα χρησιμοποιήσω αυτόν τον τόνο των συζητήσεων. 
      Επειδή έγινε λόγος για ευθύνες πολιτικές, πεποίθησή μου από την πρώτη μέρα που μπήκα εδώ στη Βουλή είναι ότι όλοι οι πολιτικοί έχουμε ευθύνες των πράξεών μας και κρινόμαστε καθημερινά γι’ αυτές τις πράξεις. 
      Όλοι οι πολιτικοί ζούμε σε ένα γυάλινο σπίτι, γιατί δεν μπορούμε να κάνουμε αλλιώς. Και πρέπει να ζούμε όλοι οι πολιτικοί σε γυάλινο σπίτι, είτε αυτό αφορά την προσωπική μας ζωή είτε αφορά την εκτέλεση των καθηκόντων μας. Είτε στους υπουργικούς θώκους είτε στα έδρανα της Βουλής. 
      Ο τουρισμός κύριοι συνάδελφοι, είναι ένα εθνικό προϊόν και έτσι θα το αντιμετωπίζω και δεν πρόκειται να υποκύψω σε οποιαδήποτε πρόκληση. Ο τρόπος όμως να απαντήσω υπάρχει και θα το δούμε στην πορεία. Εδώ είμαστε. 
      Εγώ αυτό που θέλω να τονίσω είναι ότι στο Υπουργείο Τουριστικής Ανάπτυξης δεν εφησυχάζουμε. Είχαμε μία καλή χρονιά και η έννοια μας είναι πώς θα είναι η επόμενη. Ήδη έχουμε ξεκινήσει, έχουμε κάνει όλες τις συναντήσεις και τις επαφές μας με τους αξιωματούχους του διεθνούς τουριστικού χώρου, σε χώρες που είναι χώρες στόχευσης. 
      Είπα και την περασμένη βδομάδα ότι στόχευσή μας είναι η Ρωσία. Υπήρχε το πρόβλημα και το ξέρετε, των διευθυντών με τις παρατυπίες. Το λύσαμε και αυτό. Θα έχουμε διευθυντή στη Ρωσία, έχουμε ένα εξαιρετικό γραφείο, έχουμε νοικιάσει έναν όροφο μαζί με το Προξενείο και στο τέλος Οκτωβρίου θα κάνουμε τα εγκαίνια. Πηγαίνω επίσημο ταξίδι στο τέλος Οκτωβρίου, αφού προηγουμένως έρχεται στην Ελλάδα ο Πρωθυπουργός της Ρωσίας. 
      Όλα αυτά, κύριοι συνάδελφοι, δεν γίνονται εύκολα. Υπάρχουν άνθρωποι μέσα στο Υπουργείο Τουριστικής Ανάπτυξης και στον Ε.Ο.Τ., που εργάζονται, εντατικά. Θέλουμε να αναπτύξουμε το τουριστικό μας προϊόν, να το βελτιώσουμε, να επιμηκύνουμε την τουριστική περίοδο, η οποία φέρνει επενδύσεις και νέες θέσεις εργασίας, μόνιμες. 
      Πάντως, έχω τοποθετηθεί για το συγκεκριμένο θέμα της εργασίας κύριε συνάδελφε, αλλά ίσως δεν ήσασταν στη Βουλή. Δυο φορές το έχω κάνει και στην Επιτροπή στη συζήτησή μας για τον ιαματικό τουρισμό, αλλά και προχθές, λέγοντας ότι η συγκεκριμένη τροπολογία που ήταν έτοιμη σε συνεργασία με το Υπουργείο Απασχόλησης δεν κατετέθη ως τροπολογία στο νομοσχέδιο για τον ιαματικό τουρισμό, γιατί οι νομικές υπηρεσίες είχαν ενδοιασμούς μήπως αντίκειται σε κοινοτική οδηγία. Η πρόταση από την πλευρά των νομικών ήταν να περάσει από την ΚΕ.Ν.Ε., την Κεντρική Νομοπαρασκευστική Επιτροπή, ώστε μετά να ενσωματωθεί στο νομοσχέδιο για τον αγροτουρισμό, το οποίο έρχεται. Συμφωνώ μαζί σας ότι πρόκειται για ένα μεγάλο θέμα, το οποίο έχω δεχθεί και έχω κάνει ειδική αναφορά σ’ αυτό.
      Κύριε Πρόεδρε, δεν θα κάνω ομιλία. Απλά, θα απαντήσω σε ένα δύο θέματα. 
      Όσον αφορά τα στατιστικά, είναι το πρώτο πράγμα το οποίο ζήτησα όταν μπήκα στο Υπουργείο και στον Ε.Ο.Τ., μόλις ανέλαβα τα καθήκοντά μου. Δεν υπήρχαν στατιστικά στοιχεία. 
      Τώρα, για τους «δορυφόρους» λογαριασμούς -γιατί και εκεί αφήσατε υπόνοιες, «αφού το ζητάνε οι μέρες» όπως είπε ο συνάδελφός μου και Κοινοβουλευτικός μας Εκπρόσωπος κ. Τασούλας- έχει γίνει διαγωνισμός, ο οποίος είναι στην τελική φάση της κατακύρωσης. Ήρθαν οι ειδικοί –της Οξφόρδης- οι οποίοι ασχολούνται με τα θέματα των στατιστικών, τους οποίους φιλοξενήσαμε, ακριβώς για να μας πουν πώς οργανώνεται αυτό  -είναι μέσα στο διαγωνισμό και αυτό- Ήταν εδώ και έκαναν τις συναντήσεις που έπρεπε με τον κ. Κοντοπυράκη και την Ε.Σ.Υ.Ε.. Προχωρούν, λοιπόν και αυτά.
      Μεταξύ αυτών που κάναμε εμείς, κύριοι συνάδελφοι, είναι ότι απεμπλέξαμε εννέα μαρίνες και έντεκα αγκυροβόλια. Για δέκα χρόνια η μαρίνα της Κεφαλονιάς και για εννέα χρόνια η μαρίνα της Ζακύνθου ήταν εγκαταλελειμμένες. Όλα αυτά τα χρόνια και μέσα απ’ όλες αυτές τις ανώριμες συμβάσεις τις οποίες είχατε κάνει, υπήρχαν λιμενικά έργα 3,5 δισεκατομμυρίων εγκαταλελειμμένα, όπως και εγκαταλελειμμένες και μπλοκαρισμένες μαρίνες.
      Όσον αφορά στο θέμα της Ε.Τ.Α., είπα και πριν –δεν θα επανέλθω- ότι σε λίγες μέρες ξεκινάνε οι προκηρύξεις. Νοικοκυρεύτηκε, συμμαζεύτηκε η Ε.Τ.Α. αυτά τα δυόμισι χρόνια της δικής μας διακυβέρνησης.
      Λέτε συνέχεια ότι κομπορρημονώ για τις αφίξεις. Κύριοι συνάδελφοι, αριθμούς σας είπα. Και επαναλαμβάνω τους τελικούς αριθμούς θα τους δώσω όταν θα «κάνουμε ταμείο». Και όταν λέω «κάνουμε ταμείο», σημαίνει όταν τελειώσει η τουριστική περίοδος και τα δούμε όλα μαζί.
      Δεν θα πρέπει να λέτε συνέχεια ότι δεν έχουμε στρατηγική και στόχευση. Βεβαίως και έχουμε στόχευση. Βεβαίως και έχουμε στρατηγική. Και έχουμε ήδη συναντηθεί με τον κ. Μπόρντας. Εγώ, την τρίτη μέρα που ήμουν Υπουργός, συναντήθηκα με τον κ. Μπόρντας και την ομάδα του. 
      Στο σημείο αυτό, θα ήθελα να σας πω το εξής: Επιτέλους, συμφωνήστε! Θέλετε διαγωνισμούς για τη διαφάνεια ή δεν θέλετε; Διότι οι μεν λέτε «διαγωνισμοί για την διαφάνεια», την οποία όμως κάποιοι από τους συναδέλφους σας αμφισβητούν. 
      Επιτέλους, να καταλάβουμε και εμείς τι σημαίνει για σας διαφάνεια. Η διαφάνεια είναι παντού; Η διαφάνεια είναι στους διαγωνισμούς; Εσείς αμφισβητείτε και τους διαγωνισμούς. Και μ' αυτό τον τρόπο –και μιλώ για τον συγκεκριμένο διαγωνισμό στον οποίο αναφερθήκατε και ο οποίος ήταν ένας απόλυτα διαφανής διαγωνισμός- αμφισβητείτε και όλους εκείνους τους εκπροσώπους και των διαφημιστικών εταιρειών –της ένωσης, δηλαδή, των διαφημιστικών εταιρειών- αλλά αμφισβητείτε και τους εκπροσώπους των φορέων του τουρισμού που αποφάσισαν για το πού και ποια ήταν η καλύτερη εταιρεία, η καλύτερη κοινοπραξία με πάρα πολύ αυστηρές βαθμολογίες! 
      Και εγώ πάλι θα πω ότι δεν πάω, κύριοι συνάδελφοι, σε συμψηφισμό. Δεν θα πάω πίσω. Δεν θα πάω πίσω τι έγινε επί των ημερών σας, γιατί  όλα αυτά είναι γνωστά. Θα πάω πίσω μόνο για να πω –γιατί το είπατε αρκετές φορές- ότι ναι, υπάρχει η οικονομική δυνατότητα από το καζίνο. 
      Εγώ δεν έχω κανένα πρόβλημα να αναγνωρίσω -και βεβαίως δεν θα μηδενίσω- ότι σίγουρα έγιναν πράγματα σ΄ αυτή τη χώρα τα προηγούμενα χρόνια -μπορούσαν όμως να είχαν γίνει πολύ περισσότερα- αλλά δεν έγιναν. 
      Και επειδή κατά κόρον ακούστηκε για τη στρατηγική και τη στόχευση κ.λπ., κύριοι συνάδελφοι, η στρατηγική δεν γίνεται από τον Ιανουάριο για τον Μάιο, ή από το Μάιο για τον Φεβρουάριο. Όταν μιλάμε για στρατηγική –και νομίζω ότι γι’αυτό μιλάτε και εσείς- μιλάμε για πολύ σοβαρή δουλειά που πρέπει να γίνει, η οποία θα έχει ένα μακρόπνοο στόχο, έναν μακροχρόνιο ορίζοντα. Αυτό σημαίνει στρατηγική. 
      Πού ήταν αυτό το σχέδιο -ήταν πουθενά και δεν το βρήκαμε;- για το πού θα πήγαινε η χώρα μετά τους Ολυμπιακούς Αγώνες; Και ξέρετε πολύ καλά ότι ήμουν επιφορτισμένη και έκανα το νόμο για τη μεταολυμπιακή αξιοποίηση. Τίποτα, μια λευκή σελίδα είχα βρει τότε. Τον περασμένο Ιούνιο ψηφίσαμε το νόμο για τη μεταολυμπιακή αξιοποίηση και σε ένα χρόνο μέσα έχουμε ήδη τέσσερις παραχωρησιούχους με συμβάσεις που δεν έχουν κανένα πρόβλημα, κανένα νομικό κενό, με συμβάσεις που θα υλοποιηθούν. Κι  επειδή αναφερθήκατε στο Ναύπλιο, η απάντηση είναι ότι η σύμβαση συμπεριλάμβανε χώρο, με μια πισίνα, ένα χώρο, ο οποίος ανήκε στο δήμο, δεν είχε την ιδιοκτησία η Ε.Τ.Α..
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία Υπουργέ, ολοκληρώστε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Και τελειώνοντας, θέλω να αναφερθώ στις νέες μορφές τουρισμού, και τον εμπλουτισμό του προϊόντος μας, που είναι απαραίτητος. Αναφέρθηκε η κ. Ξηροτύρη στον πολιτιστικό τουρισμό. Ναι, η Ελλάδα έχει μια μοναδικότητα. Αυτή τη μοναδικότητα της χώρας θέλουμε να αναδείξουμε με στρατηγική, με αποτελεσματικότητα, με στόχους και με απόλυτη διαφάνεια, κύριοι συνάδελφοι. 
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε. 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Θα τελειώσω λέγοντας πάλι αυτό που είπα και πριν: η καρδιά της Ελλάδας χτυπάει στον τουρισμό. Ο στόχος όλων μας πρέπει να είναι, η καρδιά του τουρισμού να χτυπάει στην Ελλάδα. 
      Τελειώνω με την επισήμανση ότι η πόρτα μου είναι πάντοτε ανοικτή και για πρωτοβουλίες και για απαντήσεις και για οποιαδήποτε προτροπή, συμβουλή και πρόταση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε την κυρία Υπουργό.
      Ο Κοινοβουλευτικός Εκπρόσωπος του ΠΑ.ΣΟ.Κ κ. Σγουρίδης έχει το λόγο για πέντε λεπτά. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα προσπαθήσω σε αυτό το χρόνο να δώσω κάποιες απαντήσεις και να καταθέσω και κάποιες σκέψεις. 
      Ως προς αυτά που είπε ο Κοινοβουλευτικός Εκπρόσωπος της Νέας Δημοκρατίας, έχω να κάνω δύο σχόλια. Υπάρχουν κανόνες διαχείρισης του δημοσίου χρήματος και αυτούς τους κανόνες διαχείρισης του δημοσίου χρήματος δεν τους ανακαλύψαμε τώρα. Υπάρχουν από αρχής, γεννέσεως του ελληνικού κράτους. 
      Ανέφερα με ποιον τρόπο μπορείς να προχωρήσεις σε αναθέσεις. Και αυτά γράφονται σε νόμους του Υπουργείου Οικονομίας και Οικονομικών,  γράφονται σε νόμους του Υπουργείου Εσωτερικών Δημόσιας Διοίκησης και Αποκέντρωσης, γράφονται στους νόμους του ελληνικού κράτους και στο Σύνταγμά μας. Έτσι, λοιπόν, η διαχείριση του δημοσίου χρήματος εμπίπτει σ' αυτό που λέει πολύ λαϊκά ο κόσμος ότι «η γυναίκα του Καίσαρα δεν πρέπει να είναι μόνο τίμια, αλλά πρέπει να φαίνεται και τίμια». Γι’ αυτό εγώ είπα ότι θέλω να προστατεύσετε τους τιμίους υπαλλήλους σας, κυρία Υπουργέ. Αυτό είπα και δεν υπαινίχτηκα τίποτε άλλο. 
    Το δεύτερο σχόλιο σε αυτά που είπε ο Κοινοβουλευτικός Εκπρόσωπος είναι ότι η κριτική σημαίνει προστασία της Κυβέρνησης και είναι ο κανόνας του κοινοβουλευτικού μας συστήματος. Φανταστείτε μια αντιπολίτευση, η οποία δεν κάνει κοινοβουλευτικό έλεγχο, δεν παρεμβαίνει ποτέ, δεν κάνει ούτε μια ερώτηση. Προάγεται έτσι η δημοκρατία στη χώρα ή μετατρέπεται η Κυβέρνηση σε δικτατορία;
    Άρα, λοιπόν, ο σκοπός του κοινοβουλευτικού ελέγχου και ο τρόπος με τον οποίο ασκείται, έχει ένα στόχο: Επιτέλους να δώσει, εάν θέλετε, τα ερεθίσματα για να καλυτερεύσει η Κυβέρνηση και μάλιστα σ΄ έναν τομέα για τον οποίο και εμείς πονούμε και εμείς θέλουμε να πάει καλύτερα. Είναι η βαριά μας βιομηχανία, ο τουρισμός. 
    Δεν θα πρέπει να προστατεύσουμε την Κυβέρνηση από πιθανόν λανθασμένες ενέργειες; Γι’ αυτό η σκληρή γλώσσα, όταν είναι έντιμη και γίνεται ενώπιος ενωπίω μέσα σ΄ αυτήν εδώ την Αίθουσα, όταν είναι καθαρή, τότε δεν βλάπτει, αλλά βοηθάει. 
    Έρχομαι στην κυρία Υπουργό, πάνω στην ομιλία της οποίας έχω να κάνω κάποια σχόλια. Είπατε ότι νοικοκυρέψατε την Ε.Τ.Α.. Μετά από τριάντα μήνες μήπως το νοικοκύρεμά της ήταν η αλλαγή του διοικητικού της συμβουλίου; «Έφταιγε ο γάιδαρος και χτυπάμε το σαμάρι»; Ξέρω πάρα πολύ καλά τι θα θέλατε, αλλά δεν το μπορείτε. Δεν θέλω να πω τίποτε άλλο. Οι «παροικούντες στην Ιερουσαλήμ» γνωρίζουν. 
    Είπατε, αναφορικά με το Ναύπλιο, ότι η Ε.Τ.Α. είχε πάρει μια πισίνα και γι’ αυτό καθυστερούσε ο διαγωνισμός. 
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, δεν είπα αυτό. 
    ΠΑΝΑΓΙΩΤΗΣ ΣΓΟΥΡΙΔΗΣ: Αυτό ειπώθηκε. Μέσα στο χώρο που δημοπράτησε, υπήρχε μια δημοτική πισίνα και γι’ αυτό ακριβώς καθυστερούσε. Σας πληροφορώ, λοιπόν, κυρία Υπουργέ...
    ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Είπα ότι δεν ανήκει στο ακίνητο. 
    ΠΑΝΑΓΙΩΤΗΣ ΣΓΟΥΡΙΔΗΣ: Ακριβώς, γι’ αυτό καθυστερούσε. Δεν μπορούσε η σύμβαση να προχωρήσει. 
    Σας λέω, λοιπόν, ότι μόνο στο δημόσιο υπάρχει το δικαίωμα να ανήκει η γη, δεν είναι στα δημοτικά ακίνητα. Εκεί είχε παρέλευση εικοσαετίας. Χρησικτησία επί της δημοσίας εκτάσεως δεν υπάρχει. Αλλά δυστυχώς, επειδή ακριβώς βρέθηκε αδύναμη η Ε.Τ.Α., γιατί είχε άλλα πράγματα να σκαλίσει, επ’ αυτών όλων των αγωγών που κάθε επιχειρηματίας ήγειρε εναντίον της συμβάσεως για να μην πληρώνει το ενοίκιο, η Ε.Τ.Α. εκώφευε. Και έφτανε στο σημείο να χάνουμε έσοδα από το ελληνικό δημόσιο. 
    Ποιος ήταν ο δήμαρχος του Ναυπλίου, που θα είχε επίσης όφελος; Ήταν δήμαρχος της Νέας Δημοκρατίας. 
    ΚΩΝΣΤΑΝΤΙΝΟΣ ΤΑΣΟΥΛΑΣ: Του Ναυπλίου, όχι της Νέας Δημοκρατίας.
    ΠΑΝΑΓΙΩΤΗΣ ΣΓΟΥΡΙΔΗΣ: Δήμαρχος του Ναυπλίου, που ανήκει στη Νέα Δημοκρατία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Σας είπα στο θέμα του διαγωνισμού για το marketing plan. Καμία αντίρρηση. Σωστά εδόθη και εδόθη στον καλύτερο. Εκείνο που σας είπα είναι ότι θα μπορούσατε, κυρία Υπουργέ, να κάνετε μια προμελέτη marketing plan, σαν αυτή που έγινε από το Σ.Ε.Τ.Ε., ώστε να μπορείτε να προχωρήσετε σε στοχευμένη διαφήμιση από το 2004 και μετά. 
    Όσο δε γι’ αυτό που είπα ότι εταίρος του κ. Μπόρντας είναι ο κ. Μαύρος που έχει την MRB και το Spot Tomson, αυτό δεν σημαίνει τίποτα. Απλώς το αναφέρω. Υπαινίχτηκα εγώ τίποτα; Όχι, δεν υπαινίχθηκα. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
    ΠΑΝΑΓΙΩΤΗΣ ΣΓΟΥΡΙΔΗΣ: Κλείνω, κύριε Πρόεδρε. 
    Το σχέδιο για τους Ολυμπιακούς Αγώνες δεν είναι εκείνο το σχέδιο, το οποίο πραγματικά «έβγαλε» τη χώρα μας και ξεσκόνισε το τουριστικό μας προϊόν; Δεν διοργανώθηκε μέσα από τις προσπάθειες των προηγούμενων κυβερνήσεων του ΠΑ.ΣΟ.Κ.; Δεν σας παρεδόθη ένας ολόκληρος τόμος για τη μεταολυμπιακή αξιοποίηση των ακινήτων; Ο τόμος αυτός κυκλοφόρησε και μάλιστα πριν από τους Ολυμπιακούς Αγώνες. Μου κάνει εντύπωση γιατί οι συνεργάτες σας δεν σας τον παρέδωσαν στο Υπουργείο Πολιτισμού. Θέλετε να σας το φέρω; Δεσμεύομαι…
	ΠΡΟΕΔΡΕΥΩΝ (Ιωάννης Τραγάκης): Για το Υπουργείο Πολιτισμού μιλάμε ή για το Υπουργείο Τουρισμού;
	ΠΑΝΑΓΙΩΤΗΣ ΣΓΟΥΡΙΔΗΣ: Δεσμεύομαι να καταθέσω στη Βουλή ολόκληρο αυτό το σχέδιο, το οποίο υπάρχει.
	ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Μην το κάνετε. Τρεις φορές ήδη το έχετε καταθέσει.
	ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κ. Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Κλείνω, κύριε Πρόεδρε. 
      Εγώ, κυρία Υπουργέ, τιμώ την προσπάθεια που καταβάλλετε. Καταλαβαίνω τις αντιξοότητες που αντιμετωπίζετε, τη «διϋπουργικότητα» του Υπουργείου σας, όμως για όλα αυτά τα ζητήματα δεν σας φταίει η προηγούμενη κυβέρνηση. Εμείς θα σταθούμε αρωγοί στην προσπάθειά σας, θα σταθούμε κοντά σας, θα σας κρίνουμε αυστηρά, αλλά θα σας κρίνουμε έντιμα γιατί ο τουρισμός είναι κεφάλαιο για τη χώρα.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Σγουρίδη.
      Κυρία Υπουργέ, θέλετε να προσθέσετε κάτι;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Τουριστικής Ανάπτυξης): Όχι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Άλλωστε, η επωδός του κ. Σγουρίδη ήταν τόσο συναινετική που τα κάλυψε όλα.
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμό 72/1-6-2006 επερωτήσεως Βουλευτών του ΠΑ.ΣΟ.Κ. προς την Υπουργό Τουριστικής Ανάπτυξης, σχετικά με θέματα τουριστικής ανάπτυξης και ερωτάστε αν δέχεστε να λύσουμε τη συνεδρίαση.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.10΄ λύεται η συνεδρίαση για την προσεχή Τρίτη 26 Σεπτεμβρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ
Τελευταία Αποθήκευση:	26/9/2006 10:56:00 μμ	Από:	M.velioti
Εκτυπώθηκε:	26/9/2006 1:13:00 μμ

