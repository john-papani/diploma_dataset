ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΛΕ΄

Τρίτη 16 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Γ. Κοντογιάννη, Ν. Γεωργιάδη, Κ. Σημίτη, Ν. Χριστοδουλάκη, Σ. Καλαφάτη και Α. Μουσιώνη, σελ.
3. Η εισαγγελία πρωτοδικών Αθηνών διεβίβασε στη Βουλή αναφορά με συνημμένη ποινική προκαταρκτική δικογραφία σχετικά με την προμήθεια από τις Ένοπλες Δυνάμεις των ρωσικών αυτοκινούμενων αντιαεροπορικών πυραυλικών συστημάτων μικρού βεληνεκούς ΤΟR-M1, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων σχετικά με το Πρόγραμμα Σχολικής Στέγης στο Νομό Ηρακλείου, σελ.
β) Προς τον Υπουργό Περιβάλλοντος, Χωροταξίας και Δημοσίων Έργων:
i. σχετικά με την επίλυση των προβλημάτων στη λειτουργία της Δημόσιας Επιχείρησης Πολεοδομίας και Στέγασης (ΔΕΠΟΣ Α.Ε.), σελ.
ii. σχετικά με την κατασκευή Δημοσίων Έργων με συμβάσεις παραχώρησης, σελ.


Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία και άλλες διατάξεις», σελ.
2. Ψήφιση επί του συνόλου του σχεδίου νόμου του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιας προτάσεις», σελ.
3. Συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΕΙΤΟΝΑΣ Κ., σελ.
ΚΑΛΟΓΙΑΝΝΗΣ Σ., σελ.
ΚΑΛΟΣ Γ., σελ.
ΝΙΚΟΛΑΪΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.

Β. Επί του σχεδίου νόμου του Υπουργείου Οικονομίας και Οικονομικών:
 ΦΩΛΙΑΣ Χ., σελ.

Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:

ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΝΕΛΛΟΠΟΥΛΟΥ Κ.., σελ.
ΚΟΡΚΑ-ΚΩΝΣΤΑ Α., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΛΥΚΟΥΡΕΝΤΖΟΣ Α., σελ.
ΜΑΝΩΛΑΚΗΣ Α., σελ.
ΜΕΡΕΝΤΙΤΗ Α., σελ.
ΜΠΕΚΙΡΗΣ Μ., σελ.
ΜΠΕΝΟΣ Σ., σελ.
ΝΙΚΟΛΑΪΔΟΥ Β., σελ.
ΟΘΩΝΑΣ Ε., σελ.
ΠΑΝΤΕΛΑΚΗ Ε., σελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΣΚΥΛΛΑΚΟΣ Α., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΖΑΚΡΗ Θ., σελ.
ΤΖΙΜΑΣ Μ., σελ.
ΤΣΟΧΑΤΖΟΠΟΥΛΟΣ Α., σελ.
ΦΟΥΣΑΣ Α., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΛΕ΄
     Τρίτη 16 Μαϊου 2006
     
     Αθήνα, σήμερα στις 16 Μαΐου 2006, ημέρα Τρίτη και ώρα 18.25΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ανδρέα Λυκουρέντζο, Βουλευτή Αρκαδίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε δημοσίευμα εφημερίδας στο οποίο ζητείται η επισκευή και αξιοποίηση του ξενοδοχείου «ΞΕΝΙΑ» Άνδρου.
     2) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Δήμος Αμοργού ζητεί την πύκνωση των ακτοπλοϊκών δρομολογίων από και προς τη νήσο Αμοργό.
     3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Σύλλογος Επαγγελματιών της Σίφνου ζητεί την πύκνωση των ακτοπλοϊκών δρομολογίων από και προς τη νήσο Σίφνο.
     4) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Γεωπονικός Σύλλογος Νομού Κοζάνης ζητεί αλλαγές στον τρόπο εφαρμογής του προγράμματος «Βιολογική Κτηνοτροφία».
     5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί τη δημιουργία θεσμικού πλαισίου που να διασφαλίζει την εργασιακή αποκατάσταση των πεντέμισι χιλιάδες συμβασιούχων πυροσβεστών.
     6) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύλλογος Πολυτέκνων Κοζάνης ζητεί την οικονομική ενίσχυση των πολυτεκνικών συλλόγων.
     7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο Πρόεδρος της Ομοσπονδίας Δημοκρατικών Αγροτικών Συλλόγων Νομού Πέλλας ζητεί τη χρηματοδότηση του έργου  «Φράγμα της Καλής».
     8) Οι Βουλευτές Ηρακλείου κ.κ. ΣΤΥΛΙΑΝΟΣ ΜΑΤΖΑΠΕΤΑΚΗΣ και ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσαν αναφορά, με την οποία ο Εμπορικός Σύλλογος Ηρακλείου διαμαρτύρεται για τη μη λειτουργία του Αρχαιολογικού Μουσείου στο Ηράκλειο Κρήτης.
     9) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί την άμεση ένταξη της Ναυπηγοεπισκευαστικής Ζώνης Περάματος – Πειραιά στις προβληματικές περιοχές.
     10) Οι Βουλευτές Β΄ Αθηνών και Ηρακλείου κ.κ. ΓΕΩΡΓΙΟΣ ΑΝΩΜΕΡΙΤΗΣ και ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ αντίστοιχα, κατέθεσαν αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί τη μείωση του ΦΠΑ σε όλα τα τεχνολογικά βοηθήματα και στα αναλώσιμα υλικά των ατόμων με αναπηρία και χρόνιες παθήσεις.
     11) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία η Πανελλαδική Ομοσπονδία Σωματείων Συνταξιούχων Αξιωματικών Ε.Ν. ζητεί τη μείωση της φορολογίας των συντάξεων των  ναυτικών κ.λπ..
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 9212/27-3-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ5/ΗΛ/Α/Φ6/093/7853/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 9212/27-03-06 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/1648/0704-06 έγγραφο της ΔΕΗ ΑΕ το οποίο καλύπτει το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 8429/3-3-06 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. 980/18-4-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τον κ. Βουλευτή για τα εξής:
     1. Σε απάντηση του πρώτου ερωτήματος, «ποιες, ποιού ύψους και τίνος φορέα δαπάνες νομιμοποιήθηκαν με τη διάταξη της παραγράφου 1 του άρθρου 26 του Νόμου 3274/2004», σας γνωρίζω ότι, όπως προκύπτει από το υπ' αριθμ. πρωτ. 18314/14-4-2006 έγγραφο του Β΄ Κλιμακίου του Ελεγκτικού Συνεδρίου, οι Επίτροποι κατά τον έλεγχο των Απολογισμών των Οργανισμών Τοπικής Αυτοδιοίκησης (Ο.Τ.Α.) ακολουθούν τη νομολογία του Β' Κλιμακίου του Ελεγκτικού Συνεδρίου, με την οποία έχει κριθεί ότι οι δαπάνες των Ο.Τ.Α. δεν είναι νόμιμες όταν στηρίζονται στην ανωτέρω διάταξη.
     Έτσι, βάσιμα πιθανολογείται ότι δεν υπάρχουν περιπτώσεις έγκρισης δαπανών με την ανωτέρω διάταξη.
     2. Σε απάντηση του δευτέρου ερωτήματος, «ποίες και ποιού ύψους δαπάνες και τίνων φορέων απορρίφθηκαν», εφόσον δεν εφαρμόσθηκε η διάταξη της παραγράφου 1 του άρθρου 26 του Νόμου 3274/2004, το Β' Κλιμάκιο του Ελεγκτικού Συνεδρίου καταλόγισε σε βάρος των υπολόγων διαχειριστών των Ο.Τ.Α. (Δημάρχων, μελών Δημοτικών Συμβουλίων, Ταμιών κ.λπ.) δαπάνες συνολικού ύψους 2.378.285,85 ευρώ. Οι δαπάνες αυτές αφορούν κυρίως εκτέλεση έργων, προμήθειες, υπηρεσίες, αμοιβές προσωπικού κ.λπ..
     Ακόμη, κατά την άσκηση του κατά προτεραιότητα ελέγχου (άρθρο 3 §4 του Νόμου 2307/1995) έχουν εκδοθεί καταλογιστικές πράξεις σε βάρος Δημάρχων, συνολικού ποσού 1.868.258,06 ευρώ.
     Πέραν των ανωτέρω, ενδεχομένως έχουν υπάρξει και καταλογιστικές πράξεις εις βάρος Προέδρων Κοινοτήτων και μελών Κοινοτικών Συμβουλίων από τους κατά τόπον αρμόδιους Επιτρόπους του Ελεγκτικού Συνεδρίου στους Νομούς του Κράτους, για τις οποίες το Ελεγκτικό Συνέδριο δεν τηρεί συγκεντρωτικά στοιχεία.
     Είναι αυτονόητο ότι όλα τα τηρούμενα στο Ελεγκτικό Συνέδριο είναι στη διάθεση του κ. Βουλευτή.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     3. Στην με αριθμό 9171/27-3-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Δ5/ΗΛ/Α/Φ6/092/7851/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 9171/27-03-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το ΓΔΝΣ/1738/13-04-06 έγγραφο της ΔΕΗ ΑΕ το οποίο και καλύπτει το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 9781/11-4-06 ερώτηση της  Βουλευτού κ. Τόνιας Αντωνίου δόθηκε με το υπ’ αριθμ. 1014/25-4-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης, παρακαλώ να ενημερώσετε την κ. Βουλευτή για τα εξής:
     Πράγματι, στο Ειρηνοδικείο Μακρακώμης, αν και η υφιστάμενη οργανική θέση γραμματέα είναι καλυμμένη, η υπάλληλος που υπηρετεί απουσιάζει με άδεια ανατροφής τέκνου. Σύμφωνα με την οικεία υπηρεσία, η υπάλληλος αναμένεται να επιστρέψει στην θέση της με την έναρξη της προσεχούς δικαστικής περιόδου, οπότε και εκτιμάται ότι θα αποκατασταθεί η λειτουργία του Ειρηνοδικείου.
     Για το ενδιάμεσο χρονικό διάστημα, το Υπουργείο Δικαιοσύνης δεν προτίθεται να αποσπάσει δικαστικό υπάλληλο στο Ειρηνοδικείο, δεδομένου ότι η δικαστηριακή ύλη είναι μειωμένη κατά τους καλοκαιρινούς μήνες.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     5. Στην με αριθμό 8934/20-3-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-622/14-4-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 8934/20-3-2006 που κατέθεσε στη Βουλή ο Βουλευτής κ. Μανόλης Στρατάκης, σας πληροφορούμε τα πιο κάτω:
     1. Οι συγκοινωνιακοί φορείς αρμοδιότητας ΟΑΣΑ (ν.2669/1998) και ΟΑΣΘ (ν.2898/2001 (Α΄ 283), λόγω της ασκούμενης κοινωνικής πολιτικής και της διατήρησης των κομίστρων σε χαμηλότερα επίπεδα από τα πραγματικά, παρουσιάζουν ελλείμματα τα οποία καλύπτονται από το Ελληνικό Δημόσιο, κατ' εφαρμογή των σχετικών διατάξεων και των ειδικών συμφωνιών των προαναφερθέντων νόμων, με επιδότηση του εισιτηρίου και καταβολή της προβλεπόμενης αντισταθμιστικής καταβολής.
     2. Οι όροι και προϋποθέσεις της λειτουργίας των ΚΤΕΛ ή ΚΤΕΛ Α.Ε όλης της χώρας καθώς και τα κριτήρια, τα κίνητρα, οι δυνατότητες χρηματοδότησης κ.λπ. διέπονται από τις διατάξεις του ν. 2963/2001 (Α΄ 268). Στον νόμο αυτό δεν προβλέπεται επιδότηση των υπόψη φορέων, που είναι ιδιωτικές επιχειρήσεις, αλλά έχει γίνει ειδική πρόβλεψη στο άρθρο 13 αυτού, όπου ορίζεται ότι επί του συνόλου των ετησίων ακαθαρίστων εισπράξεων επιβάλλεται εισφορά 5% από την οποία το 1% κατατίθεται σε κοινό λογαριασμό που έχει συσταθεί στο Ταχυδρομικό Ταμιευτήριο. Από το σύνολο του ποσού που κατατίθεται κάθε φορά, ποσοστό 80%, τουλάχιστον, διατίθεται αποκλειστικά για την ενίσχυση των ασθενέστερων ΚΤΕΛ ή ΚΤΕΛ Α.Ε. της χώρας.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     6. Στην με αριθμό 9396/30-3-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Δ5/ΗΛ/Β/Φ6/100/7859/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ.9396/30-03-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το υπ’ αριθ.ΓΔΝΣ/1712/12-04-2006 έγγραφο της ΔΕΗ Α.Ε. το οποίο και καλύπτει το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 9185/27-3-06 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. Δ5/ΗΛ/Α/Φ6/095/7852/14-4-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της υπ' αριθ. 9185/27-03-06 ερώτησης που κατατέθηκε στη Βουλή από την ως άνω Βουλευτή, σας διαβιβάζουμε το ΓΔΝΣ/1653/07-04-06 έγγραφο της ΔΕΗ ΑΕ το οποίο καλύπτει το θέμα.
     Ο Υπουργός
     Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 9034/22.3.06 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 2083/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Οι συνθήκες κυκλοφορίας και κυρίως η υποδομή και επιδομή της Εθνικής οδού Κορίνθου-Πατρών είναι πράγματι όχι ικανοποιητικές για Διευρωπαϊκό άξονα αυτής της σημασίας πλην όμως, σε σχέση με τα προηγούμενα χρόνια δεν άλλαξαν κατά τα τελευταία χρόνια της το χειρότερο αλλά προς το καλύτερο. Ειδικότερα κατά τα έτη 2003-2005 έχουν καταγραφεί τα εξής ατυχήματα:
      1) 2003 Σύνολο 79 ατυχήματα (με 42 νεκρούς και 167 τραυματίες) 2) 2004 Σύνολο 70 ατυχήματα (με 40 νεκρούς και 102 τραυματίες) 3) 2005 Σύνολο 38 ατυχήματα (με 25 νεκρούς και 64 τραυματίες)
      Επομένως, από τα στοιχεία που διαθέτει η Υπηρεσία της, δεν προκύπτει η αύξηση κατά 155% των ατυχημάτων. Αντίθετα προκύπτει σημαντική μείωση.
      2. Κατά το τρέχον και επόμενο όμως έτος θα βελτιωθούν ακόμη περισσότερο οι συνθήκες κυκλοφορίας της νέας αυτής Εθνικής οδού με αρκετές παρεμβάσεις στα πλαίσια του αρξάμενου για πρώτη φορά προγράμματος ενίσχυσης της Οδικής Ασφάλειας του Εθνικού Οδικού δικτύου.
      3. Πέραν αυτών προωθούνται ήδη και άλλες επιμέρους εργολαβίες όπως συντήρηση-βελτίωση προϋπολογισμού 500.000 ευρώ, οι εργασίες της οποίας ξεκινούν άμεσα καθώς και προμήθεια, τοποθέτηση μεταλλικών στηθαίων ασφαλείας, οριοδεικτών, κιγκλιδωμάτων γεφυρών και πινακίδων σήμανσης, προϋπολογισμού 400.000 ευρώ, που δημοπρατείται άμεσα.
      4. Το σημαντικό γεγονός είναι ότι ολοκληρώνεται σύντομα ο διαγωνισμός για την πλήρη μετατροπή του άξονα αυτού σε κλειστό αυτοκινητόδρομο υψηλών προδιαγραφών, (με τρεις λωρίδες κυκλοφορίας ανά κατεύθυνση κλπ.).
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 9548/4.4.06 ερώτηση του Βουλευτή κ. Εμμανουήλ Στρατάκη, δόθηκε με το υπ’ αριθμ. 2143/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι ο παραλιακός δρόμος στον Τσούτσουρα Ηρακλείου είναι δημοτικός και ανήκει στο Δήμο Αρκαλοχωρίου.
      Σχετικά έγγραφα της Περιφέρειας Κρήτης (2428/20.4.06) και της Δ/νσης Τεχνικών Υπηρεσιών της Νομαρχιακής Αυτοδιοίκησης Ηρακλείου (4084/14.4.06) σας αποστέλλουμε προς ενημέρωσή σας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 9848/12.4.06 ερώτηση του Βουλευτή κ. Χρήστου Χάιδου, δόθηκε με το υπ’ αριθμ. 2183/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σε ότι αφορά σε θέματα αρμοδιότητάς μας, σας ενημερώνουμε για τα εξής:
      1. Η Εθνική οδός Τρικάλων-Άρτας, στην περιοχή του φράγματος Μεσοχώρας και συγκεκριμένα στο τμήμα από σήραγγα Παχτουρίου έως σήραγγα Σκάλα-Σκορλίγκα, μήκους 8 χλμ. περίπου κατασκευάζεται με δύο εγκατεστημένες εργολαβίες.
      2. Από το συνολικό μήκος των 8 χλμ. έχουν ολοκληρωθεί τα 4 χλμ. (τμήμα Αγ. Κυριακής έως σήραγγα Σκάλα-Σκορλίγκα) και έχει ολοκληρωθεί η διάνοιξη της σήραγγας Αγ. Κυριακής μήκους 1 χλμ.
      Ολόκληρο το τμήμα των 8 χλμ. προβλέπεται να ολοκληρωθεί την άνοιξη του 2007.
      3. Η ένταξη της ανωτέρου οδού στο πρόγραμμα «Πίνδος» και η ασφαλτόστρωση του τμήματος Αρματολικό-Γέφυρα Αλεξίου, μήκους 12 χλμ. περίπου, είναι αρμοδιότητα της Περιφέρειας Θεσσαλίας.
      Ο Υφυπουργός
      Θ. ΞΑΝΘΟΠΟΥΛΟΣ»
      11. Στην με αριθμό 9893/12.4.06 ερώτηση του Βουλευτή κ. Αντωνίου Καρπούζα δόθηκε με το υπ’ αριθμ. 2184/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία της ΤΕΟ Α.Ε., σας ενημερώνουμε για τα εξής
      Το οδικό τμήμα από Λεπτοκαρυά έως Θεσσαλονίκη, που έχει πρόσφατα ολοκληρωθεί, είναι αυτοκινητόδρομος σύγχρονων υψηλών προδιαγραφών που παρέχει στους οδηγούς συνθήκες άνετης και ασφαλούς οδήγησης.
      Το κόστος λειτουργίας και συντήρησής του δικαιολογεί το ισχύον τέλος διοδίων, το οποίο είναι ανάλογο των τελών που καταβάλλονται και στους άλλους Σταθμούς Διοδίων, από τα χαμηλότερα που ισχύουν στους ευρωπαϊκούς αυτοκινητοδρόμους.
      Η χρήση του συγκεκριμένου οδικού τμήματος δεν είναι υποχρεωτική δεδομένου ότι στην περιοχή λειτουργεί αξιόλογο παράπλευρο οδικό δίκτυο ενώ, με τη λειτουργία αυτοκινητόδρομου υψηλών προδιαγραφών άνεσης και ασφάλειας η τουριστική ανάπτυξη της περιοχής αναβαθμίζεται σημαντικά.
      Γενικότερα, επισημαίνεται ότι ολόκληρη η ΠΑΘΕ και η Εθνική οδός Κορίνθου-Τριπόλεως, στις οποίες λειτουργούν συνολικά δέκα τέσσερις (14) Σταθμοί Διοδίων, εξυπηρετούν περιοχές με υψηλή τουριστική κίνηση, στις οποίες διατηρούνται και συντηρούνται οι παράλληλες παλαιές Εθνικές οδοί.
      Ο Υφυπουργός
      Θ. ΞΑΝΘΟΠΟΥΛΟΣ»
      12. Στην με αριθμό 10031/17.4.06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη, δόθηκε με το υπ’ αριθμ. 2201/15.5.06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι το θιγόμενο θέμα εμπίπτει στην αρμοδιότητα της Περιφέρειας Κεντρικής Μακεδονίας της οποίας σας επισυνάπτουμε τα με αριθμ. πρωτ. 161/2.3.06 και 1364/1.3.06 έγγραφα.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     13. Στην με αριθμό 10215/2.5.06 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./745/15.5.06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 10215/2.05.2006 ερώτηση του Βουλευτή κ. Δημήτρη Κωνσταντάρα, σας γνωρίζουμε τα εξής:
      Κατόπιν ομόφωνης γνωμοδότησης του Κεντρικού Συμβουλίου Νεωτέρων Μνημείων (Αρ. Πρακτ. 30/22.9.2005) εκδόθηκε η Υπουργική Απόφαση ΥΠΠΟ/ΔΝΣΑΚ/81792/2115/24.10.2005 (ΦΕΚ 1580/Β/16.11.2005) με την οποία χαρακτηρίστηκε ως μνημείο σύμφωνα με τις διατάξεις του άρθρου 6 παρ. 1γ του Ν. 3028/02 η Δημοτική Αγορά Κυψέλης διότι «...αποτελεί εξαιρετικό δείγμα δημοσίου κτιρίου που κατασκευάστηκε την περίοδο του Μεσοπολέμου, το 1935, επί Δημαρχίας Κ. Κοτζιά... ».
      Η Δημοτική Αγορά Κυψέλης προστατεύεται από τις διατάξεις του Ν. 3028/02. Οι υποχρεώσεις των κυρίων, νομέων ή κατόχων ορίζονται αναλυτικά στο άρθρο 11 του Ν. 3028/02.
      Σύμφωνα με την ισχύουσα νομοθεσία (Ν. 3028/2002) προκειμένου να γίνουν εργασίες στον ανωτέρω χώρο πρέπει οι ενδιαφερόμενοι (Δήμος Αθηναίων) να ζητήσουν και να λάβουν την έγκριση από το Υπουργείο Πολιτισμού, σύμφωνα με τα οριζόμενα στο άρθρο 10 του Ν. 3028/02.
      Για το συγκεκριμένο διατηρητέο κτιριακό συγκρότημα και από τα στοιχεία που έθεσε υπόψη μας η αρμόδια Διεύθυνση Αναστήλωσης Νεώτερων και Σύγχρονων Μνημείων δεν έχει υποβληθεί μέχρι στιγμής για έγκριση μελέτη ανακαίνισης και μετατροπής του σε πολιτιστικό κέντρο και κέντρο προώθησης της επιχειρηματικότητας.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
      Πρώτη είναι η με αριθμό 9743/10.4.2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς την Υπουργό Εθνικής Παιδείας και Θρησκευμάτων, σχετικά με το Πρόγραμμα Σχολικής Στέγης στο Νομό Ηρακλείου.
      Η ερώτηση της κυρίας συναδέλφου έχει ως εξής:
      «Με τις 3115/14.9.2004, 6611/525/13.1.2005, 1133/206/12.12.2005 και 4277/7.11.2005 ερωτήσεις μου, καθώς επίσης και με την 42/21/22/12/2004 επίκαιρη επερώτηση, ενημερωθήκατε για την ελλιπή χρηματοδότηση του Προγράμματος Σχολικής Στέγης στο Νομό Ηρακλείου. 
      Στη με αριθμό 125459/IΗ/5.12.2005 απάντησή σας στην τελευταία ερώτησή μου, αναφέρατε ότι τον Ιανουάριο του 2006 θα προχωρήσει η εκταμίευση της δεύτερης δόσης ύψους 600.000 ευρώ, στο πλαίσιο της χρηματοδότησης του έτους 2006. 
      Επειδή βρισκόμαστε ήδη στα μέσα του Απριλίου και το ποσό των 600.000 ευρώ δεν έχει ακόμα δοθεί και επειδή για άλλη μια φορά ο ηρακλειώτικος λαός αντιμετωπίζει τον εμπαιγμό και την αναξιοπιστία της Κυβέρνησης της Νέας Δημοκρατίας, ερωτάστε, κύριε Υπουργέ, ποιες θα είναι οι ενέργειές σας και μέσα σε ποιο χρονοδιάγραμμα θα εκταμιευθεί η δεύτερη δόση της επιχορήγησης του Προγράμματος Σχολικής Στέγης του έτους 2006.»
      Ο Υφυπουργός κ. Καλός έχει το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κυρία Πρόεδρε, κυρίες και κύριοι συνάδελφοι, προφανώς και δεν συμμερίζομαι όλα αυτά που γράφονται στο κείμενο της ερωτήσεως της συναδέλφου από το Ηράκλειο περί της αγωνίας του ηρακλειώτικου λαού για το πότε θα εκταμιευθεί το ποσό που, ορθώς τουλάχιστον ομολογείτε, αποτελεί τη δεύτερη δόση, η οποία ακολουθεί το πρώτο ποσό που δόθηκε μέσα στο 2005 με έκτακτη επιχορήγηση 800.000 ευρώ, αποκλειστικώς για την κατασκευή του 2ου και 6ου λυκείου Ηρακλείου.
      Είναι βέβαιο –και το καταθέτω στα Πρακτικά για να καταχωρισθεί- και αποδεικνύεται από το αντίστοιχο απόσπασμα των πρακτικών του Οργανισμού Σχολικών Κτηρίων, με το οποίο εγκρίνεται από τις αρχές αυτού του μήνα η καταβολή των 600.000 ευρώ της δεύτερης δόσης, προκειμένου να ολοκληρωθεί η κατασκευή των δύο σχολείων από τον κωδικό 47/6 του Προγράμματος Δημοσίων Επενδύσεων της αντιστοίχου Σ.Α.Ε., με την οποία ολοκληρώνονται οι κατασκευές των δημοσίων σχολείων σε όλη τη χώρα.
      Παρακαλώ να καταχωρισθεί στα Πρακτικά.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά το προαναφερθέν απόσπασμα των πρακτικών του Οργανισμού Σχολικών Κτηρίων, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι, λοιπόν, είναι βέβαιο ότι και η κυβερνητική υπόσχεση τηρείται, κυρία Πρόεδρε και από την άλλη πλευρά, είναι βέβαιο ότι τις επόμενες δέκα ημέρες θα γίνει και η ουσιαστική εκταμίευση του ποσού προς τη Νομαρχιακή Αυτοδιοίκηση Ηρακλείου, ώστε το έργο να ολοκληρωθεί. 
      Και βέβαια, δεν πίστεψα ποτέ –και κανείς θα πρέπει να είναι πολύ αφελής, για να τα πιστεύει- αυτά που γράφονται κατά τρόπο –πιστεύω- αρκετά αναλυτικό στην ερώτηση, ότι δηλαδή με τις υπ’ αριθμόν τάδε ερωτήσεις της κυρίας συναδέλφου ενημερώθηκε η πολιτική ηγεσία του Υπουργείου Παιδείας για το πρόβλημα της σχολικής στέγης στο Ηράκλειο. Δεύτερον, δεν μπορεί κανείς να πιστέψει ότι υπάρχει διάχυτη ανησυχία, γιατί τάχα δεν θα ολοκληρωνόταν το πρόγραμμα αυτό. 
      Με το κατατεθειμένο έγγραφο και με τη δήλωσή μου ότι εντός των δύο επομένων εβδομάδων –τουλάχιστον- θα γίνει και η λογιστική, δηλαδή η ουσιαστική εκταμίευση, πιστεύω ότι είναι άνευ αντικειμένου ο φόβος της συναδέλφου. 
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Η κ. Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κυρία Πρόεδρε.
      Κατ’ αρχήν, είναι πολύ σημαντικό, αν αυτό έχει υπογραφεί. Όμως, κύριε Υπουργέ, γνωρίζετε πολύ καλά το πολύ σοβαρό πρόβλημα που υπάρχει σε σχέση με τη σχολική στέγη στο Ηράκλειο. Γνωρίζετε ταυτόχρονα ότι η Νομαρχιακή Αυτοδιοίκηση Ηρακλείου έχει ένα σημαντικό προγραμματισμό για είκοσι επτά σχολικές μονάδες, για νέα σχολικά συγκροτήματα και εκκρεμούν και πολλά άλλα, αφού γνωρίζετε ότι τα νηπιαγωγεία του Νομού Ηρακλείου δεν έχουν δική τους στέγη. Και αυτό συμβαίνει όχι μόνο στην πόλη του Ηρακλείου, αλλά και σε μερικά μεγάλα δημοτικά διαμερίσματα. 
      Γνωρίζετε, επίσης, πάρα πολύ καλά, κύριε Υπουργέ -γιατί έχουμε κουβεντιάσει μαζί και επερώτηση πάνω στο θέμα της σχολικής στέγης στο Ηράκλειο- ότι ενώ οι χρηματοδοτήσεις πριν από το 2004 ήταν ύψους περίπου 6.000.000 ευρώ ετησίως, έχουν πέσει –επιτρέψτε μου αυτήν την έκφραση- σ΄ ένα πολύ χαμηλό ποσό, που δεν ικανοποιεί τις ανάγκες που έχει για σχολική στέγη το Ηράκλειο. Νομίζω πως το έχετε δεχθεί και εσείς ο ίδιος. 
      Ταυτόχρονα, όμως, δεν βλέπω να γίνεται κάτι, ούτως ώστε να φανεί πως υπάρχει ένας συνολικός προγραμματισμός από την Κυβέρνηση για τη συνολική αντιμετώπιση του Προγράμματος της Σχολικής Στέγης όχι μόνο στο νομό Ηρακλείου, αλλά -αν θέλετε- και στα Χανιά, όπου υπάρχει τεράστιο πρόβλημα, όπως και στην Πάτρα, στη Θεσσαλονίκη και σε άλλες περιοχές. 
      Κύριε Υπουργέ, εδώ πρέπει να ξεκαθαριστεί ένα πράγμα: Υπάρχει στενότητα οικονομική και γι’ αυτό ακριβώς αφήνουμε πίσω το πρόβλημα της σχολικής στέγης σε κάθε περιοχή, όπου υπάρχει πρόβλημα ή επιλεκτικά λύνεται, αν λύνεται -δεν θέλω να πιστέψω κάτι τέτοιο-  σε κάποιες περιοχές το πρόβλημα;
      Ένα άλλο, όμως, θέμα πολύ σημαντικό, κύριε Υπουργέ -μια και μιλάμε για τη σχολική στέγη- που θα ήθελα να θέσω, είναι το εξής: Επειδή γνωρίζω πόσο πολύ έχετε ασχοληθεί -και ως Βουλευτής της αντιπολίτευσης, αλλά και τώρα- με τα θέματα παιδείας και τη σχολική στέγη, υπάρχει στο Νομό Ηρακλείου και υπήρχε το Ειδικό Γυμνάσιο. Ιδρύθηκε το Σεπτέμβριο του 2005 -το γνωρίζετε πάρα πολύ καλά, γιατί το ζήσατε- το Ειδικό Τεχνικό Εκπαιδευτικό Σχολείο, πάλι στο Ηράκλειο. 
      Υπάρχει, λοιπόν, ένα θέμα με τη στέγη, κύριε Υπουργέ. Τι πρόβλημα υπάρχει; Επειδή απαντήσατε σ΄ ένα συνάδελφο πως τα χρήματα που παίρνει η Νομαρχιακή Αυτοδιοίκηση είναι αρκετά για να αντιμετωπιστεί το πρόβλημα, θα σας πω ότι δεν είναι θέμα χρημάτων. Υπάρχει μία σχολική μονάδα που είναι κλειστή. Πρόκειται για δημοτικό σχολείο, στην Κνωσό συγκεκριμένα. Το Δημοτικό Συμβούλιο του Δήμου Ηρακλείου έχει πάρει απόφαση παραχώρησης προς τη Νομαρχιακή Αυτοδιοίκηση. Ίσως, όμως, χρειάζεται και η δική σας παρέμβαση, ούτως ώστε να παραχωρηθεί το σύνολο των εγκαταστάσεων αυτής της σχολικής μονάδας, που δεν λειτουργεί πλέον, για να μπορέσει από τούτο το Σεπτέμβρη, του 2006, να εγκατασταθεί εκεί το ειδικό Τ.Ε.Ε.. Έτσι, τα παιδιά αυτά –δεκαεφτά σήμερα στον αριθμό, συν οκτώ που θα προστεθούν το Σεπτέμβριο- δεν θα αντιμετωπίζουν αυτό το πρόβλημα, ότι δηλαδή δεν υπάρχει σχολική στέγη και τελικά να είναι τα μισά στο σπίτι τους και τα άλλα μισά σε κάποιο ίδρυμα, που κάθε άλλο παρά προσφέρει την κατάρτιση και την εκπαίδευση που θα τους πρόσφερε το συγκεκριμένο ειδικό Τ.Ε.Ε.. 
      Σας ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Κυρία Πρόεδρε, η Κυβέρνηση αυτή είναι υπερήφανη και το δηλώνω εγώ ως ο αρμόδιος για την ειδική αγωγή Υπουργός για το έργο της στον τομέα της εκπαίδευσης των ατόμων με ειδικές ανάγκες.
      Σήμερα είχαμε μια πάρα πολύ καλή συνεργασία με τον Πανελλήνιο Σύλλογο Τυφλών και βάλαμε γερές βάσεις για τη συνέχιση της πολιτικής για την αντιμετώπιση των εκπαιδευτικών αναγκών όλων των ατόμων με ειδικές ανάγκες, όποιου είδους και αν είναι αυτές οι ανάγκες. Μάλιστα πήραμε και συγχαρητήρια και δεχθήκαμε τις ευχαριστίες όλων αυτών των φορέων. Γιατί; Γιατί σ΄ αυτά τα δύο χρόνια δεν εφειστήκαμε κόπων και δαπανών, όπως είχαμε υποχρέωση, για να κάνουμε πράξη το πρόγραμμά μας για τη σωστή και ολοκληρωμένη πλέον εκπαίδευση των ατόμων με ειδικές ανάγκες, εκεί που τα παλαιότερα χρόνια η πρόφαση ήταν «Λεφτά δεν υπάρχουν».
      Θα ήθελα, λοιπόν, να πω στην εκλεκτή συνάδελφο ότι δεν έχουμε καμία αντίρρηση να βοηθήσουμε -εφόσον το κτήριο αυτό μπορεί όντως να παραχωρηθεί και εφόσον έχουν γίνει οι αρμόδιες ενέργειες από τον αντίστοιχο δήμο, στην κυριότητα του οποίου βρίσκεται αυτό το σχολικό κτήριο- να έρθουμε σε επαφή και με τη Νομαρχία και με τη Νομαρχιακή Αυτοδιοίκηση και συνεργαζόμενοι μαζί της, να επικυρώσουμε τη μεταφορά της ιδιοκτησίας του και την αλλαγή λειτουργίας υπέρ του Ειδικού Κέντρου Κατάρτισης Ατόμων με Ειδικές Ανάγκες στο Νομό Ηρακλείου. Έτσι, λοιπόν, δεν υπάρχει καμία αντίρρηση. Ελάτε και στο γραφείο να συνεργαστούμε και να το κάνουμε. Νομίζω ότι είναι ευχής έργον. 
      Αλλά για να αναιρέσω και όλα εκείνα τα οποία είπατε, κυρία συνάδελφε, γιατί οφείλω να δώσω απαντήσεις σ΄ αυτά που είπατε περί της σχολικής στέγης και περί των αναγκών που δεν ικανοποιούνται, αφήνω το «επιλεκτικά» που είπατε, έστω και αν το θέσατε με ερωτηματικό και ευγενικά. Αρκεί να δει κανείς τι γινόταν τα προηγούμενα χρόνια, δηλαδή πριν αναλάβουμε εμείς τη διακυβέρνηση του τόπου. Να δούμε ποιοι νομοί επιλεκτικά εβοηθούντο και ποιοι έπαιρναν τα μεγαλύτερα ποσά. Αλλά το θέμα δεν είναι να γυρίζουμε εμείς προς τα πίσω, όπως πολύ σωστά βολεύεστε να λέτε από την Αντιπολίτευση, αλλά να δούμε τι γίνεται.
      Κυρία Πρόεδρε, καταθέτω στα Πρακτικά άλλα δύο αποσπάσματα πρακτικών των συνεδριάσεων του Διοικητικού Συμβουλίου του Ο.Σ.Κ., για να δείτε το 1.000.000 ευρώ που δώσαμε στο τέλος της προηγούμενης χρονιάς ως έκτακτη επιχορήγηση στη Νομαρχιακή Αυτοδιοίκηση Ηρακλείου και τα 800.000 ευρώ που είναι και η πρώτη δόση, την οποία συμπληρώνουμε με τα 600.000 ευρώ, για τα οποία απάντησα στην εκλεκτή συνάδελφο.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
      Έτσι, λοιπόν, φαίνεται καθαρά ότι όχι μόνο επιλεκτικά δεν βοηθάμε, αλλά με πρόγραμμα. Δεν θέλω να σας αναφέρω μέσα σ' αυτά τα στενά χρονικά πλαίσια της απάντησης στην ερώτησή σας και δεν μπορώ να σας πω το τι ξοδέψαμε για την απομάκρυνση του αμιάντου, πράγμα που οι κυβερνήσεις του ΠΑ.ΣΟ.Κ. δεν το έκαναν για το νομό σας. Δεν θέλω να σας πω ότι δόθηκαν ποσά για το Νομό Ηρακλείου για τον έλεγχο των κτηρίων για αντισεισμική θωράκιση. Δεν θέλω να σας πω τίποτα από όλα αυτά, αλλά αν τα αθροίσετε, θα δείτε ότι είναι περιττό να παραπονιέστε και ότι δεν στέκει ο συλλογισμός  ότι εμείς λειτουργούμε χωρίς πρόγραμμα.
       Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Δεύτερη ερώτηση είναι η με αριθμό 7311/2.2.2006 της Βουλευτού του Κομμουνιστικού Κόμματος Ελλάδος κ. Βέρας Νικολαϊδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων στη λειτουργία της Δημόσιας Επιχείρησης Πολεοδομίας και Στέγασης (Δ.Ε.ΠΟ.Σ. Α.Ε.).
      Η ερώτηση της κ. Νικολαϊδου σε περίληψη έχει ως εξής:
      «Πριν λίγες ημέρες οι εργαζόμενοι στη Δημόσια Επιχείρηση Πολεοδομίας και Στέγασης (Δ.Ε.ΠΟ.Σ. Α.Ε.) για μία ακόμα φορά συγκεντρώθηκαν έξω από το Υ.ΠΕ.ΧΩ.Δ.Ε., για να εκφράσουν την αγανάκτησή τους για το γεγονός ότι η επιχείρηση έχει εγκαταλειφθεί στην τύχη της εδώ και καιρό.
      Οι εργαζόμενοι αναγκάστηκαν να προχωρήσουν σε κινητοποιήσεις, αφού για μεγάλο χρονικό διάστημα εμπαίζονται από τους αρμόδιους και δεν επιλύονται τα οξυμένα προβλήματα της επιχείρησης. 
      Να σημειωθεί ότι από 25.5.04 – 17.5.05 η επιχείρηση λειτουργούσε ως Διοικητικό Συμβούλιο και από 11.8.05 χωρίς Πρόεδρο και Διευθύνοντα Σύμβουλο. 
      Αποτέλεσμα αυτής της κατάστασης, εκτός των άλλων, είναι η αδυναμία της Δ.Ε.Π.Ο.Σ. να προχωρήσει στην ανάληψη έργων και να έχει οδηγηθεί η επιχείρηση σε οικονομικό αδιέξοδο. Ενδεικτικό είναι ότι οι εργαζόμενοι δεν έχουν πληρωθεί τον Ιανουάριο του 2006, ενώ υπάρχει εκκρεμότητα με τις ασφαλιστικές τους εισφορές και τους φόρους για το τελευταίο διάστημα.
      Ερωτάται ο κύριος Υπουργός: 
      Πότε θα διοριστεί η διοίκηση της επιχείρησης;
      Ποια μέτρα θα παρθούν, ώστε να επαναδραστηριοποιηθεί και να αναπτυχθεί η Δ.Ε.ΠΟ.Σ. Α.Ε.; 
      Θα της ανατεθούν άμεσα έργα και ποια;
      Τι μέτρα θα παρθούν ώστε να ξεπεραστούν τα οξυμένα οικονομικά προβλήματα που αντιμετωπίζει και πότε θα πληρωθούν οι εργαζόμενοι;»
      Ο Υφυπουργός κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, η Δ.Ε.ΠΟ.Σ. συνεστήθη το 1979 ως νομικό πρόσωπο ιδιωτικού δικαίου. Με το προεδρικό διάταγμα 158/1997 μετετράπη σε Α.Ε. με σκοπό την εφαρμογή της χωροταξικής, πολεοδομικής και στεγαστικής πολιτικής του κράτους. Η εταιρία λειτουργεί χάριν του δημοσίου συμφέροντος, όπως αναφέρεται στον καταστατικό της χάρτη και για την κοινή ωφέλεια, κατά τους κανόνες της ιδιωτικής οικονομίας, τελεί δε υπό την εποπτεία του Υ.ΠΕ.ΧΩ.Δ.Ε..
      Με την υπ’ αριθμόν 6408/13.02.2006 κοινή απόφαση των Υπουργών ΠΕ.ΧΩ.Δ.Ε. και Οικονομικών τροποποιήθηκε προηγούμενη σχετική όμοια απόφαση και ορίστηκε νέος Πρόεδρος του Διοικητικού Συμβουλίου της Δ.Ε.ΠΟ.Σ. Α.Ε.. Πρόκειται για την κ. Αγγελίδου, αρχιτέκτονα μηχανικό.
      Η λειτουργία της επιχείρησης διέπεται σήμερα από το ν. 3429/2005 περί δημοσίων επιχειρήσεων και οργανισμών. Είναι γεγονός ότι η οικονομική κατάσταση της Δ.Ε.ΠΟ.Σ. Α.Ε. δεν είναι καλή, αφού κατά την τελευταία τριετία δεν έχουν αναληφθεί νέα έργα, παράγοντας πολύ καθοριστικός, που οδήγησε σε υποβάθμιση της εταιρείας και σε οικονομική δυσπραγία. Τα οξυμένα οικονομικά προβλήματα, τα οποία αντιμετώπισε στο παρελθόν η ΔΕΠΟΣ, είχαν να κάνουν κυρίως με την αποπληρωμή υφιστάμενων δανείων και με τη δυνατότητα ανταπόκρισης σε ανελαστικές δαπάνες, όπως είναι οι ασφαλιστικές εισφορές, τα ενοίκια κ.ο.κ..
      Από την ημερομηνία του διορισμού του, το νέο Διοικητικό Συμβούλιο της επιχείρησης έχει πραγματοποιήσει επανειλημμένες συνεδριάσεις με σκοπό την αντιμετώπιση των προβλημάτων που ταλανίζουν την επιχείρηση και την ουσιαστική επαναδραστηριοποίησή της.
      Μπορώ να σας ενημερώσω ότι εκπονούνται σήμερα όλες οι μελέτες και υλοποιούνται όλα τα έργα, τα οποία βρίσκονταν σε εξέλιξη όταν ανέλαβε το νέο Διοικητικό Συμβούλιο. Έχουν αρχίσει οι μελέτες και οι διαδικασίες για την ένταξη στο σχέδιο πόλεως της έκτασης ιδιοκτησίας της Δ.Ε.ΠΟ.Σ. Α.Ε. στο Πόρτο Χέλι, οι μελέτες για την κατασκευή του ομογενειακού χωριού στην Πάλερο του Νομού Αιτωλοακαρνανίας, ενώ εξετάζονται οι δυνατότητες αξιοποίησης της ιδιόκτητης έκτασης της Δ.Ε.ΠΟ.Σ. Α.Ε. στα Κουντουριώτικα. Για την οικονομική τόνωση και περαιτέρω ενίσχυση του προγράμματος της επιχείρησης, εξετάζεται από το Υ.ΠΕ.ΧΩ.Δ.Ε. η δυνατότητα ανάθεσης νέων έργων στην επιχείρηση.
      Ευχαριστώ πολύ, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κ. Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κυρία Πρόεδρε.
      Κύριε Υπουργέ, η κατάσταση στη Δημόσια Επιχείρηση Πολεοδομίας και Στέγασης αυτήν τη στιγμή που μιλάμε, είναι πολύ χειρότερη από αυτήν που περιγράψαμε στην ερώτηση το Φεβρουάριο.
      Η απάντησή σας –θα μου επιτρέψετε- ήταν μια έκθεση ιδεών για το τι θα κάνετε. Το πρόβλημα είναι ότι μέχρι σήμερα δεν έχετε κάνει απολύτως τίποτα και η κατάσταση μέρα με τη μέρα χειροτερεύει. Οικονομικά, βρίσκεται στο μηδέν. Με δανεικά, βγάζει πέρα κάποιες υποχρεώσεις. Δεν μου απαντήσατε στις ερωτήσεις για το τι συγκεκριμένα μέτρα θα πάρετε, για να αναπτυχθεί η εταιρεία οικονομικά.
      Είπατε το ιστορικό της. Αν θυμάμαι καλά, το 1976 ιδρύθηκε από τον Κωνσταντίνο Καραμανλή και πραγματικά είχε ένα πολύ πλούσιο έργο σε μελέτες, σε κατασκευές, σε επίβλεψη, ένα σημαντικό κοινωνικό έργο σε πολλούς δήμους της Αττικής – θα αναφέρω μερικούς- όπως στη Φιλαδέλφεια, στον Ταύρο, στο Αρκαδικό Χωριό, στην Καισαριανή. Έχω προσωπική εμπειρία από το Δήμο της Νίκαιας σχετικά με την ανάπλαση ενός προσφυγικού οικοδομικού τετραγώνου, το 175, με πενήντα έξι οικογένειες, που ξεκίνησε κυρίως με τη Δ.Ε.ΠΟ.Σ. Α.Ε. και συνεχίστηκε με το Υ.ΠΕ.ΧΩ.Δ.Ε..
      Υπήρχε, δηλαδή, μια θετική δράση, που στη συνέχεια ανακόπηκε το 1997 με τη μετατροπή της σε ανώνυμη εταιρεία, αλλά σήμερα πλέον είναι σε μηδενική βάση. Πραγματικά οι εργαζόμενοι, που σας έχουν στείλει επανειλημμένα έγγραφα ζητώντας να τους δεχτείτε –έχω όλο το φάκελο με τα έγγραφα που έχετε πάρει- περιγράφουν την κατάσταση με πολύ μελανά χρώματα, δηλαδή το πού βρίσκονται σήμερα και το ότι δεν πληρώνονται έγκαιρα. Υπάρχει μια αντικατάσταση των προέδρων. Η κ. Αγγελίδου είναι η τρίτη κατά σειρά. Εγώ δεν θα σχολιάσω τους προηγούμενους. Ο δεύτερος μάλιστα για λόγους υγείας, απ’ ό,τι έμαθα, παραιτήθηκε, κατανοητό. Υπάρχουν όμως και προβλήματα λειτουργικά.
      Και πραγματικά δεν μας απαντάτε τι σκέφτεστε, ποια θα είναι τα μέτρα που θα πάρετε. Και αυτά που μας λέτε για την αξιοποίηση της περιουσίας, είναι για μια σειρά από εκτάσεις που ανήκουν στη Δ.Ε.ΠΟ.Σ., που, αν δεν ολοκληρωθούν κάποιες μελέτες μέχρι το τέλος του 2006, σας είναι γνωστό ότι χάνονται. Και μιλάω συγκεκριμένα για το ομογενειακό χωριό στην Αιτωλοακαρνανία. Νομίζω ότι σας είναι γνωστά αυτά.
      Λοιπόν, τι συγκεκριμένο θα κάνετε; Σ΄ αυτό θέλουμε να μας απαντήσετε, γιατί έχει εγκαταλειφθεί η εταιρεία. Δύο χρόνια πραγματικά υπάρχει μια απαξίωση από την πλευρά σας, ενώ μπορούσε και μπορεί ακόμα, με την τεχνογνωσία που έχει και με το δυναμικό, να παράγει κοινωνικό έργο προς όφελος των εργαζομένων και των λαϊκών στρωμάτων.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κατ΄ αρχήν επιτρέψτε μου, κυρία συνάδελφε, να επαναλάβω ότι στα ερωτήματα που θέσατε, απάντησα. Μίλησα για συγκεκριμένα μέτρα, τα οποία υλοποιούνται από πλευράς Δ.Ε.ΠΟ.Σ., όπως είναι η διαδικασία για ένταξη της ιδιόκτητης έκτασης της Δ.Ε.ΠΟ.Σ. στο Πόρτο-Χέλι, όπως το ομογενειακό χωριό στην Πάλερο της Αιτωλοακαρνανίας, όπως οι δυνατότητες αξιοποίησης της περιουσίας της επιχείρησης. Επιτρέψτε μου, όμως, να πω ότι έχουν παρέλθει οι εποχές, δεν είμαστε πια στη δεκαετία του ’70, όπου επιχειρήσεις του δημοσίου ανελάμβαναν και υλοποιούσαν έργα. Υπάρχουν πολύ σημαντικές εξελίξεις από τη δεκαετία του ’70 μέχρι σήμερα.
      Σε ό,τι αφορά τους εργαζόμενους, επιτρέψτε μου επίσης να πω ότι έχω επανειλημμένα συναντηθεί μαζί τους και έχω συζητήσει τα θέματά τους, το γνωρίζουν οι ίδιοι πάρα πολύ καλά. 
      Να σας πω ότι σύμφωνα με το ν.3429/2005 περί Δ.Ε.Κ.Ο., υπάρχει μια σειρά υποχρεώσεων. Αναφέρω συγκεκριμένα: 
      - Η κατάρτιση νέου κανονισμού προσωπικού με τη μορφή συλλογικών συμβάσεων εργασίας. Επίκειται συμφωνία από πλευράς Δ.Ε.ΠΟ.Σ. Α.Ε. με το προσωπικό.
      - Η προσαρμογή του καταστατικού της επιχείρησης, με βασική τροποποίηση τη σύνθεση και τις αρμοδιότητες του Διοικητικού Συμβουλίου. Υπάρχει συγκεκριμένη καταληκτική ημερομηνία, το τέλος του Ιουνίου 2006.
      - Η επικαιροποίηση του στρατηγικού και  επιχειρησιακού σχεδίου της τριετίας 2004-2007. Επίσης, υπάρχει καταληκτική ημερομηνία, η 30ή Ιουνίου 2006, για τη συγκεκριμένη δράση.
      - Η κατάρτιση κανονισμού λειτουργίας διοικητικού συμβουλίου.
      - Η κατάρτιση κανονισμού εσωτερικής λειτουργίας.
      - Η προσαρμογή της συλλογιστικής παρουσίασης και των οικονομικών καταστάσεων, σύμφωνα με τα διεθνή λογιστικά πρότυπα. 
      Υπάρχει μια σειρά από δράσεις, τις οποίες -όπως σας είπα- το νέο διοικητικό συμβούλιο έχει βάλει μπροστά, δουλεύει πάνω σ΄ αυτό και πιστεύουμε ότι τα πράγματα θα είναι καλύτερα για τη Δ.Ε.ΠΟ.Σ..
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κύριο Υφυπουργό.
      Εισερχόμαστε στις αναφορές-ερωτήσεις δευτέρου κύκλου.
      Πρώτη είναι η με αριθμό 8046/23-2-2006 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή δημοσίων έργων με συμβάσεις παραχώρησης.
      Η ερώτηση του κ. Γείτονα έχει ως εξής;
      «Ισχυρίζεται ο κύριος Υπουργός ΠΕ.ΧΩ.Δ.Ε. ότι ξεκίνησε τους μεγάλους οδικούς άξονες της χώρας και ότι σε πέντε-έξι χρόνια θα τους έχει παραδώσει. Όμως όλοι γνωρίζουν ότι τα μεγάλα έργα, που θα κατασκευαστούν με συμβάσεις παραχώρησης, δηλαδή η Υποθαλάσσια Αρτηρία Θεσσαλονίκης, το Μαλιακός-Κλειδί, η Ιόνια Οδός, το Κόρινθος-Τρίπολη-Καλαμάτα και Λεύκτρο-Σπάρτη, το Κόρινθος-Πάτρα-Πύργος-Τσακώνα και ο Ε65, αποφασίστηκαν, επιλέχθηκαν και με προκηρύξεις έχουν ξεκινήσει από την κυβέρνηση του ΠΑ.ΣΟ.Κ. το 2001, εκτός της Υποθαλάσσιας Θεσσαλονίκης, που προκηρύχθηκε το 2002.
      Κατόπιν τούτων,
      Ερωτάται ο κύριος Υπουργός:
      1. Σε ποιο από τα παραπάνω έργα έχουμε εργολάβο, με ποιον προϋπολογισμό ανατέθηκαν τα έργα και ποιο είναι το χρονοδιάγραμμα ολοκλήρωσής τους;».
     Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, γνωρίζετε την εκτίμησή μου στους συναδέλφους της Βουλής, εκλεγμένους Βουλευτές και δη τους μηχανικούς. Γι’ αυτό και αισθάνομαι λίγο δύσκολα κάθε φορά που αναγκάζομαι να λέω προφανή πράγματα, για τα οποία δεν υπάρχει αμφισβήτηση, διότι οι μελέτες και τα έργα δεν κρύβονται. Υπάρχουν ή δεν υπάρχουν. Οι συμβάσεις έχουν ή δεν έχουν υπογραφεί. Τα εργοτάξια, τα βλέπουμε ή δεν τα βλέπουμε. Δεν είναι κάτι στο οποίο μπορεί κανείς να απαντήσει θολά και αόριστα μέσα από κάποια ερώτηση ή απάντηση. 
     Είμαι υποχρεωμένος να επαναλάβω, αν και γίνομαι κουραστικός, ότι η κατάσταση το Μάρτιο του 2004 και για τα έργα αυτά, κάθε άλλο παρά καλή ήταν, όπως λένε οι ίδιοι οι υπάλληλοι, τα στελέχη, τα οποία εσείς είχατε επιλέξει και τα οποία δεν αλλάξαμε. 
      Συγκεκριμένα, τα έργα με συμβάσεις παραχώρησης -ως γνωστόν- λόγω ιδεολογικών παλινωδιών των προηγουμένων κυβερνήσεων, παρ’ ότι είχαν παρουσιαστεί εδώ και πολλές δεκαετίες, μπόρεσαν πράγματι να ξεκινήσουν το 2001. Προκηρύχθηκε μία πρώτη φάση. Πώς προκηρύχθηκε όμως; Κατά επιεική έκφραση, ανορθόδοξα. Δεν είχε καν καθοριστεί το φυσικό αντικείμενο. Δεν ξέραμε δηλαδή -δυστυχώς- ποια είναι η χάραξη για το δίκτυο Κεντρικής Ελλάδας, για το Κόρινθος - Πάτρα -Πύργος-Τσακώνα.
      Ο Υπουργός κ. Σουφλιάς, με πληρότητα και λιτότητα, κατέθεσε τον προηγούμενο Μάρτιο τα πέντε στάδια, που οι υπηρεσίες δηλώνουν ότι πρέπει να υπάρχουν για να προχωρήσει η διαδικασία παραχώρησης. Υπάρχει στα Πρακτικά της Βουλής. 
      Σας λέω, λοιπόν, ότι ούτε το πρώτο στάδιο δεν είχε ολοκληρωθεί, δηλαδή μια αναγνωριστική μελέτη με τελική επιλογή της αρχικής χάραξης. Ουσιαστικά, λοιπόν, παραλάβαμε μόνο προεπιλογές ομίλων –επαναλαμβάνω- ανορθολογικά επιτελεσθείσες και από εκεί και πέρα, επί τρία χρόνια τίποτα. Το δικαιολογώ εν μέρει, γιατί είχατε τότε το μεγάλο άγχος των ολυμπιακών έργων. Το καταλαβαίνω αυτό, αλλά πράγματι δεν έγινε τίποτα, δεν ελήφθη επί της ουσίας καμία πολιτική απόφαση συνέχειας. 
      Βέβαια, θα παρακαλέσω και εσάς που είστε εκλεκτός μηχανικός και όποιον άλλο θέλει, να έρθει και να δει τι υπάρχει σήμερα για κάθε έργο στο Υπουργείο μας. Για κάθε έργο, υπάρχει ένα ολόκληρο δωμάτιο μελετών, ερευνών, περιβαλλοντικών αναλύσεων επί του θέματος, χρηματοοικονομικών αναλύσεων κ.λπ., που δεν υπήρχαν το 2004. Μάλιστα, πρέπει να σας πω ότι με κατάπληξη οι συμμετέχοντες, από δική σας επιλογή, διαπιστώνουν ότι σε δύο χρόνια καταφέρνουμε να τελειώσουμε αυτά τα μεγάλα έργα από πλευράς ουσίας. Μας παρακαλούν να καθυστερήσουμε τις τελικές δημοπρατήσεις, για να προλάβουν να ετοιμαστούν και να δώσουν προσφορές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Αυτή είναι η κατάσταση σήμερα. Την ξέρει όλος ο ελληνικός κατασκευαστικός χώρος, την ξέρει και όλος ο ευρωπαϊκός χώρος και λυπάμαι που εσείς φαίνεται ότι την αγνοείτε. 
      Συγκεκριμένα, είμαστε στην ευχάριστη θέση να δηλώσουμε ότι για τέσσερα από τα έργα αυτά, Υποθαλάσσια Θεσσαλονίκης, Μαλιακός–Κλειδί, Ιόνια Οδός, Κόρινθος-Τρίπολη-Καλαμάτα και Λεύκτρο-Σπάρτη, έχει ολοκληρωθεί το σύνολο της δημοπράτησης και υπάρχουν επιτέλους προσωρινοί μειοδότες. 
      Το ξέρετε από τις εφημερίδες. Υπάρχουν προσωρινοί μειοδότες. Το δικό μας έργο έχει ουσιαστικώς ολοκληρωθεί. Από εδώ και πέρα, είναι έργο της δικαιοσύνης, διότι υπάρχουν προσφυγές που και επί των ημερών σας υπήρχαν. Ο καθένας κοιτάει τα συμφέροντα του, πολλές φορές εις βάρος των συμφερόντων του ελληνικού δημοσίου. 
      Για τα άλλα δύο έργα, σε μερικές μόνο μέρες –για το κομμάτι του αυτοκινητόδρομου Κεντρικής Ελλάδος- κατατίθενται οι προσφορές, δηλαδή στις 26 Μαΐου, με τελευταία παράταση που δώσαμε εμείς κατόπιν αιτήσεως των εργολάβων. Μας παρεκάλεσαν να δώσουμε παράταση ένα μήνα, για να δώσουν προσφορές, λόγω του φόρτου και του όγκου των μελετών τις οποίες καταθέσαμε μαζί με τη διακήρυξη. Και, βέβαια, σε δύο μήνες θα έχουμε επίσης προσφορές για το Κόρινθος-Πάτρα-Πύργος-Τσακώνα και για την Ιόνια Οδό. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υφυπουργέ, θα συμπληρώσετε τα υπόλοιπα στη δευτερολογία σας. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μάλιστα, κυρία Πρόεδρε. Θα συμπληρώσω στη δευτερολογία. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γείτονας έχει το λόγο. 
      ΚΩΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε. 
      Είμαι και εγώ υποχρεωμένος, κύριε Υπουργέ, πρώτον, να καταγγείλω ότι το Υπουργείο ΠΕ.ΧΩ.Δ.Ε. -και ιδιαίτερα ο κύριος Υπουργός- συστηματικά αγνοεί τη Βουλή. Η ερώτηση αυτή είχε κατατεθεί από συναδέλφους του ΠΑ.ΣΟ.Κ. και εμένα πριν από τρεις μήνες ως γραπτή ερώτηση. Δεν απαντήθηκε.
      Ζητήθηκαν στοιχεία, τα οποία δεν μας δόθηκαν. Και σήμερα, ύστερα από δυόμισι μήνες, τη συζητούμε με τη διαδικασία της ερώτησης, ενώ παράλληλα κατά καιρούς παρακολουθούμε τον κύριο Υπουργό –σ΄ εμάς δεν δίνει στοιχεία- να κάνει κάθε τόσο δηλώσεις και να λέει ότι ξεκίνησαν τα έργα, «οι δρόμοι ανάπτυξης» -όπως είπε- τα οποία θα τελειώσουν σε πέντε- έξι χρόνια.
      Και εσείς σήμερα επιβεβαιώνετε με την απάντησή σας, προσπαθώντας να βρείτε πάλι άλλοθι στο κακό ΠΑ.ΣΟ.Κ, ότι ουσιαστικά τίποτα δεν ξεκίνησε. Τα έργα με τις συμβάσεις παραχώρησης καρκινοβατούν. Όλα τα χρονοδιαγράμματα που είχατε δώσει, έχουν πέσει έξω. Κάνατε παρέμβαση στις διαδικασίες, μειώσατε την εθνική συμμετοχή -πράγμα που δημιούργησε προβλήματα- και ακολουθήσατε αργόσυρτες διαδικασίες. 
     Και τώρα αυτό που λέτε, ότι στα τέσσερα από τα επτά έχετε φθάσει στους προσωρινούς αναδόχους, ουσιαστικά τι επιβεβαιώνει; Επιβεβαιώνει ότι είστε σε αρχικό στάδιο. Ύστερα από είκοσι έξι μήνες, δηλαδή, αυτό είναι το αποτέλεσμα για έργα που είχαν δημοπρατηθεί από το ΠΑ.ΣΟ.Κ.. Αυτές τις διαδικασίες συνεχίσατε. Τι μας λέτε, λοιπόν, για το ΠΑ.ΣΟ.Κ.; Έχει χαθεί πολύτιμος χρόνος. 
     Οι συμβάσεις παραχώρησης, κύριε Υπουργέ -είμαι εκείνος ο οποίος προώθησε τις συμβάσεις παραχώρησης, ως Υπουργός, για τα μεγάλα έργα στην Ελλάδα- ξέρετε ότι είναι πολύπλοκες διαδικασίες. Από τον προσωρινό ανάδοχο μέχρι την υπογραφή της σύμβασης και το ξεκίνημα των έργων, «πολλά πέλει». Πολλά, χρονοβόρα και απρόβλεπτα μεσολαβούν. Υπάρχουν -όπως είπατε και ο ίδιος- και εκκρεμούν ενστάσεις στην Ευρωπαϊκή Ένωση, υπάρχουν δικαστικές εμπλοκές. Τι έχει γίνει μ΄ αυτά; Γιατί δεν μας ενημερώνετε; 
     Ακόμα ερωτώ: Έχουν λυθεί τα προβλήματα με τις τράπεζες και τα άλλα προβλήματα που έχουν σχέση με τις συμβάσεις παραχώρησης; Έχει προχωρήσει σε κανένα έργο η διαπραγμάτευση παραπέρα με τον προσωρινό ανάδοχο, για να φθάσουμε σε σύμβαση; Επομένως, «Κύριος οίδε» πότε θα πάμε σε συμβάσεις και πότε θα έχουμε έναρξη εργασιών. Και δεν αγνοούμε εμείς την κατάσταση, όπως είπατε, κύριε Υπουργέ. Εσείς πραγματικά δείχνετε να μην έχετε επίγνωση και των καθυστερήσεων που υπήρξαν, αλλά και της δουλειάς, των κινδύνων και των δυσκολιών των επομένων σταδίων. Ακολουθείτε και στα έργα τους ρυθμούς χελώνας που ακολουθεί η Κυβέρνησή σας. Καταφέρατε, κύριε Υπουργέ, μέσα σε δύο χρόνια να μετατρέψετε τον πιο παραγωγικό κλάδο της οικονομίας, τον κατασκευαστικό σε προβληματικό κλάδο.
     Συνοπτικά, για να τελειώνω, αυτή είναι η πραγματικότητα. Μην την ωραιοποιείτε. Να μας δώσετε τα στοιχεία. Εμείς θέλουμε να συμβάλουμε, για να ολοκληρωθούν τα έργα. Κάνουμε εποικοδομητική αντιπολίτευση. Δεν κάνουμε την αντιπολίτευση «της μακέτας» που έκανε η παράταξή σας τόσα χρόνια. 
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Γείτονα, ολοκληρώστε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Μας είπατε ότι ο κόσμος βλέπει. Ασφαλώς ο κόσμος ξέρει. Ο κόσμος βλέπει, αλλά το μόνο που δεν βλέπει, είναι έργα. Παρακαλώ στη δευτερολογία σας να μας δώσετε συγκεκριμένες απαντήσεις και στοιχεία για την εξέλιξη στις επτά συμβάσεις παραχώρησης. 
     ΠΡΟΕΔΡΟΣ (Άννα Μπενάκη-Ψαρούδα):  Ο κ. Ξανθόπουλος έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα πω στον κ. Γείτονα, κυρία Πρόεδρε, ότι θα πρέπει να υπάρχει και ένα έλεος στην, αν θέλετε, έλλειψη ουσιαστικών επιχειρημάτων αλλά και στις ανακρίβειες. 
     Επειδή θέτετε γενικότερα θέμα έργων, επαναλαμβάνω -αν και το έχουμε πει άπειρες φορές και έχουμε στείλει και σ’ εσάς το δελτίο Τύπου- ότι για 5,4 δισεκατομμύρια έργα έχουν υπογραφεί συμβάσεις αυτά τα δύο χρόνια, πενταπλάσιες από το μέσο όρο της δεκαετίας 1994-2003. Έλεος δηλαδή! Είναι πενταπλάσια. Υπεγράφησαν συμβάσεις, έχουν αρχίσει τα εργοτάξια. Και μιλάτε για έργα που δεν ξεκίνησαν; Το λέτε ακόμη αυτό σήμερα; Μα, θα γίνετε ρεζίλι αύριο, το καλοκαίρι που θα πάτε στην εξοχή, στην επαρχία. Θα γελοιοποιηθείτε στην επαρχία που θα πάτε, στη δική σας επαρχία. Αλίμονο, δηλαδή!
     ΚΩΝΣΤΑΝΤΙΝΟΣ ΓΕΙΤΟΝΑΣ: Να προσέχετε τις εκφράσεις σας. Ρεζίλι έχει γίνει η Κυβέρνησή σας. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ανακαλώ τη λέξη, κύριε Γείτονα. Αυτό μου ξέφυγε εν τη ρύμη του λόγου. Θα αισθανθείτε απλώς άσχημα, όπως πιστεύω ότι θα αισθανόμουν κι εγώ, αν το έλεγα αυτό, αλλά ασφαλώς ρεζίλι δεν πρόκειται να γίνετε. 
     Πάμε τώρα στην ουσία των πραγμάτων. Επαναλαμβάνω ότι αυτά τα έργα, για να γίνουν, θέλουν πραγματικά πάρα πολλή δουλειά. Δεν είχε γίνει αυτή το 2004, όταν παραλάβαμε. Τι να το κάνουμε τώρα; Και σας λέω και το άλλο, ότι λόγω ολυμπιακών  έργων, ενδεχομένως, τα εγκαταλείψατε στην τύχη τους. Αυτή είναι η πραγματικότητα. Επαναλαμβάνω επίσης ότι για να γίνουν, θέλουν ένα δωμάτιο μελέτες το καθένα. Τις κάναμε αυτές. Και όχι μόνο τις κάναμε, αλλά κάναμε και τις διαβουλεύσεις με τους παραχωρησιούχους, ως οφείλαμε, σύμφωνα με τη δική σας αρχική μορφή σχεδίου σύμβασης, για να είμαστε εντάξει με την ιστορική συνέχεια των παραχωρήσεων, βρήκαμε την τελική δομή των διακηρύξεων και των αναγκαίων, αν θέλετε, σχεδίων συμβάσεως κλ.π., περάσαμε στη φάση της τελικής προκήρυξης, που είναι και η ουσιαστική προκήρυξη και έχουμε ήδη προσωρινούς αναδόχους. Τι παραπάνω θέλατε σε δυόμισι χρόνια; Και τονίζω και πάλι ότι αυτό έχει καταπλήξει για την ταχύτητά του ελληνικούς και ξένους, διεθνείς οίκους. Ρωτήστε την αγορά να σας πει. Είστε έγκριτος μηχανικός και στην αγορά. 
     Για τα στοιχεία τα οποία ζητάτε, έχω εδώ πλήρεις ημερομηνίες. Για να μη σας κουράζω με νούμερα, θα τα καταθέσω στη Βουλή ή θα σας τα στείλω μ΄ ένα φαξ αύριο στο γραφείο σας, για να ξέρετε ακριβώς για τι πράγμα μιλάμε. Λέω ενδεικτικά, παραδείγματος χάρη, ότι η ανακήρυξη προσωρινού αναδόχου για τα τελευταία έργα έγινε τους τελευταίους δύο μήνες σε συγκεκριμένες ημερομηνίες και ότι μέσα στους επόμενους από τον κύριο Υπουργό μήνες, θα έχουμε αναδόχους και στα τελευταία δύο, τα εναπομείναντα, το πέμπτο και το έκτο. 
      Κύριε Γείτονα, αγαπητέ κύριε συνάδελφε, σεβόμενος το έργο όλων των προηγουμένων κυβερνήσεων, εγώ ως απλός πολίτης, αλλά και ο Υπουργός κ. Σουφλιάς, επισημαίνω το εξής πολύ σημαντικό: Τα έργα δεν έχουν πατέρα. Ανήκουν στον ελληνικό λαό. Και το έχει πει αυτό ο ίδιος ο κ. Σουφλιάς στο Ρίο-Αντίρριο και έχει μάλιστα τιμήσει και τον τότε Υπουργό ο οποίος το ξεκίνησε, το δικό σας Υπουργό.
      Αλλά πρέπει να σας πω επίσης, επειδή δυστυχώς ασκείται αυτή η, θα έλεγα, επιτρέψτε μου τη φράση, όχι αντικειμενική Αντιπολίτευση, ότι είτε μας αρέσει είτε όχι, τα έργα με συμβάσεις παραχώρησης θα φέρουν τη σφραγίδα αυτής της Κυβέρνησης και του κ. Σουφλιά και ο κόσμος ξέρει ποιος τα προχώρησε και ποιος τα υλοποιεί. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κ. Ξανθόπουλο.
      Ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, ισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Πριν προχωρήσω στην προεκφώνηση των νομοσχεδίων, έχω την τιμή να ανακοινώσω στο Σώμα, ότι σύμφωνα με το άρθρο 63, παράγραφος 1, εδάφιο στ΄ του Κανονισμού της Βουλής, η Εισαγγελία Πρωτοδικών Αθηνών διεβίβασε στη Βουλή αναφορά με συνημμένη ποινική προκαταρκτική δικογραφία σχετικά με την προμήθεια από τις Ένοπλες Δυνάμεις των ρωσικών αυτοκινούμενων αντιαεροπορικών πυραυλικών συστημάτων μικρού βεληνεκούς TOR-M1.
      Θα γίνει τώρα προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών.
      Ψήφιση στο σύνολο του σχεδίου νόμου: «Αποτίμηση χρηματοοικονομικών μέσων εταιρειών στην εύλογη αξία».
      Η ψήφισή του στο σύνολο θα γίνει στη συνέχεια.
      Του ιδίου Υπουργείου.
      Ψήφιση στο σύνολο του σχεδίου νόμου: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις».
      Και η ψήφιση αυτού του νομοσχεδίου στο σύνολο θα γίνει στη συνέχεια.
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση του Κώδικα Δήμων και Κοινοτήτων».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Επιλογή στελεχών πρωτοβάθμιας και δευτεροβάθμιας εκπαίδευσης, ρύθμιση θεμάτων διοίκησης της εκπαίδευσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding-MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις-ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμαστε στην ψήφιση στο σύνολο του νομοσχεδίου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία».
      Κύριε Υπουργέ, έχετε κάποια διόρθωση;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Μάλιστα, κυρία Πρόεδρε.
      Κυρίες και κύριοι συνάδελφοι, ήθελα να ενημερώσω ότι προτείνεται στον τίτλο: «Αποτίμηση χρηματοοικονομικών μέσων εταιρειών στην εύλογη αξία» να προστεθούν τρεις λέξεις, δηλαδή «και άλλες διατάξεις» δεδομένου ότι στην πορεία έχουν προστεθεί τέσσερις τροπολογίες με διαφορετικό περιεχόμενο. 
      ΠΡΟΕΔΡΟΣ (Άννα Μπενάκη - Ψαρούδα): Ερωτάται το Σώμα: Γίνεται δεκτό στο σύνολο το σχέδιο νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία» με την προσθήκη στον τίτλο του νομοσχεδίου της φράσης «και άλλες διατάξεις»; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία» με την προσθήκη στον τίτλο του νομοσχεδίου της φράσης «και άλλες διατάξεις» έγινε δεκτό και στο σύνολο κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών «Αποτίμηση χρηματοοικονομικών μέσων εταιρειών στην εύλογη αξία και άλλες διατάξεις» έγινε δεκτό σε μόνη συζήτηση επί της αρχής, των άρθρων και στο σύνολο και έχει ως εξής: 
      (Να καταχωριστεί το κείμενο του νομοσχεδίου σελ.34α)
      ΠΡΟΕΔΡΟΣ (Άννα Μπενάκη - Ψαρούδα): Επανερχόμαστε στην ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις».
      Ερωτάται το Σώμα: Γίνεται δεκτό στο σύνολο το νομοσχέδιο του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις»;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο του Υπουργείου Οικονομίας και Οικονομικών «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις» έγινε δεκτό και στο σύνολό του κατά πλειοψηφία. 
      Συνεπώς το νομοσχέδιο του Υπουργείου Οικονομίας και Οικονομικών: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις» έγινε δεκτό σε μόνη συζήτηση επί της αρχής, των άρθρων και στο σύνολο και έχει ως εξής: 
      (Να καταχωριστεί το κείμενο του νομοσχεδίου σελ. 35α)
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Παρεσχέθη η ζητηθείσα εξουσιοδότηση.
      Επανερχόμαστε στη συζήτηση του νομοσχεδίου του Υπουργείου Εσωτερικών Δημόσιας Διοίκησης και Αποκέντρωσης. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Κώδικα Δήμων και Κοινοτήτων».
      Έχετε κάποια παρατήρηση, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μάλιστα, κυρία Πρόεδρε.
      Κύριοι συνάδελφοι, όπως είναι γνωστό ο Κώδικας ψηφίζεται με την διαδικασία των Κωδίκων κατά το Σύνταγμα, όπως προβλέπει άλλωστε και το άρθρο 14 παράγραφος 2 του ν. 3242/2004. Κατά τη συζήτηση στην επιτροπή μού ζητήθηκε, ιδίως από συναδέλφους της Αξιωματικής Αντιπολίτευσης, για να έχει νόημα και η όλη συζήτηση άλλωστε – όσο επιτρέπεται σε μια διαδικασία Κώδικα- μεταξύ της επιτροπής και της Ολομελείας, όπως συνέβη και σε άλλες περιπτώσεις Κωδίκων, να συνέλθει εκ νέου η Επιτροπή Κωδικοποίησης προκειμένου να λάβει υπ΄ όψιν της ορισμένες παρατηρήσεις, διευκρινιστικές πάντα. Γιατί βεβαίως δεν μπορούν να γίνουν σημαντικές μεταβολές ουσίας.
      Συνήλθε, λοιπόν, η επιτροπή, εν ολομελεία, και δέχθηκε τις εξής μεταβολές, τις οποίες θα ήθελα να σας εκθέσω, αφού καταθέσω στα Πρακτικά της Βουλής το σχετικό πρακτικό της επιτροπής η οποία συνεδρίασε στις 12 Μάιου του 2006.
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αποδέχθηκε, λοιπόν, η επιτροπή τις εξής μεταβολές που –το τονίζω- δεν…
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, εάν είναι βελτιώσεις στη διατύπωση, δεν ξέρω αν χρειάζεται να τις διαβάσετε όλες. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα προτιμούσα να το κάνω έναντι των συναδέλφων. Θα μοιραστεί άλλωστε και το σχετικό κείμενο. Δεν έχουν μεγάλη σημασία, είναι ήσσονος σημασίας ζητήματα. Αλλά επειδή είναι έτσι η διαδικασία του Κώδικα και αυτή την υποχρέωση είχα αναλάβει απέναντι στους συναδέλφους της Αντιπολίτευσης, θα ήθελα να είμαι εντάξει.
      Στο άρθρο 34, παράγραφος 2, περίπτωση β΄, το τελευταίο εδάφιο αναδιατυπούται ως ακολούθως. Είχε προκύψει εκεί ένα ζήτημα σχετικά με το δεκαδικό αριθμό: «Τυχόν δεκαδικός αριθμός στρογγυλοποιείται στην επόμενη ακέραιη μονάδα, εφόσον το κλάσμα είναι ίσο με μισό της μονάδας και άνω», διατύπωση που επαναλαμβάνεται, άλλωστε, και στην παράγραφο 3 του ίδιου άρθρου.
      Άρθρο 95, παράγραφος 7: Το δεύτερο εδάφιο, αντί του «Ο Πρόεδρος του Τοπικού Συμβουλίου εκφράζει γνώμη, με δικαίωμα ψήφου» αναδιατυπώνεται ως ακολούθως: «Ο Πρόεδρος του Τοπικού Συμβουλίου μετέχει στις συνεδριάσεις με δικαίωμα ψήφου».
      Άρθρο 104, παράγραφος 2, όγδοο εδάφιο: Οι λέξεις «όλος ο αριθμός» αντικαθίστανται από τις λέξεις «ο αριθμός τούτων, ανά κατηγορία».
      Στο άρθρο 104, παράγραφος 3 απαλείφεται η φράση «που έχουν περισσότερα από πέντε μέλη», ως περιττή.
      Επίσης, στο άρθρο 29, παράγραφος 2, μετά τις λέξεις «σύμφωνα με το άρθρο 146, για…» προστίθενται οι λέξεις «κακουργήματα, καθώς και για…». Ήταν παρατήρηση του κ. Κοσμίδη, το τονίζω. Εγώ πιστεύω δεν ήταν απαραίτητη η προσθήκη, εφόσον στα κακουργήματα έχουμε υποχρεωτική στέρηση των πολιτικών δικαιωμάτων, αλλά εν πάση περιπτώσει, να μπει για λόγους διαφάνειας άρσης οιασδήποτε ερμηνευτικής αμφιβολίας.
      Άρθρο 44, παράγραφος 6: Η παράγραφος 6 αντικαθίσταται ως ακολούθως: «6. Ο εκλογέας μπορεί να εκφράσει την προτίμησή του υπέρ ενός ή υπέρ δύο υποψηφίων συμβούλων δημοτικού διαμερίσματος με εξαίρεση τα δημοτικά διαμερίσματα των Δήμων Αθηναίων, Θεσσαλονίκης και Πειραιώς στους οποίους ο εκλογέας μπορεί να εκφράσει την προτίμησή του υπέρ ενός, υπέρ δύο ή υπέρ τριών υποψηφίων. Ο εκλογέας μπορεί να εκφράσει την προτίμησή του προς ένα μόνο υποψήφιο τοπικού διαμερίσματος και Πάρεδρο.
      Η προτίμηση αποτυπώνεται με τη σημείωση σταυρού παραπλεύρως των ονομάτων των υποψηφίων στο ψηφοδέλτιο του οικείου συνδυασμού».
      Εδώ γίνεται η διαφοροποίηση γιατί; Διότι υπήρχε ενιαία ρύθμιση για τα διαμερίσματα, ενώ στις μεγάλες πόλεις έπρεπε να διατηρηθεί η αντιστοιχία πολυσταυρίας, προς τους δημοτικούς συμβούλους, όπως υπήρχε.
      Άρθρο 158, παράγραφος 3: Προστίθεται περίπτωση ε΄ ως ακολούθως: «ε. έκτακτες επιχορηγήσεις σε νομικά πρόσωπα δημοσίου δικαίου του Δήμου ή της Κοινότητας.».
      Άρθρο 169, παράγραφος 2, περίπτωση α΄: Μετά τη λέξη «περιλαμβανομένων» τίθενται οι λέξεις «των έμμισθων δικηγόρων,».
      Άρθρο 235: Η περίπτωση α΄ αντικαθίσταται ως ακολούθως:
      «α. Η ετήσια τακτική ή τυχόν έκτακτη επιχορήγηση του Δήμου ή της Κοινότητας».
      Δεχθήκαμε από τις παρατηρήσεις μόνον εκείνες που η επιτροπή μπορούσε να δεχθεί διότι δεν θα θέλαμε να υπάρχουν σημαντικές αποκλίσεις στο έργο της επιτροπής. Άλλωστε, αυτή είναι η πρακτική που είχε ακολουθηθεί και στο παρελθόν κατά την ψήφιση Κωδίκων μεταξύ των δύο συνεδριάσεων.
      Κυρία Πρόεδρε, θα μοιραστεί αμέσως το κείμενο.
      Σας ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα): Έχει διανεμηθεί ήδη το κείμενο, κύριε Υπουργέ, σας ευχαριστούμε.
      Το λόγο έχει ο εισηγητής της Νέας Δημοκρατίας κ. Μαργαρίτης Τζίμας.
      ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, χωρίς αμφιβολία πρόκειται για μια μεγάλη στιγμή για τη χώρα η σημερινή διαδικασία ψήφισης και διαλόγου του νέου Κώδικα Δήμων και Κοινοτήτων που αφορά την ελληνική Τοπική Αυτοδιοίκηση. Και έχει μεγάλη σημασία η συζήτηση και ψήφιση αυτού του Κώδικα γιατί μετά από είκοσι έξι χρόνια καλείται η ελληνική Βουλή να ψηφίσει το «Σύνταγμα» της ελληνικής Τοπικής Αυτοδιοίκησης.
      Ο Κώδικας Δήμων και Κοινοτήτων που θα ισχύσει μετά την ψήφισή του από τη Βουλή θα είναι εκείνο το εργαλείο για την Αυτοδιοίκηση της χώρας μας που θα της επιτρέψει να αξιοποιήσει όλες τις ευκαιρίες της σύγχρονης εποχής και να τοποθετηθεί σ’ ένα ανώτερο επίπεδο απ’ αυτό στο οποίο βρίσκεται τις τελευταίες δεκαετίες. 
      Ο Κώδικας Δήμων και Κοινοτήτων είναι αποτέλεσμα ενός ευρύτατου διαλόγου, ενός διαλόγου μεταξύ της πολιτείας –της Κυβέρνησης- και των θεσμικών οργάνων της ελληνικής Αυτοδιοίκησης, όπως είναι η Κεντρική Ένωση Δήμων και  Κοινοτήτων και οι εργαζόμενοι. Πρόκειται για έναν Κώδικα Δήμων και Κοινοτήτων, ο οποίος όχι μόνο ακουμπά μεγάλα ζητήματα της  ελληνικής Αυτοδιοίκησης, αλλά κυρίως θεμελιώνει με νομικό χαρακτήρα διεκδικήσεις της ελληνικής Αυτοδιοίκησης των τελευταίων δεκαετιών. 
      Έχει μεγάλη σημασία, κυρίες και κύριοι συνάδελφοι, πριν δούμε τις καινοτομίες του νέου Κώδικα, να δούμε ποια είναι η θέση της Κεντρικής Ένωσης Δήμων και Κοινοτήτων  Ελλάδος για το σχέδιο του νέου Δημοτικού και Κοινοτικού Κώδικα που σήμερα συζητάμε. 
      Θα διαβάσω μερικές θέσεις του Προέδρου της Κ.Ε.Δ.Κ.Ε., όπως αυτές διατυπώθηκαν στην αρμόδια επιτροπή της Βουλής: «Οι λιγότεροι και ισχυροί δήμοι, η αιρετή περιφέρεια, η μητροπολιτική Αυτοδιοίκηση, η φορολογική αποκέντρωση» –ρωτάει ο Πρόεδρος της Κ.Ε.Δ.Κ.Ε. ενώπιον της επιτροπής- «είναι μεγάλα ζητήματα και μεγάλες τομές. Ανήκουν αυτές καθαυτές στην ύλη ενός Κώδικα Δήμων και Κοινοτήτων; Δηλαδή, θα μπορούσε να συμπεριλάβει αυτός ο Κώδικας ζητήματα φορολογικής Αποκέντρωσης, ζητήματα νέας διοικητικής διαίρεσης της χώρας, μητροπολιτικής Αυτοδιοίκησης;»
      Και απαντά η ίδια η ελληνική Αυτοδιοίκηση διά του Προέδρου της: «Η απάντηση είναι σαφής. Όχι, δεν ανήκουν. Δεν είναι αντικείμενο τα ζητήματα αυτά του Δημοτικού και Κοινοτικού Κώδικα.»
      Συνεχίζει ο Πρόεδρος της Κ.Ε.Δ.Κ.Ε.: «Ο νέος Δημοτικός και Κοινοτικός Κώδικας αποτελεί εμπόδιο εάν μια κυβέρνηση θέλει να προβεί σε περαιτέρω μεταρρυθμίσεις;»
      Η απάντηση του Προέδρου της Κ.Ε.Δ.Κ.Ε. είναι σαφής: «Όχι, δεν είναι εμπόδιο ο σημερινός Κώδικας.» Δηλαδή, η Κεντρική Ένωση Δήμων και Κοινοτήτων της χώρας παραδέχεται πως αυτός ο Κώδικας είναι η πλατφόρμα, είναι η βάση, που πάνω του μπορεί να στηριχθεί η κεντρική εξουσία και να προχωρήσει τη μεταρρυθμιστική της προσπάθεια. 
      Συνεχίζει το Προεδρείο της Κ.Ε.Δ.Κ.Ε.: «Η θέση μας για τον Κώδικα είναι σαφής. Πρόκειται για ένα πολύ καλό πόνημα. Σε μεγάλο μέρος ο Κώδικας είναι  προϊόν συνεργασίας της Κ.Ε.Δ.Κ.Ε. με την Κυβέρνηση και τη σημερινή και την προηγούμενη. Ήταν δικές μας οι πρωτοβουλίες και προτάσεις που έγιναν αποδεκτές από την Κυβέρνηση και σε πολλά σημεία του Κώδικα αποτυπώνονται αμιγώς οι θέσεις της Κ.Ε.Δ.Κ.Ε.. Διαχωρίζονται για πρώτη φορά οι αρμοδιότητες με σαφήνεια, τόσο αυτές που έχουν κρατικό χαρακτήρα και εκχωρούνται στην Αυτοδιοίκηση όσο και εκείνες που αποτελούν τοπικές υποθέσεις και αποτολμήσαμε για πρώτη φορά να διατυπώσουμε μέσα στον Κώδικα αρμοδιότητα κανονιστικού χαρακτήρα.»
Δηλαδή, η ίδια η Κ.Ε.Δ.Κ.Ε. παραδέχεται ότι για πρώτη φορά διαχωρίζονται οι αρμοδιότητες με σαφήνεια και για πρώτη φορά έχουμε αρμοδιότητα στην Αυτοδιοίκηση κανονιστικού χαρακτήρα. 
    Συνεχίζει η Κ.Ε.Δ.Κ.Ε.: «Ο σημερινός Κώδικας» -και είναι πάρα πολύ σημαντική αυτή η τοποθέτηση- «δεν αναίρεσε σε κανένα σημείο το πόνημα της επιτροπής που είχε συστήσει η προηγούμενη κυβέρνηση. Ένα μεγάλο μέρος του Κώδικα επαναλαμβάνεται αυτούσιο, δηλαδή, όπως είχε συμφωνηθεί». 
    «Θέλω να σχολιάσω αυτή την αρχή της συνέχειας» -συνεχίζει ο Πρόεδρος της Κ.Ε.Δ.Κ.Ε.- «που γνωρίζουμε πολύ καλά ότι στην ελληνική δημοκρατία δεν αποτελεί κανόνα. Δεν αναιρέθηκε, λοιπόν, κανένα σημείο και μας ικανοποιεί ιδιαίτερα η εξέλιξη αυτή και μακάρι να αποτελούσε έναν κανόνα και σε άλλα σημεία της δημόσιας ζωής της χώρας μας». 
    Σε δελτίο Τύπου της Κ.Ε.Δ.Κ.Ε., που εξεδόθη στις 6 Απριλίου του 2006, αναφέρεται: «Ο νέος Δημοτικός και Κοινοτικός Κώδικας με βάση το υφιστάμενο θεσμικό πλαίσιο της χώρας αποτελεί ένα βέλτιστο πόνημα». 
    Έτσι, λοιπόν, με τον πλέον καθαρό τρόπο διατυπώνει η ελληνική Αυτοδιοίκηση τη θέση της η οποία, επιγραμματικά, είναι ότι στην ουσία συμφωνεί με το μεγαλύτερο μέρος τού προς ψήφιση Κώδικα Δήμων και Κοινοτήτων. 
    Ποιο είναι το καινούργιο που επαγγέλλεται; Ποιο είναι το καινούργιο που φέρνει η πρόταση της Κυβέρνησης σε συνεργασία με την Κ.Ε.Δ.Κ.Ε. και περιλαμβάνεται στο νέο Κώδικα Δήμων και Κοινοτήτων;
    Κυρίες και κύριοι συνάδελφοι, για πρώτη φορά σε Κώδικα Δήμων και Κοινοτήτων περιγράφονται με σαφήνεια οι αρμοδιότητες της Τοπικής Αυτοδιοίκησης, οι οποίες κατανέμονται σε επτά τομείς. Δεν υπάρχει ένα θολό τοπίο όσον αφορά τις αρμοδιότητες: Αρμοδιότητες ανάπτυξης, περιβάλλοντος, ποιότητα ζωής, απασχόλησης, κοινωνικής πολιτικής, παιδείας, πολιτισμού και αθλητισμού και πολιτικής προστασίας. 
    Για πρώτη φορά ορίζεται το τεκμήριο αρμοδιότητας υπέρ των τοπικών υποθέσεων. Η φράση αυτή –το κλειδί αυτό- στον Κώδικα Δήμων και Κοινοτήτων δεν υπήρχε στο προηγούμενο σχέδιο του Κώδικα Δήμων που παρεδόθη από την προηγούμενη κυβέρνηση στη δική μας Κυβέρνηση.
    Ποια άλλη καινοτομία περιλαμβάνει ο Κώδικας Δήμων και Κοινοτήτων; Για πρώτη φορά εισάγεται ο θεσμός της τοπικής δημοκρατίας. Έχουμε, λοιπόν, κάτι πολύ προωθημένο, ένα ζήτημα για το οποίο τώρα ξεκινάει η κουβέντα για την εισαγωγή του στο ελληνικό Σύνταγμα στη διαδικασία της Αναθεώρησης. Εδώ η Κυβέρνηση προτείνει την καθιέρωση τοπικών δημοψηφισμάτων στο χώρο της Αυτοδιοίκησης με απόφαση των δημοτικών ή κοινοτικών συμβουλίων ή με απόφαση συγκεκριμένου αριθμού υπογραφών των κατοίκων. 
    Μπορούν, λοιπόν, οι τοπικές κοινωνίες για μια σειρά από ζητήματα που περιγράφονται μέσα στον Κώδικα να προκαλούν τοπικά δημοψηφίσματα. Στην ουσία σ’ ένα γνήσιο θεσμό λαϊκής συμμετοχής που είναι η Αυτοδιοίκηση, γίνεται πράξη η λαϊκή συμμετοχή. 
    Εκτός από την ύπαρξη και θεσμοθέτηση πλέον του τοπικού δημοψηφίσματος εισάγεται και ένας νέος θεσμός συμμετοχής των πολιτών, προκειμένου να διαμορφωθούν αποφάσεις στα δημοτικά και τα κοινοτικά συμβούλια. Δηλαδή, μέχρι σήμερα αν ήθελε το δημοτικό συμβούλιο ρωτούσε τους πολίτες για ζητήματα που θα αποφάσιζε και αφορούσαν τους πολίτες. Τώρα, λοιπόν, οι πολίτες έχουν λόγο στη διαμόρφωση. Οι πολίτες μπορούν να υποβάλουν έγγραφες αναφορές και να προκαλούν έκτακτη σύγκληση του δημοτικού συμβουλίου με υποχρέωση των δημοτικών και κοινοτικών αρχών να δίνουν εξηγήσεις και να λαμβάνουν υπόψη τους τις αποφάσεις θεσμοθετημένων οργάνων λαϊκής συμμετοχής των τοπικών κοινωνιών. 
    Ένα νέο στοιχείο είναι ότι είναι υποχρεωμένο το δημοτικό συμβούλιο να εκδίδει χάρτα με τα δικαιώματα των πολιτών, να εκδίδει οδηγό του δημότη. Δηλαδή, τι δικαιολογητικά χρειάζονται προκειμένου, παραδείγματος χάρη, να εκδοθεί μια άδεια καταστήματος υγειονομικού ενδιαφέροντος. 
    Τέλος, θεσμοθετείται πλέον ο ετήσιος απολογισμός πεπραγμένων των δημοτικών και κοινοτικών συμβουλίων σε δημόσια συνεδρίαση. 
    Ποιες άλλες καινοτομίες περιλαμβάνει ο Κώδικας Δήμων και Κοινοτήτων; Προβλέπει διαδικασία εκούσιων συνενώσεων. Δεν προωθεί διαδικασία αναγκαστικών συνενώσεων, όπως έγινε πριν από αρκετά χρόνια με το νόμο του «ΚΑΠΟΔΙΣΤΡΙΑ».
      Μάλιστα, προβλέπει διαδικασία συνενώσεων κοινοτήτων μεταξύ τους, κοινότητας με δήμο ή δήμο με δήμο –εφόσον συνορεύουν- και μάλιστα, για πρώτη φορά γίνεται θεσμοθέτηση ενός ενιαίου ταμείου, το οποίο θα χρηματοδοτεί ενώσεις δήμων και κοινοτήτων. 
      Είναι μία καινοτομία και μία διάταξη που δεν υπήρχε στο παρελθόν, δεν υπήρχε στο νόμο του «ΚΑΠΟΔΙΣΤΡΙΑ», με όλα τα δυσμενή προβλήματα που δημιουργήθηκαν στη λειτουργία του καποδιστριακού θεσμού.
      Έχουμε, επίσης, αναβάθμιση των τοπικών αρχών. Κατ’ αρχάς, προβλέπεται αύξηση των δημοτικών συμβούλων. Θεσμοθετούνται για πρώτη φορά οι δημοτικές παρατάξεις, με όλα τα θετικά αποτελέσματα από τη θεσμοθέτηση αυτή και στη διαδικασία της πληροφόρησης, αλλά και για την καλύτερη άσκηση του δημοτικού τους έργου.
      Αναβαθμίζεται ο ρόλος της δημοτικής μειοψηφίας. Πλέον, θεσμοθετημένα ο αντιπρόεδρος του δημοτικού συμβουλίου θα εκλέγεται από την αντιπολίτευση. Ο πρόεδρος του δημοτικού συμβουλίου θα εκλέγεται με φανερή ψηφοφορία και έτσι εξουδετερώνονται οι όποιες αθέμιτες συναλλαγές γίνονταν ενδεχομένως μέχρι σήμερα στην εκλογή του προέδρου του δημοτικού συμβουλίου.
      Επίσης, προβλέπεται διευρυμένη συμμετοχή της αντιπολίτευσης μέσα στη δημαρχιακή επιτροπή, αλλά και στα νομικά πρόσωπα δημοσίου δικαίου.
      Επίσης, προβλέπεται η διάταξη που αποτελεί πλέον και νόμο του κράτους, σύμφωνα με την οποία σε δήμους και κοινότητες με πληθυσμό πάνω από πέντε χιλιάδες κατοίκους θα εκλέγεται δημοτική ή κοινοτική αρχή όποιος συνδυασμός συγκεντρώσει ποσοστό πάνω από 42%.
      Προβλέπεται για πρώτη φορά κοινότητες άνω των τεσσάρων χιλιάδων κατοίκων που υπάρχουν σήμερα –κοινότητες και όχι δημοτικά διαμερίσματα- ή όσες δημιουργηθούν στο μέλλον, να μετατρέπονται αυτόματα σε δήμους με όλα τα πλεονεκτήματα που προβλέπει η νομοθεσία.
      Για πρώτη φορά, ένας πολίτης που διετέλεσε τρεις τετραετίες δήμαρχος ή μία τετραετία δήμαρχος και τρεις πρόεδρος κοινότητας, μπορεί να βάλει υποψηφιότητα σ’ ένα συνδυασμό και να εκλεγεί αριστίνδην χωρίς σταυρό. Αυτή η διάταξη μπαίνει για να αξιοποιήσει η ελληνική Αυτοδιοίκηση την εμπειρία των ανθρώπων αυτών που υπάρχουν κατά δεκάδες σε ολόκληρη τη χώρα. 
      Επίσης, μία καινοτομία που αποτελούσε και αίτημα της Αυτοδιοίκησης είναι ότι καταργείται πλέον η ποινή της έκπτωσης για τους αιρετούς εκπροσώπους της Αυτοδιοίκησης. Επιβάλλεται μόνο η ποινή της αργίας, η οποία δεν μπορεί να ξεπεράσει το εξάμηνο.
      Επίσης, αναβαθμίζεται η άσκηση των αρμοδιοτήτων στα τοπικά συμβούλια περιγράφονται οι αρμοδιότητες των προέδρων και των τοπικών συμβουλίων. Για πρώτη φορά εισάγεται θεσμοθετημένα ένα άρθρο το οποίο δεν υπήρχε στον προηγούμενο Κώδικα. Το 30% του δημοτικού προϋπολογισμού, το 30% του Προγράμματος Εκτελεστέων Έργων θα πηγαίνει με εγγεγραμμένα έργα στα δημοτικά διαμερίσματα και στα τοπικά συμβούλια. 
      Στην ουσία, η ανάπτυξη των τοπικών κοινωνιών, των τοπικών συμβουλίων και των χωριών μας δεν θα επαφίεται στη βούληση του όποιου δημάρχου ή του όποιου δημοτικού συμβουλίου, αλλά πλέον το 30% των χρημάτων θα πηγαίνει αποκεντρωμένα στα χωριά. Έτσι, θα μικραίνει η ψαλίδα ανάπτυξης μεταξύ της έδρας των δήμων και των δημοτικών διαμερισμάτων. 
      Θεωρώ πως μία από τις μεγαλύτερες καινοτομίες του Κώδικα είναι ότι πλέον θεσμοθετημένα η Αυτοδιοίκηση στη χώρα μας μπορεί να ασκεί κοινωνική πολιτική, μία δυνατότητα που δεν την είχε με την ισχύουσα νομοθεσία. Δεκάδες δήμαρχοι σε ολόκληρη την Ελλάδα έχουν καταλογισμούς γιατί άσκησαν κοινωνική πολιτική.
      Έρχεται, λοιπόν, εδώ η Κυβέρνηση, έρχεται ο Υπουργός και το Υπουργείο και λέει ότι είναι δυνατόν το δημοτικό συμβούλιο να μειώνει τα δημοτικά τέλη και τους φόρους κατά 50% σε πολύτεκνους και σε ευπαθείς κοινωνικές ομάδες, είναι δυνατόν τα δημοτικά συμβούλια να δίνουν χρηματικά βοηθήματα σε οικονομικά αδύνατους πολίτες και σε πολυτέκνους και είναι δυνατόν να επιχορηγούνται για περίθαλψη με χρηματικά βοηθήματα και για τα είδη διαβίωσής τους αδύναμοι πολίτες.
      Αυτή η διάταξη στην ουσία δικαιώνει με τον καλύτερο δυνατό τρόπο τον κοινωνικό χαρακτήρα και ρόλο της ελληνικής Τοπικής Αυτοδιοίκησης. 
Δεν μπορούσε να συνεχιστεί η απουσία της Αυτοδιοίκησης, θεσμοθετημένα, στην άσκηση κοινωνικής πολιτικής. 
      Επίσης, μια καινοτομία είναι ότι μπορούν οι δήμοι και οι κοινότητες να εκποιούν οικόπεδα σε άστεγους δημότες, σε ποσό που δεν θα ξεπερνά το ? της αντικειμενικής αξίας. Επίσης, μπορούν θεσμοθετημένα πλέον οι δήμοι και οι κοινότητες να ανεγείρουν κατοικίες. Μέχρι τώρα προβλεπόταν το άρθρο αυτό, αλλά όποιος δήμος πήγαινε να το υλοποιήσει βρισκόταν μπροστά σ’ ένα ομιχλώδες τοπίο, με αποτέλεσμα να ανακάμπτει πρύμνα. Τώρα, λοιπόν, μπορούν να κατασκευάζουν κατοικίες και να τις εκποιούν σε άστεγους δημότες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, ενθαρρύνεται η συμμετοχή της Αυτοδιοίκησης σε προγράμματα κοινωνικής πολιτικής, εθελοντισμού και κοινωνικής αλληλεγγύης. Ενθαρρύνεται η προώθηση προγραμμάτων πολιτιστικής ανάπτυξης σε τοπικό επίπεδο. Θεσμοθετημένα πλέον η Αυτοδιοίκηση μπορεί να κατασκευάζει και να συντηρεί αρχαιολογικά μουσεία και πνευματικά κέντρα. Μέχρι σήμερα δεν μπορούσε η ελληνική Αυτοδιοίκηση να κατασκευάσει ένα αρχαιολογικό μουσείο και να λειτουργήσει ή να συντηρήσει ένα αρχαιολογικό μουσείο, να αναδείξει, δηλαδή, την ιστορική φυσιογνωμία, την πολιτιστική ταυτότητα και κληρονομιά των τοπικών κοινωνιών που εκπροσωπεί. 
      Μια καινοτομία αποτελεί και η υποχρέωση πλέον και η δυνατότητα της Αυτοδιοίκησης να συμπράττει με ιδιώτες, αξιοποιώντας τη νομοθεσία για τις συμπράξεις του δημόσιου με ιδιωτικό τομέα, για την αξιοποίηση των ακινήτων, κατασκευή υπόγειων ή υπέργειων γκαράζ και άλλων δυνατοτήτων που δεν είναι σε θέση, λόγω των οικονομικών δεδομένων, να πράξει. 
      Μια μεγάλη τομή στον Κώδικα αυτό αποτελεί η εξυγίανση των δημοτικών και κοινοτικών επιχειρήσεων. Δεν μπορεί, πλέον η Αυτοδιοίκηση, χωρίς σχεδιασμό και χωρίς συγκεκριμένο προσανατολισμό, να δημιουργεί δημοτικές και κοινοτικές επιχειρήσεις. 
      Δύο είναι οι κατηγορίες δημοτικών επιχειρήσεων. Είναι οι δημοτικές και κοινοτικές επιχειρήσεις κοινής ωφέλειας, οι οποίες συστήνονται για να υλοποιηθούν οι αρμοδιότητες που περιγράφονται στο άρθρο 34 και είναι και οι ανώνυμες εταιρείες, οι οποίες είναι τριών κατηγοριών: είτε μονομετοχικές ανώνυμες εταιρείες, μόνο, δηλαδή, με τον Ο.Τ.Α., όταν πρόκειται να αξιοποιήσει δημοτική περιουσία, είτε ανώνυμες εταιρείες, προκειμένου να γίνει επιστημονική και τεχνική στήριξη των Οργανισμών Αυτοδιοίκησης. Δηλαδή για σύνταξη μελετών, μπορεί να γίνει μία αναπτυξιακή εταιρεία που συμμετέχουν μόνο φορείς της Αυτοδιοίκησης ή μπορεί να γίνει μία αναπτυξιακή εταιρεία με περισσότερους δήμους, με Νομαρχιακές Αυτοδιοικήσεις, με νομικά πρόσωπα δημοσίου δικαίου, αλλά το μετοχικό κεφάλαιο στην πλειοψηφία του θα ανήκει στους Οργανισμούς Τοπικής Αυτοδιοίκησης.
      Δίνεται η δυνατότητα για να εξουδετερωθούν τα οικονομικά προβλήματα δημοτικών επιχειρήσεων να προχωρήσουμε σε συγχώνευση δημοτικών επιχειρήσεων και το πλεονάζον προσωπικό να μεταφερθεί στους δήμους. 
      Επίσης, για πρώτη φορά προβλέπεται ότι μπορεί η Αυτοδιοίκηση να επιχορηγεί δημοτικές επιχειρήσεις, όταν αυτές εξυπηρετούν κοινωφελές έργο. Απαραίτητη προϋπόθεση είναι η δημοτική επιχείρηση να καταρτίσει διετές επιχειρησιακό πρόγραμμα. Αυτή η δυνατότητα δεν υπήρχε σήμερα, διότι αν ένας δήμος δεν είχε μεγάλο μετοχικό κεφάλαιο σε μία δημοτική επιχείρηση, θα μπορούσε να προχωρήσει σε αναμόρφωση του μετοχικού κεφαλαίου, με αποτέλεσμα να έχουμε μια χρονοβόρο διαδικασία.
      Καινοτομία αποτελεί το γεγονός ότι ένας νησιωτικός δήμος μπορεί να συστήσει ανώνυμη εταιρεία, η οποία θα κάνει ακτοπλοϊκές συγκοινωνίες. Αυτή η ανώνυμη εταιρεία μπορεί να επιχορηγείται είτε από το δήμο είτε από το κράτος. Είναι σαφές το συγκεκριμένο άρθρο που δίνει τη δυνατότητα σε νησιωτικούς απομακρυσμένους δήμους να αξιοποιήσουν την εθνική και κοινοτική νομοθεσία, τα εθνικά και κοινοτικά κονδύλια, προκειμένου να εξουδετερώσουν ένα πρόβλημα επικοινωνίας των κατοίκων τους.
      Επίσης, είναι σημαντική η καινοτομία που προβλέπει ότι οι δήμοι πλέον δεν θα καταρτίζουν μόνο ετήσιο πρόγραμμα ανάπτυξης, αλλά τετραετές επιχειρησιακό πρόγραμμα ανάπτυξης. Δίδεται μεγάλη δυνατότητα στην οικονομική διοίκηση των δήμων, όπου προβλέπεται σε δήμους πάνω από πέντε χιλιάδες κατοίκους να υπάρχει ο προληπτικός έλεγχος. Πριν από κάθε έργο, πριν από κάθε δαπάνη, θα  υφίστανται οι δήμοι προληπτικό έλεγχο από το Ελεγκτικό Συνέδριο, με αποτέλεσμα να μην κινδυνεύουν στη συνέχεια για καταλογισμούς, να μην κινδυνεύουν στη συνέχεια για εκτέλεση έργων που θα ανατρέπουν τον προγραμματισμό της Αυτοδιοίκησης.
      ΠΡΟΕΔΡΟΣ (Άννα Μπενάκη - Ψαρούδα): Συντομεύετε, κύριε εισηγητά, σας παρακαλώ. 
      ΜΑΡΓΑΡΙΤΗΣ ΤΖΙΜΑΣ: Τελειώνω, κυρία Πρόεδρε. Επίσης, δίνεται η δυνατότητα στο τελευταίο τρίμηνο κάθε προϋπολογισμού, όταν δεν έχει εκτελεστεί ένα έργο, το 50% αυτών των πιστώσεων να μη δίνεται στο έργο, αλλά για την πληρωμή ορισμένων ανελαστικών ή λειτουργικών δαπανών. 
      Κυρίες και κύριοι συνάδελφοι, κλείνω μ’ αυτήν την παρατήρηση. Επειδή έγινε πολύς λόγος στην επιτροπή για την ύπαρξη του προηγούμενου σχεδίου του Κώδικα Δήμων και Κοινοτήτων, έχω μπροστά μου την απόφαση του Γενικού Λογιστηρίου του Κράτους για το προηγούμενο σχέδιο του Κώδικα Δήμων και Κοινοτήτων που παρεδόθη στη σημερινή Κυβέρνηση. Η έκθεση, λοιπόν, του Γενικού Λογιστηρίου του Κράτους παρεδόθη στις 20 Φεβρουαρίου του 2004, δηλαδή, δεκαπέντε μέρες πριν από τη διεξαγωγή των προηγούμενων εθνικών εκλογών. Περίπου πενήντα παρατηρήσεις του Γενικού Λογιστηρίου του Κράτους ακυρώνουν το σχέδιο του Κώδικα Δήμων και Κοινοτήτων. 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε συνάδελφε, πρέπει να είστε σύντομος και να τελειώνετε.
      ΜΑΡΓΑΡΙΤΗΣ ΤΖΙΜΑΣ: Για να μην κουράσω το Σώμα, καταθέτω την έκθεση του Γενικού Λογιστηρίου του Κράτους στα Πρακτικά της Βουλής. 
      (Στο σημείο αυτό ο Βουλευτής κ. Μαργαρίτης Τζίμας καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, πρόκειται για ένα πόνημα, το σχέδιο του Κώδικα Δήμων και Κοινοτήτων Ελλάδος, το οποίο ανταποκρίνεται στις απαιτήσεις της σημερινής εποχής, είναι αποτέλεσμα ενός ειλικρινούς και γνήσιου διαλόγου με την Αυτοδιοίκηση και σας καλώ να το υπερψηφίσουμε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Κατά τη συζήτηση του νομοσχεδίου αυτού, ορίζεται από τον Κοινοβουλευτικό Εκπρόσωπο του Κομμουνιστικού Κόμματος Ελλάδας ως ειδική αγορήτρια του κόμματος αυτού η Βουλευτής κ. Ελπίδα Παντελάκη. 
      Το λόγο έχει ο εισηγητής του ΠΑ.ΣΟ.Κ., συνάδελφος ο κ. Εμμανουήλ Όθωνας. 
      ΕΜΜΑΝΟΥΗΛ ΟΘΩΝΑΣ: Ευχαριστώ, κυρία Πρόεδρε.
      Κυρίες και  κύριοι συνάδελφοι, είναι γνωστό ότι η Κυβέρνηση παρέλαβε ένα έτοιμο σχέδιο Κώδικα Δήμων και Κοινοτήτων και είχε δύο βασικές πολιτικές επιλογές, όταν ανέλαβε τη διακυβέρνηση της χώρας. Η πρώτη επιλογή ήταν να φέρει άμεσα το συγκεκριμένο σχέδιο του Κώδικα, που ήταν αποτέλεσμα διαλόγου και επεξεργασίας της Κ.Ε.Δ.Κ.Ε. με την προηγούμενη πολιτική ηγεσία του Υπουργείου Εσωτερικών και που είχε τη λογική -εκείνο το σχέδιο του Κώδικα- ακριβώς της αντιμετώπισης άμεσων και πιεστικών λειτουργικών αναγκών της Αυτοδιοίκησης, με τις όποιες τυχόν βελτιώσεις επιθυμούσε σε σύντομο χρόνο. Εξάλλου, αυτό αποτελούσε και μία μετεκλογική –παρακαλώ- προσωπική δέσμευση του κυρίου Υπουργού, όταν στις 17 Μαρτίου του 2004, λίγες μέρες μετά που ανέλαβε την πολιτική ευθύνη του Υπουργείου, επισκεπτόμενος την Κ.Ε.Δ.Κ.Ε. είχε δηλώσει –και είναι καταγεγραμμένα στα Πρακτικά, τα οποία θα καταθέσω στο Σώμα- αυτολεξεί τα εξής: «Ζητάμε μία μικρή πίστωση χρόνου, δηλαδή, να ξανασυσταθεί –και αυτό ακριβώς θέλουμε να συμφωνήσουμε μαζί σας- για πολύ συγκεκριμένο χρονικό διάστημα η Επιτροπή του Κώδικα, να δει σε συνεννόηση, όπως ακριβώς έγινε και προηγουμένως, ποια στοιχεία του προγράμματος πρέπει να μπουν στο νέο Κώδικα και από εκεί και πέρα ο Κώδικας το συντομότερο δυνατό και πάντως πριν από το τέλος του 2004» –σήμερα είμαστε σχεδόν στον Ιούνιο του 2006- «να έχουμε ολοκληρώσει τις εργασίες, ώστε την ερχόμενη χρονιά, το 2005, η Τοπική Αυτοδιοίκηση να λειτουργεί με νέο Κώδικα». Δεν έκανε, λοιπόν, αυτήν την επιλογή.
      Η δεύτερη επιλογή που θα ήταν σεβαστή και κατανοητή πολιτικά -και αναγκαιότητα σήμερα θα λέγαμε εμείς- είναι να ανοίξει έναν ουσιαστικό διάλογο και να ετοιμάσει ένα νέο σχέδιο δημοτικού και κοινοτικού Κώδικα που θα απαντούσε στην πολιτική αναγκαιότητα για ένα νέο μεταρρυθμιστικό κύκλο τομών και αλλαγών στο αυτοδιοικητικό σύστημα, τομών και αλλαγών που έχει ανάγκη η χώρα, που απαιτούν οι πολίτες. 
      Τελικά, δεν έκανε ούτε το ένα ούτε το άλλο. Αντίθετα, προτίμησε να εισαγάγει στην Εθνική Αντιπροσωπεία με δύο χρόνια καθυστέρηση ένα σχέδιο δημοτικού και κοινοτικού Κώδικα που ουσιαστικά δεν φιλοδοξεί τίποτε παραπάνω –το αποδέχεται ακόμα και η Κυβέρνηση- από το να διαχειριστεί σε άλλα σημεία καλύτερα και σε άλλα σημεία όχι καλύτερα την υφιστάμενη κατάσταση στο αυτοδιοικητικό σύστημα της χώρας. Είναι φανερό ότι η Κυβέρνηση κυοφορούσε, κυρίες και κύριοι συνάδελφοι, επί δύο χρόνια έναν έτοιμο Κώδικα και τον ξαναπαρουσιάζει σήμερα με ελάχιστες διαφοροποιήσεις -άλλες μάλιστα επί το χείρον και άλλες επί το βέλτιστον- και αυτή την επιλογή, που δεν ήταν τυχαία κατά τη γνώμη μας, την επέβαλαν δύο λόγοι. 
      Ο πρώτος έχει να κάνει με το ό,τι έπρεπε να αναμένει την ψήφιση της σχετικής νομοθετικής πρωτοβουλίας, με την κομματική σκοπιμότητα, αλχημεία, του 42%, ούτως ώστε να την ενσωματώσει στο νέο Κώδικα και η δεύτερη ήταν μία σκέψη πολιτικά πονηρή, ότι μεγαλώνοντας τη χρονική απόσταση από το Μάρτιο του 2004, θα δημιουργούσε συνθήκες πολιτικής οικειοποίησης των όποιων λειτουργικών και οργανωτικών, βελτιωτικών ρυθμίσεων, το σχέδιο Κώδικα που ήδη είχε βρει έτοιμο και συμπεριελάμβανε.
      Υπάρχει ένα κύριο ζήτημα, κυρίες και κύριοι συνάδελφοι: Εάν το ερώτημα είναι αν ο προτεινόμενος δημοτικός και κοινοτικός Κώδικας εμπεριέχει ρυθμίσεις δευτερεύουσας, κατά την άποψή μας, σημασίας που συνεισφέρουν οργανωτικές και λειτουργικές βελτιώσεις της υφιστάμενης δομής και λειτουργίας των Οργανισμών Τοπικής Αυτοδιοίκησης, τότε ναι, πράγματι θα μπορούσαν να ανιχνευτούν μία σειρά διατάξεων που κινούνται σε θετική κατεύθυνση. Αρκετές απ΄ αυτές αναφέρθηκαν από τον εισηγητή της Πλειοψηφίας, αλλά πρέπει εδώ να προσθέσουμε ότι η συντριπτική πλειοψηφία αυτών των διατάξεων συμπεριλαμβανόταν στο σχέδιο Κώδικα που ήταν ήδη έτοιμο. 
      Πέρα απ’ αυτό όμως, από την άλλη πλευρά, είναι επίσης ευδιάκριτες μία σειρά διατάξεις, εκτός φυσικά του άρθρου 50 που ενσωματώνει την περιβόητη  ρύθμιση του 42% -που από μόνο του, κατά τη γνώμη μας, αυτό το 42% και αυτός ο περιορισμός της βάσης πολιτικής νομιμοποίησης των αιρετών οργάνων της Αυτοδιοίκησης συνιστά λόγω καταψήφισης του συγκεκριμένου Κώδικα που προτείνει η Κυβέρνηση- υπάρχουν και άλλες, μία σειρά, ρυθμίσεις που σηκώνουν πολλή συζήτηση. Αμφιλεγόμενες διατάξεις, όπως είναι η κατάργηση της φανερής ψηφοφορίας στα άρθρα 92, 104 και 118 για την εκλογή των οργάνων, η ενίσχυση του ρόλου του Γενικού Γραμματέα της Περιφέρειας, το μακρύ χέρι του κράτους στον έλεγχο νομιμότητας των αποφάσεων των Ο.Τ.Α., ο περιορισμός του προληπτικού ελέγχου από το Ελεγκτικό Συνέδριο στην εξέταση των απολύτως τυπικών προϋποθέσεων των δαπανών των Ο.Τ.Α., για τον οποίο περιορισμό ήδη το Ελεγκτικό Συνέδριο, με απόφαση της ολομέλειάς του, έχει εκφράσει τις σοβαρές επιφυλάξεις του, ο περιορισμός της απαραίτητης, ελάχιστης ισορροπίας στη συμμετοχή και των δύο φύλων στη συγκρότηση των ψηφοδελτίων της πρωτοβάθμιας Αυτοδιοίκησης, όπως και η απουσία οποιασδήποτε πρόσθετης πρόβλεψης, κατοχύρωσης του σημαντικού ρόλου που μπορούν και πρέπει να διαδραματίσουν οι Οργανισμοί Τοπικής Αυτοδιοίκησης στην κοινωνική ενσωμάτωση των μεταναστών, ως πρώτο βήμα στην κατεύθυνση αναγνώρισης πολιτικών δικαιωμάτων υπό προϋποθέσεις για τους νόμιμα και μακροχρόνια παραμένοντες στη χώρα μας αλλοδαπούς.
      Αυτές είναι πάλι ενδεικτικά μία σειρά ελλείψεων που θα μπορούσε κανείς, αν θέλει να μπει στη λογική, να ζυγιάσει τις θετικές και αρνητικές -σε σχέση με το προηγούμενο σχέδιο Κώδικα- διατάξεις που συμπεριλαμβάνει ο τελικά προτεινόμενος από την Κυβέρνηση Κώδικας Δήμων και Κοινοτήτων.
      Για μας όμως –και θέλω να είναι σαφές και καθαρό αυτό- δεν είναι αυτό το πολιτικό ζήτημα, ούτε είναι αυτό το μέτρο αξιολόγησης και πολιτικής αποτίμησης του προτεινόμενου Κώδικα και δεν θα μπούμε σ’ αυτήν τη λογική. 
      Για μας, κυρίες και κύριοι συνάδελφοι, και πολύ περισσότερο από εμάς, για τους πολίτες, το πολιτικό ερώτημα που τίθεται και με βάση το οποίο πρέπει να αξιολογηθεί ο προτεινόμενος Κώδικας, είναι το αν αποτυπώνει την αντίληψη για ουσιαστική αποκέντρωση, την ισχυρή και αδιαπραγμάτευτη πολιτική βούληση για ισχυρή Αυτοδιοίκηση ως αναπόσπαστο τμήμα του ενιαίου διοικητικού συστήματος της χώρας. Η απάντηση σ’ αυτό το ερώτημα είναι αδιαμφισβήτητα αρνητική. Γιατί το προτεινόμενο σχέδιο δημοτικού και κοινοτικού Κώδικα παρουσιάζει κρίσιμο πολιτικό και θεσμικό έλλειμμα σε πολλά σημεία. Το έλλειμμα αυτό συνίσταται στο ότι δεν ανταποκρίνεται στη σύγχρονη ευρωπαϊκή αυτοδιοικητική πραγματικότητα, δεν αποτυπώνει την πολιτική αντίληψη και βούληση για μία σύγχρονη, πολιτικά ισχυρή, οικονομικά αυτοτελή πρωτοβάθμια Αυτοδιοίκηση, δεν απαντά αποτελεσματικά στο αίτημα για ένα ενιαίο λειτουργικό αυτοδιοικητικό σύστημα με δημοκρατία, διαφάνεια, συμμετοχή, κοινωνικό έλεγχο και αποτελεσματικότητα.
      Πιο συγκεκριμένα, η Κυβέρνηση της Νέας Δημοκρατίας μέσω του δημοτικού και κοινοτικού Κώδικα που προτείνει προς ψήφιση δεν ενσωματώνει με ρητή αναφορά τη συνταγματική επιταγή για την αντιστοίχιση πόρων και αρμοδιοτήτων.
    Δεν διασφαλίζει την οικονομική αυτοτέλεια των Ο.Τ.Α. και πολύ περισσότερο την κάλυψη δαπανών που προκαλούνται στους Ο.Τ.Α. από τις κρατικές μεταφερόμενες αρμοδιότητες. 
    Δεν αντιμετωπίζει την αναγκαιότητα ενός νέου κύκλου συνενώσεων στην πρωτοβάθμια Αυτοδιοίκηση ούτε καν σε εθελοντική βάση με συγκεκριμένα και ισχυρά κίνητρα. 
    Δεν ακουμπά το μείζον ζήτημα της μητροπολιτικής οργάνωσης των λειτουργιών των μεγάλων αστικών πολεοδομικών συγκροτημάτων. 
    Δεν κινείται στην κατεύθυνση αναγνώρισης του αναπτυξιακού ρόλου των Οργανισμών Τοπικής Αυτοδιοίκησης στις διαδικασίες δημοκρατικού προγραμματισμού και μάλιστα εν όψει του Δ΄ Κοινοτικού Πλαισίου Στήριξης. 
    Δεν φαίνεται να αντιλαμβάνεται την αναγκαιότητα της καθιέρωσης αυτοδιοικητικών  περιφερειών ως ικανό και αναγκαίο μέγεθος σχεδιασμού και υλοποίησης της περιφερειακής ανάπτυξης. 
    Δεν αντιμετωπίζει την άρση των επί μέρους σε τέσσερα άρθρα επιφυλάξεων που η χώρα μας είχε κρατήσει δεκαεπτά χρόνια πριν για την πλήρη υιοθέτηση του ευρωπαϊκού χάρτη τοπικής αυτονομίας. Μετά την αρχική κύρωσή του και την παρέλευση τόσων ετών νομίζω ότι είναι η ώρα να ξαναδούμε την επιφύλαξη της χώρας μας στα τέσσερα συγκεκριμένα άρθρα του ευρωπαϊκού χάρτη τοπικής αυτονομίας. 
    Και τέλος δεν φαίνεται να κατανοεί την αναγκαιότητα διαφορετικής αντιμετώπισης των Οργανισμών Τοπικής Αυτοδιοίκησης ανάλογα με το μέγεθος, τις τοπικές, γεωγραφικές, κοινωνικές και οικονομικές ιδιαιτερότητές τους. Αντίθετα η προσέγγιση και στον κώδικα που συζητάμε είναι εντελώς ισοπεδωτική, ομοιόμορφη για όλους τους δήμους ανεξάρτητα των αντικειμενικών δυσκολιών που ο καθένας απ’ αυτούς αντιμετωπίζει. 
    Βεβαίως, κυρίες και κύριοι συνάδελφοι, είναι φανερό ότι κανείς σ’ αυτήν την Αίθουσα αλλά και έξω απ’ αυτήν δεν εκπλήσσεται από την αδυναμία αυτή της Κυβέρνησης να κατανοήσει τα μηνύματα των καιρών και να κινηθεί στην κατεύθυνση των αναγκαίων εκείνων πολιτικών πρωτοβουλιών που δεν θα διαχειρίζονται απλά την υφιστάμενη κατάσταση, δεν θα παρεμβαίνουν ρυθμιστικά και διαχειριστικά, αλλά θα υπηρετούν αποτελεσματικά τις ανάγκες του σήμερα και τις προσδοκίες του αύριο για το αυτοδιοικητικό σύστημα της χώρας. 
    Και δεν εκπλήσσεται, βέβαια, κανείς αφού είναι φανερό ότι η πορεία της παράταξής σας στο χθες εξηγεί την αμηχανία του σήμερα και προδιαγράφει και την στάση του αύριο όταν αυτή η παράταξη που έχω την τιμή να εκπροσωπώ θα ανοίγει τον νέο κύκλο των μεταρρυθμίσεων και της αναζωογόνησης των θεσμών και εσείς πάλι θα είστε διαμαρτυρόμενοι, απόντες, αποχωρούντες απ’ αυτήν την Αίθουσα, βάζοντας πάλι αναχώματα στις αναγκαίες αλλαγές που είναι φανερό ότι είχε ανάγκη η αυτοδιοίκηση για να προχωρήσει μπροστά, για να γίνει ένας ρεαλιστικός και ορθολογικός σχεδιασμός της ανάπτυξης της χώρας. 
    Νομίζω ότι δεν χρειάζεται, κύριε Υπουργέ, κυρίες και κύριοι συνάδελφοι, να σας θυμίσω πού είσαστε και τι λέγατε και πώς αντιδρούσατε σε μια σειρά μεταρρυθμίσεων της παράταξής μας τα τελευταία είκοσι χρόνια που με καινοτόμες και ριζοσπαστικές τομές προσπάθησε να οικοδομήσει ένα αυτοδιοικητικό σύστημα το οποίο εσείς σήμερα με πάρα πολύ μεγάλη ευκολία και κάνοντας επιλεκτική χρήση διαφόρων αναφορών στις επαφές σας με τους συλλογικούς φορείς της αυτοδιοίκησης επικαλείστε για να ισοπεδώσετε και να μηδενίσετε μια τεράστια προσπάθεια που άλλαξε τον αυτοδιοικητικό χάρτη της χώρας. 
    Δεν ξέρω αν σας θυμίζει, κύριε Υπουργέ, τίποτα ο ν.1270/1982 για την δημοτική αποκέντρωση και τη λαϊκή συμμετοχή, ο ν.1416 για την διεύρυνση και μεταβίβαση αρμοδιοτήτων στους Ο.Τ.Α. και την θεσμοθέτηση των αναπτυξιακών συνδέσμων. Δεν ξέρω αν σας λέει τίποτα ο ν.1622/1986 για την ίδρυση των περιφερειών για τη συγκρότηση των περιφερειακών συμβουλίων και το δημοκρατικό προγραμματισμό, ο ν.1828 για την προώθηση της οικονομικής αυτοτέλειας των Ο.Τ.Α., ο ν. 2218 για την Νομαρχιακή Αυτοδιοίκηση, ο ν. 2539/1997 για το σχέδιο «ΚΑΠΟΔΙΣΤΡΙΑΣ». 
    Επαναλαμβάνω, το πού είσαστε, τι λέγατε και πώς αντιδρούσατε τότε, είναι γνωστό. Και φοβάμαι ότι αυτή η στάση θα είναι ανάλογη των νέων αλλαγών που με τη νέα μας ολοκληρωμένη προγραμματική πρόταση προτείνουμε ήδη προς την ελληνική κοινωνία, προς τους συλλογικούς φορείς της αυτοδιοίκησης, οι οποίοι την αποδέχονται -και η Κ.Ε.Δ.Κ.Ε. και η Ε.Ν.Α.Ε.. Πρόκειται για ένα ολοκληρωμένο πλαίσιο παρέμβασης στο σύστημα διοίκησης της χώρας για το οποίο δεν έχουμε ακούσει την άποψή σας. Ούτε, βέβαια, στο ορατό μέλλον είναι φανερές οι αντίστοιχες νομοθετικές σας πρωτοβουλίες. 
      Θα ήταν, όμως, παράλειψη, νομίζω, να μη συσχετίσουμε αυτήν τη νομοθετική σας πρωτοβουλία, με τα χαρακτηριστικά που ήδη ανέφερα, με το πώς συνδέεται όλη η πολιτική σας αυτά τα δύο χρόνια απέναντι στην Τοπική Αυτοδιοίκηση. 
      Ζήσαμε από τους πρώτους μήνες, κύριε Υπουργέ, ένα επικοινωνιακό κατακλυσμό, ένα όργιο ανακολουθίας και αναξιοπιστίας που είχε ως στόχο τους συμβασιούχους, την οικονομική αυτοδυναμία της αυτοδιοίκησης υποτίθεται και τις αναπτυξιακές επενδύσεις. Όμως, είναι γνωστό ότι ούτε το πρόβλημα των συμβασιούχων λύσατε, ούτε πόροι εξασφαλίστηκαν στην αυτοδιοίκηση, ούτε αναπτυξιακές επενδύσεις χρηματοδοτούνται. 
      Αγνοείτε άραγε, κύριε Υπουργέ, ότι σε ολόκληρη την ελληνική περιφέρεια υπάρχει στάση πληρωμών σε βεβαιωμένες οφειλές δεδουλευμένων έργων από το 2004 ακόμα σε δήμους και νομαρχίες που υπερβαίνει παραδείγματος χάρη στην Περιφέρεια της Κρήτης τα 50.000.000 ευρώ και σε επίπεδο χώρας ανέρχεται σε εκατοντάδες εκατομμύρια ευρώ, με αποτέλεσμα να κατατίθενται αυτές τις μέρες καθημερινά σωρεία δικαστικών προσφυγών από μικρομεσαίες εργοληπτικές επιχειρήσεις που στρέφονται και εναντίον δήμων και κοινοτήτων και που καθιστούν απαγορευτική στην πράξη οποιαδήποτε προσδοκία δημοπράτησης νέων έργων; 
      Θέλετε να συζητήσουμε την πολιτική σας συνέπεια σε σχέση με τα περιβόητα παρακρατηθέντα, όταν ο ίδιος ο Πρόεδρος της Κ.Ε.Δ.Κ.Ε. στην επιτροπή προχθές ανέφερε ότι κανένα φως, κανένα χρονοδιάγραμμα απόδοσης των παρακρατηθέντων και κατ’ εσάς υπεξαιρεθέντων πόρων από την αυτοδιοίκηση, που ενώ προεκλογικά ανερχόταν με τις διακηρύξεις σας στα 3.000.000.000 ευρώ, μαγικά έγιναν τώρα μόλις 1,4 δισεκατομμύρια ευρώ και ότι οι παρακρατήσεις αυτές κατά δήλωση του Προέδρου της Κ.Ε.Δ.Κ.Ε., που επικαλείσθε επιλεκτικά, κύριε εισηγητά της Πλειοψηφίας, συνεχίζονται ανελλιπώς και κατά τα δύο τελευταία χρόνια, τα οποία έχετε την ευθύνη της διακυβέρνησης της χώρας; 
      Εξαγγείλατε το πρόγραμμα «ΘΗΣΕΑΣ» για έργα δήμων και κοινοτήτων και, ουσιαστικά, το χρησιμοποιείτε για να επαναφέρετε τις επιλεκτικές με κομματικά κριτήρια χρηματοδοτήσεις στους δήμους.
       Προαναγγείλατε τη διαφάνεια με την ανάθεση στο site, κύριε Υπουργέ. Περιμένουμε ακόμα τις οριζόντιες δράσεις και ελπίζω να μας ανακοινώσετε σήμερα εδώ για να δούμε, αξιοποιώντας και την τεχνολογία, αυτά που προέκυψαν από κοινοβουλευτικές πρωτοβουλίες στα πλαίσια της διαδικασίας κοινοβουλευτικού ελέγχου συναδέλφων του ΠΑ.ΣΟ.Κ. με επίσημα στοιχεία που εσείς παραδώσατε …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το «ΕΠΤΑ» σε ποιο site ήταν; 
      ΕΜΜΑΝΟΥΗΛ ΟΘΩΝΑΣ: … από τα οποία προκύπτει ότι από τα 44,5 εκατομμύρια ευρώ περίπου, που έχουν δοθεί μέχρι σήμερα μέσω των οριζοντίων δράσεων που στο site επιμένετε να μην αναρτάτε, τα 30.827.000 ευρώ έχουν διοχετευθεί σε δήμους που πολιτικά ελέγχονται από δημάρχους της παράταξής σας. Και αυτό γιατί αμφισβητήσατε στην επιτροπή ότι κάνετε χρήση επιλεκτικών κομματικών κριτηρίων στην κατανομή των πιστώσεων.
      Επίσης, ο παριστάμενος Υφυπουργός και αρμόδιος για την αυτοδιοίκηση κ. Νάκος, πρέπει να δώσει εξηγήσεις στο Σώμα πώς γίνονται οι χρηματοδοτήσεις του προγράμματος «ΘΗΣΕΑΣ», ανά κάτοικο κατά μέσο όρο, σε όλη την Ελλάδα να είναι στα 4,21 ευρώ και στο Νομό Μαγνησίας να ανέρχεται ως διά μαγείας στα 11,7 ευρώ ανά κάτοικο. 
      Κύριε Υπουργέ, νομίζω ότι κρούει κανείς ανοικτές θύρες αν προσπαθήσει με μία σειρά στοιχείων να αποδείξει τα αυταπόδεικτα, αυτά που βιώνει ο κόσμος της αυτοδιοίκησης, αυτά που βλέπουν οι Έλληνες πολίτες και αυτά που μέσα από τις διαδικασίες και του κοινοβουλευτικού ελέγχου καθημερινά έρχονται στο φως της δημοσιότητας.
       Αυτό όμως, που πέρα από τις πολιτικές σκοπιμότητες οι οποίες έρχονται και παρέρχονται έχει τη βαρύνουσα πολιτική σημασία για μας, είναι το γεγονός ότι με  μικροπαρεμβάσεις, με επιμέρους διευθετήσεις και λειτουργικές ρυθμίσεις που έρχονται να καλύψουν σε λίγες μόνο περιπτώσεις υπαρκτές αδυναμίες, όπως επιχειρείται και με τον προτεινόμενο Κώδικα, δεν πάει η χώρα μπροστά. Η χώρα έχει ανάγκη από μία νέα περιφερειακή συγκρότηση που να υπηρετεί τις σύγχρονες αναπτυξιακές ανάγκες της στο πλαίσιο της διευρυμένης Ευρώπης.
      Η Κυβέρνηση της Νέας Δημοκρατίας παρακολουθεί ως θεατής, ανήμπορη μπροστά στις εξελίξεις και σχεδιάζει με μερεμέτια και  ημίμετρα, τα οποία παρουσιάζει ως μεταρρυθμίσεις. Η χώρα έχει ανάγκη ένα νέο κύμα αποκέντρωσης πόρων και αρμοδιοτήτων προς την Τοπική Αυτοδιοίκηση. Η Κυβέρνηση το μόνο που μπορεί να οραματιστεί, πώς θα έχει περισσότερα κομματικά κάστρα και τον κομματικό έλεγχο του θεσμού με ρυθμίσεις τύπου του 42%.
      Η χώρα έχει ανάγκη από ένα νέο σχέδιο για ακόμα ισχυρότερους δήμους. Η Νέα Δημοκρατία υλοποιώντας αλόγιστες προεκλογικές δεσμεύσεις και κομματικές εξαρτήσεις αναλαμβάνει πρόσφατα μόλις, πολιτικές πρωτοβουλίες απόσχισης και επανίδρυσης κοινοτήτων, ναρκοθετώντας το σχέδιο «ΚΑΠΟΔΙΣΤΡΙΑΣ».
      Απέναντι σ’ αυτήν την πολιτική εμείς ως ΠΑ.ΣΟ.Κ., όπως ήδη είπα, μετά από συζήτηση με τους συλλογικούς φορείς της αυτοδιοίκησης, μετά από πολύ σοβαρή επεξεργασία έχουμε καταλήξει στο ολοκληρωμένο προγραμματικό μας πλαίσιο για τη δομή, το ρόλο και το περιεχόμενο των αυτοδιοικητικών θεσμών του μέλλοντος.
      Και επειδή, κύριε Υπουργέ, κατ’ επανάληψη σας έχω ακούσει και μέσα σ’ αυτήν την Αίθουσα, αλλά και στο δημόσιο λόγο σας, να επικαλείσθε δήθεν την απουσία εναλλακτικής πρότασης του ΠΑ.ΣΟ.Κ. στο προγραμματικό επίπεδο, σας την παρουσίασα αναλυτικά και στην επιτροπή, είναι δημοσιευμένο, μπείτε στο site μας, αφού το δικό σας με τόση καθυστέρηση το ενημερώνετε για τις χρηματοδοτήσεις, δείτε αυτήν την ολοκληρωμένη πρόταση, πάρτε θέση, ελάτε να συζητήσουμε και να πάρουμε αυτές τις αναγκαίες πρωτοβουλίες, όχι, βέβαια, στην κατεύθυνση των υπερπεριφερειών, των κρατικών ενισχυμένων δομών που καταργούν στην πράξη τον δημοκρατικό προγραμματισμό, αλλά ακόμα και αυτά είναι ψάρεμα στα θολά νερά, καμιά πρωτοβουλία, καμιά πρόοδος, υπάρχει στασιμότητα στη θεσμική εξέλιξη και το βάρος αυτής της πολιτικής ευθύνης πρέπει να το αναλάβετε.
      Κυρίες και κύριοι συνάδελφοι, ο χρόνος δε νομίζω ότι είναι ιδιαίτερα καλός συνήγορος σε μια προσπάθεια κανείς να παρουσιάσει το πολιτικό και θεσμικό έλλειμμα μιας Κυβέρνησης διστακτικής και αμήχανης σε τόσο κρίσιμα ζητήματα.
      Θα ήθελα να κλείσω αναφέροντας ότι θα ακούσουμε πολλά από τον Υπουργό κατά την παρέμβασή του. Όμως, θα ήθελα, κύριε Υπουργέ, με την ευκαιρία, αυτό που είπατε ότι όταν επισκεφθήκατε την Κ.Ε.Δ.Κ.Ε. και την Ε.Ν.Α.Ε. σας είπαν ότι η αυτοδιοίκηση είναι υπό κατάρρευση και επικαλείσθε τα πρακτικά, θα ήθελα να τα καταθέσετε για να δω τη συγκεκριμένη φράση, πότε ακριβώς σας είπε ο κ. Κουκουλόπουλος, ότι η Τοπική Αυτοδιοίκηση είναι υπό κατάρρευση, όταν παραλάβατε το Υπουργείο.
      Θα ήθελα να σας πω και κάτι άλλο. Ξέρετε, είναι πάρα πολύ εύκολη η διαδικασία να προσπαθεί κανείς να ανιχνεύσει λάθη και παραλείψεις προηγούμενων κυβερνήσεων για να καλύψει τις δικές του αδυναμίες. Εγώ θα έλεγα όμως ότι είναι ή πολύ μεγάλη η αίσθηση της αυτογνωσίας σας, ή πάρα πολύ μεγάλη η έλλειψη της αυτοπεποίθησής σας αφού επιλέγετε να αναμετριέστε με τα όποια λάθη του ΠΑ.ΣΟ.Κ. και ποτέ δεν επιχειρείτε να αναμετρηθείτε με τις τόσες θετικές πρωτοβουλίες μιας παράταξης που άλλαξε το χάρτη της αυτοδιοίκησης της χώρας. Επιτέλους, επιλέξτε να μετρηθείτε με τα σωστά μας και μην επιμένετε να βάζετε τον πήχυ τόσο χαμηλά. Και πάλι τοποθετώντας τον εκεί, η δυσκολία να τον υπερβείτε είναι προφανής.
      Για όλους αυτούς τους λόγους, κύριε Υπουργέ και κυρίες και κύριοι συνάδελφοι, για το πνεύμα και την αντίληψη που αυτός ο Κώδικας αποπνέει, για την έλλειψη σχεδίου που να υπηρετεί τις ανάγκες του παρόντος και τις προσδοκίες του μέλλοντος αυτής της χώρας, εμείς καταψηφίζουμε αυτό το νέο σχέδιο κώδικα και είμαστε σίγουροι ότι πολύ σύντομα σ’ αυτήν την Αίθουσα με νομοθετική πρωτοβουλία της κυβέρνησης ΠΑ.ΣΟ.Κ., θα έλθει εκείνο το αρχιτεκτονικό οικοδόμημα, ο συνταγματικός καταστατικός χάρτης μιας άλλης αυτοδιοίκησης, μιας αυτοδιοίκησης που έχει ανάγκη η χώρα και απαιτούν οι πολίτες.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο τώρα έχει η ειδική αγορήτρια του Κομμουνιστικού Κόμματος Ελλάδας, κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Κυρίες και κύριοι Βουλευτές, ο εισηγητής της Νέας Δημοκρατίας παρουσίασε τον Κώδικα Τοπικής Αυτοδιοίκησης Δήμων και Κοινοτήτων ότι είναι μια μεγάλη στιγμή για τη χώρα. Όταν το έλεγε αυτό, θυμήθηκα το 1994, τότε όταν ήταν κυβέρνηση το ΠΑ.ΣΟ.Κ. που έφερε το νόμο για την αιρετή Νομαρχιακή Αυτοδιοίκηση και κάποιες άλλες ρυθμίσεις και είχε πει ότι τώρα είναι η μεγάλη επανάσταση, η μεγάλη τομή για την αυτοδιοίκηση και για τη χώρα.
      Το θέμα είναι ότι μέσα σε όλη αυτήν την πορεία των χρόνων, καλό είναι ο κόσμος να βγάλει συμπεράσματα, αν δηλαδή στη μια περίπτωση ήταν επανάσταση για τη χώρα και για το καλό των πολιτών ή στην άλλη περίπτωση ότι πρόκειται για μεγάλη στιγμή, να αξιολογήσει ο κόσμος την κατάσταση γιατί η Τοπική Αυτοδιοίκηση δεν είναι μόνο χαρτιά και νόμοι. Είναι η αποτύπωση της πρακτικής των δήμων, των νομαρχών, των προέδρων των κοινοτήτων σε όλη τη χώρα και το πώς απαντούν στα προβλήματα της ζωής.
      Και ακριβώς νομίζω ότι η κατάσταση της Tοπικής Aυτοδιοίκησης βρίσκεται στην πιο άσχημη στιγμή της από την άποψη των αρνητικών εξελίξεων, γιατί θα λειτουργεί από εδώ και πέρα σε βάρος των λαϊκών στρωμάτων. Θα ακολουθηθεί η πολιτική της φορομπηξίας, η πολιτική των ιδιωτικοποιήσεων, της ανατροπής των εργασιακών σχέσεων και εντός της αυτοδιοίκησης, αλλά και με τα προγράμματα απασχόλησης και όλα αυτά που θα κάνει στην πορεία. Και είναι ανάγκη ιδιαίτερα σε μια περίοδο, που τους επόμενους μήνες πάμε για εκλογές, να σκεφθεί ο κόσμος ότι αυτό το θεσμικό πλαίσιο της αυτοδιοίκησης που κουβεντιάζουμε αυτήν τη στιγμή είναι το κοινό πρόγραμμα και της Κυβέρνησης και του ΠΑ.ΣΟ.Κ..
       Όμως, εδώ υπάρχει μια ιδιαιτερότητα αυτήν την φορά στην κριτική μας. Είναι κοινό πρόγραμμα που αφορά και τον Συνασπισμό στην Τοπική Αυτοδιοίκηση, διότι όντως οι δυνάμεις που στηρίζονται από το ΠΑ.ΣΟ.Κ., από την Νέα Δημοκρατία και από τον Συνασπισμό στην Κεντρική Ένωση Δήμων και Κοινοτήτων ομόφωνα συμφωνούν στον κεντρικό άξονα. Τώρα, βεβαίως, υπάρχουν επιμέρους διαφωνίες στον τρόπο διαχείρισης, σε διάφορα προβλήματα, στο εκλογικό σύστημα κ.λπ. απ’ ό,τι ακούω, αλλά στον κεντρικό άξονα συμφωνούν. 
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Όμως, αυτή η πολιτική δεν είναι κεραυνός εν αιθρία. Στα περισσότερα ζητήματα είναι κωδικοποίηση νόμων και έχουμε βέβαια και νέες ρυθμίσεις στις οποίες θα σταθώ. Υλοποιήθηκε αυτή η πολιτική στη χώρα. Άρα, δεν υπάρχουν ευθύνες μόνο κυβερνητικές, δεν υπάρχουν ευθύνες μόνο της μιας κυβέρνησης. Κυβέρνηση και Αντιπολίτευση είναι συνυπεύθυνες, ιδιαίτερα τα δυο μεγάλα κόμματα, αλλά και τα τρία κόμματα έτσι, όπως πορεύτηκαν στην Τοπική Αυτοδιοίκηση.
      Και γι’ αυτό, αν θέλετε, κυρίες και κύριοι Βουλευτές, εμείς δίνουμε γενικευμένο χαρακτήρα και λέμε ότι είναι γενική πολιτική μάχη αυτή που έρχεται. Γιατί δεν θέτουμε μόνο το ζήτημα ότι πρέπει να αντιδράσει ο κόσμος για την πολιτική της ανεργίας, της φτώχειας και της λιτότητας και ότι πρέπει να στείλει μήνυμα διαμαρτυρίας. Εδώ έχει συγκεκριμένα, απτά ζητήματα, όπου εμπλέκονται όλα τα λαϊκά προβλήματα μέσα στο θεσμό της αυτοδιοίκησης και έχει παίξει ρόλο η αυτοδιοίκηση. Και γι’ αυτό, ακριβώς, πρέπει να δοθεί απάντηση. 
      Επομένως για μας είναι καθαρό ότι αυτός ο κώδικας ενσωματώνει πλήρως τη λειτουργία και το ρόλο της Τοπικής Αυτοδιοίκησης στους νόμους της αγοράς και η αποτελεσματικότητά της θα κρίνεται στα πρότυπα των ανωνύμων εταιρειών όσον αφορά τις αρμοδιότητες και τις υπηρεσίες, κάτι που σημαίνει στην πράξη φοροεπιδρομή διαρκείας σε βάρος των εργαζομένων, ακόμα μεγαλύτερη εμπορευματοποίηση υπηρεσιών τις οποίες δικαιούνται να έχουν και πρέπει το κράτος να παρέχει δωρεάν, και επιδείνωση των εργασιακών σχέσεων τόσο των εργαζομένων στους δήμους όσο και στα νομικά πρόσωπα και στις επιχειρήσεις.
      Βεβαίως το νέο μοντέλο του αιρετού είχε διαμορφωθεί τα τελευταία χρόνια, ιδιαίτερα μετά τη συνθήκη του Μάαστριχ και τους νόμους της αγοράς και έτσι όπως ξεκίνησε με τη θεσμική μεταρρύθμιση το 1994. Τώρα ολοκληρώνεται κατά κάποιον τρόπο αυτή η διαδικασία και λέμε πλέον ότι η Κυβέρνηση ενδιαφέρεται για αιρετούς και αυτό το θεσμικό πλαίσιο για το πρότυπο του αιρετού που είναι μάνατζερ. Δηλαδή, οι αιρετοί πλέον θα είναι ατζέντηδες των επιχειρηματιών. Θα κάνουν πρόσκληση ενδιαφέροντος, όπως γίνεται τώρα, απ’ ό,τι παρακολουθώ στον Τύπο: Υποψήφιοι δήμαρχοι καλούν τους επιχειρηματίες να αγοράσουν ελεύθερους χώρους, να επενδύσουν σε παιδικούς σταθμούς, να φτιάξουν κήπους και να βάλουν το όνομά τους. Και δεν είμαστε κομπλεξικοί. Αν θέλει κάποιος επιχειρηματίας να φτιάξει κάποιον παιδικό σταθμό ή κάποιον κήπο -είναι από αυτά που περισσεύουν από την εκμετάλλευση των εργαζομένων στη δουλειά του- να το κάνει. Το θέμα όμως είναι ότι, αν επενδύει σ’ αυτά, σημαίνει ότι αυτές οι υπηρεσίες θα στοιχίσουν ακόμα πιο ακριβά στους εργαζόμενους.
      Και είναι, ιδιαίτερα, εχθρικό το θεσμικό πλαίσιο σε δυο κατηγορίες του πληθυσμού, ιδιαίτερα στις γυναίκες και στη νεολαία, γιατί ακριβώς ήταν οι ομάδες που αποτελούσαν στόχο το προηγούμενο διάστημα, όχι για να τους διευκολύνουν, να τους ανακουφίσουν και να τους λύσουν ζητήματα της ζωής τους, αλλά, ακριβώς, για να χειραγωγήσουν συνειδήσεις. Και αν θέλετε, το κυριότερο που έχουμε εμείς να καταλογίσουμε και στην προηγούμενη κυβέρνηση, που κρίνεται βεβαίως για όλη αυτήν την πορεία, δεν είναι μόνο αυτή η αντιλαϊκή πολιτική και μέσα από τους δήμους, αλλά είναι η ομηρία εκατοντάδων χιλιάδων εργαζομένων μέσα από τις συμβάσεις. Και αν θέλετε, δεν είναι μόνο το ζήτημα της εκλογικής πελατείας με την ψήφο, αλλά το ζήτημα είναι ότι ήταν στρατηγική επιλογή της Ευρωπαϊκής Ένωσης να αντικατασταθεί η σταθερή εργασία από την μερική απασχόληση και όλα αυτά. Και είχαμε ως αποτέλεσμα όλη αυτήν την κατάσταση στις επιχειρήσεις, αυτό το κομφούζιο που υπάρχει στη χώρα, να υπάρχουν νέοι άνθρωποι είκοσι έως είκοσι δύο χρονών για μια θέση δουλειάς στην αυτοδιοίκηση, να μένουν εκεί και να είναι δυο-τρείς- τέσσερις- πέντε σε κάθε γραφείο. Δηλαδή, έχει μια αξία αυτό να το σκεφθούμε.
      Δεν είναι, όμως, μόνο το παρελθόν. Συζητάμε το παρόν και ποια είναι η στάση της Αντιπολίτευσης απέναντι στην συγκεκριμένη κατάσταση.
      Κάνει κριτική από την άποψη της ενίσχυσης της ουσίας του θεσμού. Κάνει κριτική γιατί δεν έχει προχωρήσει η Κυβέρνηση ακόμη στα ζητήματα της περιφερειακής οργάνωσης που απαιτεί η Ευρωπαϊκή Ένωση από όλα τα κράτη-μέλη. Μα και δεν λέει «όχι» η Κυβέρνηση ούτε στην επιτροπή. Είπε ο Υπουργός ήδη ότι εμείς στην επιτροπή μελετάμε την περιφερειακή οργάνωση. Και φαντάζομαι ότι θα γίνει μεγάλη συζήτηση για τη δομή και μπροστά στις εκλογές, πώς θα είναι η μητροπολιτική αυτοδιοίκηση, η περιφερειακή, η αιρετή Τοπική Αυτοδιοίκηση κ.λπ.. Αλλά το κύριο ζήτημα ποιο είναι; Αυτό είναι το δέντρο, όχι το δάσος. Το δάσος είναι η πολιτική. Γιατί η δομή εξυπηρετεί μία συγκεκριμένη πολιτική. Και η πολιτική της περιφερειακής ανάπτυξης, η οποία μπολιάζει όλο το περιεχόμενο της Τοπικής Αυτοδιοίκησης, είναι έργα, υπηρεσίες, τα οποία δεν απαντούν αυτήν τη στιγμή στις ανάγκες των εργαζομένων. Είναι η επιλεξιμότητα των έργων της Ευρωπαϊκής Ένωσης που καθορίζεται από την κατεύθυνση και το περιεχόμενο της ανάπτυξης που έχει καθοριστεί ότι θα έχει η χώρα μας. Αυτό είναι το ζήτημα.
      Γι’ αυτό, λοιπόν, θα παίξει σημαντικό ρόλο και θα είναι εργαλείο η Τοπική Αυτοδιοίκηση. Βεβαίως, έχετε δίκιο. Αλλά θέλω να ξεκαθαρίσω κάτι σε σχέση με την Κ.Ε.Δ.Κ.Ε.. Όταν θα λέμε ότι ομόφωνα η Κ.Ε.Δ.Κ.Ε. συμφωνεί, θα ήθελα, κύριε Υπουργέ, όταν μιλήσετε να το πείτε αυτό, ομόφωνα πλην των δυνάμεων του Κ.Κ.Ε. που είναι στην αυτοδιοίκηση. Γιατί τους το είπα, αν θέλετε, και στην επιτροπή. Στο διοικητικό συμβούλιο ναι, όντως δεν είμαστε εμείς, εξάλλου οι δυνάμεις αυτές που έχουμε με βάση τον συσχετισμό δεν μπορεί να έχουν εκπρόσωπο στο διοικητικό συμβούλιο. Ομόφωνα, λοιπόν, το Διοικητικό Συμβούλιο της ΚΕΔΚΕ. Κανένα συνέδριο δεν ήταν ομόφωνο σ’ αυτές τις αποφάσεις, γιατί τι να κάνουμε μέχρι στιγμής χαλάμε τη «σούπα». 
      Εμείς πιστεύουμε ότι μπορούν να εμποδιστούν ορισμένες αλλαγές αρνητικές. Βεβαίως δεν μπορεί να αλλάξει το θεσμικό πλαίσιο. Αυτό είναι αντιδραστικό, αντιλαϊκό και αυτό καθορίζεται από τη γενικότερη πολιτική, μια πολιτική η οποία είναι ενταγμένη στα κριτήρια της ανταγωνιστικότητας που η θεσμική οργάνωση του κάθε κράτους-μέλους πρέπει να τηρεί αυτά τα κριτήρια. Όμως δεν μπορεί κανείς να κανονίζει χωρίς τον ξενοδόχο. Νομίζω ότι τα λαϊκά στρώματα εάν συνειδητοποιήσουν ότι αυτές οι αλλαγές είναι σε βάρος τους, γιατί υπάρχει σοβαρό πρόβλημα ότι ο κόσμος δεν γνωρίζει ακριβώς τι συμβαίνει, μπορούν να αντιδράσουν και να έχουμε κάποια αποτελέσματα, να δημιουργηθεί τα επόμενα χρόνια –ίσως για πρώτη φορά σε τέτοια έκταση- ένα κίνημα διαμαρτυρίας όχι μόνο απέναντι στις κυβερνήσεις που πρέπει να υπάρχουν αλλά και απέναντι στους αιρετούς οι οποίοι θα ξεπουλάνε δημόσια περιουσία, θα δίνουν δημόσιες εκτάσεις κ.λπ. προς όφελος των επιχειρηματιών δήθεν για να παράγουν έργο στην περιοχή και πάντα με το αζημίωτο. 
      Η Κ.Ε.Δ.Κ.Ε., λοιπόν, προχωρά και παραπάνω απ’ αυτά τα ζητήματα. Ήταν προπομπός των ζητημάτων σε σχέση με την αναθεώρηση του Συντάγματος πριν έρθει ο Κώδικας εδώ, η οποία ζήτησε συγκεκριμένα και καθαρά τα φορολογικά ζητήματα. Ζήτησε φορολογική αποκέντρωση και αυτό είναι κόλπο, η αποκέντρωση «χωρίς φόρους». Ήταν συγκεκριμένος και σαφής και ο πρόεδρος στην επιτροπή. Μιλάει για τη δυνατότητα της Τοπικής Αυτοδιοίκησης να καθορίζει και να εισπράττει τοπικούς φόρους και τέλη. Αυτό είναι καθαρό. Όταν μιλάμε για οικονομική αυτοτέλεια της αυτοδιοίκησης, αυτό σημαίνει. Γιατί αυτή είναι η γραμμή, να μειώνονται οι δαπάνες από τον κρατικό προϋπολογισμό και να αυξάνονται με φόρους, με τέλη.
      Το δεύτερο ζήτημα που έθεσαν είναι το ζήτημα της αποκέντρωσης κρίσιμων ζητημάτων που αφορούν αποκλειστική αρμοδιότητα του κράτους, υγεία, παιδεία, πρόνοια. Και είναι εδώ το «ψητό» στην κυριολεξία. Θα είναι βασικό εργαλείο η Τοπική Αυτοδιοίκηση για τη διάσπαση του ενιαίου δημόσιου χαρακτήρα ολόκληρου τομέα. Και ήδη δεν είμαστε ακόμα στην αναθεώρηση του Συντάγματος και, βεβαίως, ζυμώνουν απόψεις. Ήδη έκαναν προτάσεις να προχωρήσουν σε πανεπιστήμιο για τα ζητήματα της Τοπικής Αυτοδιοίκησης. Αν θέλετε και στη Νομαρχία Αθηνών-Πειραιώς ο επικεφαλής, ο Πρόεδρος της διευρυμένης Νομαρχιακής Αυτοδιοίκησης του Συνασπισμού έκανε πρόταση να γίνει πανεπιστήμιο, να προχωρήσει και σε πανεπιστήμιο η Νομαρχιακή Αυτοδιοίκηση για τα ζητήματα της αυτοδιοίκησης. Προχωρούν, λοιπόν, ακάθεκτα και πιέζουν απ’ αυτή τη σκοπιά. 
      Επομένως είναι μύθος αυτή η επιχειρηματολογία στην πορεία και από όποιον λέγεται για τοπικά και γενικά προβλήματα, ποιος στις εκλογές είναι κομματικός ή ανεξάρτητος υποψήφιος κ.λπ.. Τα πράγματα είναι συγκεκριμένα και καθαρά.
      Θέλω να σταθώ σε ορισμένα παραδείγματα που αφορούν τις καινοτομίες, για να δείξω ότι ακριβώς αυτή η αποκέντρωση που συζητείται και αυτές οι καινοτομίες που λέτε αρμοδιότητες σε τοπικό επίπεδο, που έρχονται στην αυτοδιοίκηση, είναι αυτό που έλεγα, προηγουμένως, αποκέντρωση προς τα κάτω της αντιλαϊκής πολιτικής χωρίς πόρους που θα επιβαρύνει τους πολίτες.
      Ποια ζητήματα είναι η καινοτομία που λέτε, που καταγράφονται μέσα ότι είναι αρμοδιότητες Τοπικής Αυτοδιοίκησης; Ορισμένα παραδείγματα. Σε τοπικό επίπεδο, λοιπόν, λέει: ανάπτυξη, περιβάλλον, ποιότητα ζωής, απασχόληση, κοινωνική πολιτική, παιδεία, πολιτισμός, αθλητισμός, πολιτική προστασία. Έμεινε τίποτε έξω; Να, γιατί λέω ότι είναι μύθος  όταν λέμε «τοπικά και γενικά προβλήματα» από δω και πέρα. Όλα τα ζητήματα εμπλέκονται στην Τοπική Αυτοδιοίκηση και είναι μέσα. Και αυτό το θεωρεί ότι είναι οι αρμοδιότητες σε τοπικό επίπεδο.
      Θα φέρω ένα παράδειγμα. Σε μια κρίσιμη στιγμή για το ακτοπλοϊκό ζήτημα, με την επίθεση και τον εκβιασμό που έκαναν οι εφοπλιστές, επέβαλαν να αναλάβουν οι νησιωτικοί δήμοι πρωτοβουλίες για ακτοπλοϊκές εταιρίες. Τι σημαίνει αυτή η αρμοδιότητα; Γιατί μπορούν να πουν οι νησιώτες, «Μακάρι να πάρουν οι νησιωτικοί δήμοι την αρμοδιότητα αυτή, μήπως και λυθεί το πρόβλημά μας». Πρέπει να συνεννοηθούμε ποια είναι η αιτία. Η αιτία είναι ότι τα καράβια βρίσκονται στα χέρια των εφοπλιστών, που κάνουν το κουμάντο και έχει επιδεινωθεί η κατάσταση από την απελευθέρωση της ακτοπλοΐας. 
      Προσέξτε, λοιπόν, τι γίνεται αυτήν τη στιγμή. Είναι επιζήμιοι και οι δήμαρχοι που στηρίζουν αυτήν τη λογική, αλλά έχουν ευθύνη και η Κυβέρνηση και η Αντιπολίτευση για την ειδική αυτή επιλογή. Θεωρείται, λοιπόν, ως δεδομένο με το ν. 3577/92 ότι η απελευθέρωση πρέπει να προχωρήσει. Τι ζητάνε οι εφοπλιστές στη βάση της απελευθέρωσης; Δρομολόγια, τιμές, οργανικές θέσεις στα πλοία και απελευθέρωση στα ζητήματα της ηλικίας των πλοίων. Αυτό είναι δεδομένο με βάση την εθνική και κοινοτική νομοθεσία. 
      Με βάση αυτά τα δεδομένα, λοιπόν, έρχεται η Κ.Ε.Δ.Κ.Ε. και ο συγκεκριμένος Κώδικας και λένε ότι κατ’ εξαίρεση μάλιστα εμείς, η καλή Κυβέρνηση, θα επιτρέψουμε στην Τοπική Αυτοδιοίκηση να επιδοτεί την εταιρεία για να προχωρήσει στις θαλάσσιες μεταφορές. Θα ήθελα να πω στον εισηγητή της Νέας Δημοκρατίας, επειδή το είπε και ο Υπουργός στην επιτροπή, ότι ο Κώδικας δεν γράφει μέσα να επιδοτείται από το κράτος. Το λέτε προφορικά. Το γραπτό είναι για να το δει και η Ευρωπαϊκή Ένωση. Λέτε να επιδοτηθεί από την Τοπική Αυτοδιοίκηση. Τι θα πει «Τοπική Αυτοδιοίκηση»; Να επιδοτείται από φόρους και από τέλη που θα δώσει ο νησιώτικος πληθυσμός. Δεν φτάνει που επιβαρύνονται ήδη οι νησιώτες και καταστρέφονται οι μικροέμποροι αυτοαπασχολούμενοι με  30% πάνω που στοιχίζουν τα εμπορεύματα που πάνε εκεί. Ήδη γίνεται μια μεγάλη κινητοποίηση αυτήν τη στιγμή που συζητάμε στη Λέσβο, αφού ένα καράβι μόνο πάει σε δεκαοκτώ ώρες και ερχόμαστε και τους λέμε ότι θα σας κάνουμε εταιρεία για να πληρώνετε εσείς. Η εταιρεία, δηλαδή, θα είναι μαζί με τους εφοπλιστές; Σ' αυτό το παιχνίδι πάνε να μπουν; 
      Εμείς λέμε ότι αυτό που θα είναι χρήσιμο και ωφέλιμο, είναι να υπάρξει συσπείρωση και των νησιωτικών και των ηπειρωτικών δήμων για σύγχρονα ασφαλή πλοία, για απρόσκοπτη σύνδεση των νησιών με την ηπειρωτική χώρα και μεταξύ τους χειμώνα, καλοκαίρι. Αυτό είναι το ζήτημα που υπάρχει αυτήν τη στιγμή και μας αφορά όλους. 
      Απασχόληση: Το άρθρο 75, παράγραφος 4, αναφέρει: η Τοπική Αυτοδιοίκηση να συμβάλει στη μάστιγα της ανεργίας και να έχει συμβολή στην απορρόφηση των ανέργων. Η ίδια συνταγή είναι εδώ. Ποια συνταγή; Αυτή που γνωρίσαμε τόσα χρόνια. Δεν την γνωρίσαμε με τα τοπικά σύμφωνα απασχόλησης, με τις τοπικές πρωτοβουλίες απασχόλησης; Δεν την γνωρίσαμε με τις πρωτοβουλίες που έκανε το ΠΑ.ΣΟ.Κ. για τις περιοχές που ήταν «οι θύλακες» ανεργίας και με τα προγράμματα της Ευρωπαϊκής Ένωσης; Τι έγινε; Να σας πω για το τελευταίο πρόγραμμα, για παράδειγμα, στη Νομαρχία Πειραιά με τα νησιά του Αργοσαρωνικού και τους ηπειρωτικούς δήμους, εκτός από τη Νίκαια, που υλοποιείται για να αντιμετωπίσει το θέμα της ανεργίας; Για τριακόσιες θέσεις εργασίας δίνονται 3.500.000.000 ευρώ, από τις οποίες οι εκατόν πενήντα είναι νέες θέσεις εργασίας, οι εξήντα είναι για να ανοίξουν νέες επιχειρήσεις και οι ενενήντα είναι για εργασιακή εμπειρία των νέων μέσα από εννεάμηνη απασχόληση. Γι’ αυτά τα πράγματα πρόκειται. Δεν μπορούσαν –γιατί το είχαμε προτείνει- να λύσουν το πρόβλημα του νερού των νησιών, για να έχουν νερό; Τώρα η Ε.ΥΔ.Α.Π. έγινε ανώνυμη εταιρεία και μπήκε στο Χρηματιστήριο και λέει ότι δεν τη συμφέρει να κάνει αυτό το έργο. Να, οι συμπράξεις δημόσιου και ιδιωτικού τομέα τώρα. Προς όφελος των πολιτών θα τους πάνε νερό και θα το πληρώνουν πιο ακριβά από ό,τι το πληρώνουμε εμείς εδώ.
      Θα σας πω και ένα παράδειγμα που έχει σχέση με άλλη «αρμοδιότητα». Όσον αφορά στην ενθάρρυνση άσκησης κοινωνικής πολιτικής, δεν είναι καινούργια αυτά που βάζει ο Κώδικας, αλλά είναι προς ακόμα χειρότερη κατεύθυνση. Τώρα, πλέον, η Τοπική Αυτοδιοίκηση σ’ αυτούς που είναι ανήμποροι, σ’ αυτούς που έχουν προβλήματα και δεν μπορούν να ζήσουν, θα πετάει κάποιο κόκαλο. Φιλανθρωπία θα κάνει. Οι υπόλοιποι θα πληρώνουν αδρά τις κοινωνικές υπηρεσίες. Το ίδιο το κείμενο λέει ότι γι’ αυτές τις υπηρεσίες θα πληρώνουν μια εύλογη αποζημίωση. 
      Όσον αφορά στους πολύτεκνους και στους απόρους, είναι ντροπή και να το συζητάμε ότι έχουν οι αιρετοί το δικαίωμα μέσα από τον κώδικα να τους κόβουν τα ανταποδοτικά. Τα ανταποδοτικά έπρεπε να κοπούν εντελώς σε τελική ανάλυση, δηλαδή αυτή η λεηλασία που γίνεται στον κόσμο. Δίκτυα, λοιπόν, κοινωνικής αλληλεγγύης με κινητές μονάδες προληπτικής ιατρικής κ.λπ., αντί οι αιρετοί να διεκδικήσουν δημόσιο αποκλειστικά και ενιαίο σύστημα υγείας και πρόνοιας μέσα από κεντρικό σχεδιασμό. Μέσα απ’ αυτήν την αποκέντρωση θα είχε σ’ αυτήν την περίπτωση ένα ρόλο η Τοπική Αυτοδιοίκηση. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Ζητώ την κατανόησή σας για ένα λεπτό, κύριε Πρόεδρε. 
      Τα ίδια, βεβαίως, συμβαίνουν και για τα άλλα ζητήματα, για ό,τι έχει σχέση με την παιδεία κ.λπ.. Για ένα-ένα ζήτημα η αποκέντρωση σημαίνει αυτό. Πώς θα γίνεται η άσκηση αρμοδιοτήτων; Θα γίνεται με τις αρχές και με βάση το εθνικό και το κοινοτικό δίκαιο. Το «ωραίο» είναι ότι ο Κώδικας αυτός προχωρά παραπέρα –αυτές είναι οι καινοτομίες όντως, που είναι σε βάρος του κόσμου- και επιτρέπει στους δήμους για να τα βγάζουν πέρα, να δανείζονται από ελληνικές και ξένες τράπεζες.
      Για να δούμε για ποιο πράγμα να δανείζονται: Τι λέει το κείμενο; Λέει, να δανείζονται για βραχυπρόθεσμες ανάγκες ρευστότητας και αποκλειστικά για τη χρηματοδότηση των λειτουργικών τους δαπανών, για έκδοση ομολογιακών δανείων για την πραγματοποίηση των σκοπών της αρμοδιότητάς τους. Και μάλιστα ο Κώδικας τους δίνει και την ιδέα από πού να βρίσκουν τα λεφτά για να αποπληρώνουν το δάνειο, γιατί ο κρατικός προϋπολογισμός δεν πρόκειται να τους δίνει. 
      Μπορούν λοιπόν να παίρνουν από τους Κ.Α.Π. που θα είναι για επενδυτικά προγράμματα, από ανταποδοτικά τέλη. Μάλιστα λέει το κείμενο «ανταποδοτικά τέλη», αλλά με την προϋπόθεση ότι θα πηγαίνουν ακριβώς γι’ αυτό το σκοπό, για το δάνειο, του οποίου το έργο θα ωφελεί τους πολίτες. 
      Τέτοια πράγματα συμβαίνουν. Αυτό ωφελεί; Αυτό, δηλαδή, είναι ωφέλεια για τον κόσμο; Και πρέπει να υπάρχει ένα κριτήριο για τα έργα. Παράγει εν πάση περιπτώσει έργα ένας δήμαρχος; Του δίνει τη δυνατότητα ο Κώδικας να παίρνει δάνεια από τράπεζες και να κάνει τον καλό δήμαρχο για να είναι αιωνίως δήμαρχος. Άρα, μπαίνει ζήτημα και κομματικών σκοπιμοτήτων πέρα από τη λογική που θέλουν να περάσουν.
      Οικονομικά. Οι προϋπολογισμοί πλέον των δήμων είναι καθαρό πράγμα το τι θα γίνουν. Θα είναι πανομοιότυποι πάνω-κάτω με τον κρατικό προϋπολογισμό, όπως γίνεται στις νομαρχίες. Το περιεχόμενο και ο τύπος θα είναι συγκεκριμένος. Ο έλεγχος της νομιμότητας θα φθάνει μέχρι και την ακύρωση οποιασδήποτε απόφασης που δεν θεωρεί ότι είναι συμβατή με το συνολικότερο πολιτικό πλαίσιο, με τη δημοσιονομική πειθαρχία κ.λπ.. Δεν μπορεί ο κάθε δήμαρχος με βάση τις ανάγκες της περιοχής του –αυτή είναι η αντίληψη και η φιλοσοφία του Κώδικα- να κάνει ό,τι θέλει, να απαλλοτριώνει χώρους, ας πούμε, για να κάνει αθλητικά γήπεδα και εγκαταστάσεις, να προκηρύσσει σε αναγκαστική απαλλοτρίωση, γιατί μπορεί να έλθει να του πει ο περιφερειάρχης με βάση τον Κώδικα ότι δεν έχει το δικαίωμα να το κάνει αυτό.
      Επιχειρησιακά προγράμματα. Είναι τετράχρονα. Δουλεύουν, λοιπόν, με βάση οικονομικό αναπτυξιακό προγραμματισμό και κοινωνικές δράσεις. Υπάρχει μάλιστα και συγκεκριμένος τύπος για την κατάρτιση, για την υποβολή, για την αξιολόγηση. 
      Επομένως τι συζητάμε; Για ποια Τοπική Αυτοδιοίκηση συζητάμε και για ποια συμμετοχή των πολιτών και για ποια τοπική δημοκρατία; Έχουμε γενική δημοκρατία, δηλαδή, η οποία αντανακλάται και γίνεται καλή προς τα κάτω; Είναι γνωστό ποια είναι η γενική δημοκρατία που έχουμε. Έχουμε μια ταξική πολιτική, ένα ταξικό κράτος υπέρ των επιχειρηματιών και εις βάρος των λαϊκών στρωμάτων. Δηλαδή όταν πηγαίνει προς τα κάτω, γίνεται κάτι άλλο; Δεν αντανακλάται; Ο θεσμός είναι αυτοτελής; Και μιλάμε για οποιοδήποτε σύστημα, εμείς δεν το λέμε μόνο για το καπιταλιστικό. Ο θεσμός συνδέεται οργανικά με το κεντρικό κράτος και σ’ αυτές τις συνθήκες, βέβαια, λειτουργεί σε βάρος του κόσμου. 
      Επιχειρήσεις. Εδώ τώρα είναι η καινοτομία. Ποια είναι η καινοτομία; Λέει η Κυβέρνηση: Υπάρχει αυτή η κατάσταση με τις επιχειρήσεις. Θα ξεκαθαρίσουμε το τοπίο. Και θέλει να ξεκαθαρίσει το τοπίο η Κυβέρνηση για να μπορεί με καλύτερους όρους να εμπορευματοποιεί τις υπηρεσίες και τα έργα και να κερδίσει το μεγάλο κεφάλαιο. 
      Εδώ τι συμβαίνει τώρα; Έχουμε «κοινωφελείς επιχειρήσεις». Οι κοινωφελείς επιχειρήσεις έχουν τα πάντα εκτός από καθαριότητα, πράσινο και κοιμητήρια. 
      Για όσους δεν το ξέρετε –επειδή δεν ήσασταν όλοι στην επιτροπή- να σας πω ότι η Κ.Ε.Δ.Κ.Ε. κάνει κριτική στην Κυβέρνηση γι’ αυτό. Ήθελε και την καθαριότητα και το πράσινο και τα κοιμητήρια να είναι σε δημοτικές επιχειρήσεις. Όχι ότι η Κυβέρνηση δεν το ήθελε, γιατί και εκείνη το έφερε πρόταση, αλλά δεν το ήθελε η Π.Ο.Ε.-Ο.Τ.Α. και είναι ζήτημα χρόνου να γίνει ένας ελιγμός. Τα επόμενα χρόνια θα μπει και αυτό σιγά-σιγά. Αυτή είναι η κατάσταση.
      Ειπώθηκαν και από εσάς, ακούστηκαν και από άλλους Βουλευτές, οι μονομετοχικές εταιρείες για να αξιοποιούν τα κτήρια. Όχι να τα αξιοποιούν, αλλά να τα εκμεταλλεύονται, να τα «ξεπουλούν» για ένα κομμάτι ψωμί και να τα παίρνουν οι επιχειρηματίες για να τα έχουν τα επόμενα χρόνια. Αυτή είναι η κατάσταση.
      Οι ανώνυμες εταιρείες θα είναι 50% με την συμμετοχή των ιδιωτών. Μην λέτε «51%-49%» γιατί δεν αξίζει να το συζητάμε. Γνωρίζουμε πια τι έχει γίνει με αυτές τις επιχειρήσεις «51%-49%». Δεν είναι επιχείρημα αυτό. Η ουσία ποια είναι; Η ουσία είναι ότι οι δήμοι θα γίνουν ανώνυμες εταιρείες πλέον. Και η περιφερειακή οργάνωση που θα προχωρήσουν τα επόμενα χρόνια, θα είναι σε κεντρικό επίπεδο. Θα προχωράνε τα ζητήματα των μεγάλων υποδομών, των μεγάλων έργων με συμπράξεις, και κάτω να βγάζουν τη λάντζα οι δήμοι μέσα από τις συμπράξεις, με τις φιλανθρωπίες κ.λπ. που λέγαμε προηγουμένως. Εδώ όμως ποιο είναι το θέμα με τις επιχειρήσεις; Τι γίνεται με το ξεκαθάρισμα των επιχειρήσεων που πρέπει να γίνει σε δύο χρόνια;
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ολοκληρώστε παρακαλώ.
      ΕΛΠΙΔΑ ΠΑΝΤΕΛΑΚΗ: Σε όλους υπήρξε μια ανοχή γιατί είναι μεγάλο το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Όμως, όσο χρόνο και οι άλλοι. Βλέπετε κάνατε μια υπέρβαση πέντε λεπτών.
      ΕΛΠΙΔΑ ΠΑΝΤΕΛΑΚΗ: Τελειώνω, κύριε Πρόεδρε και σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Στη δευτερολογία τα υπόλοιπα.
      ΕΛΠΙΔΑ ΠΑΝΤΕΛΑΚΗ: Τι γίνεται με αυτές τις επιχειρήσεις; Λέει λοιπόν ο Κώδικας: Το πλεονάζον προσωπικό θα αποφασίσουν τα δημοτικά συμβούλια τι θα το κάνουν. Το Γενικό Λογιστήριο του Κράτους, βεβαίως, σαφώς απαντάει ότι το πλεονάζον προσωπικό θα απολυθεί. 
      Το θέμα το έθεσα στην ακρόαση φορέων. Και το λέω για να το ακούσει ο κόσμος, ιδιαίτερα οι εργαζόμενοι που είναι σήμερα στις δημοτικές επιχειρήσεις. Και έχει συμφωνήσει η Κ.Ε.Δ.Κ.Ε. και τα τρία κόμματα που στηρίζουν την Κ.Ε.Δ.Κ.Ε. –και δεν υπήρξε ένσταση από κανέναν- το εξής: Ας ανοιχτεί δημόσια αυτό το ζήτημα να πάρουν θέση οι δήμαρχοι εν όψει των εκλογών το τι θα κάνουν για να τους ψηφίσει ο κόσμος.
Αυτή είναι η κατάσταση και δεν είναι τυχαία αυτή η στάση, γιατί ακριβώς νομιμοποιούν και υιοθετούν αυτήν τη λογική της ομηρίας, των συμβάσεων κ.λπ. μέσα από τους δήμους. 
      Επιφυλάσσομαι για τους παρακρατηθέντες πόρους στη διάρκεια της Ολομέλειας να αποδείξω με στοιχεία ότι κοροϊδεύει και η Νέα Δημοκρατία και το ΠΑ.ΣΟ.Κ. Δεν απαλάσσεται η Νέα Δημοκρατία, η οποία είπε: «Ναι, έτσι είναι τα πράγματα με τους παρακρατημένους πόρους, εγώ θα αρχίσω να τα δίνω». Με το ν. 1828/1989, από την ώρα που εφαρμόστηκε, άρχισε η παρακράτηση. Είναι 9.000.000.000 ευρώ. Έγιναν τρία, τώρα πήγαν στα μισά και βεβαίως, είτε παράτυπα είτε με νομότυπες περικοπές, είναι χρήματα που λείπουν από υπηρεσίες και έργα. 
      Βεβαίως, για τα ζητήματα των δημοψηφισμάτων μία κουβέντα θέλω να πω. Δεν ξέρω πώς το ακούει ο κόσμος. Εδώ δεν κάνατε δημοψήφισμα για την Ευρωσυνθήκη, όταν έκανε η Ευρώπη και σταμάτησε μάλιστα η συζήτηση. Τώρα θέλετε να κάνετε δημοψηφίσματα, στα πλαίσια ποιας πολιτικής; Αφού δεν μπορούν να αμφισβητήσουν την ουσία του προϋπολογισμού του δήμου, τι δημοψήφισμα; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Ολοκληρώνω, κύριε Πρόεδρε.
      Επομένως πιστεύουμε εμείς ότι ο Κώδικας αυτός συγκεντρώνει ό,τι νομοθεσία υπάρχει μέχρι τώρα, η οποία αποτελεί το θεσμικό πλαίσιο της αυτοδιοίκησης και νομίζω ότι τα επόμενα χρόνια είναι μία ευκαιρία -βεβαίως και οι εκλογές- να βάλει εμπόδια ο κόσμος στην υλοποίηση αυτής της αντιλαϊκής πολιτικής, εμπόδια στην κυριολεξία. Μπορεί στα επόμενα χρόνια να δημιουργήσει τις προϋποθέσεις για να αντιμετωπιστεί η κατεύθυνση των προβλημάτων μέσα από την ανατροπή αυτής της πολιτικής, γιατί πρέπει να προβληματιστεί -αν θέλετε- με ποια εξουσία μπορεί να λυθούν τα προβλήματά του για να έχει δωρεάν υπηρεσίες και μόνο μια λαϊκή εξουσία μπορεί να είναι αυτή για να αντιμετωπίσει τα προβλήματά του. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παντελάκη, αν και μας αργήσατε λίγο, αλλά εν πάση περιπτώσει. 
      Οι Βουλευτές κ.κ. Γεώργιος Κοντογιάννης, Νικόλαος Γεωργιάδης, Κωνσταντίνος Σημίτης, Νικόλαος Χριστοδουλάκης και Σταύρος Καλαφάτης ζητούν ολιγοήμερη άδεια απουσίας στο εξωτερικό σύμφωνα με το άρθρο 95 του Κανονισμού της Βουλής. 
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης. 
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, αν ετίθετο το ερώτημα ποιο είναι το κυρίαρχο στοιχείο που προσδιορίζει το νέο Κώδικα Δήμων και Κοινοτήτων, θα σας έλεγα ότι εκείνο που προκύπτει από το σύνολο των διατάξεων ή εν πάση περιπτώσει από τις περισσότερες διατάξεις, είναι η έλλειψη εμπιστοσύνης της εκτελεστικής εξουσίας έναντι της Τοπικής Αυτοδιοίκησης. Είναι η εμμονή της εκτελεστικής εξουσίας, της Κυβέρνησης, απέναντι σ’ έναν θεσμό όπως είναι η Τοπική Αυτοδιοίκηση, η οποία είναι η μόνη -κατά τη γνώμη μου- που μπορεί να υπηρετήσει με αποτελεσματικότητα την περιφερειακή συγκρότηση του κράτους αλλά και την αποκέντρωση και, μάλιστα, να λειτουργήσει και ως στοιχείο αναζωογόνησης του πολιτικού συστήματος διακυβέρνησης, το οποίο φρονώ ότι είναι γηρασμένο και ότι δεν μπορεί να πορεύεται με τις δομές που χρόνια ολόκληρα είναι παγιωμένες και εξακολουθούν να βρίσκονται παγιωμένες, υπηρετώντας ένα πολιτικό στερεότυπο που θέλει την κεντρική εξουσία, την εκάστοτε εκτελεστική εξουσία, να συμπεριφέρεται με την υπερτροφία που όλες οι αναθεωρήσεις του Συντάγματος της έχουν δώσει. Αυτό είναι -κατά τη γνώμη μου- το κυρίαρχο στοιχείο και κατά τούτο νομίζω ότι δικαιολογείται απόλυτα ο πολιτικός ισχυρισμός ότι ο νέος Κώδικας Δήμων και Κοινοτήτων δεν συνιστά ριζική τομή, δεν αποτελεί επί της ουσίας εκσυγχρονιστικό βήμα σ’ έναν θεσμό που –επαναλαμβάνω- είναι ο μόνος ο οποίος -ανεξάρτητα από τα επιμέρους προβλήματα που έχει- μπορεί να υπηρετήσει την αναγκαία αποκέντρωση αυτού του κράτους. 
      Κυρίες και κύριοι συνάδελφοι, βεβαίως έχει βελτιωτικές ρυθμίσεις σε σχέση με τον νυν ισχύοντα Κώδικα Δήμων και Κοινοτήτων. Όμως, βρίσκεται πίσω και από τις παραδοχές του άρθρου 102 του Συντάγματος, όπως αυτό βρίσκεται εν ισχύι, ιδιαίτερα μετά την πρόσφατη αναθεώρηση του έτους 2001.
      Βρίσκεται πίσω και από τον Ευρωπαϊκό Χάρτη Τοπικής Αυτοδιοίκησης, αρχές του οποίου δεν υιοθετεί. Επί παραδείγματι δεν υιοθετεί και δεν εγκολπώνεται την αρχή της εγγύτητας και της επικουρικότητας με την δύναμη και την ένταση που θα έπρεπε να έχει υιοθετήσει ο νέος Κώδικας Δήμων και Κοινοτήτων.
      Κυρίες και κύριοι συνάδελφοι, η τοπική αυτονομία είναι μια πάρα πολύ σημαντική υπόθεση. Και αυτή η τοπική αυτονομία λυπάμαι, κύριε Υπουργέ, που το διαπιστώνω –σας το είπα και στην Διαρκή Επιτροπή- δεν εξασφαλίζεται με τις ρυθμίσεις του Κώδικα Δήμων και Κοινοτήτων που ως σχέδιο νόμου σήμερα συζητάμε. 
      Και δείτε την καχυποψία της κεντρικής εξουσίας, της εκτελεστικής εξουσίας απέναντι στην Τοπική Αυτοδιοίκηση. Προσαρμόζει στις δικές της πολιτικές ανάγκες τον τρόπο ανάδειξης των οργάνων της Τοπικής Αυτοδιοίκησης και συγκεκριμένα τον τρόπο ανάδειξης του δημάρχου και των δημοτικών συμβούλων. Με πανευρωπαϊκή ομολογουμένως συντηρητική πρωτοτυπία καθιερώνει το 42% για την ανάδειξη των δημάρχων και των δημοτικών συμβούλων και δίδει τα τρία πέμπτα των συμβούλων στον κυριαρχήσαντα συνδυασμό. Επαναλαμβάνω ότι πρόκειται για ευρωπαϊκή πρωτοτυπία. Και δεν αντιλαμβάνεται η Κυβέρνηση και λυπάμαι και η πλειοψηφία της Βουλής αυτοί που στηρίζουν την Κυβέρνηση ότι με αυτόν τον τρόπο εγκλωβίζεται η Τοπική Αυτοδιοίκηση από την ώρα μάλιστα που δεν εξασφαλίζει την πλατύτερη δυνατή δημοκρατική νομιμοποίηση που μόνο το 50% και πλέον των ψήφων των δημοτών είναι δυνατόν να εξασφαλίσει και να δώσει. Και βεβαίως εμείς, κύριε Υπουργέ, σας προειδοποιούμε. Τα αδιέξοδα από την ρύθμιση του 42% της εκλογής από την πρώτη Κυριακή του δημάρχου και των δημοτικών συμβούλων δεν θα αργήσει ο καιρός που και εσείς θα τα μετράτε και θα τα καταγράφετε. Αλλά δυστυχώς ως αρνητικά στοιχεία μιας ρύθμισης θα τα εισπράττει και η Τοπική Αυτοδιοίκηση.
      Εξακολουθεί η κεντρική εξουσία, η εκτελεστική εξουσία, διά της σημερινής Κυβερνήσεως να θέλει την παρουσία της με έναν εξαιρετικά δυναμικό όσο και δεσμευτικό τρόπο για την εξέλιξη της Τοπικής Αυτοδιοίκησης, τον περιφερειάρχη. Και είναι ακριβές ότι ο περιφερειάρχης είναι ο μακρύς βραχίονας της εκτελεστικής εξουσίας στο χώρο της Τοπικής Αυτοδιοίκησης και μάλιστα ένας βραχίονας ο οποίος παρεμβαίνει για να δημιουργεί ζητήματα και να προκαλεί προβλήματα στην δραστηριότητα της Τοπικής Αυτοδιοίκησης ιδιαίτερα του πρώτου βαθμού, δηλαδή των δήμων και των κοινοτήτων, όταν δεν αμφισβητείται η παραδοχή –δεν πρέπει να αμφισβητείται- ότι η Τοπική Αυτοδιοίκηση είναι το πεδίο της αυτόνομης εξουσίας των ίδιων των πολιτών. Μιας εξουσίας η οποία δεν πρέπει να εμποδίζεται. Αντιθέτως, πρέπει να διευκολύνεται για να εκφράζεται και μάλιστα με τις μεγαλύτερες δυνατές συνθέσεις στη βάση των ιδιαιτεροτήτων αλλά και της δυναμικής των τοπικών κοινωνιών.
      Κυρίες και κύριοι συνάδελφοι, όποιος παρακολουθεί και βιώνει την αυτοδιοικητική πραγματικότητα ιδιαίτερα της Αττικής και της Θεσσαλονίκης, καλόπιστα νομίζω θα συμφωνήσει ότι έπρεπε να εξασφαλιστεί η μητροπολιτική δομή της Αττικής και της Θεσσαλονίκης. Και δεν προχωρά ο νέος κώδικας σε αυτή τη ρύθμιση παρά το γεγονός ότι η συγκεκριμένη πραγματικότητα το επιτάσσει. Και επιτέλους, δεν υπάρχει και κανένα πολιτικό ζήτημα το οποίο θα μπορούσε να επικαλεστεί και η Κυβέρνηση στην προσπάθειά της να αποκρούσει, να αρνηθεί, την σχετική πρόταση για την υιοθέτηση της μητροπολιτικής δομής στις περιοχές της Αττικής και της Θεσσαλονίκης.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ.)
      Κυρίες και κύριοι συνάδελφοι, καθιερώνονται γραφειοκρατικοί έλεγχοι που είναι βέβαιο ότι θα δημιουργήσουν δυσκαμψία στη λειτουργία των δήμων και κοινοτήτων και εν τέλει αυτοί οι πολυδαίδαλοι γραφειοκρατικοί έλεγχοι βεβαιωθείτε, ότι δεν υπηρετούν την αναγκαία διαφάνεια στο χώρο της Τοπικής Αυτοδιοίκησης, αναφορικά με τη διαχείριση του δημοσίου χρήματος. Και δεν μπορώ να αντιληφθώ γιατί αυτή η εγκατάσταση τόσο πολύπλοκων μηχανισμών ελέγχου στο χώρο της Τοπικής Αυτοδιοίκησης, οι οποίοι επαναλαμβάνω, προβλήματα θα δημιουργήσουν και δεν θα εξυπηρετήσουν το σκοπούμενο το οποίο είναι αναμφισβήτητα η διαφάνεια στο χώρο της Τοπικής Αυτοδιοίκησης. 
      Είναι άτολμο το σχέδιο νόμου: «Κώδικας Δήμων και Κοινοτήτων» αναφορικά με την ενίσχυση της δημοκρατίας και της δημοτικής αποκέντρωσης. Είναι άτολμο όσο και προκατειλημμένο το σχέδιο νόμου από την ώρα που δεν διακρίνει τους μεγάλους δήμους από τους μικρούς, προκειμένου να εξασφαλίσει αντιστοίχηση των μέτρων και ρυθμίσεων ανάλογα με το μέγεθος και τις ανάγκες των δήμων έτσι ώστε να μπορεί πράγματι η αυτοδιοικητική πολιτική να εξοικειώνεται με τις πραγματικές διαστάσεις των προβλημάτων τα οποία είναι κυμαινόμενα και διαφορετικά μεταξύ των διαφόρων δήμων της χώρας. 
      Άλλα προβλήματα έχει ένας μεγάλος δήμος και άλλες δραστηριότητες πρέπει να εξασφαλιστούν γι’ αυτόν, άλλες ανάγκες και άλλα προβλήματα έχουν οι  μικρότεροι δήμοι και άλλες προφανώς πολιτικές χρειάζονται για τους μικρότερους δήμους. 
      Κυρίες και κύριοι συνάδελφοι, υπάρχει ένα ζήτημα. Μεταφέρονται αρμοδιότητες από το χώρο της εκτελεστικής εξουσίας στο χώρο της Τοπικής Αυτοδιοίκησης. Τι εμποδίζει τη δέσμευση, που θα έπρεπε να υπάρχει ως κείμενο  νόμου, ως θεσμός μέσα στο νέο Κώδικα, κάθε μεταβίβαση αρμοδιότητας να εμπεριέχει και την αντίστοιχη μεταβίβαση οικονομικών πόρων προς την Τοπική Αυτοδιοίκηση. Δεν έχει συνείδηση η Κυβέρνηση ότι η Τοπική Αυτοδιοίκηση χρόνια τώρα δεν μπόρεσε να διεκπεραιώσει με αποτελεσματικότητα εκείνα τα οποία της μεταβιβάστηκαν από την κεντρική εξουσία; Και γιατί δεν μπόρεσε να τα διεκπεραιώσει και να τα  καταστήσει καθημερινό αυτοδιοικητικό αποτύπωμα; Για το λόγο ότι δεν είχε τους αναγκαίους οικονομικούς πόρους. 
      Δεν κατοχυρώνεται η φορολογική εξουσία της Τοπικής Αυτοδιοίκησης. Και βεβαίως αντιπαρέρχομαι την αιτίαση, επιλέγω επιεική έκφραση, ότι πρόκειται για μια διεκδίκηση που αφορά φορομπηχτικές, επιτρέψτε μου τον αδόκιμο όρο επιλογές σε σχέση με την Τοπική Αυτοδιοίκηση. Δεν πρόκειται περί αυτού, πρόκειται για τη φορολογική εξουσία που πρέπει να αποκτήσει η Τοπική Αυτοδιοίκηση όχι για να επιβάλει νέους φόρους, αλλά για να μπορεί να εισπράττει φόρους και να έχει έτσι τη δυνατότητα του σχεδιασμού και της  υλοποίησης των όποιων σχεδίων αποφασίσει, προκειμένου να αντιμετωπίσει τα προβλήματα της περιοχής. 
      Κύριε Υπουργέ, γιατί περιορίσατε την ποσόστωση για τη συμμετοχή των γυναικών στα ψηφοδέλτια για την ανάδειξη των δημοτικών συμβουλίων; Και αν ακόμα ήταν αίτημα των δήμων όπως μου απαντάτε κύριε Υπουργέ, γιατί λοιπόν, περιορίσατε αυτήν την ποσόστωση …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν ήταν αίτημα των δήμων.
      ΦΩΤΗΣ ΚΟΥΒΕΛΗΣ: Αυτό το γνωρίζετε, επειδή θητεύετε στη θετική επιστήμη, όταν αναφέρεται στο σύνολο βεβαίως αποτελεί μείωση της ποσόστωσης των γυναικών. 
      Και θα έλεγα λοιπόν, ότι αυτό είναι μία ρύθμιση η οποία μας φέρνει πίσω από παραδοχές, αλλά και κατακτήσεις που έκανε αυτή η Βουλή αναφορικά με τα δικαιώματα των γυναικών και τη δυναμική παρουσία τους στο χώρο της πολιτικής συλλογικότητας, οπουδήποτε και αν εκφράζεται αυτή η συλλογικότητα. 
      Κυρίες και κύριοι συνάδελφοι, δεν καθιερώνονται τα τοπικά συμβούλια οικονομικών μεταναστών.
      Εδώ, θα πρέπει να συνεννοηθούμε πάρα πολύ καθαρά και χωρίς προκαταλήψεις. Στην ευρύτερη περιοχή της Αττικής ζουν περίπου ένα εκατομμύριο ξένοι πολίτες, μετανάστες. Στο Δήμο Αθηναίων η παρουσία τους είναι εξαιρετικά δυναμική. Θα έλεγα ότι σε πολλές περιπτώσεις σε πολλά δημοτικά διαμερίσματα της Αθήνας έχουν πλειοψηφία οι ξένοι πολίτες, οι μετανάστες και θα ήταν στοιχείο δημοκρατικά χρήσιμο να δημιουργηθούν τα τοπικά συμβούλια οικονομικών μεταναστών, προκειμένου να μπορούν να αντιμετωπίζουν τα προβλήματά τους, να τα αναδεικνύουν και να τα εντάσσουν ως συνολικά μεγέθη μέσα στην επίσης συνολική αυτοδιοικητική πολιτική και βεβαίως, μέχρις ότου υπάρξει ρύθμιση για την αναγνώριση του δικαιώματος του εκλέγειν και εκλέγεσθαι, των νομίμως διαβιούντων μεταναστών μετά από ορισμένο χρόνο. 
      Και εδώ, υπήρξε η διστακτικότητα, η καχυποψία όσο και η δυσκαμψία απέναντι σ’ ένα υπαρκτό πρόβλημα που δεν μπορούμε να το αντιμετωπίσουμε με καχυποψίες, δεν μπορούμε να το αντιμετωπίσουμε με επιφυλάξεις, παρά με μια δυναμική παρέμβαση και στοιχείο αυτής της δυναμικής παρέμβασης είναι η αναγνώριση των δικαιωμάτων αυτών των πολιτών. 
      Κυρίες και κύριοι συνάδελφοι, εμείς ασκούμε την κριτική μας στο συγκεκριμένο σχέδιο νόμου «Κώδικας Δήμων και Κοινοτήτων» από μια θέση αρχής την οποία θέλω να επιγράψω. Η Τοπική Αυτοδιοίκηση είναι θεσμός που πρέπει να προχωρήσει στη δική του αυτονομία, στην δική του δημοκρατία, προκειμένου να μπορέσει να εκφράσει τη δυναμική των τοπικών κοινωνιών, η οποία δυναμική δεν μπορεί να εκφραστεί μέσα από την ασφυκτική παρουσία της κεντρικής εξουσίας στο χώρο της Τοπικής Αυτοδιοίκησης. 
      Το σχέδιο νόμου είναι διαχειριστικού χαρακτήρα. Δεν απαντάει στο μεγάλο αίτημα της ενίσχυσης της Τοπικής Αυτοδιοίκησης. Αυτή η ρύθμιση εξακολουθεί να πορεύεται με βαρίδια του παρελθόντος που ήθελαν την Τοπική Αυτοδιοίκηση -και ανεξάρτητα από τα βήματα που έχουν γίνει κατά καιρούς- να πορεύεται ελεγχόμενη από την εκτελεστική εξουσία. 
      Όμως, νομίζω ότι θα συμφωνήσετε ότι αν δεν χειραφετηθεί η Τοπική Αυτοδιοίκηση από την εκτελεστική εξουσία και αν –γιατί όχι- δεν δοκιμαστεί μετά την χειραφέτησή της, δεν θα μπορέσει να ανταποκριθεί στο σημαντικό της ρόλο. Αυτό το σημαντικό ρόλο δεν τον αναγνωρίζει το σχέδιο νόμου, ο νέος Κώδικας Δήμων και Κοινοτήτων, και εξακολουθεί η ρύθμιση να πορεύεται με προκαταλήψεις του παρελθόντος, προκαταλήψεις της εκάστοτε εκτελεστικής εξουσίας  έναντι του θεσμού της Τοπικής Αυτοδιοίκησης. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Μπεκίρης.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η νέα διακυβέρνηση εφαρμόζοντας πιστά το κυβερνητικό της πρόγραμμα για την Τοπική Αυτοδιοίκηση, εισάγει σήμερα προς συζήτηση στην Ολομέλεια της Βουλής, το νέο Κώδικα Δήμων και Κοινοτήτων. 
      Ο Κώδικας αυτός είναι αποτέλεσμα ενός εξαντλητικού διαλόγου του Υπουργείου Εσωτερικών με την Κ.Ε.Δ.Κ.Ε. και περιλαμβάνει πολύ σημαντικές ρυθμίσεις που σκοπό έχουν να βοηθήσουν τους Ο.Τ.Α. Α΄ βαθμού να λειτουργήσουν πιο αποδοτικά.
      Μεγάλο μέρος των προτεινόμενων αλλαγών προέρχεται από την Κ.Ε.Δ.Κ.Ε., η οποία άλλωστε χαρακτήρισε το νέο Κώδικα ως βέλτιστο πόνημα και πολύ σημαντική δουλειά. 
      Πριν ξεκινήσει η συζήτηση του Κώδικα στην επιτροπή και λαμβάνοντας υπ' όψιν τα κατά καιρούς λεγόμενα των στελεχών του ΠΑ.ΣΟ.Κ για τον Κώδικα Δήμων και Κοινοτήτων που είχε ετοιμάσει η προηγούμενη κυβέρνηση, θεωρούσα αυτονόητο ότι το ΠΑ.ΣΟ.Κ θα υπερψήφιζε την πρόταση της Κυβέρνησης.
      Όμως, η Αξιωματική Αντιπολίτευση μας εξέπληξε για μια ακόμη φορά. Παρά το γεγονός ότι υποστηρίζει πως δεν υπάρχουν σημαντικές διαφορές με το σχέδιο που είχαν ετοιμάσει, και μάλιστα κατηγορεί την ηγεσία του Υπουργείου ότι άργησε να εισαγάγει τον Κώδικα στην Βουλή, σήμερα μας λέει ότι τον καταψηφίζει. Εύλογα, λοιπόν, γεννιέται η εξής απορία: Αφού αυτό το σχέδιο είναι αυτό που είχατε ετοιμάσει εσείς, γιατί δεν το ψηφίζετε;
    Ως αιτιολογία προβάλετε ότι ο νέος Κώδικας δεν αντιλαμβάνεται τα μηνύματα των καιρών. Υποστηρίζει το ΠΑ.ΣΟ.Κ. ότι ο χώρος της Αυτοδιοίκησης χρειάζεται μεταρρυθμίσεις χρειάζεται όραμα που κατά τη γνώμη του ΠΑ.ΣΟ.Κ. δεν το έχει η Νέα Δημοκρατία. Και μάλιστα αρκετοί συνάδελφοι του ΠΑ.ΣΟ.Κ. κατηγορούν τη Νέα Δημοκρατία για σχέσεις υπονόμευσης, ομηρίας, πολιτικής χειραγώγησης με την Αυτοδιοίκηση. 
    Κυρία και κύριοι συνάδελφοι του ΠΑ.ΣΟ.Κ., πραγματικά θεωρώ ότι τα λόγια αυτά δεν μπορείτε να τα απευθύνετε ούτε στους εκπροσώπους της Τοπικής Αυτοδιοίκησης που ανήκουν στο δικό σας χώρο, διότι δεν πρόκειται να σας πιστέψουν. Πολύ περισσότερο δεν μπορείτε να τα απευθύνετε σε μια κυβέρνηση δύο ετών που έχει κάνει όσα δεν κάνατε εσείς είκοσι χρόνια. Για ποιο όραμα αλήθεια μας μιλάτε; Για εκείνο που σύμφωνα με τα λόγια των προέδρων της Κ.Ε.Δ.Κ.Ε. και της Ε.Ν.Α.Ε. οδήγησε την Αυτοδιοίκηση σε κατάρρευση; Μιλάτε εσείς για την αντιστοίχηση των πόρων και των αρμοδιοτήτων; Και τι κάνατε όλα αυτά τα χρόνια; 
    Μας λέτε συνεχώς για τις υποτιθέμενες μεταρρυθμίσεις που κάνατε. Μα λέτε για τον αιρετό νομάρχη που τώρα θέλετε να τον καταργήσετε και μας λέτε για τον «Καποδίστρια» που πάλι θέλετε να τον αλλάξετε. Δεν σας αρκούν φαίνεται πλέον αυτοί οι θεσμοί. Σήμερα έχετε ένα άλλο όραμα για την Αυτοδιοίκηση. Σήμερα, θέλετε καθιέρωση αυτοδιοικητικών περιφερειών και προτείνετε δεύτερο κύμα αναγκαστικών συνενώσεων. Αυτά που υποστηρίζετε όμως εμπεριέχουν και μια πολύ μεγάλη αντίφαση. Εάν πράγματι είστε υπερήφανοι για τις μεταρρυθμίσεις που κάνατε στο παρελθόν σήμερα θα έπρεπε να τις στηρίζετε και όχι να προτείνετε την κατάργησή τους. Πότε προλάβατε και καταλάβατε ότι αυτοί οι θεσμοί δεν ανταποκρίνονται στο όραμά σας για την Αυτοδιοίκηση, μέσα σε λιγότερο από μια δεκαετία και μάλιστα χωρίς την παραμικρή στήριξη από τις δικές σας κυβερνήσεις σε αυτούς τους θεσμούς; Και εάν, κυρία και κύριοι συνάδελφοι του ΠΑ.ΣΟ.Κ., αυτό το όραμά σας για την Αυτοδιοίκηση είναι διαφορετικό σε λίγα χρόνια ή σε λίγο καιρό θα πρέπει πάλι να αλλάξουν αυτοί οι θεσμοί; 
    Τα λέω αυτά διότι πιστεύω ότι για να λειτουργήσουν θετικά οι θεσμοί και αποδοτικά, χρειάζονται και πόρους και χρόνο. Δεν μπορούμε να κατηγορήσουμε τους δήμους ή τις νομαρχίες ότι απέτυχαν στο έργο τους, από τη στιγμή κατά την οποία δεν τους έχουμε εξοπλίσει κατάλληλα. Και κάτι ακόμη. Δεν είναι σωστό να αλλάζει τόσο εύκολα ο διοικητικός χάρτης της χώρας. Κάνατε αναγκαστικές συνενώσεις με τον «Καποδίστρια» χωρίς κανένα απολύτως κριτήριο. Σήμερα ζητάτε πάλι αλλαγές. Οι αλλαγές όμως πρέπει να γίνονται με διάλογο και συνεννόηση. 
    Ως προς το τι έχει κάνει η νέα διακυβέρνηση για την Αυτοδιοίκηση δεν νομίζω ότι το ΠΑ.ΣΟ.Κ. θα το συνέφερε μια τέτοια σύγκριση. Γνωρίζουν οι δήμαρχοι σε όλη την επικράτεια ότι μέχρι το 2003 η εφαρμογή του νόμου 1828 ήταν ένα άπιαστο όνειρο. ‘Όπως επίσης γνωρίζουν πάρα πολύ καλά ότι από το 2004 και μετά, ό,τι προβλέπεται από το νόμο 1828 δίνεται στο ακέραιο.  Και η Κυβέρνηση αυτή δεν μένει μόνο σε αυτό. Από το 2004 ξεκίνησε και η επιστροφή των παρακρατηθέντων όπως άλλωστε είχαμε δεσμευτεί. Μέσα σε δύο χρόνια δόθηκαν 270.000.000 ευρώ σε μια πολύ δύσκολη οικονομική συγκυρία. 
    Επίσης, η διαφορά του «ΘΗΣΕΑ» με το «ΕΠΤΑ» είναι ότι ο «ΘΗΣΕΑΣ» δίνει 3,5 δισεκατομμύρια ευρώ για πέντε χρόνια ενώ το «Ε.Π.Τ.Α.» δίνει 1,7 δισεκατομμύρια ευρώ για επτά χρόνια. Και μια ακόμη διαφορά. Απόλυτη διαφάνεια και δημοσιότητα για τον «ΘΗΣΕΑ», καμία πληροφόρηση για τα κριτήρια του «Ε.Π.Τ.Α.». 
    Επιπλέον, έχει ληφθεί μια σειρά από θεσμικές πρωτοβουλίες που σκοπό έχουν την ενίσχυση και την αποδοτικότερη λειτουργία των Ο.Τ.Α. πρώτου βαθμού πολλές εκ των οποίων αποτελούσαν και πάγια αιτήματα της Κ.Ε.Δ.Κ.Ε..
    Σε ό,τι αφορά το νέο Κώδικα των Δήμων και των Κοινοτήτων έχει γίνει εκτενής και κατατοπιστική αναφορά από τον Εισηγητή της Πλειοψηφίας ως προς τις καινοτομίες που εισάγει. Επιτρέψτε μου όμως να αναφερθώ επιγραμματικά σε ορισμένες από αυτές που θεωρώ πιο σημαντικές. 
    Πολύ σημαντική ρύθμιση είναι η δυνατότητα του τοπικού δημοψηφίσματος για σημαντικά θέματα όπως είναι οι συνενώσεις δήμων ή θέματα που αφορούν το περιβάλλον. Αναμφίβολα πρόκειται για θεσμό που θα ενισχύσει αποφασιστικά την άμεση δημοκρατία στην κοντινότερη μορφή εξουσίας προς τον πολίτη, που άλλωστε, είναι η Τοπική Αυτοδιοίκηση. Προς την ίδια κατεύθυνση κινείται και η δυνατότητα που παρέχεται πλέον στους πολίτες να υποβάλλουν έγγραφες αναφορές στα δημοτικά συμβούλια και η υποχρέωση των συμβουλίων βέβαια να απαντούν στα ερωτήματα αυτά. Επιπλέον ο Οδηγός για τον δημότη θα συνδράμει στην ενημέρωση αλλά και στην έγκαιρη εξυπηρέτηση του πολίτη. 
    Σημαντική επίσης καινοτομία θεωρώ και την καθιέρωση κινήτρων για την προώθηση εθελούσιων συνενώσεων. Αντίθετα με την πρακτική του παρελθόντος παρέχουμε κίνητρα προκειμένου να συνενωθούν όμοροι δήμοι. Παράλληλα η θεσμοθετημένη πλέον δυνατότητα των δήμων να συμπράξουν με τον ιδιωτικό, τομέα μέσω των συμπράξεων δημοσίου και ιδιωτικού τομέα, για την εκτέλεση έργων, θα βοηθήσει αποφασιστικά στην άμεση προώθηση αναγκαίων έργων.
    Κυρίες και κύριοι συνάδελφοι του ΠΑ.ΣΟ.Κ., μπορεί ο νέος Κώδικας Δήμων και Κοινοτήτων να μην ανταποκρίνεται στο όραμα ορισμένων για την Τοπική Αυτοδιοίκηση. Μπορεί επίσης για κάποιους να μην είναι το τέλειο νομοθέτημα. Δεν μπορεί όμως κανείς να κατηγορήσει τη Νέα Δημοκρατία, τη νέα διακυβέρνηση, ότι δεν είναι συνεπής με τα όσα προεκλογικά είχε πει. Δεν μπορεί κανείς να κατηγορήσει τη Νέα Δημοκρατία ότι νομοθετεί αγνοώντας τους ενδιαφερόμενους φορείς, στην περίπτωσή μας την Κ.Ε.Δ.Κ.Ε.. Δεν μπορεί κανείς να αποφύγει τον πειρασμό της σύγκρισης με το παρελθόν για τα πεπραγμένα στο χώρο της Τοπικής Αυτοδιοίκησης. Και εκεί η Νέα Δημοκρατία σαφώς υπερέχει.
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας) 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε, και κυρίως ευχαριστούμε που ήσασταν μέσα στο χρόνο σας, διότι θα ήθελα να σας γνωρίσω ότι οι εγγεγραμμένοι συνάδελφοι είναι πενήντα πέντε.
    Ο κ. Τσοχατζόπουλος έχει το λόγο.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, νομίζω ότι ο νέος Κώδικας Δήμων και Κοινοτήτων που έφερε η Κυβέρνηση παρόλο ότι υποστηρίζει πως σε πρωτογενή βάση συντάχθηκε, τελικά αδυνατεί να ανταποκριθεί στις ανάγκες εξέλιξης του δημοκρατικού θεσμού της Τοπικής Αυτοδιοίκησης, που εμείς τουλάχιστον εδώ στο Κοινοβούλιο έχουμε υποχρέωση να τον στηρίξουμε, ως ένα ολοκληρωμένο θεσμό λαϊκής τοπικής εξουσίας, έτσι ώστε πράγματι η αρχή της επικουρικότητας και η αρχή της εγγύτητας που υπάρχει στον ευρωπαϊκό χάρτη Τοπικής Αυτοδιοίκησης να γίνει και στη χώρα μας πραγματικότητα. 
    Κύριε Υπουργέ, ειλικρινά εκπλήσσομαι γιατί άραγε κάνατε όλο αυτόν τον κόπο σε συνεργασία μάλιστα με τους φορείς της Τοπικής Αυτοδιοίκησης να επιβεβαιώσετε τον τρόπο και τη λογική λειτουργίας της Τοπικής Αυτοδιοίκησης του παρελθόντος ενώ ξέρετε πολύ καλά ότι η Τοπική Αυτοδιοίκηση ασφυκτιά ενώ ξέρετε ότι έχει ανάγκη από νέες εξουσίες, ενώ ξέρετε ότι έχει ανάγκη από διεύρυνση και ενότητα. Χρειαζόμαστε κάποιους «Καποδιστριακούς» δήμους που καθιέρωσε το ΠΑ.ΣΟ.Κ. στο πλαίσιο μιας μεγάλης πορείας μεταρρύθμισης που ξεκίνησε από την οικονομική αυτοτέλεια των Οργανισμών Τοπικής Αυτοδιοίκησης τον 1828 που διασφάλισε την αιρετή Νομαρχιακή Αυτοδιοίκηση, την Αυτοδιοίκηση δευτέρου βαθμού και διαμόρφωσε το αποσυγκεντρωμένο περιφερειακό κράτος ως μια νέα δομή δημοκρατικής πολιτείας. Όμως, μετά από είκοσι χρόνια περίπου εφαρμογής πρέπει να έρθουμε και να πούμε ότι χρειάζονται νέες εξουσίες, νέες αρμοδιότητες, νέοι πόροι, πρώτον στους δήμους. Οι δήμοι έχουν ανάγκη να επεκταθούν συγκεντρώνοντας, από τους χίλιους εκατό περίπου δήμους που έχει ο νόμος για τους «Καποδιστριακούς» δήμους σε έναν αριθμό περίπου τετρακόσιους. Τα συμβούλια περιοχής του ’87, ’88, ’89 στα οποία συμφώνησε με δημοκρατικό διάλογο, με συμφωνίες τοπικές, όλη η Ελλάδα μπορούσαν να αποτελέσουν τη βάση και σήμερα ακόμη γι’ αυτό το βήμα περάσματος σε ισχυρότερους δήμους πιο διευρυμένης αρμοδιότητας και επιρροής γεωγραφικά εξουσίας της τοπικής αυτοδιοίκησης, ώστε πράγματι οι δυνατότεροι δήμοι να μπορέσουν να εξυπηρετήσουν τους πολίτες για τους οποίους έχουν σε τελική ανάλυση την ευθύνη.
      Βέβαια, Υπουργέ, θα έλεγα ότι εσείς αντί να διευρύνετε την εξουσία στους δήμους τη μειώνετε. Εισάγοντας αυτό το περίφημο όριο του 42% για την εκλογή δημάρχου από τον πρώτο γύρο, ουσιαστικά προσχωρείτε στην αρχή της σχετικής δημοκρατίας, εγκαταλείποντας την αρχή της πλήρους, ολοκληρωμένης δημοκρατικής πλειοψηφίας, η οποία είναι αναγκαία να λειτουργήσει στην Τοπική Αυτοδιοίκηση. Διότι η Τοπική Αυτοδιοίκηση είναι ένας τόπος συλλογικής προσπάθειας, δημοκρατικής συνεργασίας, δημοκρατικής εκπροσώπησης, αναλογικής εκπροσώπησης όλων των παρατάξεων, ενώ εσείς εισάγετε την αρχή του πλειοψηφούντος συνδυασμού στον οποίον εμπιστεύεστε την εξουσία. Λέτε ότι πρέπει να ασκήσει την εξουσία μόνος του, αποφεύγοντας, όπως άκουσα, αυτό το πρωτοφανές και ανεπίτρεπτο, κατά την άποψή σας, παιχνίδι συνεργασιών στο δεύτερο γύρο -αυτό σας φαίνεται αντιδημοκρατικό- και να κατοχυρώσετε στη θέση της πλατιάς, ευρύτερης δυνατής συνεργασίας και δημοκρατικής σύγκλισης την αρχή εξουσίας ενός ανδρός. Μάλιστα, το επιχείρημά σας είναι το εξής: «Μα, η κυβέρνηση δεν μπορεί να εκλεγεί;». 
      Μα, τι σχέση έχει η διαδικασία εκλογής μιας κυβέρνησης με το θεσμό της Τοπικής Αυτοδιοίκησης, κύριε Υπουργέ; Ειλικρινά επιτρέψτε μου να εκφράσω τη διαφωνία μου. Δεν είναι δυνατόν όποιος υπηρετεί και πιστεύει στην αποκεντρωμένη ολοκληρωμένη τοπική εξουσία να συνδυάζει τους όρους λειτουργίας της με τους όρους λειτουργίας του συγκεντρωτικού κράτους, ιδιαίτερα, όταν είναι οπαδός του ναπολεόντειου συγκεντρωτικού κράτους στο οποίο η συντηρητική παράταξή σας, η Νέα Δημοκρατία, μας συνήθισε επί δεκαετίες να υπάρχει σ’ αυτόν τον τόπο. Αντιδρούσε, όταν εισηγηθήκαμε την αποκέντρωση, τη δημιουργία της Νομαρχιακής Αυτοδιοίκησης και την περιφερειακή συγκρότηση της χώρας και μας απειλούσε ότι καταστρέφουμε το κράτος με αποχώρηση από τη Βουλή. 
      Όταν, λοιπόν, υπάρχουν τέτοιες απόψεις, εσείς ξέρετε τι κάνετε; Μας ξαναπάτε πίσω. Ξαναφέρνετε τη λογική του συγκεντρωτισμού. Αρνείστε τη διεύρυνση της δημοκρατίας. Βεβαίως, τη διεύρυνση της δημοκρατίας τη θέλουμε και για τον πολίτη. 
      Ο πολίτης αυτή τη στιγμή έχει ανάγκη νέας δυνατότητας συμμετοχής στην Τοπική Αυτοδιοίκηση και με τοπικά δημοψηφίσματα, για τα οποία εν μέρει, κάτι αγγίζετε και κάτι βάζετε μέσα. Όμως, μην ξεχνάτε ότι έχουμε Αναθεώρηση και πρέπει να ξεκαθαρίσουμε τα δημοκρατικά δημοψηφίσματα ως εργαλείο συμμετοχής του πολίτη στην άσκηση πολιτικής εξουσίας, επιρροής σε τοπικό και περιφερειακό επίπεδο στο γίγνεσθαι και δυνατότητα συμμετοχής στους όρους της περιφερειακής ανάπτυξης με θεσμούς αυτοτελείς που παράγονται μέσα από την ίδια την Τοπική Αυτοδιοίκηση και οι οποίοι πρέπει να υποστηριχτούν σε μία διαφορετική βάση απ’ αυτό που κάνετε εσείς σήμερα. 
      Κύριε Υπουργέ, κυρίες και κύριοι συνάδελφοι, ας μην έχουμε ψευδαισθήσεις. Δεν είμαστε αξιόπιστοι προς τον ελληνικό λαό και προς τους πολίτες που δραστηριοποιούνται στο χώρο της Τοπικής Αυτοδιοίκησης, όταν δεν τους απαντούμε ευθαρσώς πως το πρόβλημα είναι η μεταφορά πόρων. Για να μπορέσει να υπάρξει η ολοκληρωμένη, δημοκρατική, ενδογενής περιφερειακή ανάπτυξη, χρειάζεται και μία νέα κατανομή πόρων. Σας το λέμε εμείς, το ΠΑ.ΣΟ.Κ., που καθιέρωσε οικονομική αυτοτέλεια των Ο.Τ.Α. με το ν. 1828 στο Συνέδριο της Κ.Ε.Δ.Κ.Ε., με ομόφωνη συμφωνία όλων, έτσι ώστε πράγματι να είναι ένα εργαλείο που να κρατήσει χρόνια αρκετά. Πράγματι, κράτησε όλα αυτά τα χρόνια την οικονομική αυτοτέλεια των Ο.Τ.Α.. 
      Όμως, κύριοι, σήμερα είναι η ώρα να σκεφτείτε. Και εμείς αυτό περιμέναμε. Δυστυχώς, υπάρχει ένδεια νέων ιδεών και νέων προτάσεων. Η αυτοτέλεια της περιφερειακής ανάπτυξης χρειάζεται συμμετοχή στο φορολογικό προϊόν. Μία νέα φορολογική νομοθεσία, η οποία θα εξασφαλίσει διευρυμένη συμμετοχή στο φορολογικό προϊόν σε τοπικό και περιφερειακό επίπεδο, ανάλογα και αντίστοιχα του βαθμού οικονομικής δραστηριότητας περιφερειακής και τοπικής ανάπτυξης, είναι το στοιχειώδες βασικό δικαίωμα της τοπικής δημοκρατίας, στο οποίο έχουμε υποχρέωση να ανταποκριθούμε. Λυπούμαι, διότι μέσα απ’ αυτόν τον Κώδικα παραμείνατε σε συμβιβασμούς και σε ρυθμίσεις από το παρελθόν.
      Πιστεύετε στη διαιώνιση καταστάσεων, οι οποίες ίσως εσάς σας ικανοποιούν σήμερα, γιατί πριν από δέκα χρόνια, όταν εμείς διαμορφώναμε αυτά τα στοιχεία λειτουργίας των Ο.Τ.Α., για σας φαίνονταν επαναστατικά και τα καταψηφίζατε. Σήμερα ωριμάσατε και λέτε «εντάξει, είναι αρκετά για να λειτουργήσουν οι Ο.Τ.Α. ή οι περιφέρειες».
      Όμως, μην ξεχνάτε ότι προχωρήσαμε δέκα-δεκαπέντε χρόνια μπροστά, ο κόσμος έχει αλλάξει, οι απαιτήσεις έχουν μεγαλώσει, ολόκληρη η Ευρωπαϊκή Ένωση προχωρεί με ένα διαφορετικό τρόπο κατοχύρωσης ολοκληρωμένης τοπικής δημοκρατικής εξουσίας. Και αυτό το πράγμα εμείς εδώ στην Ελλάδα δεν μπορούμε να αποδεχθούμε, ότι στερείτε εσείς ως Κυβέρνηση τη δυνατότητα να έρθει και να γίνει πραγματικότητα και στη χώρα μας.
      Αναλαμβάνει και την ευθύνη, βέβαια, κυρίες και κύριοι συνάδελφοι, με αυτό τον Κώδικα η Νέα Δημοκρατία ότι αντί να στηρίξει, να δυναμώσει την Τοπική Αυτοδιοίκηση, ουσιαστικά την οδηγεί σε στασιμότητα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Η συνάδελφος κ. Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κυρίες και κύριοι Βουλευτές, το σχέδιο νόμου που φέρνει η Κυβέρνηση για τον Κώδικα της Τοπικής Αυτοδιοίκησης, με το οποίο ουσιαστικά συμφωνεί η Κ.Ε.Δ.Κ.Ε., είναι μια προσπάθεια πλήρους προσαρμογής της Τοπικής Αυτοδιοίκησης στους νόμους της αγοράς.
      Τι αλλαγές φέρνει; Κωδικοποιείται μια ορισμένη νομοθεσία, τμήματα, θα έλεγα της λειτουργίας της Τοπικής Αυτοδιοίκησης, και όχι όλα. Για παράδειγμα, τα οικονομικά δεν υπάρχουν. Για τη μερική απασχόληση σχεδόν δεν γίνεται κουβέντα το πώς θα υλοποιηθεί. Δεν αναλύονται οι Σ.Δ.Ι.Τ., ενώ ενισχύονται οι ισχύουσες αντιδραστικές διατάξεις, που θέλουν το θεσμό να είναι μέσο για την αποτελεσματικότερη προώθηση της αντιλαϊκής πολιτικής.
      Αυτή η λογική προωθήθηκε μέχρι χθες από το ΠΑ.ΣΟ.Κ., εδραιώνεται σήμερα από τη Νέα Δημοκρατία και εφαρμόζεται όλο αυτό το διάστημα, μετά από ομόφωνες αποφάσεις στην Τ.Ε.Δ.Κ. και στην Κ.Ε.Δ.Κ.Ε. από αιρετούς και του ΠΑ.ΣΟ.Κ. και της Νέας Δημοκρατίας, αλλά και του Συνασπισμού.
      Ποια είναι τα βασικά σημεία του νέου Κώδικα; Πρώτον, ενισχύεται η κρατική παρέμβαση με το Γενικό Γραμματέα Περιφέρειας, ο οποίος ελέγχει λειτουργίες, δράσεις, επιχειρηματικά προγράμματα, έτσι ώστε όλη αυτή η δραστηριότητα να βρίσκεται εναρμονισμένη κύρια στα πλαίσια της κοινοτικής και όχι της εθνικής νομοθεσίας.
      Υπάρχουν συγκεκριμένα άρθρα, όπως για παράδειγμα το 149, όπου φαίνονται ανάγλυφα οι αρμοδιότητες που έχει. Θα είναι ο Βεληγκέκας της Τοπικής Αυτοδιοίκησης, μετά απ’ αυτόν τον Κώδικα, ο Περιφερειάρχης, ο οποίος έχει τη δυνατότητα, σαν αιρετός ν’ αρνηθεί την εφαρμογή κάποιας αρμοδιότητας επειδή έτσι κρίνει το Δημοτικό Συμβούλιο, να τη δώσει αλλού, με δικό του σκεπτικό. Δεν ξέρω ποιος μπορεί να του δίνει αυτό το ρόλο.
      Δεύτερον, κατοχυρώνει περισσότερα τέλη και φόρους σε βάρος των δημοτών, αφού προβλέπει τη δυνατότητα παράδοσης όλων των αρμοδιοτήτων της Τοπικής Αυτοδιοίκησης στις δημοτικές επιχειρήσεις, στις οποίες μπορούν πλέον να συμμετέχουν και ιδιώτες με ποσοστό μέχρι 50%.
      Τρίτον, προβλέπει την παράδοση στο ιδιωτικό κεφάλαιο έργων και υπηρεσιών των δήμων, τα οποία βεβαίως θα εκμεταλλεύονται έναντι αντιτίμου. Παραδίνεται προς εκμετάλλευση από το κεφάλαιο και η δημοτική περιουσία. Εδώ διευκολύνει η δημιουργία μεγάλων επιχειρήσεων ανώνυμων εταιρειών. Και έτσι θα δούμε σε λίγο –μέχρι τώρα μπαίνανε απλά σε υποθήκη- να ξεπουλιούνται στην κυριολεξία κτήρια, πλατείες, ελεύθεροι κοινόχρηστοι δημοτικοί ή δημόσιοι χώροι, πλουτοπαραγωγικές πηγές. Στο τέλος μπορεί να είμαστε και τυχεροί εάν γλιτώσει η Ακρόπολη.
      Μεταφέρονται αρμοδιότητες αποκλειστικής κρατικής ευθύνης στην Τοπική Αυτοδιοίκηση. Οι όποιες υπηρεσίες κοινωνικής πρόνοιας, αλληλεγγύης, παιδείας, υγείας κ.λπ. θα αποτελέσουν πηγή κερδοφορίας. Κομψά λέγεται τώρα «εύλογη αποζημίωση» και προσπαθούν να δημιουργήσουν σε όλους την πεποίθηση ότι για τα πάντα πρέπει να πληρώνει κανείς με αυτή την περιβόητη «εύλογη αποζημίωση». Παράλληλα, πέφτουν και άλλα βάρη οικονομικά στους εργαζόμενους με όλη αυτή τη νομοθεσία, που δεν είναι τίποτα το καινούργιο.
      Και επειδή μιλάμε πολύ για τα οικονομικά -ο κ. Τσοχατζόπουλος έχει κάνει Υπουργός στην Αυτοδιοίκηση- είμαι υποχρεωμένη να θυμίσω ότι -λέει το ΠΑ.ΣΟ.Κ.  έφερε το ν. 1828-  το ΠΑ.ΣΟ.Κ. καθιέρωσε όμως και την κλοπή των πόρων της Αυτοδιοίκησης με το ν. 1828 με τα παρακρατηθέντα. 
      Η Κυβέρνηση, όχι μόνο παρακρατεί αυθαίρετα σήμερα -συνεχίζοντας αυτή την πορεία του ΠΑ.ΣΟ.Κ.- τεράστια ποσά από την Τοπική Αυτοδιοίκηση, αρνείται κάθε έλεγχο –ακριβώς η ίδια τακτική, η ίδια λογική, η ίδια πολιτική- αρνείται ακόμα και τη λειτουργία κοινής επιτροπής με την Κ.Ε.Δ.Κ.Ε. -που θα μπορούσε να παρακολουθήσει την είσοδο των εσόδων της Αυτοδιοίκησης από τον κρατικό προϋπολογισμό- αρνείται σήμερα, ή δηλώνει αδυναμία στην κατάθεση στοιχείων. 
      Και για να είμαστε πιο συγκεκριμένοι, εξακολουθεί και δεν αποδίδει τα χρωστούμενα στους δήμους που δικαιώθηκαν σε δεύτερο βαθμό με δικαστικές αποφάσεις και βέβαια ν’ αποδοθούν σε όλη την Αυτοδιοίκηση. 
      Το 1992 -είναι γνωστό-  έξι δήμοι στην Αττική προσέφυγαν στη δικαιοσύνη, όπου δικαιώθηκαν. Μεταξύ των δήμων αυτών ήταν και ο Δήμος Νίκαιας, όπου βγήκε ένα ποσό γύρω στα 200.000.000. Σκεφθείτε αυτά  τα 200.000.000 και τότε, αλλά και σήμερα, τι έργα θα μπορούσαν να γίνουν, τι ανάγκες θα μπορούσαν να καλύψουν. 
      Αυτό, λοιπόν, που απαιτεί η Αυτοδιοίκηση και σήμερα, σε σχέση με τα οικονομικά, πρώτα απ’ όλα είναι η πλήρης εφαρμογή του ν. 1828. 
      Κύριε Υπουργέ, η παρακράτηση έχει ξεκινήσει από το 1992 και όχι από το 1998 που επικαλείστε, διαγράφοντας τα έτη 1990-1997. Θα θυμάστε ότι όταν αναλάβατε, λέγατε ότι από το 1998 μειώσατε –αυθαίρετα- τα ποσά. Τα παρακρατηθέντα ήταν 3.000.000.000 ευρώ. Σήμερα λέτε 1.400.000.000 και η ΚΕΔΚΕ λέει 1.700.000.000. Οι πραγματικές τιμές -και αν θέλετε μπορούμε να σας δώσουμε στοιχεία, άλλωστε έχουμε καταθέσει πίνακες κατά τη διάρκεια της συζήτησης του προϋπολογισμού- είναι 9.000.000.000 ευρώ. Αυτά τα χρήματα λείπουν από έργα, λείπουν από υπηρεσίες και δεν χαρίζονται από κανέναν. Η Αυτοδιοίκηση θα πρέπει να εξακολουθεί να τα διεκδικεί. 
      Μέσα στις υποτιθέμενες αλλαγές κατοχυρώνονται τα Σ.Δ.Ι.Τ., οι Συμπράξεις Τοπικής Αυτοδιοίκησης με τον Ιδιωτικό Τομέα. Αυτό βέβαια έχει ξεκινήσει με το πρόγραμμα «ΘΗΣΕΑΣ», όπου βασικό κριτήριο για να πάρει κανείς έργο είναι η σύμπραξη με ιδιώτες. 
      Και επειδή ένας συνάδελφος προηγούμενα έκανε μία αναφορά και σύγκριση με το «Ε.Π.Τ.Α.», θέλω να σημειώσω ότι ο «ΘΗΣΕΑΣ» αντικατέστησε το «Ε.Π.Τ.Α.». Η Τοπική Αυτοδιοίκηση συμμετείχε με 63% στο «Ε.Π.Τ.Α.» από 20%, το κράτος με 37% από 80%. Κριτήριο βέβαια, όπως είπα, είναι η συνεργασία με το κεφάλαιο. 
      Προωθείται, επίσης, η ακόμη παραπέρα αποδιάρθρωση των εργασιακών σχέσεων στους εργαζόμενους στην Αυτοδιοίκηση. 
      Κυρίες και κύριοι Βουλευτές, από εδώ και πέρα πλέον με τη σφραγίδα, με τη βούλα του νέου κώδικα -όπως θέλετε πείτε το- οι απολύσεις των  εργαζόμενων της Αυτοδιοίκησης από τις δημοτικές επιχειρήσεις θα γίνονται όλο και περισσότερο, από τη στιγμή που υπάρχει δυνατότητα συγχώνευσης δύο ή τριών σε μία και η απόλυση του πλεονάζοντος προσωπικού. 
      Εμείς, για τις δημοτικές επιχειρήσεις λέμε να μην απολυθεί κανείς, μπορούν να αξιοποιηθούν με αποφάσεις δημοτικών συμβουλίων.
      Δύο λόγια για το θεσμικό πλαίσιο. Εάν κανείς παρακολουθήσει την εξέλιξη του κράτους, δεν χρειάζεται πολύ να δει πώς εξελίσσεται το νομοθετικό πλαίσιο. Από λαϊκός θεσμός -που κάποιοι τον επικαλέστηκαν για άλλη μία φορά, με στόχο την εξυπηρέτηση των αναγκών των δημοτών και τη διεκδίκηση λύσεων προς όφελός του- καθιερώνεται πλέον σαν ανώνυμη εταιρεία. Και όταν αυτό το λέγαμε  τα τελευταία χρόνια στα συνέδρια της Αυτοδιοίκησης, μας κοιτούσαν σαν γραφικούς. Τώρα έρχεστε και το καθιερώνετε και μέσα από τον κώδικα σε διάφορους τομείς. Μιλάμε ακόμα και για θαλάσσιες συγκοινωνίες και μεταφορές. Όχι ότι η Αυτοδιοίκηση έχει αρνηθεί αρμοδιότητες, όποιες και αν είναι αυτές, αλλά αρμοδιότητες χωρίς πόρους και με όλο αυτό το νομοθετικό πλαίσιο είναι τουφεκιές στον αέρα και δεν λύνουν κανένα πρόβλημα.
      Λέτε για τοπικά δημοψηφίσματα. Εδώ πραγματικά είναι υποχρεωτικό, είναι μία επίφαση δημοκρατίας, αφού, όπου και όταν γίνουν, ουσιαστικά θα νομιμοποιήσουν αντιλαϊκές επιλογές. Διατηρείτε βέβαια, με τη θεσμοθέτηση της εκλογής δημάρχου το 42%, την κλοπή των ψήφων στο όνομα της συγκρότησης ισχυρής πλειοψηφίας.
      Για απλή αναλογική κανείς πλέον δεν κάνει κουβέντα. Όλοι ξέχασαν -και μιλάω κυρίως για την ευθύνη των αιρετών- τα ομόφωνα ψηφίσματα μέχρι και τα τελευταία χρόνια για την απλή αναλογική. Τώρα κάποιοι το έχουν ξεχάσει. Ο Συνασπισμός κάπου-κάπου το βάζει σαν θέμα, στο τέλος όμως ψηφίζει μαζί με το ΠΑ.ΣΟ.Κ..
      Είναι προφανές απ’ όλα αυτά ότι οι δημότες, οι εργαζόμενοι, δεν μπορούν να περιμένουν τίποτα από ένα δήμο -επιχείρηση, από ένα δήμο που συνεργάζεται με το ιδιωτικό κεφάλαιο. Καλό θα είναι, ακριβώς επειδή το έχουν αντιληφθεί -το ζουν με τα καθημερινά προβλήματα, με τις ανάγκες που έχει σήμερα η ζωή και με τις φορολογίες που επιβάλλουν οι δήμοι- να εγκαταλείψουν αυτές τις δυνάμεις που στηρίζουν αυτήν την αντιλαϊκή πολιτική και να αναδείξουν στις εκλογές του Οκτωβρίου τις δυνάμεις που θα διεκδικούν λύσεις κόντρα στα συμφέροντα των ισχυρών. Πραγματικά πιστεύουμε ότι οι επικείμενες εκλογές είναι μια ευκαιρία και είμαστε αισιόδοξοι γι’ αυτό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
      Η κ. Καλογήρου έχει το λόγο. Συμβαίνει τη συμπολίτισσά μου να την διαδέχεται η πατριώτισσά μου!
      ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ πολύ, κύριε Πρόεδρε.
      Αναρωτήθηκε ο κ. Τσοχατζόπουλος πριν γιατί ο Υπουργός έκανε τον κόπο. Η απάντηση είναι απλή και έρχεται με μία λέξη από την Κ.Ε.Δ.Κ.Ε., από τον πλέον αρμόδιο φορέα: Γιατί βρισκόμασταν μπροστά στην κατάρρευση.
      Έχουμε λοιπόν στα χέρια μας τον Κώδικα Δήμων και Κοινοτήτων, έναν κώδικα τον οποίο θα μπορούσα να χαρακτηρίσω μονολεκτικά ως τον κώδικα του μέλλοντος. Είναι αποτέλεσμα διαλόγου και συνεννόησης και αυτά τα δύο χαρακτηριστικά θεωρώ ότι είναι καθοριστικά. 
      Στη σημερινή εποχή, κυρίες και κύριοι συνάδελφοι, η Τοπική Αυτοδιοίκηση καλείται να ανταποκριθεί σε αυξημένες απαιτήσεις και θα πρέπει επομένως να ενισχυθεί αφ’ ενός μεν με ένα θεσμικό πλαίσιο, σύγχρονο και ευέλικτο και αφ’ ετέρου με τους απαραίτητους οικονομικούς πόρους. «Δει δη χρημάτων», χωρίς αυτό δεν γίνεται τίποτα. Αυτό το είδαμε και το ένιωσαν οι δήμοι και οι κοινότητες και η Τοπική Αυτοδιοίκηση στο πετσί τους όλα τα προηγούμενα χρόνια.
      Το υπάρχον θεσμικό πλαίσιο συντηρεί παθογένειες του παρελθόντος που αποτελούν σαφέστατα έναν ανασταλτικό παράγοντα για τον αναπτυξιακό ρόλο που καλούνται να ασκήσουν οι δήμοι, οι κοινότητες και γενικά η Τοπική Αυτοδιοίκηση, αλλά κυρίως αποτελούν ανασταλτικό παράγοντα για να ανταποκριθούν οι δήμοι και οι κοινότητες στις προσδοκίες των πολιτών.
      Θα φέρω ένα παράδειγμα. Οι δημοτικές επιχειρήσεις που σήμερα είναι υπερφορτωμένες με προσωπικό, χωρίς πόρους, χωρίς όραμα και σχεδιασμό, έχουν μετατραπεί από ένα αναπτυξιακό εργαλείο σε ένα στοιχείο οικονομικής αιμορραγίας. Δεν θα αναφέρω άλλα αρνητικά παραδείγματα, άλλα παραδείγματα παθογένειας. Θα κοιτάξουμε μπροστά το μέλλον, όπως κοιτάει ο Κώδικας.
      Ποιες είναι οι καινοτομίες του νέου Κώδικα Δήμων και Κοινοτήτων; Θα αναφέρω ορισμένες από αυτές, διότι αν τις πω όλες δεν θα έφθαναν όχι οκτώ αλλά ούτε είκοσι οκτώ λεπτά. 
      Πρώτη και κυριότερη καινοτομία είναι η οριοθέτηση των αρμοδιοτήτων, με περιορισμό της γραφειοκρατίας, με εφαρμογή της αρχής της εγγύτητας, με καθορισμό των επτά συγκεκριμένων τομέων αρμοδιοτήτων που είναι η ανάπτυξη, το περιβάλλον, η απασχόληση, η κοινωνική προστασία και η αλληλεγγύη, παιδεία –πολιτισμός- αθλητισμός, η ποιότητα ζωής και η πολιτική προστασία. Αυτές οι αρμοδιότητες ασκούνται με υποχρέωση να εναρμονίζονται με την πολιτική που εφαρμόζεται σε εθνικό αλλά και ευρωπαϊκό επίπεδο, για να ξέρουμε τι κάνουμε, πώς το κάνουμε και μάλιστα εναρμονισμένα. 
      Δεύτερον, εισάγεται ο θεσμός της ανάπτυξης της τοπικής δημοκρατίας, εξαιρετικά σημαντικό, πρωτοποριακό και αυτό που πραγματικά περίμεναν οι τοπικές κοινωνίες. Καθιερώνεται για πρώτη φορά ο θεσμός του τοπικού δημοψηφίσματος, γιατί κανένας δεν ξέρει καλύτερα από την τοπική κοινωνία τα θέματα που την αφορούν.
      Καθιερώνεται επίσης η ενεργός συμμετοχή των πολιτών στη διαμόρφωση των αποφάσεων που λαμβάνουν τα δημοτικά και κοινοτικά συμβούλια, γιατί οι πολίτες μπορούν και πρέπει να έχουν ενεργό ρόλο. 
      Καθιερώνεται επίσης η Χάρτα Δικαιωμάτων του Πολίτη, καταρτίζεται ο Οδηγός του Δημότη και επίσης καθιερώνεται και η υποχρέωση για τον ετήσιο απολογισμό των πεπραγμένων σε δημόσια συνεδρίαση, γιατί οι πολίτες πρέπει να ξέρουν τι κάνει η δημοτική αρχή. 
      Τρίτον, δίνονται κίνητρα για την προώθηση των εκούσιων συνενώσεων και οι νέοι δήμοι οι οποίοι προέρχονται από αυτές τις συνενώσεις, που δημιουργούνται δηλαδή από αυτές τις συνενώσεις, λαμβάνουν οικονομική ενίσχυση από το Ειδικό Πρόγραμμα Ενώσεων, συγκεκριμένο οικονομικό κίνητρο για να μπορούν ως ενωμένοι δήμοι να προωθούν ακόμα καλύτερα τα τοπικά θέματα, τα κοινά θέματα που έχουν οι τοπικές κοινωνίες.
      Τέταρτον, ενθαρρύνεται η άσκηση της κοινωνικής πολιτικής σε τοπικό επίπεδο. Διότι –φέρνω δύο παραδείγματα- μπορούν τα δημοτικά συμβούλια να δώσουν έκπτωση 50% ή και απαλλαγή ακόμη από τους δημοτικούς φόρους σε άτομα με αναπηρία, σε πολύτεκνους, σε άπορους. Δεύτερο παράδειγμα: Μπορούν να ασκούν ειδική μέριμνα για ειδικές, ευπαθείς ομάδες.
      Πέμπτον, προωθεί διαδημοτικές συνεργασίες με συμβάσεις και με συμπράξεις.
      Και τελευταίο αλλά πάρα πολύ σημαντικό: Προωθεί την εξυγίανση των δημοτικών και κοινοτικών επιχειρήσεων, με συγκεκριμένη προώθηση θεσμικού πλαισίου. 
      Ανέφερα αυτά τα λίγα, ενδεικτικά, θεωρώντας ότι είναι τα πιο σημαντικά, αυτά που πραγματικά έρχονται και δημιουργούν ένα θεσμικό πλαίσιο σύγχρονο, αυτό που περιμένουν οι Έλληνες πολίτες. 
      Θα πω τώρα δύο λόγια για ένα θέμα που ακούστηκε στην Αίθουσα αυτή, το θέμα της ποσόστωσης των γυναικών. Καταθέτω την προσωπική μου άποψη. Οι γυναίκες, κυρίες και κύριοι συνάδελφοι, δεν έχουν ανάγκη από ποσόστωση. Οι γυναίκες δεν είναι ειδικές πληθυσμιακές ομάδες. Ο θεσμός της ποσόστωσης, κατά την άποψή μου, απαξιώνει το ρόλο και τη συμμετοχή των γυναικών στα κέντρα λήψης αποφάσεων. Οι γυναίκες μπορούν να διεκδικήσουν θέσεις τόσο σε επίπεδο Τοπικής Αυτοδιοίκησης όσο και σε επίπεδο κεντρικής διοίκησης με την αξιοσύνη τους και οι τοπικές κοινωνίες και η ελληνική κοινωνία είναι έτοιμη να εμπιστευτεί γυναίκες. Δεν χρειάζονται οι γυναίκες την ποσόστωση, μπορούν χωρίς αυτή. Επομένως, το πρώτο βήμα που γίνεται είναι σωστό. Και με πάρα πολλή χαρά θα δω εγώ, προσωπικά, και επόμενα βήματα.
      Ολοκληρώνοντας, θα έλεγα ότι ο νέος Κώδικας Δήμων και Κοινοτήτων ανταποκρίνεται στις ανάγκες της νέας εποχής, στις αυξημένες αρμοδιότητες αλλά και στις προκλήσεις που έχουν μπροστά τους οι δήμοι και οι κοινότητες και, πολύ περισσότερο, εν όψει του Δ΄ Κοινοτικού Πλαισίου Στήριξης. Κυρίως όμως δίνει τη δυνατότητα στους δήμους και τις κοινότητες να έχουν εκείνα τα θεσμικά όπλα  ώστε να ανταποκριθούν στις προσδοκίες των πολιτών. Σ’ ένα σύγχρονο ευρωπαϊκό αλλά και διεθνές ανταγωνιστικό περιβάλλον οι δήμοι και οι κοινότητες καλούνται να ασκήσουν το δικό τους καθοριστικό ρόλο και ο νέος Κώδικας Δήμων και Κοινοτήτων τους εξασφαλίζει το απαραίτητο σύγχρονο θεσμικό πλαίσιο. Με το βλέμμα στραμμένο στο μέλλον, βάζοντας στο κέντρο της προσπάθειας τις ανάγκες της κάθε τοπικής κοινωνίας, υπηρετεί την αρχή της επικουρικότητας και ειδικά οι απομακρυσμένες περιοχές μπορούν να αξιοποιήσουν το συγκριτικό πλεονέκτημα της  εγγύτητας με τον πολίτη και της στενότητας επαφής μαζί του.
      Ο νέος Κώδικας ανταποκρίνεται στη δυναμική της νέας εποχής με τόλμη, με αποφασιστικότητα, με καθαρότητα, με διαφάνεια, βλέποντας μπροστά. Γι’ αυτό εισηγούμαι την υπερψήφισή του.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κυρία συνάδελφε.
      Ο Βουλευτής κ. Αριστείδης Μουσιώνης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;  
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
      Επίσης, κύριοι συνάδελφοι, αναλύοντας τον κατάλογο διαπιστώνω ότι είναι πενήντα πέντε οι εγγεγραμμένοι συνάδελφοι. Είναι γνωστό ότι έχουμε τρεις συνεδριάσεις γι’ αυτό το νομοσχέδιο. Θα ήθελα, λοιπόν, να σας ζητήσω να πάρουμε την απόφαση, σήμερα στις εντεκάμισι η ώρα να ολοκληρώσουμε τη συνεδρίαση. Το Σώμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Ιωάννης Τραγάκης): Το Σώμα ενέκρινε ομόφωνα. 
      Ο κ. Μπένος έχει το λόγο. 
      ΣΤΑΥΡΟΣ ΜΠΕΝΟΣ: Κύριε Πρόεδρε, κυρίες και κύριοι συνάδελφοι, αναμφισβήτητα η στιγμή που συζητάμε για τον Κώδικα Δήμων και Κοινοτήτων δεν είναι μια συνηθισμένη νομοθετική ημέρα. Είναι μια σημαντική στιγμή και αυτό νομίζω ότι πρέπει να επενεργεί και σ’ εμάς και να είμαστε όσο γίνεται πιο σοβαροί, νηφάλιοι και αληθινοί.
      Για μένα ίσως είναι το πλέον αγαπημένο θέμα. Έχω διανύσει μια μακρά περίοδο με πολλούς ρόλους στα ζητήματα της αποκέντρωσης και της αυτοδιοίκησης και πραγματικά απόψε θα διεκδικήσω τη δική μου αλήθεια. 
      Κύριε Υπουργέ, ένας ολοκληρωμένος κώδικας κατά βάση πρέπει να έχει δύο χαρακτηριστικά. Το ένα είναι να ενσωματώνει όλο το  κεκτημένο του θεσμού και το δεύτερο είναι να μπορεί να διεισδύει σ’ αυτό που κυοφορείται, να είναι ένα εφαλτήριο για το μέλλον. Θέλω να είμαι πολύ δίκαιος απέναντί σας και θέλω να ξεκινήσω από το πρώτο, από τα κεκτημένα του θεσμού, που υπήρξαν πολλά από τη Μεταπολίτευση και μετά. 
      Εγώ, αγαπητοί συνάδελφοι, όταν πρωτοέγινα δήμαρχος, για παράδειγμα, την Αυτοδιοίκηση δεν την ξεχώριζες –το 1979- από το εργατικό κέντρο της πόλης σου. Στην ουσία, δηλαδή, είχε χαρακτηριστικά διεκδικητικά-συνδικαλιστικά. Σιγά-σιγά ζήσαμε η γενιά εκείνη των δημάρχων τη μετατροπή του θεσμού σε θεσμό τοπικής λαϊκής εξουσίας, που ήταν ένας πρώτος μεγάλος ιστορικός κύκλος και ζήσαμε ύστερα ένα δεύτερο μεγάλο ιστορικό κύκλο, που τη σφραγίδα του έβαλε ο αείμνηστος Γιώργος Γεννηματάς, που ήταν η σχέση της Τοπικής Αυτοδιοίκησης με την ανάπτυξη. Μετά υπήρξαν και άλλες πρωτοβουλίες. 
      Κύριε Υπουργέ, θα πρέπει εδώ και εσείς να ομολογήσετε ότι όλες οι μεγάλες καινοτομίες έγιναν από τις κυβερνήσεις του ΠΑ.ΣΟ.Κ. –μάλιστα σε πολλές από αυτές αποχωρήσατε, όπως ήταν η συζήτηση για τον «ΚΑΠΟΔΙΣΤΡΙΑ»- για να φθάσουμε στη σημερινή εικόνα της Τοπικής Αυτοδιοίκησης με τα σημερινά της κεκτημένα, που πράγματι, επειδή σας είπα ότι θέλω να είμαι δίκαιος, στον Κώδικα τα συμπεριλαμβάνετε όλα αυτά πολύ αξιόπιστα. Αν σταματούσαμε εκεί, εγώ και με τα δυο μου χέρια θα τον ψήφιζα τον Κώδικα. Τι σας προσάπτω τώρα. Σας προσάπτω το γεγονός ότι εκεί σταματήσατε, δεν προχωρήσατε παρακάτω. Και αγαπητέ συνάδελφε, και παλιέ συνάδελφε Δήμαρχε κύριε Τζίμα, που είστε και εισηγητής, βεβαίως ο Κώδικας δεν μπορεί να συμπεριλαμβάνει θεσμούς που δεν υπάγονται στην πρωτοβάθμια Αυτοδιοίκηση, αλλά η πρωτοβάθμια Αυτοδιοίκηση δεν λειτουργεί εν κενώ. Λειτουργεί στα πλαίσια ενός ενιαίου κράτους και πρέπει κανείς να υποδεικνύει το όραμά του γι’ αυτό το κράτος, για να μπορεί να έχει έναν πιο αξιόπιστο λόγο για την Αυτοδιοίκηση. 
      Και επειδή δεν μου αρέσει να μιλάω αφηρημένα, όταν λέμε, αγαπητοί συνάδελφοι και κύριε Υπουργέ, Αυτοδιοίκηση, αναφερόμαστε σ’ αυτό που λέει η ίδια η  λέξη από μόνη της. Τι σημαίνει ουσιαστική Αυτοδιοίκηση σήμερα; Σημαίνει τα εξής απλά πράγματα: Ότι έχει διοικητική αυτοτέλεια, ότι έχει οικονομική βιωσιμότητα, ότι μπορεί τουλάχιστον να μελετά και να παράγει τα έργα της τοπικής ανάπτυξης της περιοχής και να έχει μια κρίσιμη μάζα παροχής  υπηρεσιών στους πολίτες της, μιας και μιλάμε για την ανάπτυξη της υπαίθρου. Ανταποκρίνεται, κύριε Τζίμα και κύριε Υπουργέ η σημερινή Αυτοδιοίκηση σ’ αυτά τα πράγματα; Να μιλήσουμε απλά και όχι αφηρημένα. Μπορούν δηλαδή σήμερα εξακόσιοι, περίπου επτακόσιοι καποδιστριακοί δήμοι να είναι οικονομικά βιώσιμοι; Είναι; Εκεί που έχει γίνει μια σχετική πρόοδος είναι στη διοικητική αυτοτέλεια. Είναι βιώσιμοι, αγαπητοί συνάδελφοι; Μπορούν οι περισσότεροι καποδιστριακοί δήμοι να έχουν προσφορά υπηρεσιών στους πολίτες τους; Και είδατε επειδή δεν μπορούν αυτοτελώς, τι κάνουμε σ' αυτόν τον Κώδικα; Έχουμε βρει τις διαδημοτικές συνεργασίες, να παρέχονται δηλαδή μέσω συμφωνιών από γειτονικούς δήμους. Αυτό, όμως, είναι πραγματική αυτοδιοίκηση; Αν δεν έχουν, λοιπόν, αυτές τις προϋποθέσεις οι σημερινοί δήμοι, τότε δεν μιλάμε για αυτοδιοίκηση, μιλάμε για ετεροδιοίκηση, γιατί αυτά που καλούνται να κάνουν εκείνοι, τα κάνουν κάποιοι άλλοι για λογαριασμό τους. Είτε πρόκειται για γειτονικό δήμο που είναι η καλύτερη εκδοχή, είτε πρόκειται για κάποιο Υπουργό, για την κυβέρνηση, για οικονομικούς παράγοντες και συνεπώς δεν μιλούμε για αυτοδιοίκηση. 
      Όμως, γίνονται πράγματα σήμερα στην αυτοδιοίκηση που πολλές φορές το κομματικό και πολιτικό σύστημα είναι πίσω απ’ αυτά τα πράγματα. Και αυτά τα πράγματα έπρεπε να υπάρχουν στον Κώδικα σήμερα. Ποια είναι αυτά τα πράγματα; Να τα πούμε πάλι πολύ απλά:
      Πρέπει, λοιπόν, οι δήμοι να είναι βιώσιμοι. Μπορούν χίλιοι εκατό δήμοι να είναι βιώσιμοι; Εγώ υποστηρίζω εδώ και τουλάχιστον έξι χρόνια ότι οι δήμοι –το είπε και ο κ. Τσοχατζόπουλος- πρέπει να είναι το πολύ τετρακόσιοι με βάση τα παλιά συμβούλια περιοχής. Εγώ πιστεύω ότι πρέπει να είναι και λιγότεροι για να είναι βιώσιμοι, διαφορετικά πάλι δεν θα έχουμε ουσιαστική αυτοδιοίκηση. 
      Ύστερα, ένα δεύτερο σημείο: Παντού σε όλο τον κόσμο οι αναζητήσεις της σύγχρονης Αυτοδιοίκησης ξέρετε ποιος είναι; Είναι ο τρίτος ιστορικός κύκλος που εδώ δεν έχει ανοίξει ακόμα, είναι η παροχή υπηρεσιών. Στην εποχή της ηλεκτρονικής διακυβέρνησης τα πάντα μπορούν να παρέχονται στο πλησιέστερο σημείο για τον πολίτη. Για να μη μιλάμε μόνο αφοριστικά για την εγγύτητα στον πολίτη και όλα αυτά, αλλά να μιλάμε πολύ πρακτικά. 
Και επειδή εμένα μου αρέσει να μιλάω πρακτικά, σας λέω, κύριε Υπουργέ, τα εξής: Τι χρειάζονται σήμερα οι αγροφύλακες; Τι χρειάζεται αυτός ο θεσμός; Δεν θα ήταν καλύτερα να έχετε γεωπόνους και αγροτικά τμήματα στους δήμους; Δεν θα ήταν καλό, κύριε Τζίμα, οι δήμοι να έχουν την ευθύνη για τα πολεοδομικά, για τα περιβαλλοντικά; Ποιος θα τα επιβλέψει τα θέματα αυτά στους μικρούς και απομονωμένους καποδιστριακούς δήμους; Όταν ένας επενδυτής πάει να κάνει μία επένδυση, γιατί να μην τον υποδέχεται ο δήμος, να του ετοιμάζει το φάκελο και στο τέλος να του κάνει και μία δεξίωση για να υποδέχεται τις επενδύσεις; Γιατί να μην είναι ο πρωτεργάτης για τις τοπικές υποκινήσεις για απασχόληση και ένα σωρό άλλα ζητήματα που έχουν σχέση με την παροχή υπηρεσιών; 
	Συνεπώς, ανοίγω και ένα τρίτο κεφάλαιο που είναι το κεφάλαιο το οποίο ελπίζω, κύριε Υπουργέ, να συζητήσουμε και στην αναθεώρηση του Συντάγματος. Είναι το κεφάλαιο του διπλού ρόλου που καλείται μία σύγχρονη Αυτοδιοίκηση να έχει, που δεν είναι μόνο εκφραστής της τοπικής αυτονομίας και της τοπικής κοινωνίας, αλλά είναι και λειτουργικό μέρος του κράτους. 
      Αυτό σημαίνει ότι στο κράτος μας πρέπει να προχωρήσουμε τολμηρά σε μία νέα δομή που θα έχει πολύ λίγα Υπουργεία, που θα έχει αιρετό περιφερειάρχη και αιρετές περιφέρειες -δεν έχει νόημα με τη σημερινή του μορφή ο θεσμός της Νομαρχιακής Αυτοδιοίκησης που πρέπει να ενσωματωθεί στο θεσμό της αιρετής περιφέρειας- και το πολύ τριακόσιους δήμους. 
      Αυτό είναι το μελλοντικό κράτος που θα έχει έναν μελλοντικό ποιοτικό ρόλο για την Αυτοδιοίκηση, που δεν θα είναι, όπως σας είπα, μόνο τμήμα της τοπικής κοινωνίας και εκφραστής της τοπικής αυτονομίας, αλλά και λειτουργικό τμήμα του κράτους που θα έχει και θα διεκπεραιώνει το σύνολο των δημοσίων υποθέσεων που έχουν τοπική ιδιαιτερότητα. Αυτή είναι μία σύγχρονη Αυτοδιοίκηση. 
	Πείτε μου ειλικρινά, σας παρακαλώ, κύριε Υπουργέ: Περιγράφεται αυτή η Αυτοδιοίκηση σ’ αυτόν τον Κώδικα; Την υπαινίσσεστε καν αυτήν την Αυτοδιοίκηση; Μα, όλα τα μέτρα που έχετε πάρει μέχρι τώρα, οδηγούν ακριβώς στην αντίθετη οδό. Ανοίξατε τους ασκούς του Αιόλου με την υπόθεση του «ΚΑΠΟΔΙΣΤΡΙΑ», λέτε ότι θα φέρετε τους αγροφύλακες, έναν παλαιό θεσμό. Όλα αυτά σηματοδοτούν μία επιστροφή στο παρελθόν. 
      Ενώ η προσπάθειά σας είναι καλή ως προς το κεκτημένο που σας είπα και πράγματι εδώ παίρνετε άριστα και έχετε προχωρήσει και πιο πέρα –ας πούμε, εμένα πολύ μου αρέσουν τα τοπικά δημοψηφίσματα- αυτά όμως που «κυοφορούνται» στην τοπική κοινωνία ούτε καν τα αγγίζει ούτε καν τα υπαινίσσεται αυτός ο Κώδικας.
	Αγαπητοί συνάδελφοι, είναι σαν να έχω ένα βιβλίο με δύο κεφάλαια, το ένα κεφάλαιο είναι πολύ καλό, αλλά το άλλο είναι λευκό, δεν υπάρχει, είναι το κεφάλαιο του παρελθόντος και το κεφάλαιο του μέλλοντος. Με άλλα λόγια, είναι τα κεφάλαια της συντήρησης και της προόδου. Αυτά για όσους πιστεύουν ότι δήθεν έχουν καταργηθεί οι διαχωριστικές γραμμές.
      Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
Ο κ. Λυκουρέντζος έχει το λόγο.
	ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, η υπόθεση των αγροφυλάκων θα παραμείνει στη σύγχρονη πολιτική ιστορία του τόπου ως μνημείο κομματικής εμπάθειας της κυβέρνησης του ΠΑ.ΣΟ.Κ. απέναντι σε μία πράξη της Νέας Δημοκρατίας η οποία έχει γίνει, κύριε Μπένο, με όλη τη νομιμότητα την οποία έχει μία κυβέρνηση να νομοθετεί και να επιλέγει είτε με διαγωνισμούς είτε με προκηρύξεις εκείνους που χρειάζεται για να υπηρετήσουν το κράτος. Μην επανέρχεστε σ’ αυτό το θέμα και μη μας θυμίζετε τα έργα και τις ημέρες μιας εποχής που κι εσείς οι ίδιοι θέλετε να ξεχάσετε. 
     Νέος Κώδικας, σχέδιο μεταρρυθμίσεων της Κυβέρνησης Καραμανλή. Τι κάνει, λοιπόν, ο νέος Κώδικας; Ενισχύει τη συμμετοχή του πολίτη, ενισχύει την αυθεντική καταγραφή της βουλήσεώς του, προσθέτει νέα «εργαλεία» για την τοπική ανάπτυξη, δίνει τις δυνατότητες στους δήμους και τις κοινότητες να αξιοποιήσουν τις δημιουργικές δυνάμεις της περιφέρειας.
	Έρχεται λοιπόν να υπηρετήσει τη στροφή για το στρατηγικό στόχο της ανταγωνιστικότητας, την αξιοποίηση των συγκριτικών πλεονεκτημάτων κάθε περιοχής, να δώσει τη δυνατότητα στη δημιουργικότητα, στην πρωτοβουλία, στις ζωντανές δυνάμεις της περιφέρειας να δράσουν, να πάψουν πια οι δήμοι να ζουν σε οικονομικό μαρασμό, να αξιοποιήσουν ό,τι είναι δυνατόν από τις ευκαιρίες που προσφέρει η αγορά. Κατοχυρώνει τη διαφάνεια -εκλογή οργάνων, αποκλεισμός της συναλλαγής στις εκλογικές διαδικασίες, προληπτικός έλεγχος- και όχι μόνο. 
	Ακούσαμε ότι δεν πετύχαμε πάρα πολλά μ’ αυτόν τον Κώδικα. Δεν πετύχαμε γιατί δεν σπεύδουμε να ανταποκριθούμε στην πρόκληση της εποχής σε ό,τι αφορά την ηλεκτρονική δημοκρατία, τις υπηρεσίες.
      Ποια ήταν η απορρόφηση των κονδυλίων στο Πρόγραμμα «Κοινωνία της Πληροφορίας»; Κάτω από 15%. Πώς η πατρίδα μου η Τρίπολη, πρωτεύουσα νομού, να ενταχθεί στα ευρυζωνικά δίκτυα; Πώς οι άλλοι δήμοι της περιοχής μου να το πετύχουν αυτό; Τώρα, με την Κυβέρνηση Καραμανλή, τώρα με τη σκληρή δουλειά των Υπουργών, με τη σκληρή δουλειά των Βουλευτών εντάσσονται οι δήμοι της Αρκαδίας στο Πρόγραμμα «Κοινωνία της Πληροφορίας». 
      Τι μας είπατε; Αν είναι ψηλά ο πήχης, ή αν είναι πιο χαμηλά. Εμένα δεν μου αρέσει αυτή η έκφραση για τον πήχη. Μου αρέσει να υπάρχουν φιλοδοξίες, να υπάρχουν στρατηγικοί στόχοι, να θέλουμε να εργαστούμε γι’ αυτούς τους στόχους. Δίνετε και μόνοι σας την απάντηση, όπως κατάλαβα από τον εισηγητή της Μειοψηφίας, για το ποιοι ήταν οι δήθεν φιλόδοξοι στόχοι των κυβερνήσεων του ΠΑ.ΣΟ.Κ., των οποίων εμείς τώρα υπολειπόμεθα. Ακούστε τι είπε: «Δεν υπάρχει αντιστοιχία πόρων και αρμοδιοτήτων». Τώρα δεν υπάρχει; Τώρα που έχουμε το «ΘΗΣΕΑ», τώρα που τριπλασιάστηκαν οι πόροι των νομαρχιών, τώρα που με διαφάνεια χρηματοδοτούνται οι δήμοι δεν υπάρχει εξασφάλιση πόρων, όταν γινόταν υπεξαίρεση των πόρων της Τοπικής Αυτοδιοίκησης; 
      Λένε ότι δεν ενθαρρύνουμε τις συνενώσεις, όταν μέχρι και πριν από δυο χρόνια που κυβερνούσαν, το συζητούσαν το ξανασυζητούσαν, το έφερναν, το ξαναέφερναν και το εγκατέλειψαν. Σήμερα η Κυβέρνηση ορθώς δίνει κίνητρα για τις συνενώσεις. Ορθώς ιδρύει το Ταμείο Ενίσχυσης των συνενώσεων που θα γίνουν με εθελοντική επιλογή. 
      Λένε ότι δεν υιοθετούμε μητροπολιτική οργάνωση, ότι δεν υιοθετούμε το δημοκρατικό προγραμματισμό, ότι έχουμε αγνοήσει τις αυτοδιοικητικές περιφέρειες, ότι έχουμε επιφύλαξη για τέσσερα άρθρα της ευρωπαϊκής αυτονομίας, ότι έχουμε μια ισοπεδωτική λογική. Πώς γίνονται όλα αυτά; Όλα αυτά τα χρόνια κυβερνούσαν αυτοί που έρχονται σήμερα να τα επανεξαγγείλουν και μας λένε ότι έχουν και πρόταση στο site, στο internet, πρόταση στα χαρτιά, όταν ασκούσαν την εξουσία χωρίς πρόταση, χωρίς πυξίδα, χωρίς προσανατολισμό, αλλά πάντοτε με πολλά λόγια. 
      Θα γυρίσω πίσω, κυρίες και κύριοι συνάδελφοι, για να αποδείξω τους ισχυρισμούς μου. Τι να πρωτοθυμηθώ γι’ αυτόν τον περιβόητο δημοκρατικό προγραμματισμό; Θα νομίζουν ορισμένοι τηλεθεατές και ακροατές της Βουλής ότι ήμαστε πολύ μεγάλοι στην ηλικία, όταν φέρνουμε τέτοια παραδείγματα, αλλά θυμηθείτε εκείνο το περιβόητο οροπέδιο του Λασιθίου, όπου εξεστράτευσε όλο το τότε Υπουργικό Συμβούλιο για να πάει να πραγματώσει τη λαϊκή συμμετοχή και βεβαίως να μην έχουν όλα αυτά καμία συνέχεια. Θυμηθείτε τη φράση που είχε πει ο τότε Πρωθυπουργός «Μόνος θεσμός ο λαός» και άλλα τέτοια λαϊκίστικα, εντυπωσιακά και βαρύγδουπα, τα οποία δεν είχαν ποτέ καμία συνέχεια.
      Πώς απαντάμε εμείς σήμερα; Λέει ο Καραμανλής «Διάλογος για τη νέα περιφερειακή οργάνωση. Ελάτε να συζητήσουμε». Το βάζει μπροστά η Κυβέρνηση Καραμανλή. Σας περιμένουμε με προτάσεις. Αν και διαφωνώ με ορισμένα από τα σημεία της τοποθέτησης του κυρίου Μπένου, δεν παύει να είναι μια αξιόλογη τοποθέτηση. Θα γίνει αυτή η συζήτηση; Θα κατατεθούν αυτές οι προτάσεις ή τότε θα εξευρεθεί ό,τι εξευρίσκεται κάθε φορά από την πλευρά της Αξιωματικής Αντιπολίτευσης; Κάποιο διαδικαστικό επιχείρημα, κάποιο συνδικαλιστικό αίτημα, κάποια παράλογη απαίτηση θα υπάρξει για να αποχωρήσει από το διάλογο. Έχουμε τέτοιες πρακτικές στο διάλογο για τη μεγάλη υπόθεση της παιδείας. Έχουμε τέτοιες πρακτικές και εν όψει του ασφαλιστικού. Αυτή τη στιγμή εμφανίζεται η Αντιπολίτευση διατεθειμένη να συμμετάσχει, αλλά έχει τις βόμβες στα χέρια για να τις πυροδοτήσει και να καταστρέψει το οικοδόμημα του διαλόγου και της συνεργασίας.
      Λέτε ότι κάνει διακρίσεις η σημερινή Κυβέρνηση. Ακούστε τις απόψεις, τις εμπειρίες ενός Βουλευτή της επαρχίας. Πώς χρηματοδοτούνται μέχρι τώρα οι δήμοι στην εκλογική μου περιφέρεια; Μόνο με κομματικά κριτήρια. Και τα οικονομικά το αποδεικνύουν, αλλά και τα έργα τα οποία έγιναν στους δήμους αυτούς. Δήμοι δευτερεύουσας κατά έναν τρόπο σημασίας, με μικρό αριθμό κατοίκων, με μικρή παρέμβαση στην ανάπτυξη του τόπου μου, έχουν χρηματοδοτηθεί με εξωφρενικά ποσά, διότι ο δήμαρχος συνέβαινε να ανήκει στην τότε κυβερνητική παράταξη. Αυτό ήταν το κριτήριο. Και εσείς έρχεστε και μας λέτε ότι εμείς ακολουθούμε αυτές τις πρακτικές, όταν καθιερώσαμε το «ΘΗΣΕΑ», όταν δεν κάνουμε χαριστικές ρυθμίσεις, όταν είναι όλα διαφανή. 
      Επιτέλους, όταν έχουν συμβεί όλα αυτά, δεν ζητούμε να μη μας κάνετε κριτική. Δεν ζητούμε να μη μας αντιπολιτεύεστε. Ζητούμε να είστε στα επιχειρήματά σας περισσότερο προσεκτικοί, διότι δεν βοηθάτε το δημόσιο διάλογο και κάνετε με αυτή τη συμπεριφορά αναξιόπιστο το σύνολο της πολιτικής ζωής του τόπου! Διότι μας παρακολουθούν οι Έλληνες και ξέρουν! Ξέρουν ποιες ήταν οι πρακτικές του χθες, αυτές τις οποίες εμείς θέλουμε να αλλάξουμε. Και θέλουμε να τις αλλάξουμε με τις μεταρρυθμίσεις της Νέας Δημοκρατίας. 
      Δεν επιδιώκουμε αυτό που είπε ο εισηγητής της Μειοψηφίας «θέλετε να στήσετε κομματικά κάστρα». Εμείς δεν θέλουμε κομματικά κάστρα. Θέλουμε τη σύγχρονη κοινωνία των πολιτών. Θέλουμε τη συμμετοχή. Θέλουμε τη δημιουργία. Θέλουμε την ανάπτυξη. Θέλουμε την ανταγωνιστικότητα. Θέλουμε να πάει η Ελλάδα μπροστά! Θέλουμε λοιπόν όλα αυτά που δεν έγιναν τις προηγούμενες δεκαετίες να τα πετύχουμε τώρα με τόλμη, με ευθύτητα, με εντιμότητα! 
      Και μας παρεξηγείτε πολλές φορές γιατί νομίζετε ότι μοιάζουμε στις πρακτικές σας. Δεν μοιάζουμε καθόλου στις πρακτικές αυτές! Είναι άλλη η συλλογιστική η δική μας! Δεν θέλουμε ισχυρό κεντρικό κράτος! Δεν θέλουμε να ποδηγετούμε τον πολίτη! Δεν θέλουμε να ελέγχουμε κάθε έκφανση της κοινωνικής, δημόσιας και πολιτικής ζωής του πολίτη! 
      Θέλουμε περισσότερη ελευθερία στους πολίτες! Θέλουμε περισσότερη συμμετοχή! Θέλουμε ισχυρή Αυτοδιοίκηση! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και πράγματι –και μ’ αυτό θα κλείσω, κύριε Πρόεδρε- είμαστε σε μια εποχή μετάβασης και είναι έργο της Κυβέρνησης Καραμανλή, μετάβαση από το παρελθόν στο μέλλον, με πρωταγωνιστή τον Καραμανλή και τους Υπουργούς του.
      Κυρίες και κύριοι συνάδελφοι της Αντιπολίτευσης, στο μέλλον θα είσθε και εσείς υπερήφανοι γι’ αυτήν την εποχή της μετάβασης, την εποχή Καραμανλή, έστω και αν διαλέξατε για τους εαυτούς σας το ρόλο του θεατή, αν όχι του υπονομευτή.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, αποτελεί ιδιαίτερη τιμή για μένα το γεγονός ότι εισηγούμαι ενώπιον της Εθνικής Αντιπροσωπείας το νέο Κώδικα Δήμων και Κοινοτήτων, το νέο θεσμικό πλαίσιο του πρώτου βαθμού Τοπικής Αυτοδιοίκησης.
      Όταν ψηφιζόταν σ’ αυτήν την Αίθουσα το 2004, ο ν.3242, στο άρθρο 14 παράγραφος 2 υπήρχε η διάταξη που προέβλεπε τη σύσταση Επιτροπής για την ψήφιση του Κώδικα και την ψήφιση του συγκεκριμένου νομοθετήματος με τη διαδικασία του κώδικα. 
      Χρειάστηκαν λιγότερο από δύο χρόνια για να ολοκληρώσουμε τον Κώδικα με την επίνευση της Κ.Ε.Δ.Κ.Ε. και να τον φέρουμε για ψήφιση στη Βουλή. Αποτελεί αυτό ένα από τα χαρακτηριστικά δείγματα της συνέπειας της Κυβέρνησης Καραμανλή σε ό,τι αφορά την αντιστοιχία λόγων και έργων. Ούτε καν χρειάστηκαν δύο χρόνια. Και θα συλλογισθεί κανείς πόσα χρόνια χρειάσθηκαν πριν για να γίνουν πολύ ατελέστερα δημιουργήματα.
      Αν με ρωτάτε ευθέως «είσαι απόλυτα ικανοποιημένος από αυτό που έγινε;», θα απαντήσω εκείνο που είναι αυτονόητο και πρέπει να είναι αυτονόητο σε αυτόν το χώρο, πέρα και έξω από υπερβολές, πέρα και έξω από την υπεράσπιση κομματικών γραμμών: Όχι. Θα ήθελα να είναι πολύ καλύτερο, αλλά είναι το καλύτερο που μπορούσαμε να κάνουμε υπό τις παρούσες συνθήκες, αποφεύγοντας υπερβολές, καταγράφοντας την πραγματικότητα όπως είναι. Και κυρίως, κυρίες και κύριοι συνάδελφοι –και εδώ θα επανέλθω- βεβαίως απέχει παρασάγγας επί τω βελτίω από τα δημιουργήματα των Κυβερνήσεων του ΠΑ.ΣΟ.Κ.. Και οι συγκρίσεις που θα κάνω με συγκεκριμένα δείγματα γραφής, νομίζω ότι είναι συντριπτικές σε βάρος των Κυβερνήσεων του ΠΑ.ΣΟ.Κ. και υπέρ της Κυβέρνησης Καραμανλή.
      Επαναλαμβάνω όμως πως ό,τι και αν κάνει κανείς για θεσμούς της σημασίας της Τοπικής Αυτοδιοίκησης είναι πάντα λίγο. Αυτό όμως είναι πολύ περισσότερο από εκείνα που έκαναν οι προηγούμενες κυβερνήσεις. 
      Θέλω τέλος να τονίσω ότι κάθε νομοθέτημα είναι ανθρώπινο δημιούργημα. Κάθε νομοθέτημα έχει ανάγκη από συμπληρώσεις. Δεν είμαστε δογματικοί. Πιστεύουμε πως κάναμε ό,τι καλύτερο μπορούσαμε. Μακάρι να μπορούσαμε να κάνουμε περισσότερο και, εν πάση περιπτώσει, είμαστε ανοικτοί να προχωρήσουμε περισσότερο. Σίγουρα όμως αυτό που έγινε έχει το μεγάλο πλεονέκτημα πως είναι ό,τι περισσότερο μπορούσε να γίνει υπό τα σημερινά δεδομένα.
      Εδώ θα μου επιτρέψετε να πω ότι αυτό το δημιούργημα είναι έργο πολλών ανθρώπων και κυρίως της επιτροπής εκείνης, η οποία προβλέφθηκε με το νόμο, εργάστηκε με συνέπεια περίπου δύο ολόκληρα χρόνια. Είναι μία επιτροπή η οποία αποτελέσθηκε από ανθρώπους που είχαν μεράκι για την Τοπική Αυτοδιοίκηση. Και το μόνο που μπορώ να κάνω, πέρα από τις δημόσιες ευχαριστίες μου, είναι να αναφέρω τα ονόματά τους μέσα σ’ αυτήν την Αίθουσα, έτσι για να υπάρχουν στα Πρακτικά. Είμαι υποχρεωμένος να το κάνω, ευχαριστώντας τους δημόσια. 
      Έτσι ευχαριστώ τον πρόεδρο της επιτροπής και Γενικό Γραμματέα του Υπουργείου Εσωτερικών, Δημόσιας Διοίκησης και Αποκέντρωσης τον κ. Θανάση Βεζυργιάννη, το Σύμβουλο της Επικρατείας κ. Δημήτρη Μπριόλα και την Καθηγήτρια του Πανεπιστημίου κ. Γλυκερία Σιούτη, το Νομικό Σύμβουλο του Υπουργείου Εσωτερικών, Δημόσιας Διοίκησης και Αποκέντρωσης κ. Νίκο Μαυρίκα, τους Γενικούς Διευθυντές κ.κ. Γρηγόρη Φρέσκο, Γιάννη Πραγιάτη, την κ. Βούλα Καραμπάτσου, τους Διευθυντές, την κυρία Γιαβή, τον κ. Θεοδωρόπουλο, την κ. Φειδάκη και τον κ. Κομηνάτο, τα μέλη της Κ.Ε.Δ.Κ.Ε. που εργάστηκαν -πέρα από τον πρόεδρό της τον κ. Κουκουλόπουλο- τον κ. Δοξεστάκη, τον κ. Παλαιολόγο, τον κ. Σπύρο Σπυρίδωνα, την εκπρόσωπο της Π.Ο.Ε – Ο.Τ.Α. την κ. Μακροπούλου, τον κ. Δαδαμάνη, εκπρόσωπο της Π.Ο.Π. - Ο.Τ.Α. και τους ειδικούς συνεργάτες που εργάστηκαν άοκνα, την κ. Ευγενία Παπαδοπούλου, τον κ. Γιώργο Δανόπουλο, την κυρία Αθηνά Κοντογιάννη, την κ. Κατερίνη Κοττή, τον κ. Κωνσταντίνου, τον κ. Καραναστάση, το Νομικό Σύμβουλο της Κ.Ε.Δ.Κ.Ε. και τον κ. Ζυγούρη, τους Τμηματάρχες του Υπουργείου, την κ.Βλάχου, την κ. Δέδε, τον κ. Παναγιώτου. 
      Τέλος, τα μέλη της Γραμματείας της Επιτροπής τον κ. Καρβούνη, την κ. Μπελιά, την κ. Λατσούδη και τον κ. Κωνσταντίνο Γαλάνη …
      ΠΡΟΕΔΡΕΥΩΝ (Ιωάννης Τραγάκης): Προσοχή, μην ξεχάσετε κανέναν, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Δεν θα ήθελα να ξεχάσω, κύριε Πρόεδρε …
      ΠΡΟΕΔΡΕΥΩΝ (Ιωάννης Τραγάκης): Χαίρομαι ιδιαίτερα, πάντως, που κάνετε αυτή την ιδιαίτερη μνεία. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … γιατί ξεχνάμε τους ανθρώπους εκείνους, οι οποίοι εργάζονται πολλές φορές για να μπορούν άλλοι να έχουν το προνόμιο της δημοσιότητας, όταν ξέρουμε πολλές φορές ότι εκείνοι είναι οι οποίοι φέρνουν το βάρος. Και νομίζω πως το λιγότερο που μπορούμε να κάνουμε στην Εθνική Αντιπροσωπεία, με τη δημοκρατική ευαισθησία που πρέπει να μας διακρίνει και το αίσθημα του χρέους που πρέπει να έχουμε απέναντι στους ανθρώπους, είναι να αναφέρουμε, όπως σας είπα, το όνομά τους έτσι για να υπάρχει στα Πρακτικά της Βουλής και όσους τυχαίνει να τ’ ακούνε αυτήν τη στιγμή. 
      Κυρίες και κύριοι συνάδελφοι, ο Κώδικας αυτός είναι διαμορφωμένος με βάση το συνταγματικό μας πλαίσιο. Το συνταγματικό πλαίσιο της Τοπικής Αυτοδιοίκησης διαμορφώθηκε κυρίως το 1975. Η πρώτη συνταγματική οργανωμένη ρύθμιση για την Τοπική Αυτοδιοίκηση υπήρξε στο μηδέποτε εφαρμοσθέν Σύνταγμα του 1925 και βεβαίως, αυτούσια σχεδόν στο κατόπιν πρώτο δημοκρατικό Σύνταγμα της Χώρας του 1927. 
      Έκτοτε μόνο το Σύνταγμα του 1975 περιείχε πολύ σαφέστερες διατάξεις για την Τοπική Αυτοδιοίκηση: Διατάξεις που αφορούσαν αρμοδιότητες, διατάξεις που αφορούσαν την εποπτεία, διατάξεις που αφορούσαν τα οικονομικά. Η διάταξη του άρθρου 102 ψηφίστηκε απ’ αυτή την παράταξη, η οποία έχει την τιμή να κυβερνά τον Τόπο αυτήν τη στιγμή. Και μην ξεχνάμε ότι δεν ψηφίστηκε από την Αξιωματική Αντιπολίτευση την εποχή εκείνη που αποχώρησε για το σύνολο του Συντάγματος. 
      Πάντως είναι δεδομένο ότι το πρώτο σημαντικό συνταγματικό πλαίσιο στην ιστορία του τόπου διαμορφώθηκε με το Σύνταγμα του 1975. Αυτή τη συνεισφορά –μιας και οι συνάδελφοι έκαναν ανάλυση των συνεισφορών του παρελθόντος- δεν μπορεί να την ξεχνάει κανένας. 
      Φυσικά το πλαίσιο αυτό συμπληρώθηκε σε πολύ σημαντικό βαθμό από την Αναθεώρηση του 2001. Εκεί έγιναν σημαντικές τομές με τη συμβολή όλων και με τη συμβολή και της Κ.Ε.Δ.Κ.Ε. και της Ε.Ν.Α.Ε. την εποχή εκείνη. Βεβαίως αυτήν τη στιγμή έχουμε ένα πληρέστατο συνταγματικό πλαίσιο το οποίο, εκτός από ορισμένες διευκρινίσεις με βάση τη νομολογία του Συμβουλίου της Επικρατείας, δεν νομίζω ότι χρειάζεται μείζονες μεταβολές, όπως φάνηκε να προτείνει ο Αρχηγός της Αξιωματικής Αντιπολίτευσης. Για θέματα μάλιστα που είναι αυτονόητο ότι περιλαμβάνονται μέσα στη διάταξη και δεν χρειάζονται άλλες ρυθμίσεις. 
      Το ερώτημα είναι: Ναι, έχουμε το συνταγματικό πλαίσιο, τι έγινε όμως, σε όλη αυτήν την πορεία; Ποια ήταν η ανταπόκριση των Κυβερνήσεων και του κοινού νομοθέτη απέναντι στις συνταγματικές προβλέψεις; 
      Η αλήθεια είναι, κυρίες και κύριοι συνάδελφοι, ότι ήταν πενιχρά τα αποτελέσματα των νομοθετικών παρεμβάσεων σε σχέση με τις προβλέψεις, τις βλέψεις, το όραμα που περιέκλειαν αυτές οι διατάξεις από πλευράς συντακτικού και αναθεωρητικού νομοθέτη. Αυτό φάνηκε στην πορεία. 
      Αλλά εδώ δεν μπορεί να μην αποδώσω τα του Καίσαρος τω Καίσαρι και τα του Θεού τω Θεώ σε ό,τι αφορά την ιστορία της νομοθεσίας μας για την Τοπική Αυτοδιοίκηση. Ο πρώτος σημαντικός νόμος σε εκτέλεση του Συντάγματος του 1975, ψηφίστηκε το 1980. Ήταν ο νόμος 1065/1980 που αποτέλεσε τη βάση για όλους τους μετέπειτα κώδικες. 
      Και δεν μπορεί να ξεχνάμε τους πρωτεργάτες της εποχής εκείνης: Το  Υπουργό της εποχής εκείνης, που είναι ακόμα στη Βουλή, τον κ. Γιάννη Κεφαλογιάννη. 
      Ήταν ένας κώδικας πρωτοποριακός για τα δεδομένα της εποχής του. Τονίζω, μάλιστα, ότι αποτέλεσε τη βάση πάνω στην οποία στηρίχθηκαν όλα τα μεταγενέστερα νομοθετήματα. Προς τα μπρος, ναι, αλλά αυτή ήταν η βάση ιδίως ως προς την καταγραφή των διαφόρων αρμοδιοτήτων. 
      Σε ό,τι αφορά την κωδικοποίηση, κυρίες και κύριοι συνάδελφοι της Αξιωματικής Αντιπολίτευσης, θα ήθελα να σας θυμίσω τα εξής: Επί των ημερών σας ψηφίστηκαν διάφορα –για τον Α΄ Βαθμό Τοπικής Αυτοδιοίκησης, το τονίζω διότι γι’ αυτό μιλάμε εδώ- διάσπαρτα νομοθετήματα τα οποία όμως στο τέλος κατέληξαν σε κωδικοποιήσεις, οι οποίες δεν έγιναν ούτε καν με νόμο. 
      Αυτό το λέω γιατί μου έγινε και εδώ, από ορισμένες πλευρές της Αξιωματικής Αντιπολίτευσης, η πρόταση «μα, γιατί το φέρνεις με τη διαδικασία του Κώδικα και δεν το φέρνεις με τη διαδικασία του κοινού νόμου για να κάνουμε ευρύτερη συζήτηση και επί των άρθρων;».
       Πρώτα-πρώτα, είναι Κώδικας και η συστηματικότητά του επιβάλλει αυτήν τη μορφή της συζήτησης. Κατά δεύτερον, να μου το έλεγε κανένας άλλος, να το καταλάβω. Όμως, μη μου το λέει το ΠΑ.ΣΟ.Κ. το οποίο επιχείρησε τρεις κωδικοποιήσεις στα είκοσι χρόνια που κυβέρνησε τη Χώρα και οι τρεις έγιναν ούτε καν με νόμο, αλλά με προεδρικά διατάγματα. Μιλάμε για το προεδρικό διάταγμα 75/1985, το προεδρικό διάταγμα 323/1989 και το προεδρικό διάταγμα 410/1995. 
      Ούτε απ’ την Αίθουσα αυτή δεν πέρασε! Απλές κωδικοποιήσεις ήταν! Όχι τώρα να έρχεται Κώδικας με επιτροπή, ο οποίος έχει την πλήρη επίνευση της Κ.Ε.Δ.Κ.Ε. και να θέλουμε να συζητήσουμε και επί των άρθρων και να κάνουμε κριτική στην Κυβέρνηση γιατί το φέρνει με τη διαδικασία του Κώδικα! 
      Δεν είναι αξιόπιστες τέτοιες κριτικές όταν μάλιστα το ίδιο το Σύνταγμα την έννοια της κωδικοποίησης για τέτοιες ακριβώς περιπτώσεις την προβλέπει. 
      Όμως, εδώ, πέρα από τη διαδικασία, θα ήθελα να μπω στην ουσία για ορισμένα πράγματα, τα οποία αφορούν την κριτική την οποία ακούσαμε, πριν έλθω σύντομα στη συνέχεια στα επιμέρους σημεία, στα οποία θα επανέλθουμε αύριο στη συζήτηση, όταν και θα έχουμε το χρόνο να το κάνουμε. 
      Κυρίες και κύριοι συνάδελφοι, η κριτική για να είναι αξιόπιστη, πρέπει να ανταποκρίνεται στη συμπεριφορά εκείνων που την κάνουν. Να μπορεί δηλαδή αυτός που κάνει την κριτική να την κάνει, ξέροντας ότι είναι συνεπής με αυτό που λέει και ότι ιδίως, αν κυβέρνησε τον τόπο, αυτό που σήμερα προτείνει τουλάχιστον προσπάθησε να το κάνει. Αφού έχουμε πολύ μικρό χρονικό διάστημα πίσω -δυο μόλις χρόνια- που έφυγε από τη διακυβέρνηση του τόπου το ΠΑ.ΣΟ.Κ., τουλάχιστον θα έπρεπε να μας έχει δώσει δείγματα γραφής του πόσο ανταποκρίνονται αυτά που προτείνει σήμερα και αυτά που κριτικάρει σήμερα με αυτά που έκανε μέχρι το Μάρτιο του 2004. 
      Η Αριστερά, δηλαδή το Κ.Κ.Ε. και ο Συνασπισμός, είναι συνεπείς με τον εαυτό τους. Έχουν μία διάρκεια σ’ αυτά που λένε. Μπορεί να τα κρίνετε και να τα κρίνουμε όλοι –και εγώ προσωπικά- ουτοπικά πολλά απ’ αυτά, αλλά, εν πάση περιπτώσει, η Αριστερά είναι συνεπής. Αυτά έλεγε, αυτά λέει. Αλλού συμφωνεί μαζί μας, στα περισσότερα διαφωνεί. Ούτε κυβέρνησε τον τόπο ούτε μπορεί να απολογείται γι’ αυτό το οποίο δεν έκανε, επειδή δεν της δόθηκε η ευκαιρία. 
      Άρα, σε ό,τι αφορά την κριτική της, απαντώ ότι τα θεωρώ ουτοπικά, ανέφικτα, μεγαλόστομα, αλλά πάντως τιμώ τη συνέπεια την οποία έχει διαχρονικά και τιμώ και το γεγονός ότι με αυτές τις υπερβολές που μπορεί να υπάρχουν, ωθεί τις κυβερνήσεις να πηγαίνουν ακόμη πιο μπροστά σε δημοκρατικούς θεσμούς, όπως είναι η Τοπική Αυτοδιοίκηση. Και αυτός είναι ένας σημαντικός ρόλος της Αριστεράς. Ιδίως μιας Αριστεράς η οποία δεν έχει –τουλάχιστον στο ορατό μέλλον- τη δυνατότητα να κυβερνήσει. Πρέπει να είναι αυτός ο ρόλος της. Γι’ αυτό την τιμώ και γι’ αυτό λέω αυτά που λέω. 
      Όμως, να έρχεται το ΠΑ.ΣΟ.Κ. και να κάνει την κριτική που άκουσα σήμερα, πλην βεβαίως των όσων είπε ο κ. Μπένος –και οφείλω να κάνω αυτού του είδους τη διάκριση και για τη νηφαλιότητα του λόγου και για πολλά από εκείνα τα οποία ανέφερε- θα με συγχωρέσετε, αλλά θα πω ότι αυτό δεν ταιριάζει στην αξιοπιστία ενός κόμματος το οποίο κυβέρνησε τόσο και φιλοδοξεί να κυβερνήσει και πάλι. 
      Δυο χρόνια πέρασαν, κύριοι συνάδελφοι του ΠΑ.ΣΟ.Κ., από τότε που αφήσατε τη διακυβέρνηση του Τόπου και κάνετε τέτοια κριτική; Ελάτε να τη δούμε, λοιπόν, μαζί αυτήν την κριτική. 
      Κριτική πρώτη. Ο Κώδικας αυτός –λέει- είναι ένας κώδικας πολύ συντηρητικός! Δεν πάει μπροστά ο Κώδικας αυτός! Άλλον κώδικα θα ήθελε ο Τόπος, πολύ πιο προοδευτικό, πολύ πιο δημοκρατικό, έναν κώδικα που να ταιριάζει στην Τοπική Αυτοδιοίκηση! 
      Αυτά τα λέει το ΠΑ.ΣΟ.Κ. εν έτει σωτηρίω 2006, κατά μήνα Μάιο, δηλαδή κάτι παραπάνω από δυο χρόνια από τότε που άφησε την εξουσία. 
      Τι μας άφησε, όμως, το ΠΑ.ΣΟ.Κ. ως Κυβέρνηση; Μας άφησε ένα σχέδιο κώδικα. Το βρήκαμε. 
      Το σχέδιο Κώδικα, το οποίο είχε συντάξει η επιτροπή την εποχή εκείνη, είχε ψηφιστεί κατά πλειοψηφία και από την Κ.Ε.Δ.Κ.Ε. και ήταν έτοιμο, λέει, να κατατεθεί στη Βουλή. 
      Ξέρετε, κύριοι συνάδελφοι, γιατί δεν κατατέθηκε αυτό το σχέδιο –στο οποίο θα επανέλθω στη συνέχεια- στη Βουλή; Δεν κατατέθηκε το σχέδιο –και η αλληλογραφία είναι εδώ, την έχουμε, την έχει ο κ. Τζίμας, την έχει ο κ. Χριστοδουλάκης που πέρασε από το Υπουργείο Εθνικής Οικονομίας- διότι και αυτός ο κώδικας Σκανδαλίδη -ας τον πούμε έτσι- στον οποίο θα επανέλθω και ο οποίος δεν είναι ούτε ο μισός σε σχέση με τις καινοτομίες τις οποίες φέρνουμε σήμερα, βρήκε αντίρρηση από το Γενικό Λογιστήριο! Δεν τα είχανε βρει μεταξύ τους οι Υπουργοί του ΠΑ.ΣΟ.Κ. Ο ένας θεωρούσε πολύ προοδευτικό αυτό που πήγαινε να κάνει και ο άλλος θεωρούσε ότι ήταν πολυέξοδο και το είχε απορρίψει! 
      Το αποτέλεσμα είναι, αυτού του είδους η διαφορά απόψεων μεταξύ Βασιλίσσης Σοφίας και Πλατείας Συντάγματος να οδηγήσει στο να μην ψηφιστεί ούτε αυτός ο κώδικας, τον οποίο τον ήθελε, ειρήσθω εν παρόδω, η Κ.Ε.Δ.Κ.Ε. την εποχή εκείνη. 
      Και ερωτώ πολύ απλά τους συναδέλφους του ΠΑ.ΣΟ.Κ: Αυτά που μας είπατε σήμερα, πού βρίσκονται στον Κώδικα Σκανδαλίδη που τον θεωρούσατε «ονειρεμένο δημιούργημα» και ούτε αυτό καταφέρατε να φέρετε εδώ, γιατί δεν το ήθελε ο κ. Χριστοδουλάκης; Πού ανακαλύψατε αυτές τις ιδέες που φέρατε  σήμερα; Ούτε μία απ’ αυτές δεν υπήρχε βέβαια μέσα στον κώδικα Σκανδαλίδη. Απάντηση δεν έχω σ’ αυτό το ερώτημα που έθεσα από την πρώτη ημέρα. Όλα αυτά τα ωραία που λέτε ότι έπρεπε να περιέχει ο δικός μας Κώδικας, δεν τα είχε ο κώδικας Σκανδαλίδη. Γιατί δεν τα βάλατε τότε; Γιατί ήσασταν ικανοποιημένοι μόλις πριν από δύο χρόνια, μ’ αυτό που θέλατε να ψηφίσετε στη Βουλή; Και ούτε αυτό δεν το καταφέρατε. 
      Άρα, δεν μπορείτε να είστε αξιόπιστοι με το να κάνετε μια κριτική στον Κώδικα αυτό. Και μάλιστα σ’ έναν Κώδικα που περιέχει όλα τα στοιχεία –πάρτε μια-μια τις διατάξεις- αυτού του παρ’ ολίγον Κώδικα. Τα περιέχει όλα, δεν αφήσαμε κάποια διάταξη, κάποια καινοτομία απ’ έξω. Και προχωράει πολύ πέρα σε δεκατρία τουλάχιστον σημεία, τα οποία θα απαριθμήσω στη συνέχεια, όπως το ομολογεί η ίδια η Κ.Ε.Δ.Κ.Ε.. 
      Βεβαίως, η Κ.Ε.Δ.Κ.Ε. ποτέ δεν είναι απόλυτα ικανοποιημένη. Αλλά ήταν ικανοποιημένη και με το να περάσει ο κώδικας του Σκανδαλίδη την εποχή εκείνη, που δεν πέρασε. Και είναι πολύ περισσότερο ικανοποιημένη –το είπε ο κ. Κουκουλόπουλος- απ’ αυτό που κάνουμε εμείς σήμερα. Αλλά έχει την επίνευση της Κ.Ε.Δ.Κ.Ε. αυτό. 
      Το ερώτημα είναι με πολύ απλά λόγια το εξής: Λέτε όχι επί της αρχής, όπως συζητάμε σήμερα με τη διαδικασία του Κώδικα, σε έναν Κώδικα ο οποίος πάει πολύ πιο μπροστά απ’ αυτόν που είχατε πριν από δυο χρόνια και λέτε όχι, γιατί καθ’ υμάς ο Κώδικας δεν πάει πολύ μπροστά, ενώ είναι τουλάχιστον διπλάσιος, όπως θα δείτε, σε ό,τι αφορά τις καινοτομίες, απ’ αυτόν που είχατε φέρει! 
      Ποιον πιστεύετε ότι μπορείτε να πείσετε; Την Τοπική Αυτοδιοίκηση; Μ’ αυτές τις απόψεις θα εμφανιστείτε μεθαύριο στον κόσμο και στους αιρετούς για να τους πείτε ότι είστε αξιόπιστοι με το πρόγραμμά σας; Ποιο πρόγραμμά σας; Εκείνο που είχατε είκοσι χρόνια τη δυνατότητα να εφαρμόσετε και δεν το εφαρμόσατε; Εκείνο που δεν περιεχόταν μέσα στον κώδικα και το οποίο μας λέτε ότι τώρα, αν είχατε τη διακυβέρνηση του Τόπου στα χέρια σας θα το κάνατε και ότι άμα ξαναγίνετε κυβέρνηση θα το πράξετε; Τόσα χρόνια δεν το πράξατε. Γιατί; Τι δεν είχατε; Τα μέσα, τις ιδέες; Εσείς μας λέτε ότι μας αφήσατε μια Ελλάδα μια χαρά. Εσείς μας λέτε ότι είχατε πάντα τις ιδέες και πρωτοπορούσατε. Τι σας εμπόδισε τις παραμονές του 2004 να έχετε φτιάξει έναν σημαντικό κώδικα και να τον έχετε ψηφίσει ή να μας τον έχετε αφήσει και να περιέχει αυτά που λέγατε;
      Μου λέτε ότι λέμε υπερβολές και ότι δεν βρίσκονταν υπό κατάρρευση οι Οργανισμοί Τοπικής Αυτοδιοίκησης από οικονομικής πλευράς. Ακόμη λέτε: «Τι έχετε κάνει εσείς από οικονομικής πλευράς»; Σοβαρά το λέτε; Σας είπα και πάλι ότι τα πρακτικά της Κ.Ε.Δ.Κ.Ε. δεν τα κρατάω εγώ. Εγώ πήγα ως Υπουργός, ο ίδιος –δεν τους περίμενα στο γραφείο μου- στην Κ.Ε.Δ.Κ.Ε. και στην Ε.Ν.Α.Ε.. Το πρώτο πράγμα που μου είπαν ο κ. Κουκουλόπουλος, η κ. Γεννηματά και όλοι όσοι ήταν εκεί ήταν: «Είναι οικτρή η κατάσταση, βρισκόμαστε υπό οικονομική κατάρρευση». Ο μεν κ. Κουκουλόπουλος μου είπε ότι τα χρέη είχαν φτάσει σε σημεία που πλέον δεν ήταν δυνατόν να πάνε παραπέρα, η δε κ. Γεννηματά περίμενε ακόμα τον πόρο που της είχε τάξει ο κ. Σημίτης τον Ιούλιο του 2003 έξω από το Μέγαρο Μαξίμου και που δεν τον είχε δει ποτέ. Διότι δεν είχε πόρους η Νομαρχιακή Αυτοδιοίκηση. 
      Αμέσως, ο πρώτος νόμος που ψηφίσαμε, ο 3242, ήταν «σεισάχθεια», ό,τι μπορούσαμε κάναμε. Άκουγα μάλιστα κριτική από τον προκάτοχο του κ. Νάκου, τον Υφυπουργό κ. Λάμπρο Παπαδήμα εδώ που έλεγε: «Τι ρυθμίσεις είναι αυτές που κάνετε για τα χρέη τους; Εκείνους που χρεώθηκαν πάτε και διευκολύνετε εις βάρος των δημάρχων που είχαν τις δυνατότητες να είναι εντάξει;» Δηλαδή τους δημάρχους που χρηματοδοτούσαν τόσα χρόνια από την πίσω πόρτα, γι’ αυτούς εντάξει. Τους άλλους που είχαν χρεωθεί, γιατί δεν τους είχαν δώσει τίποτα, να τους αφήσουμε στην άκρη! Αυτή ήταν η νοοτροπία της Αντιπολίτευσης, όταν ψηφίζαμε τον πρώτο νόμο με τη «σεισάχθεια». Και όλες οι διατάξεις των υπόλοιπων νόμων περιείχαν μέσα ρυθμίσεις σχετικά με τα θέματα αυτά. Αλλά δεν ήταν μόνο αυτό. 
      Μου λέτε για τα οικονομικά της Τοπικής Αυτοδιοίκησης. Ποια οικονομικά; Φέραμε εδώ τον «ΘΗΣΕΑ». Ο «ΘΗΣΕΑΣ» -το λέω και το ξαναλέω- για πέντε χρόνια δίνει 3.500.000.000 ευρώ συν τις συμπράξεις. Το ΠΑ.ΣΟ.Κ. ψήφισε το «Ε.Π.Τ.Α.», το ειδικό πρόγραμμα Τοπικής Αυτοδιοίκησης, το 1998. Προέβλεπε για επτά χρόνια 1.700.000.000 ευρώ, εκ των οποίων τα 250.000.000 αποδεδειγμένα δεν δόθηκαν. Και ερωτώ: Όταν για επτά χρόνια έχουμε 1.500.000.000 ευρώ και για πέντε χρόνια 3.500.000.000 ευρώ, ποιος είναι εκείνος που έδωσε πόρους στον πρώτο βαθμό της Τοπικής Αυτοδιοίκησης;
      Έρχομαι στη Νομαρχιακή Αυτοδιοίκηση. Την έφτιαξε, λέει, το ΠΑ.ΣΟ.Κ.. Βεβαίως. Όμως, πού την άφησε; Ξέρετε, ναι ή όχι, κύριοι συνάδελφοι; Εδώ είναι ο προϋπολογισμός του 2004, ο προϋπολογισμός της κυβέρνησης Σημίτη, αυτόν που φέρατε ως προμετωπίδα για να πάρετε την εμπιστοσύνη του ελληνικού λαού. Περιείχε 500.000.000 ευρώ για την Τοπική Αυτοδιοίκηση δεύτερου βαθμού, για τη Νομαρχιακή Αυτοδιοίκηση. Από αυτά –κρατηθείτε, κύριοι συνάδελφοι- τα 390.000.000 ευρώ ήταν τα προνοιακά! Οι καθαροί πόροι ήταν μόλις 110.000.000 ευρώ! Ερχόμαστε εμείς και σε ενάμισι χρόνο αφαιρούμε τα προνοιακά, που ήταν το άγος της Νομαρχιακής Αυτοδιοίκησης, και πάμε από το 2004 στο 2005 τα 110.000.000 ευρώ καθαρούς πόρους στα 218.000.000 ευρώ. Και το 2006 θα έχουμε 330.000.000 και πλέον ευρώ. Δηλαδή τρεις φορές παραπάνω από το 2004. Αυτό έγινε με το ν.3345/2005. 
      Με αυτού του είδους τη νοοτροπία μας κάνετε κριτική για τα οικονομικά της Τοπικής Αυτοδιοίκησης; Βρείτε άλλο πεδίο. Δεν είμαστε τέλειοι. Ακόμα και στην Τοπική Αυτοδιοίκηση μπορεί να κάνουμε λάθη, αλλά αξιοποιείστε τουλάχιστον την εμπειρία που έχετε -αν την έχετε- για να μας κάνετε σοβαρή κριτική, για να γίνουμε και εμείς καλύτεροι γιατί το θέλουμε. Αν, όμως, μας κάνετε τέτοιου είδους κριτική, σαν και αυτή που ακούσαμε σήμερα, όχι μόνο πρέπει να είμαστε ικανοποιημένοι, αλλά περήφανοι για το έργο αυτής της Κυβέρνησης!
      Έρχομαι στο θέμα της διαφάνειας. Άκουσα το εξής: Γιατί, λέει, ο «ΘΗΣΕΑΣ» δεν έχει τις οριζόντιες δράσεις στην ιστοσελίδα του Υπουργείου Εσωτερικών, Δημόσιας Διοίκησης και Αποκέντρωσης; Τι μου λέτε; Πρώτα-πρώτα, θα μπουν και οι οριζόντιες δράσεις. Όμως, όλα τα υπόλοιπα, δηλαδή το 80% του «ΘΗΣΕΑ», είναι στην ιστοσελίδα του Υπουργείου Εσωτερικών, Δημόσιας Διοίκησης και Αποκέντρωσης και μπορεί να δει κανείς τι πήρε, πόσα πήρε, γιατί τα πήρε. Το «Ε.Π.Τ.Α.», κύριοι συνάδελφοι -εσείς που κόπτεστε για τη διαφάνεια- που το εφαρμόσατε τα επτά τελευταία χρόνια μετά το 1998 και έως το 2004, υπήρχε στην ιστοσελίδα του Υπουργείου; Το είχατε βάλει πουθενά; Είχατε κάποιο στοιχείο, στο οποίο να ξέρουμε τι δίνατε και πώς τα δίνατε; Μήπως θυμάστε τι γινόταν στα Χανιά και στην Αιτωλοακαρνανία; Μήπως θυμάστε ερωτήσεις Βουλευτών εδώ, που δεν μας δίνατε ούτε στοιχεία; Ήμουν Κοινοβουλευτικός Εκπρόσωπος και ξέρω ότι όχι μόνο ιστοσελίδα δεν υπήρχε, αλλά ούτε στοιχεία δεν δίνατε στους Βουλευτές. Και κάνετε κριτική, όταν το 80% του «ΘΗΣΕΑ» είναι στην ιστοσελίδα, γιατί δεν είναι το 20%; Μα, είναι κριτική αυτή; 
      Ένα άλλο σημαντικό στοιχείο είναι τα παρακρατηθέντα. Είπαμε –λέει- ότι θα τα επιστρέψουμε και για ποιο λόγο δεν τα επιστρέφουμε. Βεβαίως και θα τα επιστρέψουμε. Έχουμε ήδη ξεκινήσει και το ξέρετε. Το 2004 ήταν 135.000.000 ευρώ, το 2005 άλλα 135.000.000 ευρώ και θα συνεχίσουμε. Ο κ. Αλογοσκούφης αρχίζει τη συζήτηση για την οριστική επιστροφή και το χρονικό ορίζοντα. Όμως, ρωτώ τώρα: Είναι σοβαρά αυτά τα πράγματα από το ΠΑ.ΣΟ.Κ., όταν παρακρατούσε επί επτά χρόνια 1.411.000.000 ευρώ, να ζητά λογαριασμό από την Κυβέρνηση Καραμανλή, η οποία δίνει από την πρώτη μέρα όλους τους πόρους, γιατί δεν άρχισε –λέει- να επιστρέφει τους πόρους ακόμη; Μα, σοβαρά τα λέτε αυτά; Είναι κριτική αυτή; 
      Έρχομαι και σε κάτι άλλο, το οποίο με εντυπωσίασε ιδιαιτέρως. Δεν έχετε, λέει, μητροπολιτικούς δήμους. Καλά, κύριοι συνάδελφοι του ΠΑ.ΣΟ.Κ., σας ρωτώ: Ο κώδικας Σκανδαλίδη μίλαγε για μητροπολιτικούς δήμους; Τους είχατε μέσα και δεν το ξέρω; Εγώ συνεννοήθηκα με την Κ.Ε.Δ.Κ.Ε. και η ίδια η Κ.Ε.Δ.Κ.Ε. μου είπε: «Βεβαίως, συμφωνούμε και είναι θέση της Κυβέρνησης Καραμανλή». Εμείς φτιάξαμε την επιτροπή που επεξεργάζεται το σχέδιο νόμου, αλλά η ίδια η Κ.Ε.Δ.Κ.Ε. μου λέει: «Μην το βάλεις μέσα και θα το κάνουμε μετά τις εκλογές». Ψηφίζω τον Κώδικα, λειτουργεί η επιτροπή, θα κάνουμε τους μητροπολιτικούς δήμους και μας κάνετε κριτική, γιατί τους έχουμε μέσα στον Κώδικα. Μας κάνετε κριτική εσείς που μας αφήσατε έναν κώδικα που δεν έχει ούτε μια λέξη. Είναι κριτική αυτή; Σοβαρά το λέτε; 
      Άκουσα τον κ. Τσοχατζόπουλο πριν από λίγο να μου λέει για δημοψηφίσματα. Καλά κάνατε –λέει- κάτι βάλατε εκεί πέρα, αλλά ελάτε τώρα να κουβεντιάσουμε και για τα δημοψηφίσματα που πρότεινε ο Αρχηγός μας στην Αναθεώρηση. Ερώτημα διπλό: Εμείς κάτι κάναμε με τα τοπικά δημοψηφίσματα, στον κώδικα Σκανδαλίδη ή στο σχέδιο-κώδικα πού ήταν τα τοπικά δημοψηφίσματα; Γιατί δεν τα βάλατε εσείς, οι υπερασπιστές της άμεσης δημοκρατίας, εσείς με το όραμα της δημοκρατίας; Δεν τολμήσατε να βάλετε ούτε μια λεξούλα. Εμείς τα βάλαμε, όμως, εσείς αρνείστε να ψηφίσετε και μιλάτε μετά, στη συνέχεια, για τα θέματα, τα οποία σχετίζονται με την άμεση δημοκρατία σε επίπεδο Συντάγματος. 
      Εγώ σας ρωτώ, κύριοι συνάδελφοι του ΠΑ.ΣΟ.Κ.: Είχατε την Πλειοψηφία και την πρωτοβουλία Αναθεώρησης του Συντάγματος του 1999, ναι ή όχι; Γιατί δεν το είπατε τότε; Τώρα που είστε στην Αντιπολίτευση το θυμηθήκατε; Τώρα ανεξόδως το λέτε, γιατί βεβαίως ξέρετε ότι δεν έχετε την Πλειοψηφία, για να το επιβάλλετε. Δηλαδή, το ξεχάσατε το 1999 «όλως τυχαίως» και θυμάστε τώρα την άμεση δημοκρατία και την κατοχύρωσή της; Γι’ αυτό, όμως, θα έρθουμε να κουβεντιάσουμε για το τι λέγατε από το 1999 μέχρι το 2001 στην Αναθεώρηση και τι μας λέτε τώρα. Και βεβαίως, δεν έπεται ότι, επειδή ο Αρχηγός σας ήταν τότε Υπουργός των Εξωτερικών και σήμερα είναι Πρόεδρος του ΠΑ.ΣΟ.Κ., δεν έχει ευθύνη για όλα εκείνα που προτείνατε στη συνταγματική Αναθεώρηση τότε και γι’ αυτά που τώρα προτείνετε.
      Αυτά θα πούμε τότε. Αλλά εγώ σας ξαναλέω, δεν είμαι ικανοποιημένος ούτε από αυτό που φέρνουμε. Ανθρώπινο δημιούργημα είναι. Είναι όμως πολύ καλύτερο αυτό που μας αφήσατε. Από τη μια πλευρά αρνείστε να το ψηφίσετε και από την άλλη θυμάστε αυτήν τη στιγμή ό,τι δεν θυμηθήκατε μέχρι το 2004!  Ποιόν νομίζετε ότι μπορείτε να πείσετε έτσι; 
      Έρχομαι -γιατί θα ξαναπούμε διάφορα πράγματα και ήμουν υποχρεωμένος να δώσω αυτές τις απαντήσεις- στα επί μέρους θέματα, τα οποία τα βλέπετε στον Κώδικα. Το είπε ο εισηγητής μας, θα τα πούνε και οι συνάδελφοι, σας τα λέω και εγώ. Κύριε Πρόεδρε, θα χρειαστώ τρία τέσσερα λεπτά -θα τα πω και στη δευτερολογία- άλλωστε δώσατε άνεση σε πολλούς συναδέλφους και ορθώς. Χώρος συζήτησης είναι εδώ και ελευθερίας λόγου. 
      Αρμοδιότητες. Έγινε ποτέ πληρέστερη καταγραφή αρμοδιοτήτων σε Κώδικα, από αυτή που έχουμε εδώ; Βεβαίως δεν είναι αποκλειστική και δεν μπορεί να είναι αποκλειστική. Οι συνάδελφοι νομικοί γνωρίζουν ότι δεν νοείται αποκλειστική απαρίθμηση των αρμοδιοτήτων. Γιατί το τεκμήριο αρμοδιότητας, που προκύπτει από την «τοπική υπόθεση», όπως έχει πει η νομολογία του Συμβουλίου της Επικρατείας, μας επιτρέπει να καταγράψουμε τις αρμοδιότητες που γνωρίζουμε, αλλά όχι και εκείνες που υποθετικά μπορούν να προκύψουν εξαιτίας του ότι η έννοια της τοπικής υπόθεσης είναι κατ’ εξοχήν εξελισσόμενη έννοια. Μία υπόθεση εθνική, μπορεί να είναι τοπική αύριο. Αλλά είναι η πληρέστερη απαρίθμηση που έγινε ποτέ. Η πληρέστερη. Και γι' αυτό άκουσα ακόμα κριτική από συναδέλφους του ΠΑ.ΣΟ.Κ. εδώ. Ένας μάλιστα συνάδελφος μου είπε: «Μα, κανονιστική αρμοδιότητα δίνετε;». Αντί να πει ένα μπράβο σ’ αυτήν την Κυβέρνηση που τη δίνει, έρχεται το ΠΑ.ΣΟ.Κ. και είναι συντηρητικότερο των προηγούμενων ημερών του. 
      Το ερώτημα είναι επίσης γιατί βάλαμε αυτές τις αρμοδιότητες, οι οποίες διακρίνονται σε επτά άξονες, ανάπτυξη, περιβάλλον, ποιότητα ζωής, κοινωνική προστασία, παιδεία, πολιτισμός και πολιτική προστασία που δεν υπήρχε ποτέ προηγουμένως. Γιατί τις βάλαμε τόσο χαρακτηριστικά; Διότι έχουμε προληπτικό έλεγχο, κυρίες και κύριοι συνάδελφοι, που τον βάλαμε εμείς. Εσείς τον είχατε θεσμοθετήσει, αλλά δεν είχατε τολμήσει να τον ξεκινήσετε. Τον ξεκινήσαμε από 1ης Ιουλίου 2005. Και επειδή πρέπει να ξέρει και το Ελεγκτικό Συνέδριο και οι Οργανισμοί Τοπικής Αυτοδιοίκησης ποιες είναι οι αρμοδιότητες για να μην υπάρχουν τριβές, γι' αυτό υπάρχει αυτού του είδους η πάρα πολύ αναλυτική απαρίθμηση. 
      Τοπική, άμεση δημοκρατία. Ο θεσμός του τοπικού δημοψηφίσματος. Η δυνατότητα του πολίτη να κάνει αναφορές και ερωτήσεις στο δημοτικό συμβούλιο. Πού τα είχατε σκεφθεί αυτά; Τέτοιου είδους δημοκρατικούς θεσμούς τους είχατε δει ποτέ;
      Τρίτο θέμα. Η εσωτερική δημοκρατία των Οργανισμών Τοπικής Αυτοδιοίκησης, τα δικαιώματα της μειοψηφίας, για να το πω έτσι, η δυνατότητα της πλειοψηφίας να έχει τουλάχιστον τον έναν Αντιπρόεδρο, διευρυμένη εκπροσώπηση στη Δημαρχιακή Επιτροπή, δικαιώματα ελέγχου απέναντι στην πλειοψηφία. Πού υπήρχαν αυτά στον Κώδικα ο οποίος υπήρχε προηγουμένως; Δεν είναι λίγα, γιατί θα τα δούμε, σας είπα και πάλι, κάπως λεπτομερέστερα στην συνέχεια. Εκούσιες συνενώσεις. Τις προβλέπατε και εσείς, αλλά εμείς τις προβλέπουμε σοβαρά. Εδώ υπάρχει ειδικό ταμείο που δημιουργείται και ειδικό πρόγραμμα για την κάθε μια από αυτές. Εκούσιες συνενώσεις, λοιπόν, οι οποίες γίνονται όμως με πραγματικά κίνητρα. 
      Παραδείγματος χάριν, από εκεί και πέρα έχουμε το θέμα της κοινωνικής πολιτικής, δυνατότητα των Οργανισμών Τοπικής Αυτοδιοίκησης να μειώνουν μέχρι και 50% ή στο σύνολο, φόρους και τέλη για ευπαθείς ομάδες, ανάπηρους πολύτεκνους, άπορους, δυνατότητα επιδομάτων προς αυτούς, δυνατότητα ιδιαιτέρων πολιτικών σε ό,τι αφορά  τους μετανάστες και τους πρόσφυγες. Αυτά γιατί δεν τα είχατε σκεφθεί όταν ήσασταν Κυβέρνηση; Τώρα ακούω να βάζετε και στο Σύνταγμα τα θέματα μεταναστευτικής πολιτικής! Λες και θέλει το Σύνταγμα Αναθεώρηση για να βάλετε πράγματα που δεν βάλατε. Ξέρετε γιατί το κάνετε αυτό; Και άκουγα τον κύριο Παπανδρέου να το λέει. Επειδή θέλει να βρει δικαιολογία γιατί δεν τα έκανε το ΠΑ.ΣΟ.Κ.! Μα, αυτό που έλεγε παραδείγματος χάριν για τους επί μακρόν διαμένοντες, το διάταγμα πήγε στο Συμβούλιο της Επικρατείας σήμερα, για επεξεργασία. Πέρασε από το Γενικό Λογιστήριο. Το ΠΑ.ΣΟ.Κ. γιατί δεν τα έκανε τόσα χρόνια;
      Σε ό,τι αφορά  τα θέματα της πολιτιστικής ανάπτυξης, δεν χρειάζεται να πω τίποτα. Είναι αποτυπωμένες όλες εκείνες οι διατάξεις που επιτρέπουν σήμερα μια πραγματική πολιτιστική πορεία των Οργανισμών Τοπικής Αυτοδιοίκησης. 
      Διαδημοτική συνεργασία, συμπράξεις. Εγώ ρωτώ πολύ απλά: Ποιο ήταν το καθεστώς συμπράξεων που είχαν οι Οργανισμοί Τοπικής Αυτοδιοίκησης μέχρι το 2004; Ναι ή όχι ο 3389 είναι στη διάθεσή τους σήμερα; Το ερώτημα είναι: Έχει καμία σχέση η έννοια των συμπράξεων που υπήρχε μέχρι τον 3389, μ' αυτό που γίνεται τώρα;
      Έρχομαι στη συνέχεια στα θέματα των δημοτικών επιχειρήσεων. Στην δευτερολογία μου θα μείνω περισσότερο. Εγώ ένα σας λέω μόνο και βεβαίως τα στοιχεία τα δικά μου μας τα έδωσε ο κύριος Κουκουλόπουλος μέσα στην Επιτροπή. Ακούστε ποιο κατάντημα είχατε αφήσει ως ΠΑ.ΣΟ.Κ.. Η πλειοψηφία των δημοτικών και κοινοτικών επιχειρήσεων είναι ζημιογόνες αφού το 2004 οι ζημιογόνες αντιπροσώπευαν το 59% του συνόλου και το 2001 το 52,02%.
    Σημειώνεται δε ότι το 2004 λειτούργησαν χίλιες οκτακόσιες δημοτικές και κοινοτικές επιχειρήσεις από τις οποίες οι τετρακόσιες τρεις, δηλαδή ποσοστό 22%, ήταν αδρανείς. Εξαιρετικά σημαντική είναι η διαπίστωση ότι η αρχή του τέλους για τις δημοτικές επιχειρήσεις σημειώνεται κατά τα έτη 1997-2004 οπότε παρατηρείται και αλόγιστη αύξηση του προσωπικού τους με αύξηση ποσοστού 127,5%.» Αυτά ήταν που αφήσατε, κατά τον κ. Κουκουλόπουλο μάλιστα. 
    Κάνουμε μια πλήρη μεταρρύθμιση. Θεσμοθετούνται δυο ειδών δημοτικές επιχειρήσεις: οι αμιγείς, που δεν έχουν εταιρική μορφή γιατί δεν έχουν κερδοσκοπικό χαρακτήρα και έχουν και όλα τα προνόμια όπως φοροαπαλλαγές κ.λπ. Και αυτές που έχουν εταιρική μορφή που είναι τριών ειδών: Εκείνες που έχουν μικτό κεφάλαιο με πλειοψηφικό το πακέτο των Οργανισμών Τοπικής Αυτοδιοίκησης και που έχουν γενική αρμοδιότητα. Οι δεύτερες που είναι αμιγώς κοινοτικές, με την έννοια ότι είναι αμιγές το κεφάλαιο αλλά πολυμετοχικό -για να το πω έτσι- όπου έχουν αναπτυξιακή αρμοδιότητα. Και εκείνες οι οποίες έχουν μόνο μια μετοχή –μονομετοχικές- που πρέπει να ανήκουν σε έναν Οργανισμό Τοπικής Αυτοδιοίκησης μόνο και που τις χρησιμοποιούν για την περιουσία τους και τους κοινόχρηστους χώρους αξιοποιώντας και τη διαδικασία του ν. 3389 για τα Σ.Δ.Ι.Τ.. 
    Πάλι θα ρωτήσω: Αυτό δεν σας λέει τίποτα σαν ΠΑ.ΣΟ.Κ.; Θυμάστε μήπως είχατε προτείνει τίποτα καλύτερο όλα αυτά τα χρόνια σε ό,τι αφορά τις δημοτικές επιχειρήσεις; 
    (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Επιχειρησιακά προγράμματα καθιερώνονται -τετραετή τουλάχιστον- για τους δήμους που έχουν τέτοιες δυνατότητες. Ο προληπτικός έλεγχος, που είπα και που είναι βασικό στοιχείο της διαφάνειας. Ο έλεγχος νομιμότητας που περιορίζεται σε έλεγχο νομιμότητας και μάλιστα κατασταλτικό. 
    Ρώτησαν γιατί είναι αυτή η διαδικασία. Μα τη διαδικασία την έκανα για μεγαλύτερη ευελιξία των Οργανισμών Τοπικής Αυτοδιοίκησης και ρωτήστε την Κ.Ε.Δ.Κ.Ε. που τα ξέρει και κάποιον αυτοδιοικητικό. Γιατί εκείνοι ζήτησαν να προχωρήσουμε σε αυτήν τη μορφή ελέγχου διότι πλέον έχουμε προληπτικό έλεγχο από το Ελεγκτικό Συνέδριο. Άρα δεν χρειάζονται πολλά από εκείνα που υπήρχαν προηγουμένως, για να μη βαρύνουμε τη διαδικασία της δραστηριότητάς τους. 
    Και σε ό,τι αφορά την διεθνή συνεργασία, που ήταν ανύπαρκτη, δημιουργούμε τα δίκτυα πόλεων κατ’ αναλογία των όσων έχουμε δημιουργήσει ήδη για τις νομαρχίες με τα δίκτυα των νομαρχιών. Υπήρχε το δίκτυο, το είχαν φτιάξει και  δικοί σας νομάρχες και δεν είχατε καταφέρει ούτε να το θεσμοθετήσετε! Ήταν πρωτοβουλία και νομαρχών δικών σας αλλά και άλλων νομαρχών ιδίως στη βόρεια Ελλάδα αλλά δεν είχατε κάνει κανένα νομοθετικό πλαίσιο. Εμείς το κάναμε με τον ν. 3242/2004 και το επεκτείνουμε και στους Οργανισμούς Τοπικής Αυτοδιοίκησης Α΄ Βαθμού. 
    Τέλος έχουμε τις φορολογικές απαλλαγές, οι οποίες πλέον δίνουν τη δυνατότητα όταν η Τοπική Αυτοδιοίκηση λειτουργεί εκτός επιχειρηματικής δραστηριότητας να μην έχει φορολογικά βάρη, ούτε Φ.Π.Α., ούτε άλλα. Για να μην έχουμε αυτά τα προβλήματα που προέκυψαν στο παρελθόν με το να τα δίνει, να τα επιστρέφει κ.λπ.. 
    Σας είπα στην δευτερολογία θα μείνω σε περισσότερα απ’ αυτά τα πράγματα, αλλά ανέφερα δεκατρείς περιπτώσεις έτσι, χαρακτηριστικά, για να δείτε τι διαφέρει ο Κώδικας που αφήσατε από το σημερινό. Περιέχει, επαναλαμβάνω, ο Κώδικας όλα τα προηγούμενα συν αυτά που σας τόνισα προηγουμένως, που  είναι η μέρα με την νύχτα. Πώς μπορείτε να κάνετε κριτική σε αυτού του είδους τη διαδικασία και σε αυτού του είδους το πόνημα; 
    Ξέρω ότι άλλοι υπουργοί και άλλες κυβερνήσεις θα έρθουν να το βελτιώσουν για να πάμε μπροστά. Είναι πάντως ένα σημαντικό σκαλοπάτι για να ανεβούμε σ’ αυτή την κορυφή της Τοπικής Αυτοδιοίκησης που κάποτε πρέπει να της αποδώσουμε όσα πραγματικά της ανήκουν. 
    Και κάτι άλλο. Έχω την εντύπωση ότι τα οράματά μας στην πολιτική πρέπει να είναι ανάλογα των πράξεών μας. 
    Με απλές λέξεις θα μου επιτρέψετε να τελειώσω με τη γνωστή φράση  του Μπουρζέ που ταιριάζει πολύ στους πολιτικούς. Έλεγε ότι «πρέπει να μάθουμε να ζούμε όπως σκεφτόμαστε. Αλλιώς θα μάθουμε να σκεφτόμαστε όπως ζούμε». 
    Η Αξιωματική Αντιπολίτευση έχει διαπράξει αυτό το λάθος το οποίο την οδήγησε στην Αντιπολίτευση. Αλλά δεν της επιτρέπει και σήμερα να ασκήσει το ρόλο αυτό που είναι κρίσιμος και για τις Κυβερνήσεις όπως θα έπρεπε και όπως απαιτούν οι καιροί. 
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
    Το λόγο έχει ο κ. Σκυλλάκος, Κοινοβουλευτικός Εκπρόσωπος του Κομμουνιστικού Κόμματος Ελλάδας.
    ΑΝΤΩΝΗΟΣ ΣΚΥΛΛΑΚΟΣ: Εμείς απορρίπτουμε τον Κώδικα που αφορά στην Τοπική Αυτοδιοίκηση. Απ’ ό,τι φάνηκε καταψηφίζουν την πρόταση της Νέας Δημοκρατίας και το ΠΑ.ΣΟ.Κ. και ο Συνασπισμός. 
    Και εδώ υπάρχει ένα ερώτημα. Πώς τα δυο αυτά κόμματα με τους εκπροσώπους τους στην Κ.Ε.Δ.Κ.Ε. έχουν συμφωνήσει -έχουν κάνει και ανακοινώσεις, έχουν αρθρογραφήσει κιόλας, του Συνασπισμού κυρίως στελέχη- και από την άλλη μεριά σήμερα καταψηφίζουν αυτόν τον Κώδικα; 
      Η δική μας άποψη είναι ότι ο Κώδικας αυτός προσαρμόζει την Τοπική Αυτοδιοίκηση ακόμα περισσότερο στους νόμους της αγοράς και εκσυγχρονίζεται ακόμα περισσότερο σαν ένας μηχανισμός εφαρμογής μιας πολιτικής με την οποία εμείς διαφωνούμε και την ονοματίζουμε αντιλαϊκή πολιτική. 
      Είδα την αγωνιώδη προσπάθεια από την πλευρά του ΠΑ.ΣΟ.Κ. να φανεί ότι διαχωρίζει τη θέση του από τη Νέα Δημοκρατία. Η δική μας άποψη είναι ότι ταυτίζονται και στα ζητήματα της Τοπικής Αυτοδιοίκησης. 
      Άκουσα ότι χρειάζεται αποκέντρωση αρμοδιοτήτων και μάλιστα υπάρχει και  μια πρόταση της Κ.Ε.Δ.Κ.Ε. για  συνταγματική αναθεώρηση προκειμένου να θεωρηθεί η Τοπική Αυτοδιοίκηση ως φορέας αφενός της δημοκρατίας, αλλά και ως ιδιότυπη δημόσια διοίκηση, για να μπορέσει να αποσπάσει και αρμοδιότητες του σκληρού πυρήνα της δημόσιας διοίκησης και να παίξει το ρόλο της δημόσιας διοίκησης, εν μέρει. Είναι όμως επικίνδυνα αυτά τα πράγματα. Παραδείγματος χάριν το ζήτημα της αστυνόμευσης ή το ζήτημα του στρατού κ.λπ. δεν μπορεί να είναι  αρμοδιότητα της Τοπικής Αυτοδιοίκησης. Και αυτά που λέγονται ότι οι αρμοδιότητες για την παιδεία, υγεία και  πρόνοια μπορούν να κατατμηθούν και να μείνει ένα κομμάτι στο κράτος και ένα στην Τοπική Αυτοδιοίκηση, κατά την άποψή μας είναι απαράδεκτα. 
      Θα έχουν  μια ενιαία κατεύθυνση στην παιδεία. Δεν θα κάνει ο δήμαρχος ό,τι θέλει. Θα έχουν ενιαία κατεύθυνση στην υγεία κ.λπ. Δεν μπορούμε να παίζουμε τις κουμπάρες, ούτε με την υγεία, ούτε με την παιδεία. 
      Τέτοιες παρατηρήσεις για μεγαλύτερη αποκέντρωση, για μεγαλύτερες αρμοδιότητες κ.λπ είναι ζητήματα τα οποία είναι υπό συζήτηση. Αυτά αποτελούν –όπως και άλλα- λόγο για να καταψηφίσει το ΠΑ.ΣΟ.Κ., την πρόταση με την οποία έχει συμφωνήσει στην Κ.Ε.Δ.Κ.Ε.; Και πράγματι το σύνολο σχεδόν όσων είχε ετοιμάσει ο κ. Σκανδαλίδης τα έχει συμπεριλάβει η σημερινή Κυβέρνηση. 
      Γίνεται μια προσπάθεια στο Κοινοβούλιο να εμφανιστούν διαχωριστικές γραμμές που δεν υπάρχουν. 
      Εμείς επί της ουσίας το καταψηφίζουμε και εξήγησα για ποιους λόγους. Αλλά επίσης και γιατί από την παλιά νομοθεσία που κωδικοποιείται, αλλά και από τις καινοτομίες που κάνει, προωθείται η κεντρική κατεύθυνση να κερδίσει το ιδιωτικό κεφάλαιο με τις συμπράξεις, με τις ιδιωτικοποιήσεις, να πληρώνει ο κόσμος και όχι ο κρατικός προϋπολογισμός με την ανταποδοτικότητα, με την εμπορευματοποίηση, με την δράση των δημοτικών επιχειρήσεων,  να πληρώνει ο κόσμος με τη δυνατότητα να βάζει φόρους και η Τοπική Αυτοδιοίκηση. Και επειδή παρακολουθώ και τις προτάσεις της συνταγματικής αναθεώρησης και του ΠΑ.ΣΟ.Κ. και της Νέας Δημοκρατίας και προς αυτή την  κατεύθυνση κινείται και ο Συνασπισμός με μια παραλλαγή, βάζει μια ασφαλιστική δικλείδα, η οποία όμως θα μείνει στην πράξη στην άκρη. Και η Κ.Ε.Δ.Κ.Ε. το προτείνει αυτό ομόφωνα ώστε να έχει τη δυνατότητα να βάζει νέους φόρους. Και εμείς ρωτάμε γιατί να έχει τη δυνατότητα νέων φόρων και να μη δίνεται μεγαλύτερο κομμάτι από τον κρατικό προϋπολογισμό; Αν δεν φτάνουν τα χρήματα να πάμε στο 5,5% και παραπέρα στο 8% του προϋπολογισμού να δίνεται στην Τοπική Αυτοδιοίκηση. Για ποιο λόγο να βάζουμε νέους φόρους; Αυτό είναι εκ του πονηρού. Διότι θα βάζει φόρους και  η εκάστοτε κυβέρνηση, θα βάζει φόρους και ο δήμαρχος και μετά ο Νομάρχης και ο Περιφερειάρχης. Αυτή είναι η λογική.
       Πάμε, λοιπόν, σε τέτοιες κατευθύνσεις και γι’ αυτό είμαστε αντίθετοι. 
      Για να πειθαναγκάζονται οι δημοτικοί άρχοντες, τα δημοτικά συμβούλια, οι δήμαρχοι, οι κοινοτάρχες στην εφαρμογή αυτού του αντιλαϊκού πλαισίου που εξήγησα, υπάρχει ασφυκτικός έλεγχος που γίνεται ακόμη ασφυκτικότερος από τις προτάσεις της Κυβέρνησης της Νέας Δημοκρατίας. Συγκεκριμένα, αναφέρω ότι τα επιχειρησιακά προγράμματα υποβάλλονται στις περιφέρειες υποχρεωτικά. Χρειάζεται προεδρικό διάταγμα του Υπουργού για τον τρόπο κατάρτισης, παρακολούθησης και αξιολόγησης των επιχειρησιακών προγραμμάτων και καθορίζονται και τα όργανα. Δηλαδή, ο Υπουργός καθορίζει σχεδόν τα πάντα. Στον Περιφερειάρχη πηγαίνουν τα επιχειρησιακά προγράμματα.
       Ό,τι αποφασίζουν τα δημοτικά συμβούλια και οι δήμαρχοι να είναι σύμφωνα με την ελληνική και με την ευρωπαϊκή νομοθεσία. Και μάλιστα, αυτό είναι πιο έντονο στις διεθνείς σχέσεις των δήμων και των κοινοτήτων. Γενικά θα υπάρχει και μία επιτροπή από το Υπουργείο που θα ελέγχει τη συμβατότητα με την ευρωπαϊκή νομοθεσία και με την εθνική νομοθεσία. Αυτό είναι ο «στενός κορσές» που λέμε, ότι «κύριοι, είστε υποχρεωμένοι να εφαρμόζετε αυτά». 
      Και παραπέρα, εάν κατά τη γνώμη του Περιφερειάρχη το δημόσιο συμφέρον κινδυνεύει και δεν παίρνει απόφαση ο δήμος, θα πάρει την αρμοδιότητα να τη δώσει στη νομαρχία. Και εάν και η νομαρχία καθυστερεί, θα την αναλάβει ο ίδιος ο Περιφερειάρχης την εφαρμογή της πολιτικής που αρνείται να εφαρμόσει ο δήμος.
       Μπαίνει μια διάταξη περί αξιολόγησης της οικονομικής διαχείρισης. Είχε φέρει ανάλογη διάταξη η Βάσω Παπανδρέου και είχε προσθέσει ότι θα τιμωρείται ο δήμος που δεν κάνει τη διαχείριση που θέλει το Υπουργείο Εσωτερικών. Κάτω από την κατακραυγή το δεύτερο σκέλος αφαιρέθηκε. Τώρα, επανέρχεται το πρώτο σκέλος, δηλαδή η αξιολόγηση οικονομικής διαχείρισης, και είμαστε σίγουροι ότι το δεύτερο βήμα θα είναι να υπάρχουν και συνέπειες, αν η αξιολόγηση δεν είναι καλή σε σχέση με την οικονομική διαχείριση. 
      Ο Περιφερειάρχης θα ελέγχει τον προϋπολογισμό, έσοδα-έξοδα και θα μπορεί να παρεμβαίνει, εάν δεν συμμορφώνεται ο δήμαρχος εντός τριάντα ημερών. «Δεν συνεμορφώθην προς τας υποδείξεις», λέει το τραγούδι. Εκεί φτάσαμε. Τέτοιον Περιφερειάρχη θα έχουμε. Δερβέναγα τον είπε μια από τις ομιλήτριες μας και έτσι είναι. Και δεν είναι ο περιφερειάρχης. Είναι η κυβερνητική εξουσία. 
      Αυτό είναι το πρώτο ζήτημα που θέλω να αναφέρω, ότι υπάρχει ασφυκτικός έλεγχος από την Κυβέρνηση και από τους εκπροσώπους της Κυβέρνησης, για να εφαρμόζουν τις πολιτικές που θέλουν τα κόμματα, τα οποία ανέφερα. 
      Το δεύτερο έχει σχέση με τη βοήθεια που δίνεται στο ιδιωτικό κεφάλαιο να κερδοσκοπήσει σε βάρος του λαού. Ψηφίστηκε από τη Νέα Δημοκρατία ο ν. 3384. Μπαίνει αυτή η αναφορά μέσα στον Κώδικα για τη σύμπραξη δήμων και ιδιωτών. Βεβαίως, κανένας ιδιώτης δεν θα πάει να συμπράξει, εάν δεν βγάλει κέρδη. Η πείρα έχει δείξει και από άλλες χώρες και στη χώρα μας, ότι όπου σύμπραξη, όπου και ιδιώτης, είναι περισσότερο το κόστος, η ποιότητα δεν είναι καλή, πληρώνει επιπλέον χρήματα ο κόσμος και ανατρέπονται πιο εύκολα οι εργασιακές σχέσεις. Είμαστε, λοιπόν, αντίθετοι σ’ αυτήν την κατεύθυνση. 
      Δεν άκουσα διαμαρτυρία από την πλευρά του ΠΑ.ΣΟ.Κ. για την πολιτική των συμπράξεων. Από το Συνασπισμό δεν είμαι σίγουρος. Όσο μπόρεσα να παρακολουθήσω και διάβασα τα Πρακτικά, ανέχεται τη σύμπραξη με τον ιδιωτικό τομέα.
       Εμείς λέμε καθαρά ότι οι δημοτικές επιχειρήσεις χρησιμοποιούνταν μέχρι σήμερα, για να πληρώνει ο κόσμος, για να υπάρχει η λογική της ανταποδοτικότητας, να μην παρέχονται δωρεάν οι υπηρεσίες που όφειλε η Τοπική Αυτοδιοίκηση να τις παρέχει δωρεάν στο κοινωνικό σύνολο. Εμείς δεν τις θέλαμε ποτέ τις δημοτικές επιχειρήσεις και γι’ αυτόν το λόγο και για το εργασιακό καθεστώς και για την πελατειακή τακτική που ακολουθήθηκε. Και τώρα λέμε όχι να πετάξουμε αυτόν τον κόσμο στο δρόμο, αλλά να καταργηθούν όλες οι δημοτικές επιχειρήσεις και όλος αυτός ο κόσμος να περάσει στην Τοπική Αυτοδιοίκηση. Και εάν θέλουμε, βρίσκει δουλειά στην Τοπική Αυτοδιοίκηση. Αυτή είναι η δική μας άποψη. 
        Εδώ γίνεται μια καινοτομία, μια επέκταση. Πέρα από τις δημοτικές επιχειρήσεις να έχουμε και διαφόρων μορφών ανώνυμες εταιρείες που σε ορισμένες τουλάχιστον απ’ αυτές κατ’ ευθείαν θα μπαίνει το κεφάλαιο και σε άλλες έμμεσα, θα τις χρησιμοποιεί εμμέσως. 
        Και μια και μιλάμε για το πώς θα αξιοποιεί τους δήμους και τις κοινότητες το κεφάλαιο, αναφέρομαι και σε άλλες δύο καινοτομίες που άκουσα ότι προστίθενται. Η μία είναι ότι θα μπορεί να κάνει οικοδομικές επιχειρήσεις η τοπική αυτοδιοίκηση και η άλλη ότι θα μπορεί να κάνει και δρομολόγια, να έχει καράβια, δηλαδή να μπει στην ακτοπλοΐα. 
        Χωρίς λεφτά ποιος δήμος μπορεί να αναλάβει τέτοια πράγματα; Άρα, θα κάνει σύμπραξη με ιδιώτες και θα είναι ο δούρειος ίππος με τη σφραγίδα και τον τίτλο της δημοτικής επιχειρήσεις ώστε οι ακτοπλόοι να περάσουν τα σχέδιά τους και οι επιχειρηματίες για να χτίζουν σπίτια και να τα πουλάνε στον κόσμο. Αυτή είναι η ουσία του ζητήματος. Ακόμη και καλές προθέσεις να υπάρχουν, στην πράξη αυτό θα συμβεί γιατί δεν έχει χρήματα η Τοπική Αυτοδιοίκηση.
        Έρχομαι στο τελευταίο ζήτημα που αφορά τη δημοκρατία. Γίνεται λόγος για τοπική δημοκρατία, για συμμετοχή στις τοπικές υποθέσεις, για τοπικά δημοψηφίσματα, για υποχρέωση ενημέρωσης. Αυτά ακούγονται πολύ δημοκρατικά. Όμως, το δημοκρατικό περιεχόμενο είναι πολύ λίγο σε σχέση με τους βαρύγδουπους τίτλους.
        Τοπικά δημοψηφίσματα. Θα μπει ποτέ ερώτημα αν θα επιβάλλει ο δήμαρχος καινούργιο φόρο ή θα αυξήσει τα τέλη; Ξέρουμε εκ των προτέρων το αποτέλεσμα αυτού του δημοψηφίσματος. Κανένας δήμαρχος δεν θα το κάνει και δεν επιτρέπεται και από το νόμο να γίνονται τέτοιου είδους δημοψηφίσματα που να αφορούν οικονομικά ζητήματα, δεν επιτρέπεται από τον Κώδικα. Πάμε σε ζητήματα αν θα διαλέξουν η πλατεία να γίνει εδώ ή αν θα βάλουμε γκαζόν ή αν θα βάλουμε δένδρα. Πάμε σε ζητήματα είτε δευτερεύουσας σημασίας είτε μέσα στη λογική της Τοπικής Αυτοδιοίκησης, όπως κατάντησε, να επιλέγουμε δηλαδή ανάμεσα στο ένα κακό και στο άλλο κακό. Άρα πολύ μικρή σημασία έχει το τοπικό δημοψήφισμα όταν είναι καθορισμένος ο άξονας της πολιτικής. 
        Το ίδιο συμβαίνει με τη συμμετοχή στις τοπικές υποθέσεις ή διαβουλεύσεις. Θα ακούνε αυτά που λέει ο κόσμος και θα προσπαθούν να πείσουν τον κόσμο ότι είναι τετελεσμένο «δεν μπορούμε να μην έχουμε συμβατότητα με τους νόμους του κράτους και με το τι λέει η Ευρωπαϊκή Ένωση» και θα είναι υποχρεωμένος στη διαβούλευση, όταν θα ακούει τη γνώμη των πολιτών, όταν θα κάνουν αναφορές στο δημοτικό συμβούλιο –γιατί εκεί μπαίνουν και οι αναφορές- να προσπαθεί να πείσει αυτόν τον κόσμο ότι δεν μπορεί να γίνει και αλλιώς. «Διαλέξτε μέσα στη δική μας πολιτική, την αντιλαϊκή», αυτή θα είναι η λογική των δημάρχων του ΠΑ.ΣΟ.Κ. και της Νέας Δημοκρατίας.
        Εμείς δεν είμαστε αντίθετοι με το να ενισχυθεί ο ρόλος της αντιπολίτευσης όπως γίνεται στην Ελληνική Βουλή όπου ο αντιπρόεδρος σε κάποιες επιτροπές μπορεί να είναι από την αντιπολίτευση ή να ενισχυθεί η σύνθεση της δημαρχιακής επιτροπής και από μέλη της αντιπολίτευσης. Όμως, δεν θα αλλάξει η κατάσταση. Για να αλλάξει στοιχειωδώς η κατάσταση χρειάζεται κατ’ αρχήν άλλο εκλογικό σύστημα. 
        Εμείς δεν απορρίπτουμε το 42% γιατί η Νέα Δημοκρατία θα βγει ωφελημένη απ’ αυτό το σύστημα, όπως λέει το ΠΑ.ΣΟ.Κ. Εμείς απορρίπτουμε κάθε καλπονοθευτικό σύστημα και αυτό το εκλογικό σύστημα του ΠΑ.ΣΟ.Κ., όπως απορρίπτουμε και το 42% το νέο εκλογικό σύστημα. Και λέμε καθαρά «απλή αναλογική με έμμεση εκλογή προέδρου». Μερικοί λένε «άμεση εκλογή προέδρου». Αυτό νοθεύει την απλή αναλογική, την υπονομεύει. Εν πάση περιπτώσει καλό είναι εκείνες οι δυνάμεις που είναι υπέρ της απλής αναλογικής να μην τα λένε αυτά μόνο στη Βουλή, αλλά να τα λένε και στην Κ.Ε.Δ.Κ.Ε.. Για να μη χαλάσουν τη συναίνεση εκεί, βάζουν στην άκρη το ζήτημα της απλής αναλογικής.
      Τέλος, υπήρξαν και κάποιες κοινοτοπίες, όπως άκουσα και όπως διάβασα, που έχουν σχέση, πρώτον, με το να μπορεί να γίνεται έκπτωση μέχρι και 50% σε τέλη ή υποχρεώσεις ή εύλογη αποζημίωση -όπως θέλετε πείτε το- στις ευπαθείς ομάδες, στους πολύτεκνους και, δεύτερον, να δίνονται οικόπεδα σε αστέγους και άλλα τέτοια ζητήματα. Σε σχέση με τις ευπαθείς ομάδες κινούμαστε στη λογική του επιδόματος, το είπε εξάλλου ο κύριος Υπουργός. Έμμεσα είναι επίδομα. Είναι πολιτική ελεημοσύνης. Χρειάζεται μια συνολικότερη πολιτική για τις ευπαθείς ομάδες και όχι με κάθε ευκαιρία θα δίνουμε κάτι ψίχουλα προς αυτούς για να τους ικανοποιούμε.
      Για όλους αυτούς τους λόγους, εμείς είμαστε αντίθετοι με τον Κώδικα Δήμων και Κοινοτήτων. Είμαστε αντίθετοι με τις προτάσεις που ακούσαμε από τον κ. Καραμανλή και τον κ. Παπανδρέου για συνταγματικές αλλαγές στην Τοπική Αυτοδιοίκηση. Είμαστε αντίθετοι με την πολιτική που εφαρμόζει η Νέα Δημοκρατία και που εφάρμοζε το ΠΑ.ΣΟ.Κ. στα οικονομικά των δήμων. Είμαστε αντίθετοι με τη μετατροπή –έτσι συμβαίνει- των δήμων σε οχήματα για να επιταχυνθούν οι ανατροπές στις εργασιακές σχέσεις. Για όλους αυτούς τους λόγους, λέμε όχι στο παρόν νομοσχέδιο.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκυλλάκο.
      Επανερχόμαστε στον κατάλογο των ομιλητών. 
      Το λόγο έχει ο συνάδελφος κ. Άγγελος Μανωλάκης.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο Κώδικας που συζητάμε σήμερα, είναι σίγουρο ότι αποτελεί μια πάρα πολύ συντηρητική προσέγγιση στο πιο προοδευτικό, στο πιο δυναμικό, στο πιο ζωντανό, στο πιο γρήγορα εξελισσόμενο κομμάτι της ελληνικής κοινωνίας, που είναι ο χώρος της Τοπικής Αυτοδιοίκησης. Αυτός ο Κώδικας θα μείνει στην ιστορία όχι γι’ αυτά που κάνει, αλλά κυρίως γι’ αυτά που δεν κάνει, γιατί αυτό που κάνει πράγματι είναι μια προσπάθεια να μαζέψει τα πράγματα του χθες, γιατί δυστυχώς έρχεται πίσω από τις εξελίξεις, πίσω από τις ανάγκες και τις ευκαιρίες του παρόντος, αλλά κυρίως από τις προσδοκίες του μέλλοντος. 
      Η Κυβέρνηση της Νέας Δημοκρατίας μιλάει τακτικά για μεταρρυθμίσεις, ενώ πάλι εδώ κάνει ρυθμίσεις προβλημάτων μιας αυτοδιοικητικής εποχής που πέρασε ή τουλάχιστον που περνάει. Και θα μου επιτρέψετε να κάνω μια μικρή παρένθεση, γιατί ο αγαπητός κ. Σκυλλάκος είπε ότι το ΠΑ.ΣΟ.Κ. και η Νέα Δημοκρατία λένε περίπου τα ίδια πράγματα παντού αλλά και στην αυτοδιοίκηση. Όταν εμείς το 1994 κάναμε την πρώτη μεγάλη επανάσταση, πέραν των άλλων, στη Νομαρχιακή Αυτοδιοίκηση, η Νέα Δημοκρατία ήταν τότε απούσα. Σε τρία χρόνια φέραμε τον «ΚΑΠΟΔΙΣΤΡΙΑ». Πάλι η Νέα Δημοκρατία ήταν απούσα. Σήμερα μιλάμε για τη νέα πρότασή μας, για τη δεύτερη φάση του «ΚΑΠΟΔΙΣΤΡΙΑ», για ισχυρούς δήμους και περιφερειακή αυτοδιοίκηση και ακούμε τον κύριο Υπουργό, κύριε Υφυπουργέ, λίγο πριν να ξοδεύει τα είκοσι τέσσερα πρώτα λεπτά της ομιλίας του για το χθες και κυρίως για το 2004. Μα, σήμερα είναι 2006 και ό,τι είχε γίνει από την επιτροπή του τότε Υπουργού, του κ. Σκανδαλίδη, κατ’ αρχήν δεν είχε περάσει από τον πολιτικό κόσμο. Σήμερα όμως, επαναλαμβάνω, είμαστε στο 2006 και πρέπει να δούμε τι κάνουμε από δω και πέρα, όχι τι κάναμε το 2004 και πριν. Πιστεύω ότι, αν η χώρα μας έχει μια σοβαρή ελπίδα να ξεπεράσει τα σημερινά πολιτικά, αναπτυξιακά και οποιαδήποτε άλλα αδιέξοδα, αυτό θα το κάνει με αποκέντρωση και με αυτοδιοίκηση.
    Για να δούμε για λίγο τι έχουμε σήμερα στο χώρο της Αυτοδιοίκησης. Έχουμε περίπου χίλιους καποδιστριακούς δήμους που προέκυψαν μετά τον «ΚΑΠΟΔΙΣΤΡΙΑ». Ο «ΚΑΠΟΔΙΣΤΡΙΑΣ» ήταν μια επανάσταση που λειτούργησε καλά. ‘Εχει πολλά θετικά αλλά σίγουρα έχει και κάποια αρνητικά. Φυσικά αυτά πρέπει να τα διορθώσουμε και γι’ αυτό μιλάμε για τη δεύτερη φάση του «ΚΑΠΟΔΙΣΤΡΙΑ». Βλέπουμε σήμερα δήμους από συνενώσεις δέκα ή και δεκαπέντε χωριών να έχουν μόνον τρεις, τέσσερις ή πέντε χιλιάδες κατοίκους και να μην μπορούν να κάνουν σχεδόν τίποτα. Ούτε τις στοιχειώδεις υπηρεσίες δεν μπορούν να παρέχουν στους δημότες τους. Δεν μπορούν να κάνουν Χ.Υ.Τ.Α., δεν μπορούν να κάνουν βιολογικούς καθαρισμούς. Πόσο μάλλον που δεν μπορούν να πάρουν μεγάλες αναπτυξιακές σοβαρές πρωτοβουλίες. 
    Επομένως είναι αναγκαίο να προχωρήσουμε στον δεύτερο «ΚΑΠΟΔΙΣΤΡΙΑ» με μεγαλύτερους δήμους, με ισχυρότερους δήμους και όχι όπως άκουγα πριν τον κύριο Υπουργό να λέει με περισσότερους πόρους και ότι αυτοί έδωσαν περισσότερα. Αυτό πρέπει να σταματήσει. Πρέπει να πούμε ότι από εδώ και πέρα η Τοπική Αυτοδιοίκηση πρέπει να πορευτεί με τους δικούς της πόρους. Φυσικά αυτό χρειάζεται φορολογική αποκέντρωση. Και πρέπει να πάμε στη δευτεροβάθμια αυτοδιοίκηση που για εμάς είναι η περιφερειακή αυτοδιοίκηση. Οι σημερινές νομαρχίες όπως τα δημοτικά διαμερίσματα μπορούν να αποτελέσουν νομαρχιακά διαμερίσματα. 
    Και φυσικά πρέπει να κλείσουμε μερικά Υπουργεία για να το πω απλά. Πρέπει να περιστείλουμε την κεντρική εξουσία και να μεταφέρουμε αρκετές αρμοδιότητές της στους δήμους και στην περιφερειακή Αυτοδιοίκηση. 
    Πρέπει να πω ότι αυτός ο Κώδικας είναι αποσπασματικός γιατί δεν βλέπει ενιαία το χώρο της αυτοδιοίκησης και της διοίκησης. Φοβάμαι ότι ο επόμενος Κώδικας που θα έρθει για τις νομαρχίες θα είναι στο ίδιο πνεύμα φοβικός και στατικός. Πιστεύω πως ό,τι είναι στατικό είναι καταδικασμένο να χαθεί. Επομένως μέσα από αυτόν τον Κώδικα βλέπουμε τους μικρούς δήμους να μην έχουν ισχυρά οικονομικά κίνητρα να συνενωθούν ώστε να έχουμε μεγάλους και δυνατούς δήμους. 
    Δε βλέπουμε να περνάμε στους αυτοτελείς πόρους. Το είπα και στην επιτροπή και το ανέφερε και αγαπητός κ. Τζήμας ότι δεν μπορούμε να λέμε σήμερα ότι η Τοπική Αυτοδιοίκηση πρέπει να κοστολογήσει αρμοδιότητες και να ζητήσει αυτά τα χρήματα από την κεντρική εξουσία, γιατί έτσι θα φουσκώνει τις αρμοδιότητες. Αλλά και όταν πάρει αυτά τα χρήματα τα οποία θα είναι μακρινά θα τα θεωρεί ξένα και θα τα σπαταλά πολύ πιο εύκολα, αφού πολλές φορές θα τα παίρνει με ρουσφετολογικό τρόπο. Επομένως πρέπει να έχει τα δικά της χρήματα ώστε να κάνει καλύτερο νοικοκυριό.
    Αναφέρθηκε ο κ. Σκυλλάκος στα σχολεία. Για εμένα ο δήμος οπωσδήποτε πρέπει να έχει την ευθύνη όχι μόνον της κτηριακής υποδομής αλλά και της διοικητικής υποστήριξης. Για εμένα διοικητικά τα σχολεία πρέπει να ανήκουν σε έναν ισχυρό δήμο. Καλύτερη δουλειά θα κάνει ο εκλεγμένος δήμαρχος παρά κάποιος «εγκάθετος» του όποιου Υπουργού.
    ‘Οσον αφορά τον προληπτικό έλεγχο μπορεί ακόμη να μην είμαστε έτοιμοι να τον χαλαρώσουμε αλλά στόχος μας θα πρέπει να είναι μόνο ο κατασταλτικός έλεγχος ο οποίος υπάρχει σε όλα τα προηγμένα κράτη. Επίσης πρέπει να αλλάξουμε κάποια πράγματα όσον αφορά τη διενέργεια των Ε.Δ.Ε. και την εφαρμογή των πορισμάτων των Ε.Δ.Ε.. Επίσης, και ο έλεγχος των δημοσίων έργων πρέπει να γίνεται επί τόπου στο φυσικό αντικείμενο από ανεξάρτητους φορείς.
    Όσον αφορά τα κωλύματα των υποψηφίων τοπικών αρχόντων φυσικά πρέπει να υπάρχουν αλλά να είναι όσον το δυνατόν λιγότερα.
Και πρέπει να είναι στο πνεύμα των κωλυμάτων που υπάρχουν και για τους υποψήφιους Βουλευτές.
      Βέβαια, εδώ πρέπει να πούμε ότι υπάρχουν κάποιες θέσεις στο δημόσιο, όπως στις εφορίες, στα δασαρχεία και τον Ο.Α.Ε.Δ. που είναι –γελάει και η συνάδελφός μου από την Κόρινθο- σίγουρα προνομιακές. Και αυτό, γιατί δυστυχώς υπάρχει εξάρτηση του πολίτη από κάποιους υπαλλήλους. 
      Επομένως αντί να βάζουμε περισσότερα κωλύματα, καλύτερα να σταματήσουμε αυτή την εξάρτηση, η οποία βέβαια θα έλεγα ότι είναι ο πυλώνας του συντηρητικού πελατειακού κράτους. 
      Τελειώνω, λέγοντας ότι για όλα αυτά που λέμε πρέπει να υπάρχει και ένα πρόγραμμα εφαρμογής. Φτιάξαμε τον «ΚΑΠΟΔΙΣΤΡΙΑ», αλλά είχαμε και το «ΕΠΤΑ» το οποίο στηρίξαμε στην αρχή. Νομίζω ότι ο «ΘΗΣΕΑΣ» είναι ένας άλλος τύπος Σ.Α.Τ.Α.. Δεν μιλάμε σχεδόν καθόλου για το πώς θα εντάξουμε τους μετανάστες και για το αν θα τους δώσουμε δικαιώματα, για τη Δημοτική Αστυνομία και για το κλίμα ασφάλειας που πρέπει να εμπεδώσουμε και στις τοπικές κοινωνίες, στις γειτονιές, στα χωριά. 
      Τέλος, αυτός ο Κώδικας θα μείνει στην ιστορία, γιατί ενσωματώνει την πιο συντηρητική αιχμή της κυβερνητικής πολιτικής που είναι το 42%, που σίγουρα μειώνει δραματικά τη δημοκρατική νομιμοποίηση των τοπικών αρχόντων. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Το λόγο έχει η συνάδελφος κ. Κόρκα.
      ΑΘΗΝΑ ΚΟΡΚΑ-ΚΩΝΣΤΑ:  Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, σήμερα συζητάμε τον Κώδικα Δήμων και Κοινοτήτων για τον οποίο μέσα σ’ αυτά τα δύο χρόνια έγινε η προσπάθεια από το αρμόδιο Υπουργείο –από τον κύριο Υπουργό και τους συνεργάτες του- να προετοιμαστεί, αφού ελήφθησαν υπ’ όψιν οι ελλειμματικές καταστάσεις που προκαλούσε αυτή η διασπορά διατάξεων και νομοθετημάτων για την Τοπική Αυτοδιοίκηση.
      Βέβαια, αναφορικά και ιστορικά, θα πω με μία πρόταση ότι ο πρώτος Κώδικας ψηφίστηκε το 1980 και οι υπόλοιπες κωδικοποιήσεις έγιναν με προεδρικά διατάγματα, διάφορες τροποποιήσεις, το ’85, το ’89 και το ’95.
      Κυρίες και κύριοι συνάδελφοι, ο σημαντικός στόχος είναι η καταγραφή των αρμοδιοτήτων της Τοπικής Αυτοδιοίκησης όσο το δυνατόν αρτιότερα και σαφέστερα, ώστε οι αιρετοί άρχοντες να γνωρίζουν τι ακριβώς εντάσσεται στη λειτουργία της Τοπικής Αυτοδιοίκησης.
      Η ηγεσία, το Υπουργείο, πραγματοποίησε ένα μακρύ και αποτελεσματικό διάλογο με τους εκπροσώπους των φορέων της Τοπικής Αυτοδιοίκησης και κατ’ αυτόν τον τρόπο δημιούργησαν το πλαίσιο που συζητάμε σήμερα, διότι καταλαβαίνουμε όλοι ότι η κοινωνία μας εξελίσσεται, κινείται και το αποτέλεσμα είναι ότι συνεχώς μεταβάλλεται και αυτή και οι ανάγκες των πολιτών. 
      Το θέμα είναι ότι μ’ αυτόν τον Κώδικα δημιουργείται ένα πλαίσιο για την αντιμετώπιση των δυσχερειών, των αορίστων και συγκεχυμένων αρμοδιοτήτων και παράλληλα, συμβάλει στην πρακτική και ουσιαστική λειτουργία της Τοπικής Αυτοδιοίκησης. 
      Ενδεικτικά και τηλεγραφικά, κυρίες και κύριοι συνάδελφοι, θα πω διάφορα σημεία του Κώδικα. Οι τομές του Κοινοτικού και Δημοτικού Κώδικα σχετίζονται ουσιαστικά και κατά βάση με την οριοθέτηση αρμοδιοτήτων των Δήμων και Κοινοτήτων, αλλά αναφέρονται και στην ενίσχυση της δημοκρατίας και το κυριότερο, σε όσο το δυνατόν περισσότερη συμμετοχή των πολιτών. 
      Αυτό γίνεται –θα σταθώ σε μερικά βασικά σημεία- με τα τοπικά δημοψηφίσματα αφ’ ενός για σοβαρά θέματα μιας περιοχής -περιβαλλοντικά ζητήματα, εκούσιες συνενώσεις που ανήκουν πλέον στην αρμοδιότητα των Δήμων και Κοινοτήτων- και με τη διαβούλευση με συλλογικούς φορείς για αρκούντως σημαντικές αποφάσεις. 
      Επίσης, είναι πολύ σημαντικό σημείο η υποβολή εγγράφως και αναφορών και ερωτήσεων προς τα όργανα των Δήμων και Κοινοτήτων με αντίστοιχες απαντήσεις, με τη Χάρτα Δικαιωμάτων του Δημότη, με τον Οδηγό του Δημότη και τον απολογισμό πεπραγμένων δημοσίως. Κατ’ αυτόν τον τρόπο, δημιουργείται ένα περιβάλλον κοινωνικού ελέγχου του έργου των Δήμων και Κοινοτήτων, αλλά και της ίδιας της τοπικής εξουσίας. 
      Μέριμνα του νέου Κώδικα είναι η διαφάνεια και η σωστή λειτουργία των Δήμων και Κοινοτήτων για ωφέλεια του πολίτη. Με το  νέο αυτό Κώδικα θεωρώ ότι ο πολίτης αισθάνεται μέρος της τοπικής κοινωνίας, διότι έχει λόγο και ρόλο στη διαμόρφωση των αποφάσεων, γιατί μπορεί να συμμετέχει σε αρκετές διαδικασίες και δεν βρίσκεται περιθωριοποιημένος, όπως ήταν στο παρελθόν. Άλλωστε, θυμόμαστε όλοι ότι στις εκλογές θυμούνται τον πολίτη μόνο κατά την εκλογική διαδικασία.
      Ιδιαίτερα δε σε ευαίσθητα θέματα, θέματα περιβάλλοντος και κοινωνικής πολιτικής, ρωτώνται και γίνεται διάλογος και με τις θεσμοθετημένες οργανώσεις πολιτών.
      Κυρίες και κύριοι συνάδελφοι, πέραν των παραπάνω ο Kώδικας συνεπικουρείται στην ανάπτυξη της τοπικής κοινωνίας με αποκεντρωτικό χαρακτήρα, με σχεδιασμό. Οι δήμοι και οι κοινότητες θεωρούμε ότι προχωρούν μπροστά. Η κοινωνική πρόνοια, η ανάπτυξη του αθλητισμού και πολιτισμού, τα θέματα του περιβάλλοντος, τα θέματα ποιότητος ζωής και της καθημερινότητας αποτελούν βασικές συνιστώσες της μέριμνας του νέου δημοτικού και κοινοτικού κώδικα. 
      Αναμορφώνεται το σύστημα της Τοπικής Αυτοδιοίκησης, καθώς στις πολιτικές της Τοπικής Αυτοδιοίκησης πλέον εισέρχεται η στήριξη κοινωνικά ευπαθών ομάδων με διάφορες παροχές, παροχές στον τομέα της υγείας, συμβουλευτικού χαρακτήρα παροχές, παροχές στήριξης της οικογένειας των πολυτέκνων με δυνατότητα παροχής ειδικών επιδομάτων, προγράμματα για την πρόληψη της παραβατικότητας, στήριξη του εθελοντισμού. Θεωρούμε ότι προωθούνται ρυθμίσεις για την ευρυθμία της Τοπικής Αυτοδιοίκησης. 
      Σημαντικό είναι ότι με την κατάρτιση από το δημοτικό συμβούλιο τετραετούς προγράμματος επιχειρησιακής ανάπτυξης για Ο.Τ.Α. πάνω από δέκα χιλιάδες κατοίκους ή για δήμους των πρωτευουσών των νομών, ενισχύεται και αναβαθμίζεται ο ρόλος του δημοτικού συμβουλίου ποιοτικά. Δίνεται και ένας ρόλος ουσιαστικός και στη μειοψηφία. Είναι υποχρεωμένος ο δήμος να σχεδιάζει την οικονομική και αναπτυξιακή πορεία για τα τέσσερα επόμενα χρόνια, να τίθενται οι στόχοι, να τίθενται οι προτεραιότητες για τις δράσεις που θα ακολουθηθούν κατά την τετραετία. Με τις ρυθμίσεις του νέου Κώδικα, η βιωσιμότητα των  δημοτικών και κοινοτικών επιχειρήσεων αποτελεί ένα κύριο στόχο για την ανάπτυξη των περιοχών των δήμων και κοινοτήτων. 
      Η σημαντική συμβολή, επίσης, κυρίες και κύριοι συνάδελφοι, του Κώδικα σχετίζεται με τη δημιουργία ενός πλαισίου για δημοτικές συνεργασίες. Διότι στόχος, καταλαβαίνουμε όλοι, στη σημερινή κοινωνία, δεν είναι μόνο η τοπική ανάπτυξη ενός συγκεκριμένου δήμου μεμονωμένα ή μιας κοινότητας, αλλά και η διασύνδεσή τους και η επίδραση και η αλληλοεπίδραση μεταξύ δήμων και κοινοτήτων, όχι μόνο των ομόρων, αλλά και γενικότερα. Με τον τρόπο αυτό γίνεται το άνοιγμα των δήμων προς άλλους δήμους προς την περιφέρεια, προς την ευρύτερη κοινωνία με γνώμονα την ανάπτυξη, διαδημοτική, περιφερειακή, αλλά και ολόκληρης της κοινωνίας εν γένει. Κατ’ αυτόν τον τρόπο επιτυγχάνεται μια ολοκληρωμένη, μια στοχευμένη πολιτική για την ανάπτυξη της τοπικής κοινωνίας μέσα στο πλαίσιο της ευρύτερης ελληνικής κοινωνίας. 
      Με τον Κώδικα, πέραν βέβαια και της διαδημοτικής συνεργασίας προωθείται και η ανάπτυξη της συνεργασίας σε διεθνές επίπεδο. Με μορφές συνεργασίας σημαντικές και με σημαντικούς τομείς, τον τομέα του πολιτισμού, του αθλητισμού, με καλλιτεχνικές εκδηλώσεις, με συνεργασία δήμων και κοινοτήτων που μπορεί να συνεπικουρεί στην επίλυση κοινών προβλημάτων ή θεμάτων κοινού ενδιαφέροντος, με τη δημιουργία δικτύων πόλεων και αδελφοποιήσεις πόλεων, προάγεται η οικονομική και πολιτιστική συνεργασία και αναθερμαίνονται οι διαδημοτικές σχέσεις.
      Ο Κώδικας ρυθμίζει σημαντικά θέματα της Τοπικής Αυτοδιοίκησης. Θα σταθώ σε κάποιες καινοτομίες, την εκλογή από την πρώτη Κυριακή με ποσοστό 42% της δημοτικής αρχής, ώστε να αποφεύγονται οι ευκαιριακές συνεργασίες και οι ευκαιριακές συμμαχίες. Η αριστείνδην συμμετοχή ως δημοτικών συμβούλων των δημάρχων, οι οποίοι έχουν διατελέσει τρεις τετραετίες που σημαίνει ότι έμπειρα στελέχη μπορούν να συμμετέχουν στην Αυτοδιοίκηση. 
      Το όφελος από τον Κώδικα είναι πολυσήμαντο. Θεωρώ, κυρίες και κύριοι συνάδελφοι, ότι η Κυβέρνηση διαπιστώνοντας τις θεσμικές παλινδρομήσεις και την προχειρότητα που έχουν πλήξει όλα αυτά τα χρόνια την Αυτοδιοίκηση, την έλλειψη σχεδιασμού, τη σύγχυση που είχε δημιουργηθεί από την κατανομή αρμοδιοτήτων, τις ελλείψεις στην ισόρροπη ανάπτυξη σε περιφερειακό και δημοτικό επίπεδο νομοθετεί και νομοθετεί για να ισχυροποιήσει την Τοπική Αυτοδιοίκηση. Δεν είναι δέον να στηρίζεται η Τοπική Αυτοδιοίκηση σε πήλινα πόδια. Στηρίζεται στην αυτοδυναμία, είναι αυτοδύναμη, στέρεη με αυτοτέλεια και βιωσιμότητα. Άλλωστε η νέα διακυβέρνηση της Νέας Δημοκρατίας πραγματοποίησε προεκλογικές δεσμεύσεις για την οικονομική αυτοτέλεια της Αυτοδιοίκησης.
      Θα θυμίσω και εγώ εν τάχει, δεν πειράζει να το επαναλαμβάνουμε 3,5 δισεκατομμύρια το πρόγραμμα «ΘΗΣΕΑΣ» για πέντε χρόνια, ενώ το «ΕΠΤΑ» 1,7 δισεκατομμύρια για επτά χρόνια. Η διαφορά; Όλα αυτά με πλήρη διαφάνεια και κοινοποιημένα σήμερα, ενώ κατά το παρελθόν είχαν μείνει χρέη και σήμερα επιστρέφονται και αυτά που παρακρατήθηκαν και της Νομαρχιακής Αυτοδιοίκησης πόροι με τριπλασιασμό. 
      Εν προκειμένω νομοθετεί η νέα Κυβέρνηση ολοκληρωμένα και στοχευμένα για τη μετατροπή της Αυτοδιοίκησης σε μοχλό ανάπτυξης της τοπικής κοινωνίας και για μια Τοπική Αυτοδιοίκηση με στέρεες βάσεις, με πνεύμα ευθύνης και συνεργασίας για όλους τους πολίτες, για την αναβάθμιση της ελληνικής περιφέρειας κυρίως. 
      Φυσικά και στηρίζουμε τον Κώδικα. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Φούσας. 
      ΑΝΤΩΝΙΟΣ ΦΟΥΣΑΣ: Όπως βλέπετε, κύριε Πρόεδρε, μπαίνω στον πειρασμό και στη χαρά να χαιρετίσω γιατί σήμερα στη συνεδρίασή μας την πλειοψηφία την έχουν οι κυρίες, οι γυναίκες. 
      ΑΘΑΝΑΣΙΑ ΜΕΡΕΝΤΙΤΗ: Και στο μέλλον. 
      ΑΝΤΩΝΙΟΣ ΦΟΥΣΑΣ: Αυτό σημαίνει ότι σας ενδιαφέρουν πολύ τα θέματα της Αυτοδιοίκησης. Θα έλεγα, λοιπόν, ότι αυτό σημαίνει πως τις γυναίκες τις ενδιαφέρει ιδιαίτερα ο χώρος της Τοπικής Αυτοδιοίκησης και αυτό είναι πολύ-πολύ ενθαρρυντικό και αισιόδοξο. 
      Συζητάμε, κυρίες και κύριοι συνάδελφοι, σήμερα το νομοσχέδιο, που έχει σχέση με την Τοπική Αυτοδιοίκηση, ιδιαίτερα συζητάμε τον Κώδικα Δήμων και Κοινοτήτων. Άρα, συζητάμε ένα ιδιαίτερα σοβαρό νομοσχέδιο, ιδίως που έχει σχέση με την ελληνική περιφέρεια. Απ’ αυτήν την άποψη, έχουμε χρέος να συγχαρούμε την πολιτική ηγεσία του Υπουργείου Εσωτερικών, για την πρωτοβουλία, που είχε να φέρει αυτό το νομοσχέδιο, για να κυρώσουμε το νέο Κώδικα Δήμων και Κοινοτήτων. 
      Όπως ακούσαμε όλοι μας έγινε μια κριτική εναντίον αυτού του νομοσχεδίου, που καλούμαστε να επικυρώσουμε, ιδιαίτερα αυστηρή, αλλά βεβαίως αβάσιμη. Θα σας εξηγήσω γιατί. Πριν αναφερθώ σ’ αυτό το θέμα, πρέπει να σας πω, ότι συμφωνώ με τη θαυμάσια εισήγηση του κ. Μαργαρίτη Τζίμα, εξάλλου έχει και τόση μεγάλη εμπειρία στο χώρο της Τοπικής Αυτοδιοίκησης, που ορθώς ανέπτυξε όλα τα επιχειρήματα κατά ιδιαίτερα πειστικό και τεκμηριωμένο τρόπο. Επίσης, η αγόρευση του κυρίου Υπουργού Εσωτερικών ήταν εκείνη που αντέκρουσε όλα τα επιχειρήματά σας και όσα άλλα αβάσιμα λέτε γι’ αυτό τον Κώδικα. 
      Άκουσα με προσοχή τον εισηγητή της Αξιωματικής Αντιπολίτευσης και τους άλλους αγορητές και πρέπει να σας πω, ότι δεν βρήκα κανένα πειστικό επιχείρημα από το οποίο μπορεί να βρει κανείς κάποια δικαιολογία, γιατί δεν ψηφίζετε αυτόν τον Κώδικα. Υπάρχει μόνο μία δικαιολογία ότι έχετε αποφασίσει στο εξής να μην ψηφίζετε κανένα νομοσχέδιο αυτής της Κυβέρνησης. Αν αυτό θεωρείτε, ότι είναι εποικοδομητική Αντιπολίτευση, όπως θέλει ο ελληνικός λαός, τότε με γειά σας με χαρά σας, είναι δικό σας θέμα, αλλά πάντως δεν μπορεί να πειστεί ο ελληνικός λαός γιατί δεν κυρώνετε αυτόν τον Κώδικα, που τόσο ανάγκη τον έχει η Τοπική Αυτοδιοίκηση. Εξηγούμαι, γιατί τον έχει ανάγκη, γιατί όπως ξέρετε ο πρώτος Κώδικας είναι από το 1980 και τότε με κυβέρνηση της παρατάξεώς μας και μέχρι τώρα έχουν γίνει δυο ή τρεις μεταρρυθμίσεις, ή παρεμβολές, όπως θέλετε πέστε τις, στον Κώδικα εκείνο, αλλά πάντως είχε καταστεί αναγκαίο να έχουμε ένα νέο και ενιαίο Κώδικα. 
      Μια άλλη κατηγορία που μας αποδίδετε είναι ότι ξέρετε εμείς είχαμε έτοιμο έναν Κώδικα, και τον είχαμε πριν από τις εκλογές έτοιμο να τον ψηφίσουμε. Ερώτημα, γιατί και αυτόν πριν από τις εκλογές, όπως και άλλα πράγματα που συνεχώς μας λέτε. Είκοσι χρόνια που ήσασταν στην κυβέρνηση δεν είχατε χρόνο να φέρετε ένα Κώδικα, ώστε να λυθεί το πρόβλημα της Τοπικής Αυτοδιοίκησης; 
      Μας ενημέρωσε ο Υπουργός και είναι εξάλλου γνωστό και εδώ και στην επιτροπή, ότι αυτόν τον Κώδικα που φέρατε να ψηφιστεί σας τον επέστρεψε το Γενικό Λογιστήριο του Κράτους πίσω, ο αρμόδιος τότε Υπουργός Οικονομίας κ. Χριστοδουλάκης. 
      Ερώτημα: Γιατί το έκανε αυτό; Δεν συμφωνούσε η Κυβέρνηση μεταξύ της; Το νομοσχέδιο αυτό δεν ήταν καλό; Γιατί; Σημασία, όμως, έχει ότι πράγματι είχε επιστραφεί. 
      Λέτε, λοιπόν, εσείς: «Ξέρετε, αυτόν τον Κώδικα δεν τον ψηφίζουμε, διότι πέραν των άλλων …». Δεν είστε πειστικοί γιατί δεν τον ψηφίζετε. Υποθέτω εγώ ότι βασικά το 42% σας εμποδίζει. Όμως, πρέπει να ξέρετε -και απευθύνομαι και στους νομικούς- πως είναι πλέον νόμος του κράτους. Όλοι μας πρέπει να το σεβόμαστε αυτό. Δεν είναι επαρκής αυτή η δικαιολογία, ότι, επειδή εμείς διαφωνούμε με το 42%, δεν ψηφίζουμε όλον τον Κώδικα. Αυτό δεν είναι σοβαρό. Ιδίως δεν δείχνει ότι ασκείτε πειστική και αξιόπιστη Αντιπολίτευση. 
      Δείτε και κάτι ακόμα. Αυτός ο Κώδικας, όπως είναι γνωστό και διαβάστηκαν και κείμενα, απολαμβάνει της πλήρους εμπιστοσύνης μας έγκρισης της Κ.Ε.Δ.Κ.Ε.. Προκύπτει από πολλά κείμενα αυτή η τοποθέτηση της Κ.Ε.Δ.Κ.Ε.. Άρα, εσείς έρχεστε σήμερα σε αντίθεση με την ίδια την Κ.Ε.Δ.Κ.Ε., που εκπροσωπεί νομίμως όλους τους δήμους και τις κοινότητες της χώρας;
      Και κάτι ακόμα. Λέτε, λοιπόν, ότι εσείς είχατε έτοιμο έναν Κώδικα. Θα το δούμε. Το είπε αυτό και ο Υπουργός. Ο Υπουργός, όμως, εξήγησε σαφώς ότι συμπλήρωσε αυτόν τον Κώδικα κατά δεκατρία πολύ ενδιαφέροντα σημεία. Δεν θα αναφερθώ ειδικότερα σε αυτά τα σημεία, γιατί αναφέρθηκαν και από τον εισηγητή μας και από τον Υπουργό και από άλλους αγορητές. Θέλω περισσότερο να κάνω πολιτική ομιλία σήμερα, να κάνω μία πολιτική προσέγγιση της θέσης σας και να δω, επιτέλους, πώς πιστεύετε ότι θα είστε αξιόπιστοι στον ελληνικό λαό, όταν δικό σας νομοσχέδιο και πόνημα το παίρνει και το φέρνει ο Υπουργός, το συμπληρώνει κατά δεκατρία σημεία ακόμα καλύτερα ή συμπληρώνει με πράγματα που δεν είχατε εσείς, εγκρίνονται αυτά από την Κ.Ε.Δ.Κ.Ε. ομοφώνως, αλλά εσείς δεν τα ψηφίζετε. 
      Επαναλαμβάνω, ότι έτσι δημιουργείτε πρόβλημα και στο κόμμα σας –δικό σας θέμα, βέβαια, αυτό- αλλά και για την αξιοπιστία του πολιτικού μας συστήματος και των πολιτικών. Δεν σας πιστεύει ο ελληνικός λαός. Τολμώ να πιστεύω –και το θέτω έτσι ευθέως- πως γι’ αυτό φαίνεται πως η ψαλίδα  των δημοσκοπήσεων ανοίγει και πάλι υπέρ της Νέας Δημοκρατίας και θ΄ ανοίξει και ακόμα περισσότερο με την τακτική που εσείς εφαρμόζετε, είτε σε επίπεδο διαφωνιών μεταξύ σας, είτε σε επίπεδο στάσεών σας, που δείχνει πώς δεν έχετε αξιόπιστη πολιτική. 
      Έπειτα, βρήκατε την ευκαιρία με αυτό το νομοσχέδιο να μετατρέψετε τη συζήτηση σε μία γενικευμένη επερώτηση κατά της Κυβέρνησης. Και τι δεν ακούσαμε σήμερα; Το μόνο που δεν ακούσαμε κατά πειστικό τρόπο είναι, γιατί δεν συμβάλλετε στην κύρωση αυτού του Κώδικα. Επαναλαμβάνω πως δεν είναι πειστικά τα επιχειρήματά σας. 
      Εμείς, λοιπόν, είμαστε αποφασισμένοι να προσφέρουμε έργο στην πατρίδα μας. Δεν είναι υπερβολή να πω, πως το Υπουργείο Εσωτερικών, Δημόσιας Διοίκησης και Αποκέντρωσης έχει ένα ιδιαίτερα θετικό και παραγωγικό έργο, είτε σε επίπεδο νομοθετημάτων –και είναι πολλά αυτά- είτε σε επίπεδο ουσιαστικού έργου. Αυτό ασφαλώς το βλέπει ο ελληνικός λαός και το παρακολουθεί. Ιδίως, όμως, το βλέπει και το παρακολουθεί η Τοπική Αυτοδιοίκηση και οι εκπρόσωποί της, γιατί πράγματι έχουμε ανάγκη, είτε διότι πρέπει να προσαρμοστούμε στα σημερινά δεδομένα, είτε διότι πρέπει να προσαρμοστούμε στα δεδομένα μέσω της Ευρωπαϊκής Ένωσης, είτε και εν όψει του Δ΄ Κοινοτικού Πλαισίου Στήριξης. Ήταν ανάγκη να γίνει αυτό. Και για το γεγονός, πως το Υπουργείο κατάφερε μέσα σε δύο χρόνια να ολοκληρώσει αυτήν την εργασία, μόνο έπαινος αξίζει στον Υπουργό, στους Υφυπουργούς και σε όλα τα άλλα στελέχη του Υπουργείου. 
      Από την άποψη αυτή, με αίσθημα ευθύνης, σπεύδω να σας πω, ότι πράγματι αυτό, όπως το μελέτησα και το κατανόησα και όπως είπαν όλοι όσοι το διάβασαν με προσοχή και υπευθυνότητα, είναι ένα πόνημα που θα φέρει θετικό έργο στην Τοπική Αυτοδιοίκηση της πατρίδας μας. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φούσα.
      Το λόγο έχει η κ. Αθανασία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Το μόνο προοδευτικό στοιχείο του Κώδικα που συζητάμε σήμερα είναι ότι διατηρεί, κύριε Υπουργέ, τον «ΚΑΠΟΔΙΣΤΡΙΑ». Το 1998 διατυμπανίζατε ότι θα τον καταργήσετε και θα κάνατε πέντε χιλιάδες τους δήμους στη χώρα. Σήμερα, με το νομοσχέδιο αυτό δεν τολμάτε να τον καταργήσετε, γιατί έχει λειτουργήσει, έχει εμπεδωθεί στη συνείδηση των πολιτών, αλλά και στη λειτουργία της Τοπικής Αυτοδιοίκησης.
      Κατά τα άλλα, είναι ένας Κώδικας, ο οποίος δεν σηματοδοτεί παρά μόνο στασιμότητα και, θα έλεγα, σε μερικούς τομείς και οπισθοδρόμηση. Πρόκειται για ένα νόμο που εκ πρώτης όψεως φαίνεται ότι ρυθμίζει κάποιες εκκρεμότητες με βάση το αρχικό σχέδιο του ΠΑ.ΣΟ.Κ. του 2003, αλλά πίσω απ’ αυτό το συναινετικό προσωπείο κρύβονται ρυθμίσεις που καθηλώνουν την Τοπική Αυτοδιοίκηση στο χθες και δεν φέρνουν καμία προοδευτική αλλαγή.
      Κατ’ αρχήν δεν υπάρχει καμία πρόβλεψη για περισσότερες συνενώσεις. Δηλαδή, από τους πέντε χιλιάδες είχαν φτάσει τους χίλιους οι δήμοι. Με τα σημερινά δεδομένα η χώρα μας πρέπει να προχωρήσει σε λιγότερους δήμους, σε μεγαλύτερες συνενώσεις, όπως έχει ξεκάθαρα τονιστεί από το ΠΑ.ΣΟ.Κ. και από τον Πρόεδρό του. Διότι αυτό είναι το σημερινό σωστό πρόσωπο της Τοπικής Αυτοδιοίκησης, που εξυπηρετεί τη χώρα και μπορεί να προχωρήσει και να φέρει ανάπτυξη στην ύπαιθρο. Οι σχετικές προτάσεις του ΠΑ.ΣΟ.Κ. και του Προέδρου μας το έχουν δηλώσει ξεκάθαρα.
      Εγώ όμως θα αναφερθώ, όσο μου επιτρέπει ο χρόνος, στο θέμα της συμμετοχής των γυναικών. Κύριε Υπουργέ, το Δεκέμβριο, με πρότασή μου είχε ασχοληθεί η Επιτροπή Ισότητας και Δικαιωμάτων του Ανθρώπου και είχαμε πάρει ομόφωνα απόφαση ότι είναι λάθος η πρότασή σας τότε να μειώσετε τη συμμετοχή των γυναικών κατά το ένα τρίτο στα ψηφοδέλτια.
      Η ποσόστωση που εφαρμόστηκε στις προηγούμενες εκλογές λειτούργησε σωστά και έβγαλε μερικές γυναίκες. Και τις έβγαλε γιατί αναγκάστηκαν οι δήμαρχοι να τις αναζητήσουν και οι άντρες τους να υποχωρήσουν. Συμμετείχαν, εκλέχθηκαν κάποιες απ’ αυτές. Τα αποτελέσματα είναι ορατά παντού και εσείς με το σημερινό νομοσχέδιο σταματάτε την ποσόστωση.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πώς σταματάει;
      ΑΘΑΝΑΣΙΑ ΜΕΡΕΝΤΙΤΗ: Θα σας πω ακριβώς: με το ένα τρίτο επί των εδρών και όχι επί του κορμού του ψηφοδελτίου. Θα σας φέρω παράδειγμα τα Τρίκαλα: σαράντα είναι ο αριθμός των συμμετεχόντων στο ψηφοδέλτιο, είκοσι πέντε οι δημοτικοί σύμβουλοι. Το ένα τρίτο στους σαράντα είναι τελείως διαφορετικό από το ένα τρίτο στους είκοσι πέντε.
      Και να μην αναφέρω ότι ενώνοντας την ποσόστωση στο ένα τρίτο των τοπικών και των δημοτικών συμβουλίων, κύριε Υπουργέ, θα δούμε –το ξέρετε εσείς καλύτερα απ’ όλους μας, γιατί προέρχεστε από την περιφέρεια- ότι θα προσπαθήσουν οι δήμαρχοι να εξαντλήσουν το ποσοστό στα τοπικά συμβούλια, άρα υποβαθμίζουμε τη συμμετοχή των γυναικών στα δημοτικά συμβούλια. Και η συμμετοχή των γυναικών παντού είναι απαραίτητη, πόσο μάλλον στην Τοπική Αυτοδιοίκηση, που οι ιδιαίτερες ικανότητες των γυναικών, είτε αυτές είναι η αισθητική είτε η δυνατότητα πολλαπλών και συντονισμένων δράσεων είτε οι δεξιότητές τους, είναι απαραίτητες για μεγαλύτερη ποιότητα, πιο ανθρώπινο πρόσωπο στις πόλεις και στη λειτουργία τους γενικώς.
      Και επειδή άκουσα να αναφέρεστε στις δεσμεύσεις και στις όποιες συζητήσεις έχετε κάνει με την Κ.Ε.Δ.Κ.Ε., έχετε παλαιότερη αναφορά του Δικτύου των Αιρετών Γυναικών, ξέρετε ότι το Σάββατο στη συνάντησή τους στην Αλεξανδρούπολη ομόφωνα πήραν απόφαση και είναι ενάντια σε αυτήν την κατάργηση, κι όμως δεν το λαμβάνετε υπ΄όψιν σας.
      Σας καταθέτω για τα Πρακτικά την απόφαση της Διαρκούς Επιτροπής, την οποία πήγαμε στην Πρόεδρο της Βουλής και είχε δεσμευτεί ο Υπουργός ότι δεν θα προχωρήσετε στην κατάργηση αυτή. Κι όμως προχωράτε.
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κι εγώ σαν γυναίκα, πέραν απ’ όλες τις άλλες συζητήσεις, σας ζητώ να το πάρετε πίσω, διότι η συμμετοχή των γυναικών παντού, η ισότητα των ανθρώπων, ανδρών και γυναικών, είναι απαραίτητη, η χώρα χρειάζεται παντού όλες τις δυνατότητες του ανθρώπινου δυναμικού, τα ταλέντα, τις δυνατότητές τους και δεν δικαιολογείται το 2006 να γυρίσουμε πίσω.
      Και για να απαντήσω σε μία συνάδελφο που αναφέρθηκε στην ποσόστωση, κανένας δεν είναι περήφανος για την ποσόστωση, αλλά είναι σίγουρο ότι οι ποσοστώσεις όπου και αν εφαρμόζονται, βοηθούν στο να εμπεδωθεί η έννοια της ισότητας και να αλλάξει η νοοτροπία. 
      Θα μπορούσα να αναφερθώ σε όλα τα άλλα, στα χρήματα, στους πόρους, στα 4,5 δισεκατομμύρια, που αναφέρατε προεκλογικά, χρεών, που μετά στις Προγραμματικές Δηλώσεις έγιναν 3.000.000.000, τώρα έγιναν 1,5 δισεκατομμύρια -φαντάζομαι ότι θα βρείτε κάποιο τρικ ώστε να εξανεμιστούν και αυτά τα χρέη- αλλά σας καλώ εδώ μέσα να δεσμευθείτε: Θα δοθούν τα χρήματα; Πότε και πώς; Έχουμε εκλογές σε πολύ λίγο χρόνο, κύριε Υπουργέ, που είναι εκλογές με πολιτικό μήνυμα. Εξάλλου, ο Πρωθυπουργός το 2002 ως Αρχηγός της Αξιωματικής Αντιπολίτευσης τότε, καλούσε με κάθε τρόπο τους Έλληνες πολίτες να στείλουν μήνυμα μέσω των δημοτικών και νομαρχιακών εκλογών. Φαντάζομαι τώρα ότι περιμένει το μήνυμα. Και νομίζω ότι πρέπει ξεκάθαρα να πείτε στους πολίτες με ποιες προδιαγραφές, με ποιες δεσμεύσεις θέλετε να λάβετε αυτό το μήνυμα, διότι θα είναι ένα είδος δημοψηφίσματος για το τι κάνετε, τι προτίθεσθε να κάνετε και την πορεία σας μέχρι τώρα. 
      Στο μεταξύ, δίδετε πόρους στους «γαλάζιους» δήμους, που σημαίνει ότι μας γυρίζετε στη νοοτροπία πριν από το 1981. Και τα χρήματα αυτά –θα σας ρωτούσα- πώς επενδύονται; Μήπως σε έργα βιτρίνας; Μήπως σε υπερτιμολογήσεις προκειμένου να συντηρηθούν ντόπια δίκτυα διαπλοκής; Μήπως για προσλήψεις δικών σας παιδιών, για να δημιουργηθούν οι απαραίτητες συνθήκες επανεκλογής; Είναι μία χαμένη ευκαιρία ο Κώδικας Δήμων και Κοινοτήτων για τη χώρα. Έγινε μόνο σαν συνοδευτικός για το 42% και δεν ξέρω, κύριε Υπουργέ, πώς θα λειτουργήσει όταν θα έχουμε  δημάρχους με τη λαϊκή υποστήριξη του 42%.
      Θεωρώ ότι ακόμη μία φορά αποδεικνύεται έμπρακτα ότι παραμένετε σταθερά προσηλωμένοι δέκα χρόνια πίσω. Χρειάστηκαν δέκα περίπου χρόνια να αποδεχθείτε και να παραδεχθείτε την αναγκαιότητα του «ΚΑΠΟΔΙΣΤΡΙΑ». Με τη σημερινή σας στάση δηλώνετε ότι η χώρα, το μέλλον όλων μας, εφόσον παραμένετε στην Κυβέρνηση, θα περιμένει πάλι δέκα χρόνια για την οποιαδήποτε πρόοδο. Απ’ ό,τι φαίνεται, δεν θα χρειασθεί να περιμένουμε τόσο πολύ.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ την κ. Μερεντίτη.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, νομίζω ότι το πιο σημαντικό πολιτικό συμπέρασμα που βγαίνει από τη σημερινή συζήτηση, σε ό,τι αφορά το νέο Κώδικα Δήμων και Κοινοτήτων, είναι τελικά ότι η πολιτική της Νέας Δημοκρατίας για την Τοπική Αυτοδιοίκηση εξαντλείται μόνο στις διατάξεις αυτές του Κώδικα. 
      Η Νέα Δημοκρατία τελικά αποδεικνύει ότι είναι ευχαριστημένη με το ισχύον διοικητικό σύστημα στη χώρα μας και δεν προτίθεται να προβεί σε καμία μεταρρυθμιστική ενέργεια. Άρα, δηλαδή, όλα όσα έκανε το ΠΑ.ΣΟ.Κ. όλο αυτό το διάστημα  ήταν σωστά, ήταν πολλά χρόνια μπροστά από τη Νέα Δημοκρατία, σε ό,τι αφορά θεσμικές παρεμβάσεις στο χώρο της Αυτοδιοίκησης. Ενώ όταν εμείς νομοθετούσαμε για την ενίσχυση ακριβώς της Αυτοδιοίκησης Α΄ και Β΄ Βαθμού, συναντούσαμε τότε τη λυσσαλέα αντίδραση τη δική σας ως αξιωματική αντιπολίτευση τότε και μάλιστα υπήρχε η δική σας υπόσχεση ότι όταν θα αναλαμβάνατε κυβέρνηση, θα καταργούσατε αυτές τις μεταρρυθμιστικές παρεμβάσεις, γιατί ήσασταν κάθετα αντίθετοι. 
      Και έρχεσθε τώρα, πολλά χρόνια μετά, απλά να επικυρώσετε ένα θεσμικό πλαίσιο που εμείς έχουμε διαμορφώσει και που όμως βλέπουμε ότι σήμερα, στη σημερινή εποχή, χρειάζεται να πάει πολλά βήματα μπροστά για να μπορέσει να ανταποκριθεί στις νέες ανάγκες, στις νέες απαιτήσεις που έχουν και οι τοπικές κοινωνίες, αλλά και η παγκόσμια πραγματικότητα. Πάλι καλά που δεν τηρείτε τις παλιές σας υποσχέσεις, κύριε Υπουργέ, να μας επαναφέρετε στον κρατικό νομάρχη. Θα πρέπει να είμαστε πολύ ευχαριστημένοι και να σας ευγνωμονούμε γι’ αυτό. 
      Αποδεικνύεται ξεκάθαρα ότι η μόνη παράταξη που εμπιστεύεται το λαό και τις αστείρευτες δημιουργικές του δυνάμεις είναι η μεγάλη δημοκρατική παράταξη, είναι το ΠΑ.ΣΟ.Κ., γιατί ακριβώς εμπιστεύεται τον Έλληνα πολίτη μέσω των συμμετοχικών θεσμών και τελικά σας συμπαρασύραμε, κύριε Υπουργέ, στο να δεχθείτε επιτέλους ένα πιο σύγχρονο και δημοκρατικό θεσμικό πλαίσιο για την Τοπική Αυτοδιοίκηση. Βεβαίως, δεν έχουμε αυταπάτες ότι έχετε αλλάξει ουσιαστικά και έχετε ξεφύγει από τις δικές σας παλιές θέσεις. Μπορεί να δεχθήκατε εκ των πραγμάτων κάποιες θέσεις, γιατί δεν μπορούσατε να κάνετε διαφορετικά, όμως και εδώ μέσα, σε αυτό το θεσμικό πλαίσιο που διαμορφώνεται μέσω του Κώδικα, θεσμοθετείτε και έχετε ήδη θεσμοθετήσει το 42%, δηλαδή να εκλέγεται ένας δήμαρχος, ένας νομάρχης της μειοψηφίας.
      Καταργείτε τη μυστική ψηφοφορία για την εκλογή οργάνων. Ενισχύετε το ρόλο του κρατικού γενικού γραμματέα με ό,τι αυτό σημαίνει, γιατί ακριβώς θέλετε να περιφρουρήσετε μια κατάσταση στα κεντρικά για τον έλεγχο της νομιμότητας. Στην ουσία καταργείτε την επιτροπή του άρθρου 18 του ν. 2218. Περιορίζετε τον προληπτικό έλεγχο του Ελεγκτικού Συνεδρίου στην εξέταση των απολύτως τυπικών προϋποθέσεων των δαπανών των Ο.Τ.Α., ενώ ήσασταν υπέρμαχοι της διαφάνειας. 
      Δεν προβαίνετε σε καμία νέα τομή αναφορικά με την ενίσχυση της θέσης των γυναικών ή την ενσωμάτωση των μεταναστών στο χώρο της Αυτοδιοίκησης, αλλά αντίθετα μειώνετε τον αριθμό της συμμετοχής των γυναικών στα ψηφοδέλτια με κάποιες δικαιολογίες που δεν στέκουν, κύριε Υπουργέ. Το βήμα μπροστά για εσάς θα ήταν το να βάλετε τη συμμετοχή των γυναικών -ή αν θέλετε να μη μετέχει κανένα φύλο λιγότερο από ένα ποσοστό που εσείς θα κρίνατε- στα εκλεγμένα όμως δημοτικά και νομαρχιακά συμβούλια για να δώσετε πραγματικά τη δική σας άποψη, ότι «ναι, θέλουμε να μετέχουν και οι γυναίκες και γι’ αυτό ακριβώς κάνουμε ένα βήμα πιο μπροστά από εσάς, το ΠΑ.ΣΟ.Κ. που είχατε θεσμοθετήσει διαφορετικά».
      Ταυτόχρονα, αποκλείετε τη συμμετοχή των δημοσίων υπαλλήλων, αφού δεν τους επιτρέπετε να συμμετέχουν ως υποψήφιοι ούτε καν στα τοπικά συμβούλια ούτε καν ως πάρεδροι, πολύ δε περισσότερο ως υποψήφιοι δήμαρχοι ή δημοτικοί σύμβουλοι, αν υπηρετούν στα όρια του δήμου. 
      Φανταστείτε, κύριε Υπουργέ, έναν εκπαιδευτικό για παράδειγμα -επιτρέψτε μου- σ ένα μονοθέσιο δημοτικό σχολείο ενός δημοτικού διαμερίσματος με πολύ μικρό αριθμό ψηφοφόρων. Τι να επηρεάσει αυτός ο άνθρωπος και του στερείτε το δικαίωμα να συμβάλει στην ανάπτυξη της τοπικής κοινωνίας; Εξακολουθείτε δηλαδή να μην εμπιστεύεστε τον λαό και τις δημοκρατικές διαδικασίες.
      Δεν είναι, κύριε Υπουργέ, το πρόβλημά μας να καταγράψουμε την υπάρχουσα κατάσταση, έστω με λίγες βελτιωτικές παρεμβάσεις που υπάρχουν μέσα στον Κώδικα, όπως είναι η αναβάθμιση των δημοτικών παρατάξεων –γιατί πρέπει να λέμε κάποια πράγματα- και της συμμετοχής της μειοψηφίας στο προεδρείο του δημοτικού συμβουλίου ή νέες δυνατότητες πληροφόρησης των πολιτών και ελέγχου επί της δημοτικής αρχής και ακόμη οι δυνατότητες για τα δημοτικά δημοψηφίσματα, που πρέπει όμως να δούμε αν πραγματικά μπορούν να υλοποιηθούν μέσα από αυτό το θεσμικό πλαίσιο στην πράξη ή απλά είναι ένα φραστικό πυροτέχνημα.
      Όπως είπα και προηγουμένως, πρέπει να κάνουμε το βήμα δυνατά μπροστά στο χώρο της Αυτοδιοίκησης. Η Ελλάδα είναι μια ευρωπαϊκή χώρα και οφείλει να κινείται σε αυτά τα ευρωπαϊκά πλαίσια. Δεν μπορεί να αναμετράται με το παρελθόν αλλά με το παρόν και το μέλλον.
      Κύριε Υπουργέ,  πρέπει να πούμε ξεκάθαρα ότι αυτός ο Κώδικας είναι ένας Κώδικας που επί δυο χρόνια ετοίμαζε η Κυβέρνηση, έχοντας μάλιστα αξιοποιήσει το θεσμικό πλαίσιο που είχε διαμορφώσει η προηγούμενη. Μόνο που και σήμερα που μιλάμε, δυο χρόνια μετά, και αυτό αν θέλετε θα μπορούσε να θεωρηθεί ξεπερασμένο σε κάποια σημεία και να υπάρξουν κάποιες παρεμβάσεις, διότι δεν ανταποκρίνεται στις σύγχρονες απαιτήσεις, πάντα βέβαια σε συνεννόηση όλα αυτά με την Κ.Ε.Δ.Κ.Ε.. Δεν ικανοποιεί τις προσδοκίες των φορέων της Αυτοδιοίκησης και τις προσδοκίες των πολιτών για μια δυνατή Τοπική Αυτοδιοίκηση, για ένα λειτουργικό, ευέλικτο και συμμετοχικό σύστημα διοίκησης της χώρας.
      Κύριε Υπουργέ, είναι ενδεικτική και η στάση όλων των συναδέλφων της Συμπολίτευσης, θα έλεγα, των κυβερνητικών στελεχών στο σύνολό τους. Η υποστήριξή τους προς τον Κώδικα έχει δυο παραλλαγές. Κατ’ αρχάς λένε ότι είναι ένας προωθημένος Κώδικας και αποτελεί μια θεσμική τομή, αλλά όταν δέχονται μια κριτική από τις άλλες παρατάξεις, από τα άλλα κόμματα τα οποία λένε ότι είναι πολύ λίγος για τη σύγχρονη εποχή, ορισμένοι εξ αυτών αντικρούουν το επιχείρημα ότι αυτός ο Κώδικας έρχεται μόνο να συστηματοποιήσει το πλέγμα των νόμων γύρω από την Τοπική Αυτοδιοίκηση. Αυτό είναι όμως το ζητούμενο;
      Εγώ ειλικρινά, γνωρίζοντάς σας και ως Βουλευτή της Αντιπολίτευσης, περίμενα πολλά περισσότερα από εσάς, περίμενα ένα διαφορετικό δικό σας όραμα να υλοποιείται σήμερα για την Τοπική Αυτοδιοίκηση. Γιατί ακόμα και αν πρόκειται για μια καταγραφή και μια κωδικοποίηση του νομοθετικού πλαισίου, κύριε Υπουργέ, δεν περιλαμβάνει το θεσμό των τοπικών συμβουλίων των νέων. Έτσι όπως αυτά έχουν δημιουργηθεί μέσα από το νέο θεσμικό πλαίσιο, που έφερε το Υπουργείο Παιδείας, βγάζει την Τοπική Αυτοδιοίκηση εκτός.
      Εμείς έχουμε ξεκάθαρα ένα θεσμικό πλαίσιο το οποίο βάζει ξανά νέες μεταρρυθμίσεις, γιατί αυτές επιβάλλονται στο χώρο της Αυτοδιοίκησης, Α΄ και Β΄ Βαθμού, γιατί πρέπει να υπάρξει αποσυμφόρηση στο κράτος και να κατασταθεί πραγματικά ο ρόλος του κεντρικού κράτους καθαρά επιτελικός. Γιατί οραματιζόμαστε μια Αυτοδιοίκηση που πρέπει να πάει πολλά βήματα μπροστά, που μπορεί να έχει αυτονομία, δύναμη και προοπτική, είτε είναι νομαρχιακή είτε τοπική είτε περιφερειακή Αυτοδιοίκηση. Και πρέπει να δούμε και τη μητροπολιτική οργάνωση των μεγάλων αστικών κέντρων, το κεντρικό κράτος, την Ελλάδα και τους Έλληνες πολίτες, πώς ακριβώς συμπεριλαμβάνονται μέσα σ’ αυτό το θεσμικό πλαίσιο. 
      Οι μεταρρυθμίσεις αυτές που το ΠΑ.ΣΟ.Κ. προτείνει απελευθερώνουν ζωντανές δυνάμεις της κοινωνίας, που καταπιέζονται από το σημερινό συγκεντρωτικό, θα έλεγα, καθεστώς και αποκτά δύναμη ο πολίτης.  Γιατί εμείς ουδέποτε φοβηθήκαμε τον πολίτη και τη δική του λειτουργία. Θα λέγαμε μάλιστα ότι όταν το όποιο θεσμικό πλαίσιο έχει τη δική του σφραγίδα, είναι συνδιαμορφωμένο από αυτόν, είναι περισσότερο αποτελεσματικό και περισσότερο αποδεκτό. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Στο χώρο της Τοπικής Αυτοδιοίκησης, επιτρέψτε μου να πω, κύριε Υπουργέ, ότι αδυνατείτε να αντιληφθείτε –δώστε μου μισό λεπτό σας παρακαλώ, κύριε Πρόεδρε, και κλείνω- την αναγκαιότητα ενός νέου γύρου μεταρρυθμιστικών τομών, που θα μεταφέρουν αρμοδιότητες και πόρους από το κέντρο στην περιφέρεια. Αν θέλετε το λέω και με τη νέα μου πλέον ευθύνη ως υποψήφια νομάρχης στο Νομό Ηρακλείου. 
      Αντί, λοιπόν, να ενεργήσετε προς αυτήν την κατεύθυνση και να αποκεντρώσετε πόρους και περισσότερες αρμοδιότητες, που θα κάνουν κάθε υπηρεσία περισσότερο αποτελεσματική προς τον πολίτη, προσπαθείτε τελικά να κρατικοποιήσετε και να περιπλέξετε ακόμη περισσότερο το διοικητικό σύστημα, όπως το κάνετε τώρα, με τη σύσταση των πέντε νέων κρατικών περιφερειών, που θέλετε να προσθέσετε πάνω από τις δεκατρείς υπάρχουσες. 
      Και οφείλω να πω το εξής, κύριε Υπουργέ. Όταν είχατε έρθει στο Ηράκλειο –στην Κρήτη, γενικώς, θα έλεγα- είχατε τονίσει ότι η έδρα της πέμπτης αυτής υπερπεριφέρειας –δεν ξέρω αν ήταν η πρώτη, η δεύτερη, η τρίτη, η τέταρτη ή η πέμπτη- θα ήταν στο Ηράκλειο. Πείτε μου τι έχει μεσολαβήσει από τότε και όταν ήρθε προχθές στο Ηράκλειο ο Υπουργός Αιγαίου και Νησιωτικής Πολιτικής εκείνο που τόνισε είναι ότι η έδρα της υπερπεριφέρειας, στην οποία θα μετέχει και η Κρήτη, θα πρέπει να είναι σε ουδέτερο έδαφος, λέτε και παίζουμε κανένα ποδοσφαιρικό αγώνα μεταξύ δύο μεγάλων ομάδων που είναι στα μαχαίρια συνέχεια ή λέτε και έχουμε εμπόλεμη κατάσταση. Και μάλιστα πρότεινε τον Πειραιά.
	 Εδώ πρέπει να ξεκαθαριστούν κάποια πράγματα. Γιατί, κύριε Υπουργέ, οφείλω να σας πω ότι εμείς στην Κρήτη έχουμε ξεκαθαρίσει ότι δεν χρειαζόμαστε πλάτες για να πάμε τον τόπο μας πολλά βήματα μπροστά. Όμως δεν θα ανεχθούμε να μας  γυρίσουν και πλάτες.
      Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε 	Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Αμέσως, κύριε Υπουργέ.
      Ευχαριστούμε την κ. Σχοιναράκη.
      Ορίστε, κύριε Υπουργέ, έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για ένα λεπτό θα ήθελα το λόγο, κύριε Πρόεδρε, για να μη δημιουργηθεί κάποια  εντύπωση που δεν θα ήθελα.
      ΠΡΟΕΔΡΕΥΩΝ (Σωτήρης Χατζηγάκης): Σας βάζω δύο λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός  Εσωτερικών, Δημόσιας Διοίκησης και Αποκέντρωσης): Με όλο το σεβασμό στην κ. Σχοιναράκη θα ήθελα να πω το εξής. Γιατί, ξέρετε, μπορεί να δημιουργούνται και εντυπώσεις. Μας ακούν και άνθρωποι, όσοι ακούνε αυτήν τη στιγμή ή μας βλέπουν. 
      Άκουσα την κ. Σχοιναράκη να λέει, όσον αφορά το κώλυμα το οποίο προστέθηκε στο άρθρο 29 του Κώδικα, το οποίο αφορά τους υπαλλήλους του δημοσίου και του ευρύτερου δημόσιου τομέα, ότι ένας δάσκαλος –λέει- δεν μπορεί να βάλει υποψηφιότητα μέσα στα όρια του δήμου όπου υπηρετεί! Κυρία Σχοιναράκη, κάνετε λάθος. Πρέπει να διευκρινίσω ότι το κώλυμα που θεσπίσαμε, του άρθρου 29, αφορά υπαλλήλους του δημοσίου και του ευρύτερου δημόσιου τομέα εφόσον είναι προϊστάμενοι οργανικών μονάδων σε βαθμό Γενικής Διεύθυνσης ή Διεύθυνσης. Ο σεβαστός δάσκαλος μπορεί να βάλει υποψηφιότητα. Ο διευθυντής οργανικής μονάδας δεν μπορεί να βάλει. Αν εσείς ως ΠΑ.ΣΟ.Κ. έρχεστε και μου λέτε –και θέλω την άποψη του κόμματός σας, από όποιον την εκφράζει εδώ μέσα- ότι νομίζετε πως οι διευθυντές και οι γενικοί διευθυντές, που πλέον έχουν θητεία, θα μπορούν να βάζουν υποψηφιότητα ελεύθερα στα όρια των νομών και των δήμων μέσα στους οποίους υπηρετούν, ελάτε να μου το πείτε. Θέλω την άποψη της Αξιωματικής Αντιπολίτευσης…
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Έχουμε δώσει διευκρίνιση…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί αυτό το κώλυμα θεσπίστηκε μέσα στην Επιτροπή με τη συναίνεση όλων. 
      Δεύτερον, δεν είδατε και κάτι άλλο. Για να μην αιφνιδιάζουμε τον κόσμο, η διάταξη αυτή δεν ισχύει για τις εκλογές που έρχονται, αλλά ισχύει για τις μεθεπόμενες εκλογές. Άρα λοιπόν ούτε ισχύει σ’ αυτές τις εκλογές, ούτε βεβαίως αφορά όλους τους δημόσιους υπαλλήλους και τους υπαλλήλους του ευρύτερου δημόσιου τομέα, παρά μόνον τους υπαλλήλους οι οποίοι υπηρετούν σε οργανικές μονάδες.
      Και σε ό,τι αφορά τα δημοτικά συμβούλια νέων, σας παρακαλώ πάρα πολύ. Πρώτα- πρώτα αυτό το θέσπισε η σημερινή Κυβέρνηση. Δεύτερον, η ίδια η Κ.Ε.Δ.Κ.Ε. –και ορθώς- θεωρεί ότι άλλος είναι ο θεσμός των δημοτικών συμβουλίων νέων. Δεν είναι όργανα των Οργανισμών Τοπικής Αυτοδιοίκησης. Είναι όργανα έκφρασης της νεολαίας. Αν εσείς θέλετε να τους μετατάξετε τους νέους -κι όπως θα εκλέγονται- σε όργανα των Οργανισμών Τοπικής Αυτοδιοίκησης, βγείτε να το πείτε στην Κ.Ε.Δ.Κ.Ε. και ελάτε να το πείτε στην Εθνική Αντιπροσωπεία. Λάθος καταλάβατε το θεσμό. Και κυρίως ρωτήστε όλες τις νεολαίες και τη δική σας νεολαία εάν το θέλουν. 
      Ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Τζάκρη.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, διαβάζοντας τα Πρακτικά της αρμόδιας Επιτροπής Δημόσιας Διοίκησης και Δικαιοσύνης, όπως συζητήθηκε και το νέο σχέδιο νόμου περί Δήμων και Κοινοτήτων, το πρώτο πράγμα που μου έκανε εντύπωση και έχει μείνει στη μνήμη μου είναι η φράση του Υπουργού ότι με το εγχείρημα αυτό δεν φτιάξαμε και δεν φιλοδοξούμε να φτιάξουμε έναν τέλειο Κώδικα. Και αν έτσι έχουν τα πράγματα, αγαπητοί συνάδελφοι, πραγματικά αναρωτιέμαι τι ήταν αυτό που εμπόδισε, που κράτησε την Κυβέρνηση της Νέας Δημοκρατίας δυο χρόνια τώρα από το να καταθέσει στη Βουλή το νέο Κώδικα, σχέδιο το οποίο είχε παραλάβει έτοιμο από την κυβέρνηση του ΠΑ.ΣΟ.Κ., το οποίο μάλιστα είχε προέλθει από έναν μακρύ και εξαντλητικό διάλογο με όλους τους εμπλεκόμενους φορείς. Εκτός βέβαια αν προτίθεται να τον τροποποιήσει σύντομα με δεδομένη μάλιστα την έναρξη της διαδικασίας αναθεώρησης του Συντάγματος όπου είναι βέβαιον ότι θα τεθούν και θέματα Αυτοδιοίκησης. 
      Από τα παραπάνω ένα πάντως είναι σίγουρο ότι η σημερινή Κυβέρνηση πορεύεται δίχως προγραμματισμό, δίχως προσανατολισμό και το κυριότερο αποτελέσματα. Δυστυχώς, κατά το χρονικό διάστημα της διακυβέρνησης της χώρας μας τα δυο τελευταία χρόνια από τη Νέα Δημοκρατία και ο χώρος της Τοπικής Αυτοδιοίκησης έγινε θέατρο παραλογισμού αλλά και αποσπασματικότητας. Να θυμίσω την αυθαίρετη θεσμοθέτηση της εκλογής των δημάρχων και των νομαρχών με το περιβόητο 42%. Αναρωτηθήκαμε και τότε κατά την ψήφιση του σχετικού νόμου, αναρωτιόμαστε και σήμερα με ποιο κριτήριο επελέγη το 42%, γιατί διεκδικώντας ευρωπαϊκή πρωτοτυπία εκλέγουμε δημάρχους μειοψηφίας. Να θυμίσω, επίσης, την αυθαίρετη και αποσπασματική εξυπηρέτηση τοπικών μικροκομματικών συμφερόντων για την κατάργηση του «ΚΑΠΟΔΙΣΤΡΙΑ» και την αυτονόμηση μεμονωμένων δημοτικών διαμερισμάτων πάλι χωρίς κριτήριο και πάλι χωρίς καμία λογική. Και όμως ο χώρος της Τοπικής Αυτοδιοίκησης και μάλιστα της Τοπικής Αυτοδιοίκησης Α΄ Βαθμού δεν προσφέρεται για τέτοιου είδους προχειρότητες και ερασιτεχνισμούς. Αντιθέτως, είναι ιδιαίτερα νευραλγικός θα έλεγα στη λειτουργία του ίδιου του κράτους. 
      Πρόκειται για το αμεσότερο επίπεδο άσκησης Δημόσιας Διοίκησης με το οποίο έρχεται μάλιστα ο πολίτης καθημερινά σ’ επαφή σε ολόκληρη τη χώρα. Έχει μορφή, έχει πρόσωπο και έχει και προσβασιμότητα σαφώς πιο εύκολη και πιο προσιτή από τις δομές της κεντρικής διοίκησης, την Κυβέρνηση και τα Υπουργεία. Βέβαια, η στάση αυτή της Κυβέρνησης ήταν λίγο έως πολύ αναμενόμενη και τούτο γιατί  υπήρξε η παράταξη εκείνη που ήταν παραδοσιακά αντίθετη και απέναντι σε οποιαδήποτε μεγάλη τομή και μεταρρύθμιση που το ΠΑ.ΣΟ.Κ. κατέθεσε, ανοίγοντας νέους δρόμους στην Τοπική Αυτοδιοίκηση. Γιατί οι κυβερνήσεις του ΠΑ.ΣΟ.Κ. πράγματι έδωσαν στην Τοπική Αυτοδιοίκηση μια νέα προοπτική μέσα από την αιρετή εκλογή των νομαρχών, γεγονός που ενδυνάμωσε ακόμη  περισσότερο την Νομαρχιακή Αυτοδιοίκηση, τη νέα διοικητική οργάνωση της χώρας με την καθιέρωση του «ΚΑΠΟΔΙΣΤΡΙΑ» και την ενίσχυση τόσο σε αρμοδιότητες όσο και σε υλικοτεχνική υποδομή των δήμων και των νομαρχιών. 
      Ο κύκλος των παρεμβάσεων έκλεισε με την περιφερειακή οργάνωση της χώρας η οποία προέκυψε αν θέλετε και σαν αναγκαιότητα προκειμένου να μπορέσει να ανταποκριθεί η χώρα και να λειτουργήσει καλύτερα η Δημόσια Διοίκηση απέναντι στους θεσμούς και τις απαιτήσεις της Ευρωπαϊκής Ένωσης. Επειδή καλό είναι να θυμόμαστε και μερικά  πράγματα που έχουν καταγραφεί και δεν αμφισβητούνται, τις δομές αυτές τις  υλοποίησαν οι προηγούμενες κυβερνήσεις του ΠΑ.ΣΟ.Κ. μόνες τους, χωρίς τη συμμετοχή ούτε καν στο επίπεδο του Κοινοβουλίου της σημερινής Κυβέρνησης, απαξιώνοντας θεσμούς και διαδικασίες τότε ως αξιωματική αντιπολίτευση. Έγιναν, λοιπόν, σαφέστατα βήματα αλλά δεν επιλύθηκαν και σημαντικά ζητήματα. 
      Γι’ αυτό το λόγο η προηγούμενη κυβέρνηση του ΠΑ.ΣΟ.Κ. επεξεργάζονταν νέο σχέδιο τόσο για τον Κώδικα Δήμων και Κοινοτήτων όσο και για τον Κώδικα της Νομαρχιακής Αυτοδιοίκησης. Η  προσπάθεια αυτή έμεινε στη μέση, όπως και τα προβλήματα της Τοπικής Αυτοδιοίκησης.
      Πιστεύω ότι ο νέος Κώδικας δεν ανταποκρίνεται, παρά τις βελτιώσεις που επιφέρει, στις απαιτήσεις μιας σύγχρονης ευρωπαϊκής Αυτοδιοίκησης. Δεν κυρώνει τις εκκρεμότητες απέναντι στον ευρωπαϊκό χάρτη τοπικής αυτονομίας. Δεν δημιουργεί τις προϋποθέσεις για να θεμελιωθεί ένα σύγχρονο αυτοδιοικητικό σύστημα που θα περιλαμβάνει την αιρετή περιφέρεια και τη φορολογική αποκέντρωση με ανακατανομή των πόρων υπέρ της Τοπικής Αυτοδιοίκησης και με δυνατότητα φορολογικής εξουσίας χωρίς επιπλέον επιβάρυνση των πολιτών. Δεν ενσωματώνει διατάξεις για την ολοκληρωμένη εφαρμογή της συνταγματικής επιταγής για ισχύ των αρχών της εγγύτητας και της επικουρικότητας στην κατανομή των αρμοδιοτήτων και με τη μεταφορά των αναγκαίων πόρων. Δεν οριοθετεί με σαφήνεια τη σχέση δημοσίου και ιδιωτικού με κίνδυνο την ευκολία νεοφιλελεύθερης προσαρμογής των Σ.Δ.Ι.Τ. κατά το δοκούν. Δεν θεσμοθετεί το εκλέγειν και εκλέγεσθαι των μεταναστών. Δεν κατοχυρώνει τον αναπτυξιακό ρόλο των Ο.Τ.Α., της διαδικασίας του αναγκαίου δημοκρατικού προγραμματισμού και τον κομβικό ρόλο τους ως κοινωνικών εταίρων συντηρώντας έτσι την κυβερνητική νομοθετική αυθαιρεσία. Δεν απλοποιεί ουσιαστικά τους πολλαπλούς γραφειοκρατικούς και αναποτελεσματικούς ελέγχους στην Τοπική Αυτοδιοίκηση. Δεν προωθεί ουσιαστικά τη δημοτική αποκέντρωση με όρους και αρμοδιότητες ατελώς για τα τοπικά συμβούλια των Καποδιστριακών Δήμων και μηδενικά για τα διαμερίσματα των μεγάλων αστικών δήμων. Διατηρεί το δημαρχοκεντρικό μοντέλο. Υποχωρεί στο ζήτημα της εκπροσώπησης των γυναικών κατά το 1/3 επί του αριθμού των θέσεων των δημοτικών συμβουλίων και των τοπικών συμβουλίων και όχι επί των υποψηφίων του συνδυασμού. 
	Στα θετικά του ανήκει αναμφισβήτητα το γεγονός ότι περιγράφει με μεγαλύτερη σαφήνεια τις αρμοδιότητες καταγράφοντάς τες και διευρύνοντάς τες. Ειδικότερα στο άρθρο 75 ξεκινάει η παράθεση και η κατηγοριοποίηση των αρμοδιοτήτων των δήμων και κοινοτήτων. Επιχειρείται μία προσπάθεια συστηματικής ταξινόμησης των αρμοδιοτήτων κατά θεσμικές ενότητες και γνωστικό αντικείμενο. Δεν παρατίθεται εξαντλητικά, αλλά αναφέροντας κυρίως και ιδίως για να μην δημιουργείται πρόβλημα ερμηνείας. 
	Πρέπει και επιβάλλεται αμέσως μετά την ψήφιση του Κώδικα να εκδοθεί ο εκτελεστικός νόμος του Συντάγματος του άρθρου 102 όπου αναφέρονται το εύρος και οι κατηγορίες των αρμοδιοτήτων μεταξύ των βαθμών και ο τρόπος κατανομής τους προσδιορίζεται με τυπικό νόμο, για να υπάρξει έτσι η δυνατότητα όσο το δυνατόν μεγαλύτερης και εξαντλητικής προσέγγισης του τι είναι δημόσια τοπική υπόθεση. 
      Κάνει βήματα στον τομέα της εμβάθυνσης της τοπικής δημοκρατίας με την καθιέρωση του τοπικού δημοψηφίσματος, με τη χάρτα τοπικών δικαιωμάτων, με τις διαδικασίες της δημόσιας διαβούλευσης, με το δικαίωμα και την υποχρέωση ρητά και χρονικά, απάντησης στον πολίτη.
	Αναγνωρίζει το θεσμό της δημοτικής παράταξης έστω και μ’ ένα σύμβουλο με αυξημένες πλέον δυνατότητες συμμετοχής και ελέγχου στα όργανα πολιτικής και διοίκησης του ίδιου του δήμου. Καθιερώνει το θεσμό των επιχειρησιακών προγραμμάτων που παρά τις ατέλειές του θα συμβάλει στην καλύτερη οργάνωση των Ο.Τ.Α.. 
	Τέλος, πραγματοποιεί ατελείς προσπάθειες βελτίωσης της εποπτείας των Ο.Τ.Α. και μικρά βήματα εξορθολογισμού του, παραδείγματος χάρη στις δημοτικές επιχειρήσεις με την κατηγοριοποίησή τους, με τη μη φορολόγηση των κοινωφελειών, με τη σχετικά εύκολη διαδικασία κατάργησης, συγχώνευσης και μετατροπής κ.λπ..
	Όμως, όλα αυτά, κύριε Υπουργέ, αποτελούν άτολμες και διστακτικές παρεμβάσεις οι οποίες απλά διευκολύνουν την καθημερινή λειτουργία των Οργανισμών Τοπικής Αυτοδιοίκησης και είναι ρυθμίσεις δευτερεύουσας σημασίας που συνεισφέρουν σε οργανωτικές και λειτουργικές βελτιώσεις της υφιστάμενης δομής και του υφιστάμενου τρόπου λειτουργίας της πρωτοβάθμιας Αυτοδιοίκησης.
	Το σύστημα δυστυχώς παραμένει απολύτως συγκεντρωτικό και αντιαναπτυξιακό και δυστυχώς σήμερα χάνεται μία ακόμα ευκαιρία για την πραγματοποίηση μιας μεγάλης τομής, αφού το προταθέν σχέδιο απέχει πολύ από τους στόχους και τις προσδοκίες της Τοπικής Αυτοδιοίκησης, προσδοκίες οι οποίες αποβλέπουν στη δημιουργία ισχυρών, αυτοτελών και αυτόνομων διοικητικών και προγραμματικών μονάδων με αναπτυξιακό προσανατολισμό, συμβατό με τις απαιτήσεις και τις διαδικασίες του σύγχρονου περιβάλλοντος, όπου το κράτος ασκεί απλά επιτελικό ρόλο εξασφαλίζοντας διαφάνεια και αξιοπιστία στον έλεγχο των θεσμών.
	Η πρόταση που συζητάμε σήμερα απέχει δυστυχώς πολύ από το να υλοποιήσει έστω και μερικά κάποιους από τους στόχους αυτούς, γι’ αυτό και την καταψηφίζουμε.
	Ευχαριστώ, κύριε Πρόεδρε.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ την κ. Τζάκρη.
	Το λόγο έχει η κ. Κανελλοπούλου.
	ΚΡΙΝΙΩ ΚΑΝΕΛΛΟΠΟΥΛΟΥ: Ευχαριστώ, κύριε Πρόεδρε.
	Κυρίες και κύριοι συνάδελφοι, η ελληνική Βουλή καλείται σήμερα να ψηφίσει έναν Κώδικα που αφορά την Τοπική Αυτοδιοίκηση, είκοσι έξι χρόνια μετά τον Κώδικα του 1980 που ήταν ουσιαστικά ο πρώτος Κώδικας Δήμων και Κοινοτήτων που ψηφίστηκε από την ελληνική Βουλή.
	Ο Κώδικας που καλούμαστε όμως να ψηφίσουμε σήμερα είναι ο πρώτος που ανταποκρίνεται πρώτον στη συνταγματική επιταγή του άρθρου 102 του Συντάγματος και δεύτερον στον Ευρωπαϊκό Χάρτη Τοπικής Αυτονομίας. 
	Άλλωστε, η σύνταξη ενός τέτοιου Κώδικα ήταν πλέον επιτακτική ανάγκη για να προσαρμοστεί και να θωρακιστεί η Τοπική Αυτοδιοίκηση στις ανάγκες της σύγχρονης πραγματικότητας. Το κείμενο του Κώδικα είναι άλλωστε αποτέλεσμα μακρού διαλόγου της Κυβέρνησης με το σύνολο των δυνάμεων της ελληνικής Τοπικής Αυτοδιοίκησης και βεβαίως με την Κεντρική Ένωση Δήμων και Κοινοτήτων. Περιλαμβάνει δε και σχέδιο προηγούμενης κυβέρνησης, αποδεικνύοντας ότι το κράτος έχει συνέχεια. Φιλοδοξεί να παρέχει στην Τοπική Αυτοδιοίκηση μεγαλύτερη αυτονομία και μεγαλύτερη δυνατότητα να αντεπεξέλθει στις προκλήσεις του μέλλοντος. 
      Άλλωστε, αυτό είναι και το μέλλον για την Ευρωπαϊκή Ένωση και η Ευρωπαϊκή Ένωση βαδίζει πλέον προς την κατεύθυνση των περιφερειών και της Τοπικής Αυτοδιοίκησης. 
      Ο Ευρωπαϊκός Χάρτης Τοπικής Αυτονομίας ορίζει την έννοια της τοπικής αυτονομίας ως το δικαίωμα και την ικανότητα των τοπικών κοινωνιών να διοικούν και να χειρίζονται με δική τους ευθύνη μεγάλο μέρος των τοπικών ζητημάτων τους και ζητά την αναγνώριση του διττού χαρακτήρα της Τοπικής Αυτοδιοίκησης ως κατ’ εξοχήν θεμελιώδους δικαιώματος έκφρασης της τοπικής δημοκρατίας και αυτονομίας, θεωρώντας τις τοπικές κοινωνίες ως έναν από τους βασικούς πυλώνες του δημοκρατικού πολιτεύματος και αναγνωρίζοντας το δικαίωμα των πολιτών στη συμμετοχή τους στα δημόσια δρώμενα.
      Άλλωστε, η πραγματική ενιαία Ευρώπη, η Ευρώπη των λαών, μπορεί να υπάρξει κυρίως μέσα από την ενίσχυση της τοπικής κοινωνίας, μια Ευρώπη βασισμένη στις αρχές της δημοκρατίας και της αποκέντρωσης της εξουσίας. Δεν είναι άλλωστε τυχαίο που και στο Ευρωπαϊκό Σύνταγμα αφιερώνονται σημαντικές διατάξεις προς αυτή την κατεύθυνση.
      Προς αυτήν την κατεύθυνση και για πρώτη φορά στην ελληνική ιστορία εισάγονται διατάξεις που αποτελούν καινοτομίες. Θα αναφερθώ ενδεικτικά –άλλωστε έχει ειπωθεί πολλές φορές σήμερα εδώ- ότι, παραδείγματος χάρη, για πρώτη φορά οριοθετούνται σαφώς οι αρμοδιότητες της ελληνικής Τοπικής Αυτοδιοίκησης. Οι αρμοδιότητες διαχωρίζονται με σαφήνεια, τόσο αυτές που έχουν κρατικό χαρακτήρα, όσο και αυτές που αποτελούν τοπική υπόθεση. 
      Θεσμοθετείται πλέον ο ρόλος της Τοπικής Αυτοδιοίκησης σε ζητήματα που αφορούν την ανάπτυξη, το περιβάλλον, την ποιότητα ζωής, τη λειτουργία των πόλεων, της απασχόλησης, της κοινωνικής προστασίας, του πολιτισμού, της παιδείας, του αθλητισμού.
      Μια δεύτερη καινοτομία του Κώδικα είναι και η τοπική και άμεση δημοκρατία. Εισάγεται για πρώτη φορά ο θεσμός του τοπικού δημοψηφίσματος και ο θεσμός της συμμετοχής των πολιτών στη διαμόρφωση των αποφάσεων που λαμβάνουν τα δημοτικά και κοινοτικά συμβούλια.
      Ακόμα, ο Κώδικας αναγνωρίζει το δικαίωμα ελέγχου των τοπικών κοινωνιών μέσω αναφορών και ερωτήσεων. Καθιερώνει για πρώτη φορά το δικαίωμα της μειοψηφίας, θεσπίζοντας το ότι ο Αντιπρόεδρος του Δημοτικού Συμβουλίου θα προέρχεται υποχρεωτικά από την αντιπολίτευση. 
      Υποχρεώνει το Δημοτικό Συμβούλιο να εκδώσει Χάρτη των Δικαιωμάτων του Πολίτη και  καθιερώνει νομικό πλαίσιο για να παρέχεται η δυνατότητα άσκησης κοινωνικής πολιτικής. 
      Προβλέπει και διευκολύνει τις εθελούσιες συνενώσεις, για τις οποίες θεσπίζει κίνητρα, τις διεθνείς συνεργασίες και τις διαδημοτικές συνεργασίες.
      Επιτρέψτε μου να αναφέρω ακόμα –γιατί ειπώθηκε πολλές φορές σήμερα εδώ- το περίφημο 42%, το οποίο κατά τη γνώμη μου αποτρέπει συμμαχίες κατά τη διάρκεια του δεύτερου γύρου των εκλογών, καθιερώνοντας αυτό το ποσοστό για την εκλογή του δημάρχου, κάτι που θεωρώ πολύ πιο δημοκρατικό, αφού έτσι εμποδίζει μια εικονική πλειοψηφία και τις γνωστές αγοραπωλησίες για να επιτευχθεί.
      Επιτρέψτε μου όμως, κύριε Υπουργέ, να εκφράσω και μία παρατήρηση. Νομίζω ότι στα πλαίσια της μεγαλύτερης αποκέντρωσης και αυτονομίας που επιδιώκουμε θα πρέπει να παρέχουμε και μεγαλύτερη αυτονομία στα τοπικά διαμερίσματα. Και βεβαίως είναι θετικό προς την κατεύθυνση αυτή το ότι το 30% των πιστώσεων του δήμου θα πηγαίνει υποχρεωτικά σε έργα στα τοπικά διαμερίσματα.
      Όμως, το ότι ο Πρόεδρος του τοπικού συμβουλίου δεν θα είναι πια δημοτικός σύμβουλος, μπορεί μεν να ήταν και να είναι αίτημα της Κ.Ε.Δ.Κ.Ε., δεν εκφράζει όμως μικρότερους δήμους, όπως τους δήμους του νομού μου. Μπορεί μεν να καλείται σε συνεδριάσεις του Δημοτικού Συμβουλίου να ψηφίσει το πρόγραμμα των έργων, που αφορούν το διαμέρισμά του, θεωρώ όμως ότι του αφαιρείται οντότητα και δύναμη, κάτι που είναι αντίθετο με τη φιλοσοφία του Κώδικα που συζητούμε σήμερα και με την επιδιωκόμενη αναβάθμιση της περιφέρειας.
      Κυρίες και κύριοι συνάδελφοι, μπορεί ο Κώδικας που συζητούμε σήμερα να μην αποτελεί προφανώς ριζική τομή στο ισχύον θεσμικό πλαίσιο λειτουργίας των Οργανισμών Τοπικής Αυτοδιοίκησης. Είναι όμως πολύ πιο μπροστά, πολύ περισσότερο προς αυτήν την κατεύθυνση από κάθε προηγούμενο νομοσχέδιο και από κάθε σχέδιο που είχε εκπονήσει προηγούμενη κυβέρνηση. 
      Βεβαίως, προς την κατεύθυνση της αυτοδιοίκησης, πολλά θα μπορούσαμε ακόμη να συζητήσουμε. Και βέβαια θα μπορούσαμε να συζητήσουμε για λιγότερους και μεγαλύτερους δήμους, για φορολογική αποκέντρωση, για μητροπολιτική αυτοδιοίκηση. Όμως, σε τι ο Κώδικας είναι εμπόδιο για να πάμε αργότερα ένα βήμα πιο πέρα; 
      Θεωρώ ότι μπορούμε κάλλιστα να το κάνουμε. Άλλωστε, η ίδια η Κυβέρνηση και ο ίδιος ο Πρωθυπουργός ακόμα έχει δεσμευθεί να αρχίσει διάλογο και με την Κ.Ε.Δ.Κ.Ε. και με την Ε.Ν.Α.Ε. αργότερα για τη διοικητική δομή της χώρας. Θεωρώ, όμως, ότι σημασία έχει πως για πρώτη φορά στην ιστορία της χώρας μας οδηγούμαστε προς μία πολύ μεγάλη αποκέντρωση.
      Επιτρέψτε μου, τελειώνοντας, να σας αναφέρω ενδεικτικά από τα Πρακτικά της συζήτησης στην επιτροπή, δήλωση του κ. Κουκουλόπουλου, του Προέδρου της Κ.Ε.Δ.Κ.Ε.. Σας αναφέρω ακριβώς: «Το προεκλογικό πρόγραμμα της Κυβέρνησης σε ό,τι αφορά τους αποκεντρωμένους θεσμούς έχει περίπου υλοποιηθεί στο σύνολό του με την κατάθεση του Κώδικα.»
      Γι’ αυτό και παρά τις επιμέρους παρατηρήσεις μου σας καλώ να ψηφίσετε τον Κώδικα αυτό.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ την κυρία Κανελλοπούλου.
      Το λόγο έχει ο κ. Σωκράτης Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, ο Δήμος Αθηναίων έχει πληθυσμό μεγαλύτερο από την όγδοη σε πληθυσμό περιφέρεια της Ελλάδας. Η περιφέρεια των Ιονίων Νήσων αν ήταν δήμος, θα ήταν τρίτος σε πληθυσμό μετά τους Δήμους Αθηναίων και Θεσσαλονίκης. Ο τελευταίος σε πληθυσμό νομός της χώρας έχει πληθυσμό που τον κατατάσσει μετά τον τεσσαρακοστό πρώτο δήμο της χώρας. 
      Έχουμε οκτώ δήμους με πληθυσμό πάνω από εκατό χιλιάδες. Έχουμε πεντακόσιους σαράντα δύο δήμους, δηλαδή περισσότερους από τους μισούς, με πληθυσμό κάτω από πέντε χιλιάδες. Ο πρώτος σε έκταση δήμος της χώρας έχει έκταση χίλιες φορές μεγαλύτερη από τον μικρότερο δήμο. Πάνω από διακόσιοι δήμοι έχουν έκταση μεγαλύτερη από αρκετούς νομούς. 
      Τα χαρακτηριστικά στοιχεία που προανέφερα, καταδεικνύουν την ακραία ανορθολογικότητα της διοικητικής δομής και διάρθρωσης της χώρας. Και σκεφτείτε ότι μεσολάβησε το 1997 η γενναία και τολμηρή αναδιάταξη με το σχέδιο «ΚΑΠΟΔΙΣΤΡΙΑΣ» με το οποίο συμμαζεύτηκαν οι δήμοι και οι κοινότητες σε αναλογία ένας νέος σε έξι παλαιούς. 
      Είναι, λοιπόν, πρόδηλο και πανθομολογούμενο ότι ο αριθμός των δήμων και νομαρχιών στην Ελλάδα είναι μεγάλος, αναντίστοιχος και δυσανάλογος με τον πληθυσμό και τις διαστάσεις της χώρας μας, όσο κι αν ληφθούν υπόψη οι γεωγραφικές ιδιαιτερότητες. 
      Στον ίδιο προβληματισμό υπάγεται η αμφισβήτηση της ανάγκης αυτόνομης ύπαρξης πολλών δήμων, οι οποίοι από μακρού έπαυσαν να είναι αυτόνομοι οικιστικοί ιστοί σε ικανή απόσταση από άλλους. Είναι απλά αθροισμα οικοδομικών τετραγώνων σε πλήρη σύνθεση γύρω-γύρω με άλλους απολύτως ομόρους δήμους και χωρίς κανένα ιδιαίτερο χαρακτηριστικό γνώρισμα, ούτε καν ιστορικό. Δείτε τις δεκάδες των δήμων που συγκροτούν το λεκανοπέδιο της Αττικής. Θα πάμε σε μητροπολιτικούς δήμους; 
      Πέραν αυτών ωρίμασαν οι συνθήκες, ενόψει και της Αναθεώρησης του Συντάγματος, για δύο βαθμούς τοπικής αυτοδιοίκησης που θα είναι οι δήμοι –που δεν πρέπει να ξεπερνούν τον αριθμό των τριακοσίων- και οι περιφέρειες. Έτσι θα εκλείψουν και οι υπερνομαρχίες, οι οποίες θεσπίστηκαν για ευνόητους λόγους, ωστόσο ως μορφώματα διοικητικά είναι παράδοξα, αν όχι εκτρωματικά. 
      Κάθε καθυστέρηση στην υιοθέτηση, θεσμοθέτηση και υλοποίηση ενός νέου διοικητικού χάρτη της χώρας στον εικοστό πρώτο αιώνα και στο πλαίσιο της Ευρωπαϊκής Ένωσης βλάπτει, γιατί στο μεταξύ εδραιώνονται εξουσίες στους σημερινούς δήμους, κοινότητες και νομαρχίες και οι αντιστάσεις στο μέλλον θα πληθαίνουν για λόγους αμιγώς συμφεροντολογικούς. Τον Οκτώβριο θα έχουμε δημοτικές και νομαρχιακές εκλογές, όπου θα υπάρχουν πάνω από διακόσιες χιλιάδες υποψήφιοι. 
      Κυρίες και κύριοι συνάδελφοι, από τη στιγμή που δεν έγινε δεκτή η πρότασή μου για συζήτηση του Κώδικα ως κοινού νομοσχεδίου, υποχρεώνομαι και επιλέγω μερικά σημεία αναφοράς. 
      Άρθρο 75 και επόμενα: Σ’ αυτά τα άρθρα αναφέρονται οι αρμοδιότητες του πρώτου βαθμού Τοπικής Αυτοδιοίκησης με την ένδειξη «κυρίως». Δηλαδή, υπάρχουν και άλλες αρμοδιότητες, οι οποίες δεν κατονομάζονται. Ποιες είναι αυτές οι άλλες που καλύπτονται με ενδεικτική αναφορά; 
      Πέραν αυτού, παρατηρώ μία πρωτοφανή ευρύτητα στη διατύπωση των αρμοδιοτήτων, ώστε να χωράνε τα πάντα και είναι βέβαιο ότι απ’ αυτές τις αρμοδιότητες οι δήμαρχοι θα ασκούν τις δημοφιλείς, αφήνοντας τις άλλες –παραδείγματος χάρη, τους Χ.Υ.Τ.Α.- στο  κράτος. 
      Η άποψη μου είναι: Οριοθέτηση των αρμοδιοτήτων, καθαρές λύσεις και σχέσεις με την κεντρική διοίκηση. Θεωρώ βέβαιο ότι θα υπάρξουν εμπλοκές και επικαλύψεις και επιπλέον οι δήμοι θα ζητούν κονδύλια για την άσκηση των ευρέως διατυπούμενων αρμοδιοτήτων. 
      Προσπαθώ να φανταστώ, κυρίες και κύριοι συνάδελφοι, ποιες από τις αναφερόμενες ενδεικτικά αρμοδιότητες θα ασκήσει, παραδείγματος χάρη η Κοινότητα Βραχασίου. 
      Ενόψει των ευρύτατων αρμοδιοτήτων φρονώ ότι ο νομοθέτης πρέπει να είναι αυστηρός ως προς τα κωλύματα. Κι όμως ο Κώδικας είναι ιδιαίτερα ελαστικός σ’ αυτά όσον αφορά τις ποινικές καταδίκες. Όπως είναι καταστρωμένες οι διατάξεις, τα κωλύματα ισχύουν μόνο για την επόμενη της αμετάκλητης καταδίκης εκλογική αναμέτρηση και όχι διαρκώς. Σε καταδίκη για κακούργημα το κώλυμα διαρκεί αν και όσο το δικαστήριο επέβαλε στέρηση πολιτικών δικαιωμάτων, συνήθως μέχρι τις μεθεπόμενες εκλογές.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άλλαξε αυτό, κύριε συνάδελφε.
      ΣΩΚΡΑΤΗΣ ΚΟΣΜΙΔΗΣ: Το είδα. Αυτό που λέω τώρα δεν αλλάζει.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Άλλαξε, κύριε συνάδελφε, παρ’ όλο που δεν χρειαζόταν.
      ΣΩΚΡΑΤΗΣ ΚΟΣΜΙΔΗΣ: Δεν αλλάζει. Το ότι δεν είναι διαρκές το κώλυμα δεν άλλαξε.
      Σε καταδίκες για πλημμεληματικές πράξεις αναφερόμενες περιοριστικά στο άρθρο 29 του Κώδικα, το κώλυμα ισχύει μόνο για τις επόμενες εκλογές και από την περιοριστική αναφορά εκλείπει η παράβαση καθήκοντος, η οποία ωστόσο προβλέπεται ως λόγος έκπτωσης κατά το άρθρο 146. Είναι φανερό ότι ευνοούνται κάποιοι καταδικασμένοι για παράβαση καθήκοντος υποψήφιοι δήμαρχοι, των οποίων το όνομα, παρ’ όλο που πιεστικά το ζήτησα στην Επιτροπή, η πολιτική ηγεσία του Υπουργείου Εσωτερικών δεν κατονομάζει.
      Άποψή μου είναι ότι για τους αιρετούς τοπικούς άρχοντες τα κωλύματα πρέπει να είναι τουλάχιστον τα ίδια που προβλέπονται στο άρθρο 8 του Δημοσιοϋπαλληλικού Κώδικα και να είναι και διαρκή. Μου είναι ακατανόητο ότι κάποιος καταδικασμένος για παράβαση καθήκοντος δεν μπορεί να διοριστεί ούτε κλητήρας στο δημόσιο, μπορεί όμως να γίνει δήμαρχος.
      Μη έχοντας χρόνο, κλείνω με το άρθρο 169 που προβλέπει τον προληπτικό έλεγχο του Ελεγκτικού Συνεδρίου για λιγότερους από τους μισούς δήμους, δηλαδή όσους έχουν πληθυσμό πάνω από πέντε χιλιάδες άτομα. Ο έλεγχος περιορίζεται στο αν υπάρχει εγγεγραμμένη πίστωση, αν τηρήθηκαν οι λογιστικές διαδικασίες και αν είναι πλήρη τα δικαιολογητικά της δαπάνης. Δεν προβλέπεται δηλαδή κανένας έλεγχος, για παράδειγμα, αν μία ανάθεση έργου ή μία προμήθεια έγινε με νόμιμες διαδικασίες.
      Και μη μου πείτε, κύριε Υπουργέ, ότι υπάρχει η φράση «ο έλεγχος διενεργείται σύμφωνα με τη νομοθεσία που διέπει το Ελεγκτικό Συνέδριο», γιατί αυτή η φράση αναφέρεται στη διαδικασία και όχι στο περιεχόμενο του ελέγχου το οποίο αναφέρεται περιοριστικά, όπως προανέφερα.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι συνάδελφοι, συζητούμε έναν κώδικα ο οποίος θα είναι βραχύβιος, οι εξελίξεις θα είναι ραγδαίες, θα επιβάλουν άλλη διοικητική δομή στη χώρα –και αλίμονο- και θα τον ξεπεράσουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γι’ αυτό και τον καταψηφίζω, αν και αναγνωρίζω ότι περιέχει αρκετές σωστές διατάξεις τις οποίες θα ψήφιζα, εάν μου το επέτρεπε η διαδικασία που ακολουθήθηκε.
      Ευχαριστώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κοσμίδη.
       ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα μου επιτρέψετε, κύριε Πρόεδρε, να πω δυο λόγια πάλι για να μη δημιουργούνται εντυπώσεις.
      Πρώτον, άκουσα την κριτική του κ. Κοσμίδη για το θέμα της παράβασης καθήκοντος. Ερώτημα: Είναι σήμερα, σύμφωνα με τον Κώδικα, με τη νομοθεσία που ισχύει, η παράβαση καθήκοντος κώλυμα; Όχι. 
      ΣΩΚΡΑΤΗΣ ΚΟΣΜΙΔΗΣ: Στο Δημοσιοϋπαλληλικό Κώδικα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι στο Δημοσιοϋπαλληλικό Κώδικα, κύριε Κοσμίδη. Μιλάω για τον Κώδικα Δήμων και Κοινοτήτων.
      ΣΩΚΡΑΤΗΣ ΚΟΣΜΙΔΗΣ: Δεν είναι. Και λοιπόν; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί κάνετε τέτοια κριτική σ’ αυτήν την Κυβέρνηση; Εγώ προσθέτω κωλύματα και με μέμφεσθε γιατί δεν πρόσθεσα και αυτό που δεν υπάρχει σήμερα. Δηλαδή, τι κριτική μου κάνετε; Τόσα χρόνια που κυβερνούσατε, για ποιο λόγο δεν το βάλατε εσείς; Εγώ προσθέτω και το κάνω αυστηρότερο το πλαίσιο. Μου ζητάτε να το κάνω ακόμα περισσότερο και ξεχνάτε μία λεπτομέρεια…
      ΣΩΚΡΑΤΗΣ ΚΟΣΜΙΔΗΣ: Δεν δικαιούμαι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξέρετε, κύριε Κοσμίδη, τι συνταγματικά προβλήματα θα μπορούσαμε να είχαμε, καθώς μου ζητάτε να κάνω διαρκές το πρόβλημα στην περίπτωση κακουργήματος. Δεν φτάνει που το βάζω το κώλυμα –ανεξάρτητα, γιατί σας είχα πει ότι δεν χρειαζόταν, επειδή προβλέπεται η στέρηση των πολιτικών δικαιωμάτων- αλλά πάλι εγώ το βγάζω και το κάνω αυστηρότερο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Είναι αυστηρότερο από το πλαίσιο που είχατε όταν κυβερνήσατε τόσα χρόνια; Ναι ή όχι;
      ΣΩΚΡΑΤΗΣ ΚΟΣΜΙΔΗΣ: Είναι.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν προβλεπόταν η παράβαση καθήκοντος και μου ζητάτε να τη βάλω ως πρώτον; Ναι ή όχι; Κύριε Κοσμίδη –για να πούμε τα πράγματα με το όνομά τους- ξέρετε τι συνταγματικό πρόβλημα μπορεί να δημιουργηθεί, όταν τέτοιο κώλυμα δεν μπορεί να υπάρχει για τους Βουλευτές; Γιατί άραγε για τους δημοτικούς άρχοντες θα ζητάμε περισσότερα από ό,τι ζητάμε από τους συναδέλφους μέσα σ’ αυτήν την Αίθουσα; Και όσον αφορά στους εαυτούς μας, είμαστε αξιόπιστοι, κύριε Κοσμίδη; Ελάτε στην Αναθεώρηση να μου το πείτε.
      ΣΩΚΡΑΤΗΣ ΚΟΣΜΙΔΗΣ: Και από τους δημοσίους υπαλλήλους γιατί ζητάτε περισσότερα και δεν υπάρχει συνταγματικό κώλυμα;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί ο δημόσιος υπάλληλος έχει άλλα καθήκοντα να ασκήσει, κύριε Κοσμίδη. Δεν είναι αιρετός ο δημόσιος υπάλληλος, κύριε Κοσμίδη. Είναι το ίδιο πράγμα; Πιστεύετε, δηλαδή, ότι πρέπει και για τους αιρετούς και για τους δημοσίους υπαλλήλους να υπάρξουν τα ίδια κωλύματα;
      ΣΩΚΡΑΤΗΣ ΚΟΣΜΙΔΗΣ: Έτσι πιστεύω.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, δεν νοείται, κύριε Κοσμίδη. Και εγώ παρακαλώ πολύ για ένα πράγμα: Να σεβαστούμε το γεγονός ότι η δημοκρατική νομιμοποίηση είναι πολύ σημαντικό πράγμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Και το λέω, μολονότι στην Αναθεώρηση προτείνουμε –και πρέπει να το προτείνουμε- να πάμε βαθύτερα. Όμως, σας παρακαλώ πάρα πολύ να έρθετε να συζητήσετε και με τους εκπροσώπους της Τοπικής Αυτοδιοίκησης. Ας μην πετάμε στην πυρά ορισμένα πράγματα.
      Σε ό,τι αφορά στον έλεγχο του Ελεγκτικού Συνεδρίου, θα σας πω κάτι πολύ απλό. Τον έλεγχο τον βάζουμε όπως πρέπει και όπως προβλέπει το Ελεγκτικό Συνέδριο. Όμως, σας παρακαλώ πάρα πολύ, ο έλεγχος θεσπίστηκε μεν από εσάς, όμως δεν τον κάνατε ποτέ πράξη, γιατί δεν τον εφαρμόσατε ποτέ. Αυτή η Κυβέρνηση τον έβαλε σε εφαρμογή από 1ης Ιουλίου του 2005. 
      Εγώ ως Υπουργός ξέρω ότι τα προβλήματα που έχουν δημιουργηθεί, πρέπει να τα αντιμετωπίσουμε γιατί πρέπει να διασφαλίσουμε και τη νομιμότητα και την αποτελεσματικότητα της λειτουργίας των Ο.Τ.Α., μέχρις ότου και το Ελεγκτικό Συνέδριο αποκτήσει την  πλήρη στελέχωση. Ήδη, του δώσαμε δυνάμεις για να το κάνει, πρέπει να μπορέσει να λειτουργήσει ακόμα καλύτερα.
      Αλλά, κύριε Κοσμίδη, έχετε διατελέσει Γραμματέας του Υπουργικού Συμβουλίου πολλά χρόνια και έχετε εμπειρία και ξέρετε πάρα πολύ καλά ότι οι τομές που κάνουμε πρέπει να είναι τέτοιες, ώστε να αποδίδουν.
      ΣΩΚΡΑΤΗΣ ΚΟΣΜΙΔΗΣ:  Αυτό σημαίνει ότι δεν δικαιούμαι να ομιλώ εγώ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Καθόλου. Άλλο είπα. Δεν πρόλαβα να μιλήσω, κύριε Κοσμίδη. 
      Λέω ότι έχετε την εμπειρία του ανθρώπου, ο οποίος γνωρίζει ότι όταν κυβερνάς, οι κανόνες που πρέπει να βάζεις, πρέπει να είναι και αποτελεσματικοί και δίκαιοι. Γιατί όταν κάνεις πράγματα, τα οποία αποτρέπουν πλήρως την αποτελεσματικότητα, εν ονόματι κάποιων αρχών, τότε στην πραγματικότητα δεν καταλήγεις πουθενά. Οδηγείσαι σ’ αυτό που συνέβαινε πριν. 
      Ξέρετε γιατί δεν έμπαινε ποτέ σε εφαρμογή η διάταξη περί προληπτικού ελέγχου; Γιατί υπήρχε αυτός ο φόβος. Μπήκε η διάταξη, εφαρμόζεται για πρώτη φορά, γι’ αυτό και πέφτει ο δείκτης κακοδιαχείρισης από χρόνο σε χρόνο, πέρσι και φέτος. Δείτε τα στοιχεία του Συνηγόρου του Πολίτη. 
      Σκεφθείτε λιγάκι. Δεν θέλω να παραστήσω τον καλό στους Οργανισμούς Τοπικής Αυτοδιοίκησης. Σκεφθείτε με τι μέσα, τι δυνατότητες, οι Οργανισμοί Τοπικής Αυτοδιοίκησης κάνουν τη δουλειά τους. Αν ζήσετε το Υπουργείο Εσωτερικών θα καταλάβετε ότι πρέπει να αντιληφθούμε πως αυτό που καταγγέλλουμε ως παρανομία πολλές φορές δεν γίνεται συνειδητά, δεν γίνεται επειδή ο άλλος επιδιώκει να το κάνει. Όχι ότι δεν υπάρχουν και τέτοιες περιπτώσεις. Επί των ημερών μου οι εκπτώσεις αιρετών είναι τετραπλάσιες από ότι επί των ημερών σας. Και αυτό λέει κάτι. 
      ΣΩΚΡΑΤΗΣ ΚΟΣΜΙΔΗΣ: Ονόματα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, τα ονόματα τα έχετε στη διάθεσή σας. 
      Το ερώτημα είναι, εσείς, τόσα χρόνια κυβέρνηση, γιατί δεν είχατε καθιερώσει την παράβαση καθήκοντος ως κώλυμα και γιατί το ζητάτε τώρα; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο ζήτησε ο Πρόεδρος κ. Κακλαμάνης.
      Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Δυο λόγια μόνο θέλω να πω, κύριε Πρόεδρε.
      Εκπλήσσομαι. Δηλαδή αν οι προηγούμενες κυβερνήσεις, κύριε Υπουργέ, δεν είχαν κάνει αυτό που όφειλαν να κάνουν και για πάρα πολλά πράγματα, υποτίθεται ότι σας ψήφισε ο ελληνικός λαός για να τα κάνετε. Νομίζω ότι αυτό δεν είναι επιχείρημα. 
      Και επειδή αναφερθήκατε στους Βουλευτές, γνωρίζετε όπως και όλοι μας ότι δεν νοείται παράβαση καθήκοντος για τους Βουλευτές, διότι κατά το Σύνταγμα έχουν απεριόριστο το δικαίωμα της γνώμης και της ψήφου. Ο Πρόεδρος της Βουλής, όταν ασκεί τα καθήκοντά του …
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν έχει καταδικαστεί υπό άλλη ιδιότητα πριν, κύριε Πρόεδρε, αποτελεί κώλυμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Άλλο θέμα. 
      Είπατε, γιατί δεν υπάρχει κώλυμα παράβασης καθήκοντος για το Βουλευτή, ώστε την επόμενη είτε να εκπέσει ή να μην μπορεί να βάλει ξανά υποψηφιότητα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε. Για κώλυμα στις εκλογές μιλάμε. Τι λέει ο κ. Κοσμίδης. Θα μπορούσε, παραδείγματος χάρη. …
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, το κατάλαβα τώρα. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …. να έχει καταδικαστεί. Αυτό λέω.
      ΑΠΟΣΤΟΛΟΣ ΚΑΚΛΑΜΑΝΗΣ: Κατάλαβα τη διόρθωση αυτή, αλλά αν επρόκειτο για το δημοτικό σύμβουλο, ο οποίος δεν θα ασκήσει διαχείριση ως μέλος μιας δημαρχιακής επιτροπής, δεν θα είχα πρόβλημα. Αλλά όταν μιλάμε για το μείζον πρόβλημα σήμερα, θα πω ότι όποιος συζητήσει με άρχοντες της Τοπικής Αυτοδιοίκησης που είναι συνεπείς και ανησυχούν πραγματικά για την υπονόμευση και του αυτοδιοικητικού θεσμού, θα διαπιστώσει ότι θέλουν κατοχύρωση απέναντι σε οποιαδήποτε δυνατότητα εκτροπής, σε ό,τι αφορά τη διαχείριση ιδιαίτερα των οικονομικών των δήμων. 
      Ποιος σας είπε ότι δεν θέλουν οι δήμαρχοι, οι οποίοι έχουν αίσθηση ευθύνης -και πιστεύω ότι η συντριπτική πλειονότητά τους έχει αυτήν την αίσθηση- τον προληπτικό έλεγχο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τον ζήτησαν εκείνοι και τον κάνουμε.
      ΑΠΟΣΤΟΛΟΣ ΚΑΚΛΑΜΑΝΗΣ: Μα, αυτό λέω. Μέχρι τώρα το άκουγα και όταν στο περίφημο έκτακτο συνέδριο που έκαναν για τα οικονομικά, τους το είπα ως Πρόεδρος της Βουλής τότε, ορισμένοι μάλιστα διαμαρτύρονταν ότι δεν τους θεωρούμε έντιμους κ.λπ.. 
      Ο προληπτικός, λοιπόν, έλεγχος σώζει. Όσοι επί μακρά σειρά ετών βάλαμε την υπογραφή μας σε εντάλματα, σε αποφάσεις αυτού του τύπου, αν δεν βλέπαμε δίπλα την υπογραφή του Επιτρόπου δεν υπογράφαμε.
      Η κατάτμηση, λοιπόν, έργων, προμηθειών κ.λπ. είναι η μεγάλη πληγή. Νομίζω ότι ο κ. Κοσμίδης είπε ότι θα είναι πολλές χιλιάδες οι υποψήφιοι. Πόσοι είπατε ότι θα είναι ακριβώς;
      ΣΩΚΡΑΤΗΣ ΚΟΣΜΙΔΗΣ: Οι υποψήφιοι; Διακόσιες χιλιάδες και πλέον.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ μπορώ να σας πω ότι εδώ και τρεις περιόδους, δηλαδή όχι μόνο την προηγούμενη, αλλά και την αμέσως προηγούμενη -εσείς ίσως ως άνθρωπος της Αυτοδιοίκησης, θα το επιβεβαιώσετε- παρουσιάζονται άνθρωποι, οι οποίοι δεν είχαν ποτέ ασχοληθεί ούτε με τον εξωραϊστικό σύλλογο της γειτονιάς τους. Υπάρχει ένα κύμα του τύπου «ελάτε, μπαίνουμε μέσα, κάτι γίνεται εκεί». Δεν θέλω να προχωρήσω περισσότερο.
      Επειδή τα προβλήματα της διαφθοράς δεν είναι πλέον στην κεντρική διοίκηση, αλλά έχουν μεταφερθεί -γιατί και τα διάφορα προγράμματα, τα περιφερειακά, τα αναπτυξιακά και όλα αυτά έχουν μεταφερθεί στο επίπεδο της περιφέρειας, του νομού και του δήμου- οφείλουμε, κοιτάζοντας καθαρά μπροστά μας, να βάλουμε αυτούς τους περιορισμούς. Εάν είχε έρθει εδώ ο Κώδικας ως νομοσχέδιο, εγώ πιστεύω ότι πολλές διατάξεις, έχοντας μάλιστα και τη συγκατάθεση όλων, θα ήταν πολύ χρήσιμες για την Τοπική Αυτοδιοίκηση, θα διευκόλυναν γενικότερα τη λειτουργία και θα βελτίωναν τη φήμη του πολιτικού μας συστήματος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε. 
      Το λόγο έχει ο κ. Ρόβλιας, για να κλείσουμε την αποψινή συζήτηση.
      ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, σε αυτό το νομοσχέδιο για τον Κώδικα Δήμων και Κοινοτήτων αποτυπώνεται η πολιτική αντίληψη της Νέας Δημοκρατίας για την Τοπική Αυτοδιοίκηση, αποτυπώνεται δηλαδή η συντηρητική πολιτική άποψη για την Τοπική Αυτοδιοίκηση. Ταυτόχρονα, όμως, κωδικοποιούνται σχηματικά, θα έλεγα, τα βασικά χαρακτηριστικά και ο συνήθης τρόπος της κυβερνητικής δράσης, όπως τον βιώνουμε τα δύο τελευταία χρόνια. 
      Η Κυβέρνηση, με αυτόν τον Κώδικα, κωδικοποιεί αναχρονισμούς που τους ονομάζει «μεταρρυθμίσεις», όπως για παράδειγμα τον έλεγχο της Τοπικής Αυτοδιοίκησης από τον περιφερειάρχη, κωδικοποιεί παραβιάσεις του Συντάγματος που τις ονομάζει «απλοποιήσεις», όπως την κατάργηση του προληπτικού ελέγχου της Τοπικής Αυτοδιοίκησης από το Ελεγκτικό Συνέδριο, κωδικοποιεί την προχειρότητα, την αυθαιρεσία και την πολιτική ιδιοτέλεια με τη ρύθμιση του 42%. Κωδικοποιήσατε, τελικά, τα υπεξαιρεθέντα μαζί με τα παρακρατηθέντα, κλειδώσατε τον «ΘΗΣΕΑ», που καρκινοβατεί, μαζί με το «ΕΠΤΑ», ενοποιήσατε τις μεταφερόμενες μαζί με τις μη μεταφερόμενες αρμοδιότητες και πάντοτε χωρίς μεταφορά πόρων. Όλα γίνονται ένα ασπόνδυλο συνονθύλευμα διαχειριστικής λογικής, χωρίς νεύρο και προοπτική. Κωδικοποιεί, τελικά, η Κυβέρνηση τη νοοτροπία της παράταξής της σε σχέση με την Τοπική Αυτοδιοίκηση, νοοτροπία φοβική, αρνητική και οπισθοδρομική.
      Κύριε Παυλόπουλε, χάσατε την ευκαιρία ενός σημαντικού Κώδικα Δήμων και Κοινοτήτων και πρέπει να ξέρετε ότι οι ευκαιρίες δεν επανέρχονται. Θα περιοριστώ σε τρία σημεία χαρακτηριστικά, θα έλεγα, αλλά και τραγικά. 
      Πρώτο χαρακτηριστικό σημείο. Ποδηγέτηση της Τοπικής Αυτοδιοίκησης από την κεντρική Κυβέρνηση. Η Νέα Δημοκρατία, επιφυλακτική και αρνητική προς την Τοπική Αυτοδιοίκηση, νομοθετεί με τρόπο που να ελέγχει την Τοπική Αυτοδιοίκηση. Ο Κώδικας επαναφέρει τον έλεγχο νομιμότητας των πράξεων της Τοπικής Αυτοδιοίκησης από τον περιφερειάρχη. Είναι αυτό ανεξαρτησία της Τοπικής Αυτοδιοίκησης; Ασφαλώς, όχι. Πρόκειται για ασφυκτικό έλεγχο της Τοπικής Αυτοδιοίκησης από την Κυβέρνηση μέσω του περιφερειάρχη. 
      Ο Κώδικας καταργεί ουσιαστικά τον προληπτικό έλεγχο νομιμότητας των δαπανών της Τοπικής Αυτοδιοίκησης από το Ελεγκτικό Συνέδριο.
      Με την μεθόδευση αυτή οι αιρετοί άρχοντες της Τοπικής Αυτοδιοίκησης θα συνεχίσουν να είναι εκτεθειμένοι σε δαπάνες αμφίβολης νομιμότητας...
      ΜΑΡΓΑΡΙΤΗΣ ΤΖΙΜΑΣ: Ποιο άρθρο το λέει αυτό;
      ΚΩΝΣΤΑΝΤΙΝΟΣ ΡΟΒΛΙΑΣ: Το 169. 
      ...θα είναι εκτεθειμένοι σε καταλογισμούς, θα εξαρτώνται πάλι από νομοθετικές ρυθμίσεις που θα τους απαλλάσσουν. 
      ΜΑΡΓΑΡΙΤΗΣ ΤΖΙΜΑΣ: Έτσι λέτε;
      ΚΩΝΣΤΑΝΤΙΝΟΣ ΡΟΒΛΙΑΣ: Έτσι καλλιεργείτε τις πελατειακές σχέσεις και την εξάρτηση των εκλεγμένων της Τοπικής Αυτοδιοίκησης από την Κυβέρνηση.
      Και επειδή προηγουμένως, κύριε Υπουργέ, είπατε ότι αυτό σας ζήτησε το Ελεγκτικό Συνέδριο, αυτό κάνατε. Θα μου επιτρέψετε να σας θυμίσω τα Πρακτικά της 5ης Γενικής Συνεδρίασης της Ολομέλειας του Ελεγκτικού Συνεδρίου, 8 Φεβρουαρίου 2006. Συνεδρίασαν...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είπα αυτό.
      ΚΩΝΣΤΑΝΤΙΝΟΣ ΡΟΒΛΙΑΣ: Νομίζω ότι αυτό είπατε. Αν δεν είπατε αυτό, διορθώστε το. 
      Συνεδρίασαν με αφορμή το σχέδιο νόμου Κώδικα Δήμων και Κοινοτήτων. Να σας πω τι λέει το Ελεγκτικό Συνέδριο. Μεταξύ άλλων, γιατί είναι πολυσέλιδο...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Με την Κ.Ε.Δ.Κ.Ε. έχετε μιλήσει καθόλου;
      ΚΩΝΣΤΑΝΤΙΝΟΣ ΡΟΒΛΙΑΣ: Να σας πω τι λέει το Ελεγκτικό Συνέδριο και θα πούμε και για την Κ.Ε.Δ.Κ.Ε.
      Λέει, λοιπόν, το Ελεγκτικό Συνέδριο: «Η διατύπωση της πρώτης παραγράφου του άρθρου 169 φαίνεται ότι επιδιώκει –προσέξτε- να εξοβελίσει τον παρεμπίπτοντα έλεγχο της νομιμότητας των διοικητικών πράξεων.
      Δεύτερον, να περιορίσει την έκταση της έρευνας της αρχής της νομιμότητας μόνο στο κανονιστικό του περιεχομένου κείμενο για το λογιστικό δήμων και κοινοτήτων. Με την αφαίρεση του βασικού σκέλους του παρεμπίπτοντος ελέγχου ο διενεργούμενος από το Ελεγκτικό Συνέδριο θα απόβαινε αμιγώς λογιστικός, το Σώμα θα υποβιβαζόταν σε απλό λογιστήριο και οι αρμοδιότητες του θα συρρικνώνονταν σε απλή μηχανική επαλήθευση λογαριασμών». Δηλαδή το Ελεγκτικό Συνέδριο σας λέει ότι πάτε να το κάνετε λογιστήριο. Και θεωρεί σκόπιμο, λόγω της σοβαρότητας του ζητήματος, να κοινοποιηθεί το παρόν Πρακτικό, εκτός από τον κύριο Υπουργό Δικαιοσύνης και στον κύριο Υπουργό Εσωτερικών Δημόσιας Διοίκησης και Αποκέντρωσης. 
      Κύριε Υπουργέ, σας έχει κοινοποιηθεί το Πρακτικό της Ολομέλειας, άρα παρέλκει η κατάθεσή του στα Πρακτικά...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν δεν διαβάζετε την τελική διατύπωση, ούτε το Πρακτικό, τι να σας πω;
      ΚΩΝΣΤΑΝΤΙΝΟΣ ΡΟΒΛΙΑΣ: Την έχω διαβάσει πάρα πολύ καλά την τελική διατύπωση και θεωρώ ότι...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι διακοπές. 
      Συνεχίστε, κύριε Ρόβλια.
      ΣΩΚΡΑΤΗΣ ΚΟΣΜΙΔΗΣ: Έτσι είναι...
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν διαβάζετε, κύριε Κοσμίδη, ούτε τα κείμενα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      Συνεχίστε, κύριε Ρόβλια.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, έχετε καταργήσει ουσιαστικά τον προληπτικό έλεγχο. Και αν αυτό το κάνετε για λόγους απλοποίησης των διαδικασιών, η προσωπική μου άποψη είναι ότι κάνετε λάθος. Και ότι πάλι έχετε εκτεθειμένους τους αιρετούς της τοπικής αυτοδιοίκησης. Περαιτέρω υποθάλπει ο Κώδικας τις επιλεκτικές χρηματοδοτήσεις των Ο.Τ.Α. από τους Υπουργούς. Επιλεκτικές χρηματοδοτήσεις με κίνητρα κομματικά και ιδιοτελή. Επιλεκτικές χρηματοδοτήσεις που πόρω απέχουν από την ισονομία και ισοπολιτεία που υποσχεθήκατε προεκλογικά. Πόρω απέχουν από το υποτιθέμενο αντικειμενικό σύστημα του «ΘΗΣΕΑ» που μετατρέπεται σε αδιαφανή λαβύρινθο. Παλινωδεί ο Κώδικας μεταξύ θεωρίας και αδυναμίας στο κρίσιμο θέμα των μεταφερομένων αρμοδιοτήτων. Υποσχέσεις χωρίς όρια, αδιέξοδα χωρίς ελπίδα. Οι μεταφερόμενες αρμοδιότητες σας φοβίζουν, σας εκνευρίζουν, σας αποδιοργανώνουν. Δεν τις πιστεύετε, δεν τις χρηματοδοτείτε. Οι ισχυροί δήμοι, οι λιγότεροι δήμοι, ο «ΚΑΠΟΔΙΣΤΡΙΑΣ 2», ενισχύουν την ανεξάρτητη Τοπική Αυτοδιοίκηση, αυτήν την οποία δεν εμπιστεύεστε. Εσείς, όπως είπαμε, σαν πρώτο χαρακτηριστικό του Κώδικα έχετε αναδείξει την ποδηγέτηση της Τοπικής Αυτοδιοίκησης. Γι' αυτό αρνείστε τον «ΚΑΠΟΔΙΣΤΡΙΑ 2», γι' αυτό αρνείστε τους ισχυρούς δήμους.
      Το δεύτερο χαρακτηριστικό του Κώδικα είναι το πλήγμα στην τοπική δημοκρατία, το περιβόητο 42%. Ρύθμιση ευκαιριακή, πολιτικά μετέωρη και ιδιοτελής. Το 42% πώς το βρήκατε; Γιατί 42% και όχι 40% ή 45%; Αυτό ήταν που έλειπε από την Τοπική Αυτοδιοίκηση; Αυτό είναι που θα λύσει τα προβλήματα της Τοπικής Αυτοδιοίκησης; Ασφαλώς όχι. Ελπίζετε όμως ότι με το 42% θα λύσετε τα δικά σας προβλήματα στις επερχόμενες τοπικές εκλογές. Είμαι βέβαιος κύριε Υπουργέ, ότι θα λειτουργήσει τελικά σε βάρος σας. Σε κάθε περίπτωση όμως, τη ζημιά στην τοπική δημοκρατία την κάνατε. 
      Το τρίτο χαρακτηριστικό του Κώδικα είναι η ουσιαστική αμφισβήτηση του «ΚΑΠΟΔΙΣΤΡΙΑ» εκ μέρους σας. Η εκκίνηση δόθηκε πριν ενάμιση μήνα με τις αποσχίσεις κοινοτήτων από τον «ΚΑΠΟΔΙΣΤΡΙΑ». Είμαι βέβαιος ότι δυστυχώς θα συνεχίσετε στην κατεύθυνση αυτή.
      Κυρίες και κύριοι συνάδελφοι, δεν είναι ενίσχυση του «ΚΑΠΟΔΙΣΤΡΙΑ» η ρύθμιση του Κώδικα που προβλέπει ανεξάρτητες αρμοδιότητες και πληρωμές από τα τοπικά συμβούλια, δεν είναι ενίσχυση του «ΚΑΠΟΔΙΣΤΡΙΑ» η δυνατότητα προσαρτήσεων τοπικών διαμερισμάτων σε άλλο δήμο ή κοινότητα, δεν είναι ενίσχυση του «ΚΑΠΟΔΙΣΤΡΙΑ» η πλήρης απουσία της σύνδεσης των Ο.Τ.Α. με το Δ΄ Κοινοτικό Πλαίσιο Στήριξης.
      Για όλους αυτούς τους λόγους λυπάμαι γιατί η Τοπική Αυτοδιοίκηση χάνει άλλη μια ευκαιρία. Λυπάμαι πραγματικά γιατί αυτός ο Κώδικας θα ψηφιστεί μόνο από την κυβερνητική πλειοψηφία. Στην θέση σας, κύριε Υπουργέ, τουλάχιστον θα προβληματιζόμουν.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρόβλια.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα στελέχη της Αξιωματικής Αντιπολίτευσης, πέραν της έλλειψης επιχειρημάτων, ακολουθούν την τακτική της διαστρέβλωσης της πραγματικότητας. Ή, τουλάχιστον, δεν μπαίνουν καν στον κόπο να διαβάσουν τα κείμενα τα οποία σταδιακά διαμορφώθηκαν έως ότου η Επιτροπή να φέρει σε οριστικό πέρας το έργο της. 
      Δυο πράγματα λοιπόν έχω να επισημάνω σ’ αυτά που ελέχθησαν προηγουμένως από τον κύριο συνάδελφο.
      Πρώτον, το πρακτικό του Ελεγκτικού Συνεδρίου διατυπώθηκε όταν ο Κώδικας από την Επιτροπή είχε μέσα του τη διατύπωση «οι δαπάνες των δήμων με πληθυσμό άνω των πέντε χιλιάδων κατοίκων υπάγονται στον προληπτικό έλεγχο του Ελεγκτικού Συνεδρίου αποκλειστικώς, πρώτον, αν ισχύει η πίστωση β΄ και γ΄». Έκανε το Ελεγκτικό Συνέδριο τις παρατηρήσεις του. Έφυγε η λέξη «αποκλειστικώς» προστέθηκε η λέξη «σύμφωνα με τη νομοθεσία που το διέπει». Κατόπιν τούτου το πρακτικό αυτό έχει να κάνει με μια διατύπωση η οποία ήταν προγενέστερη. 
      ΣΩΚΡΑΤΗΣ ΚΟΣΜΙΔΗΣ: Διαδικασία, όχι περιεχόμενο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω, λοιπόν. Είναι παντελώς ανακριβές αυτό που διαβάστηκε προηγουμένως διότι δεν αφορά την τελική διατύπωση του κώδικα. 
      Το δεύτερο και το κυριότερο. Απορώ με τα στελέχη της Αξιωματικής Αντιπολίτευσης. Είχαν θεσμοθετήσει τον έλεγχο και τον πήγαιναν από χρόνο σε χρόνο. Δεν τον έβαζαν σε εφαρμογή. Δηλαδή, επί των ημερών τους, δεν υπήρχε καν έλεγχος του Ελεγκτικού Συνεδρίου. Ακούστε τη νοοτροπία τους. Για όσους μας ακούν και όσους μας βλέπουν. Δεν έβαζαν τον έλεγχο. Τον απέφευγαν εντελώς. Έρχεται η Κυβέρνηση και τον βάζει με αυτή τη διατύπωση και παραπονιούνται γιατί είναι περιορισμένος! Οι άνθρωποι που δεν θεσμοθέτησαν ποτέ στην πράξη τον έλεγχο αυτό. 
      Είναι κριτική αυτή; Είναι δυνατόν ποτέ να γίνεται από την Αξιωματική Αντιπολίτευση που δεν τόλμησε να βάλει τον έλεγχο; Ρωτάνε την Κ.Ε.Δ.Κ.Ε.; Ρωτάνε τον εισηγητή τους; Ποια είναι η θέση του κ. Κουκουλόπουλου εδώ μέσα για το θέμα αυτό; Γιατί μου λέει ο κύριος συνάδελφος προηγουμένως: «η Τοπική Αυτοδιοίκηση». Την εκφράζει ή δεν την εκφράζει η Κ.Ε.Δ.Κ.Ε. την Τοπική Αυτοδιοίκηση; Αν ο Υπουργός «έχασε μια ευκαιρία», θα πρέπει να ρωτήσει τον κ. Κουκουλόπουλο που ήρθε εδώ και είπε αυτά που είπε για τον Κώδικα και είναι εκπρόσωπος της Κ.Ε.Δ.Κ.Ε..
      Το ΠΑ.ΣΟ.Κ. τελικά εκπροσωπείται από ποιον; Από τον εισηγητή του; Από τις διαφορές των απόψεών του; Να ρωτήσουν τον κ. Παπαϊωάννου και τον κ. Κουκουλόπουλο. Νομίζω ότι έχει και άλλη ιδιότητα ο κ. Κουκουλόπουλος. Και να έρθουν να μου πουν. Τη θεωρεί η Τοπική Αυτοδιοίκηση χαμένη την ευκαιρία αυτού του Κώδικα; Χαμένη θεωρείται η περίοδος του ΠΑ.ΣΟ.Κ. από την ίδια την Κ.Ε.Δ.Κ.Ε. όπου δεν έγινε απολύτως τίποτα. Υπεξαιρούμενα χρήματα και άλλα.
      Αυτά σε ό,τι αφορά στο θέμα του ελέγχου για το οποίο μιλήσαμε προηγουμένως. 
      ΣΩΚΡΑΤΗΣ ΚΟΣΜΙΔΗΣ: Το Ελεγκτικό Συνέδριο θα ελέγχει την νομιμότητα μιας ανάθεσης έργου, ναι ή όχι;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας ξαναλέω. Το Κόμμα που δεν τόλμησε να θεσμοθετήσει τον έλεγχο ενώ ήταν καταγεγραμμένος στην νομοθεσία μας, δεν μπορεί να λέει αξιόπιστα στην Κυβέρνηση ότι «ναι, τον έβαλες σε εφαρμογή τον έλεγχο αυτό αλλά, ξέρεις, τον έβαλες κατά τρόπο περιορισμένο». 
      Όταν ήσασταν κυβέρνηση δεν κάνετε τίποτα απ’ όλα αυτά τα οποία ζητάτε ανέξοδα ως Αξιωματική Αντιπολίτευση. Και ξέρετε και κάτι άλλο; Δεν μπορείτε να συνεννοηθείτε μεταξύ σας. Σας είπα «συνεννοηθείτε». Άλλα λέει ο ένας, άλλα λέει ο άλλος. Και για το θέμα που αφορά τα κωλύματα και για τα θέματα που αφορούν στον έλεγχο του Ελεγκτικού Συνεδρίου. Για όλα αυτά τα θέματα άλλα λέγατε στην Επιτροπή όταν μετείχατε μέσω της Κ.Ε.Δ.Κ.Ε. ή έξω από την Κ.Ε.Δ.Κ.Ε.. 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν μιλάμε για την Κ.Ε.Δ.Κ.Ε..
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας είπα και πάλι. Φέρτε εδώ τους εκπροσώπους σας στην Τοπική Αυτοδιοίκηση να δείτε τι λέτε. Δεν εκφράζετε παρά μόνο τον εαυτό σας. Αυτό είναι το κακό εδώ. Και το κακό είναι ότι τον εκφράζετε περιοδικά. Άλλα λέτε όταν είστε κυβέρνηση, άλλα όταν είστε Αντιπολίτευση. 
      ΑΠΟΣΤΟΛΟΣ ΚΑΤΣΙΦΑΡΑΣ: Για τις προεκλογικές σας δεσμεύσεις, γι’ αυτά που λέγατε προεκλογικά και ξεχάσατε και κοροϊδεύετε όλους τους εργαζομένους, τι έχετε να πείτε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εμείς δεν ξεχάσαμε τίποτα. Οι άνθρωποι που υπεξαιρούσαν συστηματικά για επτά χρόνια να κάνουν κριτική γιατί δεν επιστρέφουμε τα υπεξαιρεθέντα! 
      ΑΠΟΣΤΟΛΟΣ ΚΑΤΣΙΦΑΡΑΣ: Δεν απαντάτε σ’ αυτά. Υλοποιήστε τις δεσμεύσεις σας. Κρίνεστε. Υλοποιήστε τις δεσμεύσεις σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας είπα και πάλι. Αυτά συνηθίσατε να κάνετε σαν Αντιπολίτευση. Μια ζωή ανακρίβειες, διαστρέβλωση της πραγματικότητας. 
      Σας είπα και πάλι η Κυβέρνηση έχει την επίνευση της Τοπικής Αυτοδιοίκησης για τον Κώδικα αυτό. Εσείς ψάχνετε αιτίες να τον καταψηφίσετε.
	Εάν κοιτάξετε το παρελθόν σας θα καταλάβετε ότι την Τοπική Αυτοδιοίκηση ένα πράγμα προσπαθήσατε να την κάνετε. Θεραπαινίδα των κομματικών σας ορέξεων. Δεν το καταφέρατε. Σας γύρισε την πλάτη η Τοπική Αυτοδιοίκηση  και θα σας την ξαναγυρίσει πάλι. Να είστε βέβαιοι γι’ αυτό.
Σας ευχαριστώ.
      ΑΠΟΣΤΟΛΟΣ ΚΑΤΣΙΦΑΡΑΣ: Εσείς την καταψηφίζατε και αποχωρούσατε σ’ όλα τα επίπεδα…
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 8 Μαΐου 2006 και της Τρίτης 9 Μαΐου 2006 και ερωτάται το Σώμα εάν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Δευτέρας 8 Μαΐου 2006 και της Τρίτης 9 Μαΐου 2006 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 11.50΄ λύεται η συνεδρίαση για αύριο ημέρα Τετάρτη 17 Μαΐου 2006 και ώρα 10.30΄, με αντικείμενο εργασιών του Σώματος νομοθετική εργασία: α) συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Δήμων και Κοινοτήτων» και β) συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής για τις αιτήσεις άρσης ασυλίας του Βουλευτού κ. Αναστασίου Καριπίδη. 
      Η ΠΡΟΕΔΡΟΣ                                                ΟΙ ΓΡΑΜΜΑΤΕΙΣ
Συνεδρίαση 16.5.06                                                       σελ.1

