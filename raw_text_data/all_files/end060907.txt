ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΠΖ’

Πέμπτη 7 Σεπτεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
‘Αδεια απουσίας των Βουλευτών κ. Δ. Πιπεργιά και Γ. Κασαπίδη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 12 Σεπτεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Δημόσιας Τάξης σχετικά με τη λήψη μέτρων  για την οργάνωση της αστυνόμευσης στους σχολικούς χώρους κ.λπ., σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης: 
i. σχετικά με την εφαρμογή των πρόσφατων αποφάσεων του Ευρωπαϊκού Δικαστηρίου και του Αρείου Πάγου για τους συμβασιούχους του Δημοσίου κ.λπ., σελ.
ii. σχετικά με τη λήψη μέτρων για την προστασία των δικαιωμάτων των εργαζομένων στους παιδικούς σταθμούς, σελ.
iii. σχετικά με την προστασία της δημόσιας υγείας από την καύση των σκουπιδιών του Δήμου Οινοφύτων Βοιωτίας κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων:
i. σχετικά με το σχεδιασμό του Υπουργείου για τη στήριξη της καπνοκαλλιέργειας στο Νομό Ροδόπης κ.λπ., σελ.
ii. σχετικά με τη διάθεση ακατάλληλης ποσότητας κρέατος στην ελληνική αγορά, σελ.
5. Συζήτηση επερώτησης Βουλευτών του ΠΑΣΟΚ αρμοδιότητας του Υπουργείου Υγείας και Κοινωνικής Αλληλεγγύης σχετικά με την καταπολέμηση των ναρκωτικών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Εκθέσεων Διαρκών Επιτροπών:
α) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Για την αντιμετώπιση της ενδοοικογενειακής βίας», σελ.
β) Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΓΕΙΤΟΝΑΣ Κ., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΑΝΩΛΙΑ Χ., σελ.
ΝΑΚΟΣ Α., σελ.
ΝΙΚΟΛΑΙΔΟΥ Β., σελ.
ΠΑΥΛΟΠΟΥΛΟΣ Π., σελ.
ΠΟΛΥΔΩΡΑΣ Β., σελ.
ΤΣΙΟΓΚΑΣ Δ., σελ.

Β. Επί της Επερώτησης:
ΒΑΡΒΙΤΣΙΩΤΗΣ Μ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΛΙΝΤΖΕΡΗΣ Δ., σελ.
ΜΟΥΣΙΩΝΗΣ Α., σελ.
ΝΑΣΙΩΚΑΣ Ε., σελ.
ΣΚΟΥΛΑΚΗΣ Ε., σελ.
ΤΣΟΥΡΑΣ Α. σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΠΖ΄
      Πέμπτη 7 Σεπτεμβρίου 2006
      
      Αθήνα, σήμερα στις 7 Σεπτεμβρίου 2006 ημέρα Πέμπτη και ώρα 10.53΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιά, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας με το οποίο ζητείται η ίδρυση γραφείων του Τ.Ε.Β.Ε. στη Ναύπακτο.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα το οποίο αναφέρεται στις διακρίσεις που γίνονται σε βάρος καθολικών στρατιωτών στα κέντρα εκπαίδευσης  νεοσυλλέκτων.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Αναπήρων και Θυμάτων Πολέμου Κρήτης ζητεί την αναπροσαρμογή, των πολεμικών συντάξεων, την αναβάθμιση της υγειονομικής περίθαλψης των πολεμικών συνταξιούχων κ.λπ..
      4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ομοσπονδία Αναπήρων και Θυμάτων Πολέμου Κρήτης ζητεί την αναπροσαρμογή των πολεμικών συντάξεων, την  αναβάθμιση της υγειονομικής περίθαλψης των πολεμικών συνταξιούχων κ.λπ..
      5) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά  με την οποία ο Διαπεριφερειακός Σύλλογος Εργαζομένων «Βοήθεια στο Σπίτι»  - Περιφέρειας Δυτικής Ελλάδος  και Πελοποννήσου ζητεί τη συνέχιση  του προγράμματος «Βοήθεια στο  Σπίτι» και μετά την 30η Ιουνίου 2007.
      6) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά  με την οποία τα Σωματεία Ταξί του Νομού Ηλείας ζητούν να παραμείνουν οι έδρες των ΤΑΧΙ και ΑΓΟΡΑΙΩΝ όπως έχουν.
      7) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά  με την οποία ο Δήμαρχος Λεχαινών Ηλείας  ζητεί την απρόσκοπτη συνέχιση του παραδοσιακού ψαρέματος με πεζόβολο.
      8) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Γεωργική Εταιρεία Οπωροκηπευτικών Καστοριάς ζητεί την υποστήριξη των ντοματοπαραγωγών για τις καταστροφές που υπέστησαν λόγω των  έκτακτων καιρικών φαινομένων.
      9) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία οι εργαζόμενοι στις τακτικές θέσεις του Ειδικού ΄Ενστολου Προσωπικού του Δήμου Αγίας Τριάδας Νομού Καστοριάς ζητούν την καταβολή των δεδουλευμένων αποδοχών τους.
      10) Ο Βουλευτής Α΄ Θεσ/νίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία Ενώσεις Εκπαιδευτικών Μουσικής ζητούν την αναβάθμιση της δημόσιας μουσικής εκπαίδευσης.
      11) Ο Βουλευτής Α΄ Θεσ/νίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Δήμος Παλλήνης ζητεί οικονομική ενίσχυση.
      12) Ο Δ΄ Αντιπρόεδρος της Βουλής και Βουλευτής Καστοριάς κ. ΦΙΛΙΠΠΟΣ ΠΕΤΣΑΛΝΙΚΟΣ κατέθεσε αναφορά με την οποία η Εταιρεία Προστασίας Ατόμων με Αυτισμό Νομού Καστοριάς ζητεί την πρόσληψη ειδικευμένου προσωπικού για την κάλυψη της σχολικής μονάδας ειδικής αγωγής Καστοριάς.
      13) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η ΄Ενωση Υπαλλήλων Πυροσβεστικού Σώματος Νήσου Δωδεκανήσου ζητεί την πρόσληψη προσωπικού και την αύξηση των αποδοχών των μελών της. 
      14) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία η ΄Ενωση Υπαλλήλων Πυροσβεστικού Σώματος Νήσου Ρόδου και Νομού Δωδεκανήσου ζητεί πρόσθετο προσωπικό για την αποτελεσματική πυροπροστασία των αεροδρομίων Ρόδου και Κώ.
      15) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία αγρότες του Δημοτικού Διαμερίσματος Βαμβακούσης του Δήμου Σκουτάρεως ζητούν αποζημίωση για την απώλεια του εισοδήματός τους, λόγω της καθυστέρησης των έργων της ισοπέδωσης των αγροκτημάτων τους και της συστηματοποίησης του αρδευτικού τους δικτύου.
      16) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία το ΚΕ.ΠΕ.Π. Σιδηροκάστρου ζητεί αυτοκίνητο MINI BUS, για τη μετακίνηση των παιδιών τα οποία περιθάλπει.
      17) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία τα Εργατικά Σωματεία των Ελληνικών Καπνοβιομηχανιών ζητούν την καταψήφιση της τροπολογίας για  την αύξηση του συντελεστή της φορολογίας των τσιγάρων.
      18) Ο Βουλευτής Β΄ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές  Ανάγκες ζητεί τη χορήγηση επιδόματος θέρμανσης στα άτομα με αναπηρία.
      19) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Εργατικό Σωματείο των Ελληνικών Καπνοβιομηχανιών ζητά την καταψήφιση της τροπολογίας για την αύξηση του συντελεστή φορολόγησης των τσιγάρων.
      20) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία  η Ε.Α.Σ. ΣΕΓΑΣ ζητά την ευνοϊκότερη αντιμετώπιση του ζητήματος της εισαγωγής των αθλητών στα Τ.Ε.Φ.Α.Α..
      21) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας το οποίο αναφέρεται στο αίτημα κατασκευής αεροδρομίου στην Τρίπολη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11862/16-6-06 ερώτηση των Βουλευτών κυρίων Σταύρου Σκοπελίτη και Νικολάου Γκατζή δόθηκε με το υπ’ αριθμ. 363/27-6-06 έγγραφο από τον Υπουργό  Αιγαίου και Νησιωτικής Πολιτικής η ακόλουθη απάντηση:
      «Σε απάντηση της ερώτησης των Βουλευτών κ. Στ. Σκοπελίτη και κ:. Νίκου Γκατζή, που απευθύνεται αφορά στη «Μεταφορά του Εμπορικού λιμανιού της Λέσβου, σε άλλο σημείο του νησιού», σας γνωρίζουμε τα παρακάτω:
      	1. Προκειμένου να καθορισθεί η νέα θέση του Εμπορικού Λιμένα ο Δήμος Μυτιλήνης θα πρέπει με απόφαση του Δημοτικού Συμβουλίου να αποδεχθεί τη χωροθέτηση και να εξασφαλίσει την κυριότητα του περιβάλλοντος χερσαίου χώρου.
      	2. Στη συνέχεια θα πρέπει να γίνει η οριστική μελέτη που θα περιλαμβάνει και την απόφαση του ΥΠΕΧΩΔΕ περί χωροθέτησης του Εμπορικού λιμένα και η ένταξη του εν λόγω έργου σε χρηματοδοτικό πρόγραμμα.
      3. Συνεπώς αρμόδιοι φορείς για το παραπάνω έργο είναι το ΥΕΝ ως προς τις λιμενικές υποδομές, το Υπουργείο Μεταφορών και Επικοινωνιών, ως προς τη σύνδεση του λιμανιού για τις χερσαίες μεταφορές το ΥΠΕΧΩΔΕ για τη χωροθέτηση του Εμπορικού λιμένα και η Περιφέρεια του Βορείου Αιγαίου Δ/νση ΥΠΕΧΩ για τον καθορισμό των περιβαλλοντικών όρων και την ένταξη του έργου σε χρηματοδοτικό πρόγραμμα.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      2. Στην με αριθμό 11637/9-6-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6245/4-7-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι η καταπολέμηση της τρομοκρατίας αποτελεί πρόκληση τόσο για τη χώρα μας όσο και την Ευρωπαϊκή Ένωση, αλλά και γενικότερα τη διεθνή κοινότητα. Η αντιμετώπισή της απαιτεί, χωρίς αμφιβολία, συλλογική προσπάθεια και δέσμευση, σε εθνικό αλλά και ευρωπαϊκό επίπεδο, αφού ως κοινό πρόβλημα απαιτεί συντονισμένη και εναρμονισμένη λύση, καθώς το αίτημα των πολιτών σε πανευρωπαϊκό και παγκόσμιο επίπεδο, για περισσότερη ασφάλεια, γίνεται όλο και πιο επιτακτικό. Στο πλαίσιο δε αυτό η Κυβέρνηση αντιμετωπίζει το εν λόγω μείζονος σημασίας θέμα, με την επιβαλλόμενη υπευθυνότητα, σοβαρότητα και τους απαιτούμενους λεπτούς χειρισμούς.
      Ειδικότερα, για την αντιμετώπιση του φαινομένου αυτού και την εξιχνίαση των εγκλημάτων της τρομοκρατίας, η καθ’ ύλη αρμόδια Υπηρεσία μας (Δ.Α.Ε.Ε.Β) συνεργάζεται και με τις λοιπές αρμόδιες Υπηρεσίες του Υπουργείου μας. Από τις Υπηρεσίες αυτές ασκείται έντονο προληπτικό και κατασταλτικό έργο, συλλέγεται και αξιοποιείται κάθε σχετική πληροφορία και εφαρμόζεται η ισχύουσα νομοθεσία με σύγχρονες μεθόδους και μέσα, καθώς και με την επιβαλλόμενη υπευθυνότητα και σεβασμό στις συνταγματικές επιταγές, σε συνεργασία με τις Υπηρεσίες άλλων Υπουργείων, καθώς και αντίστοιχες Υπηρεσίες άλλων χωρών στο πλαίσιο της ευρωπαϊκής και διεθνούς συνεργασίας.
      Επίσης, από τις Υπηρεσίες μας λαμβάνονται όλα τα απολύτως αναγκαία μέτρα για τη φρούρηση και επιτήρηση ευαίσθητων χώρων και εγκαταστάσεων, ενώ επισημαίνεται ότι αυτές προβαίνουν σε συνεχή επαναξιολόγηση των στόχων αυτών, με βάση τις πληροφορίες, τις ιδιαίτερες συνθήκες ασφαλείας που διαμορφώνονται και την τρέχουσα επικαιρότητα. Σε περιπτώσεις δε που απαιτείται, λαμβάνονται εγκαίρως πρόσθετα μέτρα ασφαλείας, προκειμένου να αποφευχθεί κάθε πιθανό τρομοκρατικό κτύπημα, καθώς και κάθε άλλη έκνομη ενέργεια.
      Σε ό,τι αφορά τη λειτουργία της Διεύθυνσης Αντιμετώπισης Ειδικών Εγκλημάτων Βίας, σας πληροφορούμε ότι η εν λόγω Υπηρεσία, προκειμένου να ανταποκριθεί στα καθήκοντά της ενισχύθηκε τόσο ενόψει της προετοιμασίας και διεξαγωγής των Ολυμπιακών Αγώνων του 2004 όσο και μετά τη λήξη των Αγώνων με προσωπικό που είχε αποκτήσει εμπειρία και τεχνογνωσία, αλλά και πρόσφατα.
      Επισημαίνεται ότι η επιλογή του προσωπικού τόσο για την αποδέσμευση όσο και για την ενίσχυση πραγματοποιήθηκε ύστερα από πρόταση της Υπηρεσίας αυτής, αφού κατά τη διαδικασία επιλογής ελήφθησαν υπόψη και συνεκτιμήθηκαν όλα τα στοιχεία των ατομικών εγγράφων των αστυνομικών και ιδιαίτερα αυτά που αναφέρονται στην αξιολόγηση των ουσιαστικών τους προσόντων, καθώς και στο ήθος και τη διαγωγή τους. Πάντως σε κάθε περίπτωση, για τη στελέχωση της Υπηρεσίας αυτής, επιλέγονται αποκλειστικά και μόνο με υπηρεσιακά κριτήρια αστυνομικοί, που διακρίνονται για την αποδοτικότητα και την αποτελεσματικότητά τους, την υπευθυνότητα και αποφασιστικότητα, καθώς επίσης και για την εν γένει διαγωγή και συμπεριφορά τους.
      Τέλος, η ανωτέρω Υπηρεσία μας για κάθε γεγονός-υπόθεση που ανάγεται στην αρμοδιότητά της, σύμφωνα με πάγιες τακτικές που ακολουθεί, επιλαμβάνεται προανακρίσεως, διενεργεί έρευνες συστηματικά και μεθοδικά προς κάθε κατεύθυνση, με απώτερο σκοπό τη διαλεύκανση των υποθέσεων αυτών και την παραπομπή των δραστών στη Δικαιοσύνη. Στο πλαίσιο δε αυτό συνεχίζονται οι έρευνες για τις αναφερόμενες στην ερώτηση περιπτώσεις με ιδιαίτερη προσοχή και τους λεπτούς χειρισμούς που επιβάλλει η σοβαρότητα αυτών, ενώ εξετάζονται όλες οι σχετικές πληροφορίες και τα στοιχεία.
      Ο Υπουργός
      ΒΥΡΩΝ ΠΟΛΥΔΩΡΑΣ»
      3. Στην με αριθμό 11587/8-6-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6239/3-6-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης. που κατέθεσε ο Βουλευτής κ. Α. Μανωλάκης. σε ό,τι μας αφορά, σας γνωρίζουμε ότι τα κρούσματα αντικοινωνικής και παραβατικής συμπεριφοράς ανηλίκων. που εκδηλώνονται τελευταία συχνότερα, με τη διάπραξη διαφόρων αδικημάτων και κυρίως σωματικών βλαβών και κλοπών σε βάρος άλλων ανηλίκων, ως αποτέλεσμα της παραμέλησης και εκμετάλλευσής τους από ενήλικες, είναι διαχρονικό κοινωνικό φαινόμενο διεθνών διαστάσεων από το οποίο δεν εξαιρείται η χώρα μας.
      Το Υπουργείο μας παρακολουθεί με ιδιαίτερη προσοχή την αναφερόμενη παραβατικότητα των ανηλίκων και την συνακόλουθη εγκληματικότητα των ενηλίκων και σε συνεργασία με τους συναρμόδιους φορείς εφαρμόζει κατά των υπαιτίων την ισχύουσα νομοθεσία με τους απαιτούμενους λεπτούς χειρισμούς και λαμβάνει όλα τα αναγκαία μέτρα. για την περιστολή του φαινομένου αυτού, την προστασία και περίθαλψή τους και την παροχή κάθε αναγκαίας βοήθειας προς αυτούς.
      Στα πλαίσια αυτά και του κοινωνικού ρόλου που επιτελούν, οι αρμόδιες αστυνομικές Υπηρεσίες αντιμετωπίζουν την παραβατικότητα των ανηλίκων με ευαισθησία. κατανόηση και ανθρωπιά και τους παραπέμπουν, όταν αυτό είναι απαραίτητο, στον Εισαγγελέα Ανηλίκων, με τον οποίο συνεργάζονται στενά. ενώ παράλληλα παραπέμπουν στη Δικαιοσύνη και τους ενήλικες για εκμετάλλευση και παραμέληση αυτών.
      Ο χειρισμός των θεμάτων αυτών γίνεται, κατά κανόνα, από προσωπικό με ειδικές γνώσεις, πείρα και ικανότητα να χειρίζεται τέτοιες υποθέσεις, δεδομένου και του ότι σε όλες τις βαθμίδες της εκπαίδευσης και μετεκπαίδευσης του αστυνομικού προσωπικού επισημαίνεται η ιδιαιτερότητα τόσο των παραβάσεων ανηλίκων, όσο και αυτών που διαπράττονται από ενήλικες σε βάρος τους και διδάσκεται η συμπεριφορά και η στάση που πρέπει να τηρούν οι αστυνομικοί, όταν καλούνται να ασχοληθούν με υποθέσεις ανηλίκων.
      Για τον ίδιο σκοπό έχουν ιδρυθεί ειδικές Υπηρεσίες ανηλίκων στην Αττική, Θεσσαλονίκη, Πάτρα και Ηράκλειο, οι οποίες έχουν ως αποστολή, εκτός από την προστασία και την πρόληψη και καταστολή της παραβατικότητας των ανηλίκων, τη μελέτη των κοινωνικών αιτίων των εγκλημάτων που διαπράττονται από αυτούς, καθώς και την επεξεργασία των σχετικών στατιστικών στοιχείων.
      Για την αντιμετώπιση του εν λόγω θέματος, οι αρμόδιες Υπηρεσίες μας, εκτός από τις δικαστικές Αρχές ανηλίκων, συνεργάζονται στενά με τις Υπηρεσίες του Υπουργείου Υγείας και Κοινωνικής Αλληλεγγύης, καθώς και τους λοιπούς δημόσιους και ιδιωτικούς φορείς. Επίσης, εφόσον πρόκειται για αλλοδαπούς, υπάρχει συνεργασία με τις αστυνομικές Αρχές των γειτονικών χωρών, τόσο σε διμερές επίπεδο, όσο και μέσω των Ηνωμένων Εθνών, ενώ το όλο θέμα της παραβατικότητας και εκμετάλλευσης των ανηλίκων αντιμετωπίζεται και μέσα από τα αρμόδια όργανα της Ευρωπαϊκής Ένωσης, στα οποία βεβαίως συμμετέχει η χώρα μας.
      Πάντως, πρέπει να επισημανθεί ότι, από τη μελέτη και αξιολόγηση των στατιστικών στοιχείων που αφορούν την παραβατικότητα των ανηλίκων, προκύπτει ότι αυτή, παρά την αυξητική τάση που εμφανίζεται παγκοσμίως, στη χώρα μας παραμένει σε χαμηλά επίπεδα, ενώ το ποσοστό εξιχνίασης και σύλληψης των δραστών τέτοιων εγκληματικών πράξεων είναι το μεγαλύτερο μεταξύ των χωρών της Ευρωπαϊκής Ένωσης.
      Από τις Υπηρεσίες μας εντείνονται οι προσπάθειες και επιδιώκεται στενότερη συνεργασία με όλους τους φορείς, αφού είναι προφανές ότι η αντιμετώπιση του εν λόγω φαινομένου είναι μία διαδικασία που δεν εξαντλείται στον τομέα της αστυνομικής δραστηριότητας, αλλά απαιτείται η ενεργός συμμετοχή όλης της κοινωνίας και των φορέων της.
      Τέλος, σε ό,τι αφορά το θέμα της εξαφάνισης του ανήλικου από την πόλη της Βέροιας, σας πληροφορούμε ότι, από την πρώτη στιγμή που δηλώθηκε η εξαφάνισή του, οι αρμόδιες Υπηρεσίες μας προέβησαν σε όλες τις προβλεπόμενες αστυνομικές και δικονομικές ενέργειες, σε συνεργασία με λοιπές Αρχές τόσο στη χώρα μας όσο και στο εξωτερικό, όταν απαιτήθηκε, με κάθε υπευθυνότητα και ευαισθησία που απαιτούσε ο χειρισμός της σοβαρής αυτής υπόθεσης. Η έρευνα για την εξιχνίαση της υπόθεσης συνεχίζεται προς πάσα κατεύθυνση, στα πλαίσια της προανάκρισης υπό την άμεση εποπτεία της αρμόδιας εισαγγελικής Αρχής, η οποία ενημερώνεται ανελλιπώς για την πορεία της έρευνας, όπως άλλωστε προβλέπεται από τις διατάξεις του Κώδικα Ποινικής Δικονομίας,
      Ο Υπουργός
      ΒΥΡΩΝ ΠΟΛΥΔΩΡΑΣ»
      4. Στην με αριθμό 11439/5.6.06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 57091/ΙΗ/27.6.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 11439/5-6-06 την οποία κατέθεσε ο Βουλευτής κ. Γιάννης Δραγασάκης και η οποία αναφέρεται στην εκπαίδευση των ατόμων με ειδικές ανάγκες, σας γνωρίζουμε τα ακόλουθα:
      Το ΥΠΕΠΘ είναι ιδιαίτερα ευαισθητοποιημένο σε θέματα εκπαίδευσης όλων των ελληνοπαίδων και έχει συντελέσει στη διαμόρφωση νέων και σύγχρονων αντιλήψεων στην εκπαίδευση των ατόμων με ειδικές εκπαιδευτικές ανάγκες, χωρίς αποκλεισμούς και εξαιρέσεις, παρεμβαίνοντας άμεσα και ουσιαστικά ακόμη και σε μεμονωμένες περιπτώσεις.
      Στο πλαίσιο αυτής της πολιτικής το ΥΠΕΠΘ θα συνεχίσει να στηρίζει όλες τις δομές της ειδικής Αγωγής. Για τη στήριξη όλων των μαθητών και ειδικά εκείνων με ειδικές εκπαιδευτικές ανάγκες στο χώρο της εκπαίδευσης, με το ν. 2817/2000 περί Ειδικής Αγωγής, ιδρύθηκε σε κάθε Νομό και Νομαρχία Κέντρο Διάγνωσης Αξιολόγησης και Υποστήριξης (ΚΔΑΥ).
      Με το Ν. 3194/2003 ιδρύθηκαν τρία ΚΔΑΥ στη Νομαρχίας Αθηνών και ένα στο Νομό Θεσσαλονίκης, επιπλέον αυτών που υπάρχουν στους νομούς αυτούς. Βάσει της ισχύουσας νομοθεσίας λειτουργεί ΚΔΑΥ στην έδρα κάθε νομού, εκτός από τους Νομούς Αττικής που λειτουργούν συνολικά έξι ΚΔΑΥ (Α΄, Β΄, Γ΄, Δ΄ Αθήνας, Ανατ. Αττικής και Δυτ. Αττικής) και Θεσσαλονίκης που λειτουργούν δύο ΚΔΑΥ (Α΄ και Β΄ Θεσσαλονίκης).
      Στο πλαίσιο των νέων ρυθμίσεων για την Ειδική Αγωγή, ο ρόλος των ΚΔΑΥ αναβαθμίζεται και επεκτείνεται πέρα από τη διάγνωση και αξιολόγηση, ώστε τα συγκεκριμένα Κέντρα να προσφέρουν ουσιαστική υποστήριξη σε ολόκληρη την εκπαιδευτική κοινότητα.
      Επιπλέον το ΥΠΕΠΘ φέτος με το θεσμό της αναπλήρωσης του Ειδικού Εκπαιδευτικού Προσωπικού (ΕΕΠ) και Ειδικού Βοηθητικού Προσωπικού (ΕΒΠ) για τις κενές ή κενούμενες θέσεις στοχεύει στην ομαλή λειτουργία όλων, ενώ ο διαγωνισμός για την πρόσληψη μόνιμου προσωπικού που βρίσκεται σε εξέλιξη, θα συντελέσει αποφασιστικά σε αυτή.
      Αναφορικά με τις προσλήψεις αναπληρωτών-ωρομισθίων εκπαιδευτικών ΣΜΕΑ κατά το σχολ. έτος 2005-06, σας ενημερώνουμε ότι για την κάλυψη των κενών σε εκπαιδευτικό και ειδικό προσωπικό εστάλησαν συνολικά για τις ανάγκες της Α/θμιας και Β/θμιας Εκπ/σης 1150 πιστώσεις αναπληρωτών και 3800 ώρες ωρομισθίων. Επισημαίνεται ότι φέτος δόθηκαν 350 πιστώσεις αναπληρωτών και 1.400 ώρες ωρομισθίων περισσότερες από πέρυσι.
      Ειδικότερα προσελήφθησαν ως αναπληρωτές, για τις ανάγκες της Α/θμιας Εκπ/σης 536 εκπαιδευτικοί, για τις ανάγκες της Β/θμιας 429 εκπαιδευτικοί και 185 μέλη Ειδικού εκπαιδευτικού προσωπικού, εκ των οποίων 105 τοποθετήθηκαν σε ΣΜΕΑ της Α/θμιας, 30 σε ΣΜΕΑ της Β/θμιας και 50 στα ΚΔΑΥ.
      Σχετικά με την παροχή εκπαίδευσης στο σπίτι, σας ενημερώνουμε ότι φέτος εγκρίθηκαν 240 κατ' οίκον διδασκαλίες, αριθμός συγκριτικά μεγαλύτερος από κάθε άλλο σχολικό έτος. Διευκρινίζεται όμως ότι η συγκεκριμένη μορφή εκπαίδευσης, αφορά περιπτώσεις μαθητών που κρίνεται αναγκαία η παραμονή τους στο σπίτι για χρονικό διάστημα πάνω από δύο μήνες μέσα στο σχολικό έτος και όχι περιπτώσεις μαθητών που έχουν διαγνωσμένη νοητική υστέρηση, οι οποίοι μπορούν να φοιτήσουν στις σχολικές μονάδες ειδικής αγωγής με στόχο την ένταξη και όχι τον έμμεσο αποκλεισμό.
      Όσον αφορά στον Ευρωπαϊκό Κοινωνικό Χάρτη, σας γνωρίζουμε ότι έχει υπογραφεί από την Ελλάδα στις 18-10-1961, έχει επικυρωθεί στις 6-6-1984 και έχει τεθεί σε ισχύ από 7-6-1984.
      Η χώρα μας είναι μέλος του Ευρωπαϊκού Οργανισμού για την ανάπτυξη της Ειδικής Αγωγής, βάσει του Νόμου 2885/2001 (ΦΕΚ 20/06.02.2001τ.Α') «Περί κυρώσεως των άρθρων Συνεταιρισμού του Ευρωπαϊκού Φορέα για την Ανάπτυξη της Ειδικής Αγωγής».
      Σκοπός του εν λόγω Οργανισμού είναι να εργαστεί για τη βελτίωση της ποιότητας της εκπαίδευσης των Ατόμων με Ειδικές Ανάγκες στην Ευρώπη και για τη δημιουργία ενός σύγχρονου και μόνιμου πλαισίου ευρωπαϊκής συνεργασίας σε όλους τους τομείς Ειδικής Αγωγής για τα παιδιά, νέους ανθρώπους και ενήλικες.
      Ο Οργανισμός στοχεύει:
      Στην προώθηση την ευρωπαϊκή ανάπτυξη και έρευνα στον τομέα της Ειδικής Αγωγής
      Στην εγκαθίδρυση ενός αποτελεσματικού συστήματος συλλογής, επεξεργασίας και διάχυσης πληροφοριών σχετικά με νέα και πρωτοποριακά μέτρα στον τομέα της Ειδικής Αγωγής.
      Στην εστίαση σε θέματα υψηλής προτεραιότητας για περαιτέρω ανάπτυξη της Ειδικής Αγωγής.
      Στην επιδίωξη της αποτελεσματικότητας στους τομείς της Ειδικής Αγωγής με τη βοήθεια μαθημάτων, εκπαιδευτικών επισκέψεων, σεμιναρίων, συνεδρίων κτλ.
      Στην υποστήριξη προγραμμάτων μέσα στο πλαίσιο άλλων διεθνών οργανισμών, όπως η Ευρωπαϊκή Ένωση, ο Ο.Ο.Σ.Α., το Ευρωπαϊκό Συμβούλιο και το Βόρειο Συμβούλιο.
      Βάσει των συμβατικών της υποχρεώσεων η Ελλάδα καταβάλλει ετήσια χρηματική εισφορά στο συγκεκριμένο Οργανισμό. Συγκεκριμένα για το έτος 2006 η Ελλάδα κατέβαλε στον προαναφερόμενο Φορέα το ποσόν των 42.521 €.
      Ο Υφυπουργός
      ΓΕΩΡΓΙΟΣ ΚΑΛΟΣ»
      5. Στην με αριθμό 11401/2.6.06 ερώτηση του Βουλευτή κ. Απόστολου Κωστόπουλου δόθηκε με το υπ’ αριθμ. 1410/78/ΑΣ/1518/23.6.06 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της υπ’ αριθμ. 11401/2.6.2006 ερώτησης του Βουλευτού κ. Απόστολου Κωστόπουλου σας γνωρίζoυμε τα εξής:
      Τα δύο συγκεκριμένα σκέλη της ερώτησης του κ. Βουλευτή δεν εμπίπτουν στις αρμοδιότητες του Υπουργείου Εξωτερικών.
      Δεδομένης, όμως της ιδαιτέρως σημαντικής απόφασης του κ. Πρωθυπουργού (ΦΕΚ 1625/24/11/2005), με την οποία το 2006 ορίστηκε ως «Έτος Ελαιολάδου και Ελιάς», θα αναφερθώ εν συντομία στις ενέργειες, στις οποίες προβαίνει το Υπουργείο μας, για την προώθηση αυτών των εθνικών μας προϊόντων στο εξωτερικό.
      Σύμφωνα με την ανωτέρω απόφαση του κ. Πρωθυπουργού συγκροτήθηκε επιτροπή προετοιμασίας δράσεων, στην οποία συμμετέχουν εκπρόσωποι έξι Υπουργείων, μεταξύ των οποίων και το ΥΠΕΞ. Το Υπουργείο Εξωτερικών συμμετέχει σε αυτή την Επιτροπή, έχοντας αναλάβει την υλοποίηση του άξονα που αφορά την προβολή του ελαιολάδου και της ελιάς στις αγορές του εξωτερικού.
      Συγκεκριμένα, υπό την ευθύνη του κ. Γενικού Γραμματέα Διεθνών Οικονομικών Σχέσεων και Αναπτυξιακής Συνεργασίας του ΥΠΕΞ, θα υλοποιηθούν οι ακόλουθες δράσεις:
      1) Παρουσίαση της έκθεσης της Ακαδημίας Αθηνών «Ελαίας Εγκώμιο», η οποία θα λάβει χώρα στην έδρα των Ηνωμένων Εθνών ( Νέα Υόρκη) από 18 Σεπτεμβρίου μέχρι 13 Οκτωβρίου τ. έ. Σημειώνουμε ότι το μήνα Σεπτέμβριο η Ελλάδα θα έχει την Προεδρία του Συμβουλίου Ασφαλείας των Η.Ε., την ίδια περίοδο που αρχίζει η 61η τακτική σύνοδος της Γενικής Συνέλευσης. Συνεπώς, η έλευση στη Νέα Υόρκη αρχηγών κρατών και Κυβερνήσεων καθώς και Υπουργών Εξωτερικών από όλο τον κόσμο για 15 ημέρες περίπου, αποτελεί εξαιρετική ευκαιρία για την διοργάνωση της ανωτέρω έκθεσης.
      2) Το Υπουργείο Εξωτερικών σε στενή συνεργασία με τα Γραφεία Οικονομικών και Εμπορικών Υποθέσεων των Πρεσβειών μας, θα διοργανώσει ημερίδες γευσιγνωσίας σε σχολές γαστρονομίας καθώς και συναφείς δημόσιες εκδηλώσεις για την προβολή του ελαιολάδου και της ελιάς, σε επιλεγμένες χώρες, οι οποίες αποτελούν εν δυνάμει σημαντικές αγορές, για τα προϊόντα αυτά.
      3) Κατόπιν εντολής της Κεντρικής Υπηρεσίας του ΥΠΕΞ, τα Γραφεία Οικονομικών και Εμπορικών Υποθέσεων των Πρεσβειών μας, εκπονούν έρευνες αγοράς ελαιολάδου και ελιάς για τις χώρες διαπίστευσής τους, οι οποίες, μεταξύ άλλων, περιλαμβάνουν πληροφορίες για τη δομή του χονδρεμπορίου και του λιανεμπορίου, τις προτιμήσεις των καταναλωτών, τις συσκευασίες, τις τιμές και την παρουσία ανταγωνιστριών χωρών. Οι έρευνες αυτές θα εκδοθούν και θα αποσταλούν σε όλους τους ενδιαφερόμενους φορείς.
      Πέραν των ειδικά προγραμματισμένων, για το έτος ελαιολάδου και ελιάς, δράσεων, τα Γραφεία Οικονομικών και Εμπορικών Υποθέσεων των Πρεσβειών μας, παρέχουν στους εξαγωγείς-ελαιοπαραγωγούς μας κάθε διευκόλυνση και πληροφορία, για την διάθεση των προϊόντων τους σε συγκεκριμένες αγορές.
      Ο Υφυπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Προτού ξεκινήσουμε τη συζήτηση των επίκαιρων ερωτήσεων, θέλω να ανακοινώσω προς το Σώμα ότι ο συνάδελφος Βουλευτής κ. Δημήτριος Πιπεργιάς ζητεί την άδεια του Σώματος για ολιγοήμερη απουσία στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς, η Βουλή ενέκρινε τη ζητηθείσα άδεια. 
      Επίκαιρες ερωτήσεις πρώτου κύκλου:
      Πρώτη είναι η με αριθμό 949/4-9-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Δημόσιας Τάξης, σχετικά με τη λήψη μέτρων για την οργάνωση της αστυνόμευσης στους σχολικούς χώρους κ.λπ. 
      Η επίκαιρη ερώτηση του κυρίου συναδέλφου έχει ως εξής:
      «Σε αλλεπάλληλες ερωτήσεις μου προς τον Υπουργό έχω επισημάνει το πρόβλημα της αύξησης της εγκληματικότητας και της έξαρσης της λεγόμενης «χαμηλής» εγκληματικότητας που προκαλεί δικαιολογημένα φόβο στους κατοίκους της πρωτεύουσας. Εγκληματικότητα που αναπτύσσεται στις γειτονιές, ιδιαίτερα στους χώρους που διακινούνται νέοι (σχολεία κ.λπ.). Παρά τις συνεχείς εξαγγελίες της Κυβέρνησης για λήψη άμεσων μέτρων, τα πράγματα χειροτερεύουν. Πολλές γειτονιές της Αττικής αποτελούν περιοχές, όπου ανθίζει η μικροεγκληματικότητα. Υψηλή ομάδα κινδύνου είναι οι ανήλικοι που εκτίθενται σε πολλαπλούς κινδύνους. Ο Υπουργός Δημόσιας Τάξης, σύμφωνα με δημοσίευμα της εφημερίδας «ΤΑ ΝΕΑ» (31/8/2006), προέβη σε νέες εξαγγελίες για μέτρα που θα λάβει στις γειτονιές για την αστυνόμευση των χώρων των σχολείων με στόχο τον περιορισμό της διακίνησης των ναρκωτικών και την πρόληψη άλλων εγκληματικών ενεργειών.
      Επειδή η περίοδος που διανύουμε είναι κρίσιμη για την προετοιμασία, επειδή οι όποιες εξαγγελίες είχαν γίνει για επαρκή αστυνόμευση και κατάλληλη αξιοποίηση των διατιθέμενων μέσων, έμειναν στα χαρτιά, ενώ η Κυβέρνηση ακύρωσε κάθε πρόγραμμα αστυνόμευσης της γειτονιάς, ερωτάται ο κύριος Υπουργός:
      Πρώτον, ποιο είναι το συγκεκριμένο σχέδιο οργάνωσης της αστυνόμευσης γύρω από σχολικούς χώρους; Με τι προσωπικό και μέσα θα το υλοποιήσει;
      Δεύτερον, εάν προτίθεται και με ποιο τρόπο να προχωρήσει τις πεζές περιπολίες και να προωθήσει τον αστυνομικό της γειτονιάς;»
      Ο Υπουργός Δημόσιας Τάξης έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κύριε Πρόεδρε, όπως ευχαριστώ και τον ερωτώντα συνάδελφο για την ερώτηση, διότι εκτιμώ ότι όπως είναι διατυπωμένη ακριβώς, μαρτυρεί την ειδική γνώση του ερωτώντος συναδέλφου και την εμπειρία του. Άλλωστε το γνωρίζουμε, διότι θήτευσε στο Υπουργείο Δημοσίας Τάξεως και γνωρίζει τα θέματα.
      Δεν επρόκειτο, περί εξαγγελιών δικών μου. Επρόκειτο -και έτσι ήταν το δημοσίευμα της εφημερίδας «ΤΑ ΝΕΑ» και τα σχετικά δημοσιεύματα- για μια  σύσκεψη, την οποία οργάνωσα των συναρμοδίων Υπουργείων, για να προετοιμάσουμε και να συντονίσουμε τις δράσεις μας και τις ενέργειές μας, με την έναρξη της σχολικής χρονιάς, για την προστασία της μαθητιώσας νεολαίας.
       Η σύσκεψη είχε εξαιρετικό ενδιαφέρον. Μετείχαν σ' αυτήν το Υπουργείο Παιδείας, το Υπουργείο Μεταφορών, το Υπουργείο Εμπορικής Ναυτιλίας για το Λιμενικό και άλλα συναρμόδια Υπουργεία.
      Επιδιώξαμε και συντονίσαμε -μετατρέπονται σε διαταγές αυτά τα αποτελέσματα της συσκέψεως- σε δράση δυο πρόνοιες. Η προφύλαξη των νέων μας μαθητών από τα ναρκωτικά, με συνεργασία –θέλουμε να οργανώσουμε τη συνεργασία- μεταξύ του διευθυντού του σχολείου, του συλλόγου γονέων και κηδεμόνων, του δημάρχου και φυσικά της Αστυνομίας. Τα αποτελέσματα ήσαν πάρα πολύ χρήσιμα. Αυτό, για τη φύλαξη των παιδιών μας από τα ναρκωτικά στους δρόμους και στο προαύλιο. Στους δρόμους γύρω από το σχολείο. 
      Το δεύτερο ήταν η οδική ασφάλεια. Θέλαμε να ασφαλίσουμε την κυκλοφορία, κατά τρόπο που να μην γίνεται η ταχύτητα και η αμέλεια των οδηγών στους δρόμους γύρω από τα σχολεία,  πρόξενος ατυχημάτων σε βάρος των παιδιών μας. Θέλαμε οι εξορμήσεις ή και οι κινήσεις των μαθητών με οχήματα να είναι με ασφαλή οχήματα. Εκεί επισημάνθηκε, παραδείγματος χάριν, κύριε Πρόεδρε, ότι έχουμε αυξημένες προδιαγραφές για τα σχολικά μεταφορικά μέσα. Και δεν υπάρχουν αντίστοιχες αυξημένες προδιαγραφές –αυτό ετέθη από το Υπουργείο Συγκοινωνιών- για τα μισθωμένα πούλμαν που κάνουν το ίδιο λειτουργικό μεταφορικό έργο. Αυτά, όσον αφορά τη σύσκεψη και τις αποφάσεις μας.
      Είναι πρώτη φορά που εγένετο αυτή η σύσκεψη στο Υπουργείο Δημόσιας Τάξεως. Οι υπηρεσίες δούλευαν μεμονωμένα και κατά πρόνοια, σε κάθε έναρξη σχολικής χρονιάς. Εγώ θέλησα να συντονίσω όλη αυτή την προπαρασκευή και στη συνέχεια με τις μεθόδους συνεργασίας που σας ανέφερα -Δημοτική Αστυνομία, σχολικοί φύλακες, δήμος, διεύθυνση σχολείου, γονείς, κηδεμόνες και Αστυνομία- να κάνουμε την επιτήρηση μας.
      Όσον αφορά το δεύτερο σκέλος της ερώτησής σας, κύριε συνάδελφε, για τις πεζές περιπολίες και για τον αστυνομικό της γειτονιάς, καλές ιδέες συνεχίζονται και θα σας απαντήσω στη δευτερολογία μου – για την οικονομία του χρόνου- για μερικές ειδικές συνθήκες που αφορούν και την εφαρμογή αυτών των δύο προγραμμάτων και το πώς έχουν σήμερα οι αστυνομικές προτεραιότητες. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Γείτονας έχει το λόγο για δύο λεπτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κύριε Υπουργέ, σας άκουσα με προσοχή. Το θέμα είναι εξαιρετικά ευαίσθητο, αφορά νέους, παιδιά και δεν προσφέρεται για αντιπαράθεση και μάλιστα στείρα αντιπαράθεση. Από την απάντησή σας όμως προκύπτει ότι δεν είστε έτοιμοι. Εγώ κατέθεσα την επίκαιρη ερώτηση με αφορμή τα όσα εγράφησαν εν όψει της νέας σχολικής περιόδου. Δεν έχει σημασία αν ήταν σύσκεψη ή εξαγγελία. Εκείνο που εγώ ρωτώ είναι τα συγκεκριμένα μέτρα, το συγκεκριμένο σχέδιο αστυνόμευσης των χώρων που συχνάζουν οι νέοι. Σε αυτό πραγματικά δεν πήρα απάντηση. 
      Η λεγόμενη χαμηλή εγκληματικότητα, κύριε Υπουργέ, είναι κυρίως στις γειτονιές και στους νέους. Οι πολίτες δικαιολογημένα αισθάνονται ιδιαίτερη ανασφάλεια από αυτό. Συνεχή περιστατικά που βλέπουμε, δείχνουν περίτρανα ότι υπάρχουν κενά στα μέτρα και χαλάρωση στην αστυνόμευση. Το έχω τονίσει επανειλημμένα.
      Σήμερα, είδα πάλι σε δημοσίευμα της εφημερίδας «Το Βήμα», ότι ανησυχεί η αστυνομία για την έξαρση της παιδικής εγκληματικότητας. Εγώ το έχω επισημάνει και με ερωτήσεις μας εδώ και ένα χρόνο. Παιδική εγκληματικότητα μάλιστα που αυξάνεται και παίρνει οργανωμένη μορφή. Αυτό πρέπει να προσέξουμε. 
      Όσον αφορά τα σχολεία και τα ναρκωτικά, όλοι οι φορείς πρόληψης και καταπολέμησης των ναρκωτικών ανησυχούν γιατί πραγματικά τα ναρκωτικά εισχωρούν όλο και περισσότερο στους μαθητές, σε νεότερες ηλικίες. Και στους χώρους περί τα σχολεία και στα άλλα στέκια πραγματικά οργιάζει η διακίνηση. Εδώ πρέπει, κύριε Υπουργέ, να ρίξετε το βάρος. Στην αντιμετώπιση αυτών των θεμάτων να επικεντρώσετε τις προσπάθειες και γενικότερα στην αντιμετώπιση του εγκλήματος. Είναι χρέος σας, είναι πρώτη προτεραιότητα να εμπεδώσουμε αίσθημα ασφάλειας των πολιτών. 
      Δεν είναι της ώρας να αναφερθώ στην βαριά εγκληματικότητα, όπου έχουμε μεγάλα προβλήματα, κύριε Υπουργέ – θα το κάνω άλλη ώρα- θέλω να τονίσω όμως και οφείλω να σας το πω μετά λόγου γνώσεως, ότι μετά την εξάρθρωση της 17 Νοέμβρη και μετά τους Ολυμπιακούς Αγώνες, παρατηρείται μια χαλάρωση στους μηχανισμούς. Εγώ δεν θα πω ότι είναι επιχείρηση κομματικοποίησης ή αποπροσανατολισμού –έχετε ευθύνη, κύριε Υπουργέ, είναι άλλης ώρας να τα συζητήσουμε, δεν θέλω να τα συζητήσω σήμερα- χρειάζεται όμως μεγαλύτερη αποτελεσματικότητα.
      Όσον αφορά τις πεζές περιπολίες και των αστυνομικών γειτονιάς –και με αυτό τελειώνω- δεν είναι άσχετο ή δεύτερο ερώτημα. Είναι ακριβώς το σχέδιο το οποίο μπορεί να μας προστατέψει από την εγκληματικότητα της γειτονιάς. Και εδώ περιμένω στη δευτερολογία σας, κύριε Υπουργέ, συγκεκριμένες απαντήσεις, χρονοδιάγραμμα, σχέδιο και συγκεκριμένα μέτρα, γιατί πρέπει και από αυτή τη συζήτηση να μεταφέρουμε αίσθημα ασφάλειας στους πολίτες. Αυτό χρειάζεται συγκεκριμένα μέτρα. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για δύο λεπτά.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Όλες οι παρατηρήσεις του κ. Γείτονα στην προφορική ανάπτυξη της ερώτησης, είναι εύστοχες και έχουν την αξία τους. Δεν πετώ καμία. Κρατούνται όλες και για ερεθίσματα για να λειτουργήσω εγώ στον τρόπο του διοικείν μου, δηλαδή ως πολιτικός προϊστάμενος και για να δραχθώ της ευκαιρίας να δώσω μερικές εξηγήσεις τώρα. 
      Όσον αφορά τις πεζές περιπολίες, είναι μέσα στο σχέδιο που εφαρμόζεται ήδη. 
      Και ενημερώνω το Σώμα, όπως έχω υποχρέωση, ότι η αστυνόμευση έχει πέντε στάδια που αναπτύσσουμε σήμερα. Το ένα είναι οι πεζές περιπολίες στα πολυσύχναστα μέρη κυρίως των πόλεων. Το δεύτερο είναι τα ευέλικτα μηχανάκια στους δρόμους των συνοικιών των μεγάλων πόλεων. Το τρίτο είναι η αστυνόμευση των μεγάλων αρτηριών του κέντρου και της εθνικής –αλλά η εθνική έχει ειδική πρόνοια και φύλαξη- με τα περίπολα και τις μοτοσικλέτες. Τέλος, στις πλατείες έχουμε την πρωτοποριακή ιδέα των κινουμένων αστυνομικών τμημάτων ή σταθμών με ένα βανάκι, το οποίο θα έχει μέσα ετοιμότητα υποδοχής του παραπόνου του πολίτη, της καταγγελίας και της πληροφορίας για άμεση αντιμετώπιση και δράση.  
      Έτσι, λοιπόν, οι πεζές περιπολίες έχουν τη θέση τους στο σχέδιό μας, όπως επίσης και η καλή ιδέα από την προηγούμενη κυβέρνηση του αστυνόμου της γειτονιάς. Τότε, το 2004, παραλάβαμε γύρω στους εβδομήντα πέντε αστυνόμους της γειτονιάς και, μολονότι δεν έχουμε μέσα έμψυχο δυναμικό και οι προτεραιότητες είναι λίγο διαφορετικές...
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πολύδωρα...
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Με συγχωρείτε. Αυξήσαμε τον αριθμό γύρω στους εκατόν τριάντα, κάτι λιγότερα από εκατόν τριάντα. Εγώ ομολογώ ότι αυτά τα συστήματα είναι συστήματα προλήψεως και για την αποτροπή δια της εμφανίσεως και γιατί κάνεις μια εξοικείωση της αστυνομικής υπηρεσίας με τα κοινωνικά σημεία αναφοράς της γειτονιάς. 
      Θέλω να σημειώσω για τις προηγούμενες παρατηρήσεις σας ότι αυτήν τη χαλάρωση, στο βαθμό που υπάρχει και τη βρήκα, κοιτάω να την ξεκουνήσω. Θέλω ειλικρινώς να αποκτήσουν μια συνείδηση του καθήκοντος όλες οι διοικητικές μονάδες. Λέω ρητά και χαρακτηριστικά να μην γραφειοκρατικοποιηθεί και στατιστικοποιηθεί η Αστυνομία. Η Αστυνομία είναι για την πρόληψη και για το επιχειρείν.
       Με αυτές τις αρχές και πολλαπλές εφαρμογές, κύριε Γείτονα, κύριε πρώην Υπουργέ της Δημόσιας Τάξης, εγώ λειτουργώ. Και έχουμε καλά αποτελέσματα. Δηλαδή, μπορώ να πω ότι η εγκληματικότητα και στο επίπεδο της βαριάς εγκληματικότητας και στο επίπεδο της παραβατικότητας ή χαμηλής εγκληματικότητας χτυπιέται. Έχουμε δηλαδή επιτυχίες. Δεν είναι του επιπέδου μας να φέρω τις στατιστικές και να λέω τις αποδείξεις για τις επιτυχίες της Αστυνομίας. 
      Παραδείγματος χάριν, έχουμε και το ωραίο θέμα, που το ήξερα από την εγκληματολογία, της δήλης και άδηλης εγκληματικότητας. Αν πιάσω, για παράδειγμα, πολλά παιδιά των φαναριών, στην κατηγορία «επαιτεία» θα φαίνεται ένας δείκτης υψηλός. Αν δεν πιάσω κανένα, θα έχω χαμηλότατο δείκτη, ότι δεν έχω εγκληματικότητα και παραβατικότητα σ' αυτό το κεφάλαιο της επαιτείας και σε σειρά άλλων παραβάσεων και εγκλημάτων. 
      Η λογική των γεγονότων με φέρνει στην ευχάριστη θέση να σας απαντήσω ότι έτσι όπως το μετράμε, έτσι όπως το εκτιμούμε, έτσι όπως το βλέπω εγώ στις περιοδείες μου ανά την Ελλάδα, το αίσθημα ασφάλειας των πολιτών αυξάνει και εμπεδώνεται και είναι στρατηγικός στόχος για μια εύνομη δημοκρατία, για μία κοινωνία η οποία είναι όντως φιλήσυχη –και το αναγνωρίζουμε όλοι- είναι φιλειρηνική, δεν έχει παραβατικότητα και εντάσεις εγκληματικότητας να υπερασπίσουμε αυτήν την κοινωνία, προσφέροντας ασφάλεια και αίσθημα ασφαλείας, τηρούντες τους νόμους και το Σύνταγμα και υπείκοντες στη δημοκρατική νομιμότητα. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Θα συζητηθεί η τρίτη με αριθμό 952/4-9-2006 επίκαιρη ερώτηση του Πρόεδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των πρόσφατων αποφάσεων του Ευρωπαϊκού Δικαστηρίου και το Αρείου Πάγου για τους συμβασιούχους του Δημοσίου κ.λπ..
      Η επίκαιρη ερώτηση του κ. Αλαβάνου έχει ως εξής: 
      «Οι πρόσφατες αποφάσεις τόσο του Ευρωπαϊκού Δικαστηρίου (Δ.Ε.Κ.), το οποίο αποφάνθηκε επί προδικαστικού ερωτήματος του Μονομελούς Πρωτοδικείου Θεσσαλονίκης, όσο και της ολομέλειας του Αρείου Πάγου, αποδεικνύουν αφενός ότι το π.δ. 81/2003 της κυβέρνησης του ΠΑ.ΣΟ.Κ. ήταν απολύτως αντίθετο με την οδηγία 99/70 για την προστασία των συμβασιούχων από καταχρήσεις και αφετέρου τα π.δ. της Κυβέρνησης της Νέας Δημοκρατίας 164/2004 και 180/2004 δεν μπόρεσαν να δώσουν ικανοποιητική λύση, αφήνοντας χιλιάδες συμβασιούχους, είτε στην ομηρία είτε στην ανεργία.
      Παράλληλα, χιλιάδες θετικές αποφάσεις έχουν εκδοθεί από τα ελληνικά δικαστήρια, που δικαιώνουν τους συμβασιούχους. Και το μόνο που πράττει η Κυβέρνηση είναι είτε να καταργεί τις δικαστικές αποφάσεις με αίολες και αντισυνταγματικές ρυθμίσεις (ν. 3301/2004 και ν. 3388/2005) είτε να εξαντλεί όλα τα ένδικα μέσα. 
      Πρόσφατα, μάλιστα, μεταξύ των μεθοδεύσεων της Κυβέρνησης προστέθηκε και εγκύκλιος του ΥΠ.ΕΣ.Δ.Α., η οποία επικύρωσε απόφαση του Ελεγκτικού Συνεδρίου, που αρνήθηκε να προβεί στην έγκριση ενταλμάτων συμβασιούχων, που είχαν δικαιωθεί με απόφαση του Πρωτοδικείου, με την εξίσου αίολη αιτιολόγηση, ότι οι αποφάσεις αυτές είναι ανυπόστατες!
      Ταυτόχρονα, νέες γενιές συμβασιούχων δημιουργούνται καθημερινά με τις αθρόες προσλήψεις, που πραγματοποιεί η Κυβέρνηση.
      Κατόπιν των ανωτέρω:
      Ερωτάται ο κύριος Υπουργός Εσωτερικών:
      1. Βάσει ποίων διατάξεων αλλά και με ποια αρμοδιότητα προβαίνει η διοίκηση στον έλεγχο της ορθότητας ή μη των δικαστικών αποφάσεων; Τι μέτρα προτίθεται να λάβει προκειμένου να εξασφαλίσει την πλήρη και αποτελεσματική συμμόρφωση της διοίκησης προς τις αποφάσεις των δικαστηρίων;
      2. Προτίθεται να τροποποιήσει όλα τα Προεδρικά Διατάγματα (81/2003, 164/2004 και 180/2004), σύμφωνα με τις αποφάσεις του Ευρωπαϊκού Δικαστηρίου (Δ.Ε.Κ.) και της ολομέλειας του Αρείου Πάγου; Τι προτίθεται να πράξει με τις χιλιάδες αιτήσεις συμβασιούχων, που απορρίφθηκαν από τα Υπηρεσιακά Συμβούλια ή το Α.Σ.Ε.Π., ώστε να επανεξεταστούν με βάση τα νέα δεδομένα που δημιουργούν οι αποφάσεις των ανωτέρω δικαστηρίων;»
      Ο κύριος Υπουργός έχει το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε του Συνασπισμού της Ριζοσπαστικής Αριστεράς, στην επίκαιρη ερώτησή σας ξεκινάτε με μία διαπίστωση, η οποία είναι απολύτως ακριβής. Και ευτυχώς που σε ορισμένες περιπτώσεις, όπως η δική σας και απέναντι στην προσπάθεια παραπληροφόρησης που γίνεται, υπάρχουν τέτοιες φωνές. Δηλαδή:
      Πριν από το 2004 και μολονότι υπήρχε η κοινοτική οδηγία του 1999, που επέβαλε στην Ελλάδα να ρυθμίσει το θέμα των συμβασιούχων οι οποίοι έπρεπε να γίνουν αορίστου χρόνου, δεν έγινε καμία απολύτως ρύθμιση. Αντιθέτως, εκδόθηκε το «περίφημο» π.δ. 81/2003, το προεδρικό διάταγμα Ρέππα – Σκανδαλίδη, που δεν έκανε κανέναν συμβασιούχο αορίστου χρόνου. Είναι γνωστό ότι το διάταγμα αυτό παραπέμφθηκε από το Πρωτοδικείο της Θεσσαλονίκης στο Δικαστήριο των Ευρωπαϊκών Κοινοτήτων ως αντικοινοτικό. Και προσφάτως εκδόθηκε απόφαση του Δικαστηρίου των Ευρωπαϊκών Κοινοτήτων, που έκρινε αντικοινοτικό το διάταγμα αυτό. Εξέθεσε την Ελλάδα. 
      Από εκεί και πέρα, αυτό δείχνει το τι έκανε το ΠΑ.ΣΟ.Κ. την εποχή εκείνη και τι επιχειρεί να κάνει τώρα. Θα τα συζητήσουμε, άλλωστε, την επόμενη Τετάρτη με όλα αυτά τα τερτίπια των δήθεν ρυθμίσεων που θέλει να φέρει. 
      Σε ό,τι αφορά, όμως, το π.δ. 164/2004 για τους συμβασιούχους, το οποίο, όπως είναι γνωστό, θέσπισε αυτή η Κυβέρνηση, αυτό το οποίο λέτε δεν είναι ακριβές. Διότι το π.δ. 164/2004 πέρασε, πρώτον, από την έγκριση της ολομέλειας του Συμβουλίου της Επικρατείας. Προσβλήθηκε μετά την έκδοσή του και εκδόθηκε απόφαση του Γ’ Τμήματος του Συμβουλίου της Επικρατείας, το οποίο το έκρινε και συνταγματικό και κοινοτικό. Το ίδιο συνέβη και με το Ελεγκτικό Συνέδριο. Το ίδιο συνέβη και με την απόφαση του Αρείου Πάγου, την πρόσφατη απόφαση του 2006. Το ίδιο συνέβη και με την απόφαση του Δικαστηρίου των Ευρωπαϊκών Κοινοτήτων. 
      Είναι σαφές, κύριε Πρόεδρε, ότι αυτή η απόφαση αφορά αποκλειστικώς και μόνο το Διάταγμα Ρέππα – Σκανδαλίδη. Και όλη αυτή η παραφιλολογία και παραπληροφόρηση, με συγκεκριμένες στοχεύσεις, η οποία υπάρχει, ότι δήθεν αφορά και το π.δ. 164/2004, είναι εκ του πονηρού. Όχι από εσάς. Το λέω για όλους εκείνους που το κάνουν. Πέραν του ότι η Κομισιόν έχει πει σε όλους τους τόνους, ότι το θέμα Ελλάδα, για τους συμβασιούχους, μετά το π.δ. 164/2004 έχει τεθεί στο αρχείο. Δεν υπάρχει καμία αμφισβήτηση.
      Μου αναφέρατε εδώ ότι ψηφίσαμε αίολες και αντισυνταγματικές διατάξεις, όπως οι διατάξεις του ν. 3301/2004 και του ν. 3388/2005. Κύριε Πρόεδρε, πράγματι τις ψηφίσαμε. Υπάρχει, όμως, ήδη απόφαση του Αρείου Πάγου που τις έκρινε συνταγματικές. Όταν το ανώτατο ακυρωτικό δικαστήριο της χώρας, όπως είναι ο Άρειος Πάγος, έρχεται και τις κρίνει συνταγματικές, ποιος από εκεί και πέρα έχει δικαίωμα αμφισβήτησης; Πολιτικά μπορεί να έχετε τις απόψεις σας. Αλλά αίολες και αντισυνταγματικές, όταν με απόφαση του Αρείου Πάγου έχουν κριθεί συνταγματικές, πώς; 
      Επιπλέον, λέτε ότι εμείς με μία εγκύκλιο του Υπουργείου επικυρώσαμε απόφαση του Ελεγκτικού Συνεδρίου, η οποία πράγματι λέει αυτά τα οποία λέτε. 
      Αλλά επικυρώσαμε απόφαση του Ελεγκτικού Συνεδρίου, ενός ανωτάτου δικαστηρίου, το οποίο στις 14 Μαρτίου έβγαλε απόφαση και είπε -κατά τη γνώμη του- πως όταν ένα Πρωτοδικείο ή ένα Ειρηνοδικείο εκδίδουν αποφάσεις που κάνουν αορίστου χρόνου συμβασιούχους, δεν έχουν τέτοια δικαιοδοσία. Ήρθε και το είπε το Ελεγκτικό Συνέδριο.
      Τι θα έκανε, κύριε Πρόεδρε, το Υπουργείο Εσωτερικών, Δημόσιας Διοίκησης και Αποκέντρωσης; Θα αγνοούσε το Ελεγκτικό Συνέδριο; Εγώ σας ρωτώ. Ελάτε στη θέση μου. Θα μπορούσα πραγματικά εγώ να πάρω το δικαστήριο, που κατά το άρθρο 98 του Συντάγματος είναι αρμόδιο να κρίνει αυτά τα πράγματα και να κάνω κριτική στις αποφάσεις του;
      Άρα, λοιπόν, και οι νόμοι έχουν κριθεί συνταγματικοί και το π.δ. 164/2004. Το Υπουργείο έκανε αυτό που οφείλει να κάνει κατά το Σύνταγμα, δηλαδή κοινοποίησε προς όλους την απόφαση που έβγαλε το Ελεγκτικό Συνέδριο. Μπορεί να έχετε τις απόψεις σας για τις αποφάσεις του Ελεγκτικού Συνεδρίου, αλλά δεν μπορεί να υπάρχει καμία αιτίαση για τη στάση και τη θέση του Υπουργείου Εσωτερικών στο θέμα αυτό, για να μιλήσουμε με όρους θεσμικούς, με όρους Συντάγματος, με όρους σεβασμού της ανεξαρτησίας της δικαιοσύνης και της διάκρισης των εξουσιών.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Πρόεδρε, έχετε το λόγο για δύο λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε.
      Παρακολουθώ για χρόνια, από τότε που ήμουν Ευρωβουλευτής και παρεμβαίνω στο θέμα των συμβασιούχων. Δεν ξέρω τι θα έκανα εγώ, αν ήμουν στη θέση των συμβασιούχων, για παράδειγμα του Νομού Ρεθύμνης. Αυτοί κάνουν απεργία πείνας, η οποία φτάνει τις οκτώ ημέρες, τις εννιά, τις δέκα. Και θέλω να καταθέσω στα Πρακτικά την κοινοποίηση που γίνεται από το Εργατικό Κέντρο Ρεθύμνης. Δεν ξέρω τι θα έκανα. Νιώθει κανείς απελπισία όχι μόνο για το εισοδηματικό θέμα, αλλά και για τους ανθρώπους, οι οποίοι φτάνουν στα δικαστήρια, αποφασίζουν τα δικαστήρια με τελεσίδικο τρόπο και υπάρχει μια Κυβέρνηση, η οποία λέει: «Δεν το αναγνωρίζω».
       Κανένα από τα επιχειρήματα που αναπτύξατε, κύριε Υπουργέ, δεν στέκει. Μου είπατε ότι το προεδρικό σας διάταγμα έχει εγκριθεί από το Συμβούλιο της Επικρατείας. Έχει εγκριθεί από το Συμβούλιο της Επικρατείας και το διάταγμα Ρέππα, το οποίο εσείς τώρα πολύ σωστά καταγγείλατε. Έχει εγκριθεί από την ολομέλεια του Συμβουλίου της Επικρατείας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, δεν πέρασε ποτέ από την ολομέλεια, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Από το Τμήμα. Δεν έχει σημασία. Έχει εγκριθεί από το Συμβούλιο της Επικρατείας, από το Τμήμα που πέρασε. Δεν υπήρχε ένσταση, δεν πήγε στην ολομέλεια. Τι σημασία έχει;
      Δεύτερον, μου είπατε για τον Άρειο Πάγο. Υπάρχει η απόφαση 18/2006 του Αρείου Πάγου σχετικά με τους συμβασιούχους, η οποία ζητάει οι δικαστικές αποφάσεις να είναι εκτελεστές. Και μάλιστα προειδοποιεί ότι σε περίπτωση που δεν είναι, μπορεί να υπάρχουν κυρώσεις, πρόστιμα, αποζημιώσεις. Είναι η απόφαση 18/2006 του Αρείου Πάγου.
      Τρίτον, η απόφαση του Δικαστηρίου των Ευρωπαϊκών Κοινοτήτων ήταν για το διάταγμα Ρέππα. Όμως, η απόφαση, όπως κάθε απόφαση του Δικαστηρίου των Ευρωπαϊκών Κοινοτήτων, αλλά και κάθε δικαστηρίου, πέρα από τη συγκεκριμένη θέση που παίρνει σ’ ένα θέμα πρακτικό, έχει μερικές γενικές αρχές, οι οποίες πρέπει να εφαρμόζονται. Κι έχει μεγάλη σημασία ότι βάζει το θέμα μη ύπαρξης καταχρήσεων και ότι το μοναδικό κριτήριο, πέρα από τα νομοθετικά μέτρα που παίρνει κάθε χώρα, είναι το αν οι εργαζόμενοι καλύπτουν πάγιες και διαρκείς ανάγκες. 
      Και φτάνουμε στη σημερινή κατάσταση. Επικαλείστε το Ελεγκτικό Συνέδριο. Υπάρχει απόφαση του Ελεγκτικού Συνεδρίου 63/24-5-2005 για το Αθλητικό Κέντρο Χανίων, όπου αναγνωρίζει ότι οι αποφάσεις των πολιτικών δικαστηρίων πρέπει να είναι εκτελεστές. Εγώ λέω ότι το Ελεγκτικό Συνέδριο, δυστυχώς, ανατρέπει σήμερα αποφάσεις πριν από ένα χρόνο, για να συμπορευθεί με την Κυβέρνηση. Δεν μπορείτε να βάζετε το Ελεγκτικό Συνέδριο πάνω από τον Άρειο Πάγο, πάνω από το Ευρωπαϊκό Δικαστήριο, πάνω από την κοινοτική νομοθεσία και να οδηγείτε τον κόσμο σε απελπισία κι εσείς ως Κυβέρνηση τελικά να δίνετε το παράδειγμα πως «όταν θέλουμε, δεν εφαρμόζουμε τις δικαστικές αποφάσεις». Εκεί έχουμε φτάσει. Η Κυβέρνηση λέει πως «όταν δεν μας αρέσει, δεν εφαρμόζουμε τελεσίδικες δικαστικές αποφάσεις».
      Σας καλώ να είστε νομιμόφρονες, να εφαρμόσετε το νόμο, ακόμα κι όταν αυτό δεν εξυπηρετεί την πολιτική σας.
      Ευχαριστώ.
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά την προαναφερθείσα κοινοποίηση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριε Πρόεδρε, εσείς μας καλείτε να εφαρμόσουμε τις αποφάσεις ανάλογα με το πώς βολεύει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τις αποφάσεις δικαστηρίων.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν θέλετε την άποψή μου, είναι ιδιαιτέρως επικίνδυνο θεσμικά και πολιτικά άλλες αποφάσεις, επειδή μας αρέσουν, να τις επικρίνουμε και άλλες, άμα δεν μας αρέσουν, να τις κατακρίνουμε. Τα γεγονότα είναι εδώ.
      Πρώτα-πρώτα, πρέπει να αποκαταστήσω την αλήθεια. Το διάταγμα Ρέππα-Σκανδαλίδη πέρασε από την επεξεργασία του Ε’ Τμήματος, όχι της ολομέλειας. Δεύτερον, το διάταγμα Ρέππα-Σκανδαλίδη δεν προσβλήθηκε μετά στο Γ΄ Τμήμα, όπως έγινε με το διάταγμα 164, ώστε σε δικαστικό σχηματισμό το Συμβούλιο Επικρατείας να βγάλει απόφαση, που έβγαλε και είπε ότι το 164/2004 είναι συμβατό και με το Σύνταγμα και με το Κοινοτικό Δίκαιο. Και, τέλος, θέλω να σας τονίσω το εξής. Είναι παραφιλολογία -και το λέω ευθέως- ότι δήθεν περιέχει ρυθμίσεις ή διατάξεις η απόφαση του Δικαστηρίου των Ευρωπαϊκών Κοινοτήτων που αφορούν το π.δ. 164/2004. Αφορά το διάταγμα Ρέππα-Σκανδαλίδη, δεν θίγει ούτε κατά κεραία το π.δ. 164/2004, που δείχνει ότι εμείς το ρυθμίσαμε το θέμα.
      Ύστερα, μου αναφέρετε στην ερώτησή σας τους νόμους 3301 και 3385. Σας είπα. Εκεί δεν υπάρχει η απόφαση του Αρείου Πάγου που ήρθε και τους έκρινε συνταγματικούς; Γιατί δεν απαντάτε σ' αυτό; Δεν αρέσουν αυτές οι αποφάσεις; Και το ρωτώ και πάλι. Μου λέτε για την απόφαση του  Ελεγκτικού Συνεδρίου. Όσο και αν μέσα μου σας καταλαβαίνω και το καταλαβαίνω και εγώ, ως Υπουργός δεν μπορώ να αρνηθώ ότι υπάρχει πρόβλημα, αλλά δεν είναι δυνατόν ποτέ ως Υπουργός να αγνοήσω ότι το Μάρτιο έρχεται το Ελεγκτικό Συνέδριο, αρμόδιο κατά το άρθρο 98, και βγάζει απόφαση. Για την οποία, ειρήσθω εν παρόδω, κύριε Πρόεδρε, λέω το εξής: Ξέρετε ότι εκδόθηκαν αυτές οι αποφάσεις και δεν έγινε ούτε έφεση ούτε αναίρεση, από τον ενδιαφερόμενο δήμο. Αυτό κάτι πρέπει να σας λέει. Τίποτα δεν έγινε, έτσι τελεσιδίκησαν οι αποφάσεις αυτές. Έρχεται, λοιπόν, το Ελεγκτικό Συνέδριο και λέει -και εγώ δεν εξετάζω καλώς ή κακώς, αυτό είπε το δικαστήριο που κατά το άρθρο 98 του Συντάγματος είναι ο θεματοφύλακας της νομιμότητας των δαπανών του δημοσίου και των νομικών προσώπων δημοσίου δικαίου, όπως είναι οι Ο.Τ.Α.-  ότι κρίνει πως αυτές οι αποφάσεις δεν παράγουν δεδικασμένο. 
      Εγώ σας ρωτώ. Είναι δυνατόν να δώσω αντίθετη εντολή; Ποιος Πάρεδρος του Ελεγκτικού Συνεδρίου θα εκτελέσει αντίθετη εντολή του Υπουργού; Ο Υπουργός που θα το έκανε αυτό θα έπρεπε να παραπεμφθεί και το ξέρετε πολύ καλά. Είναι εύκολο από αυτήν την Αίθουσα να κάνετε κριτική. Για ελάτε να κάνετε τα πράγματα έτσι ώστε να σεβαστείτε και τη νομιμότητα και τη δικαιοσύνη. Γιατί, αν φθάσουμε κύριε Πρόεδρε, με όλη την ευαισθησία την οποία έχετε -και έχω και εγώ και το νοιώθω και νοιώθω τον πόνο των ανθρώπων- στο σημείο ως πολιτικοί μέσα σε αυτήν τη Βουλή κρίνουμε τις αποφάσεις των δικαστηρίων κατά πως μας αρέσει, τότε από εκεί και πέρα δεν είναι μόνο ότι πλήττεται η Δικαιοσύνη. Πλήττεται και το κύρος της Βουλής. Γιατί θα αρχίσουμε να αντιδικούμε μεταξύ μας τι μας αρέσει και τι δεν μας αρέσει. Αυτό, όμως, είναι σαφής παραβίαση της διάκρισης των εξουσιών και της ανεξαρτησίας της δικαιοσύνης. Και εγώ τονίζω ότι δεν πρόκειται να το κάνω, μολονότι αισθάνομαι ότι υπάρχει το πρόβλημα και μολονότι καταλαβαίνω και πώς αισθάνεστε εσείς. Αν έκανα κάτι διαφορετικό, τότε από εκεί και πέρα θα είχα ανοίξει τον ασκό που Αιόλου. Και τέτοιο ασκό του Αιόλου, τουλάχιστον όσο είμαι εγώ Υπουργός Εσωτερικών, δεν πρόκειται να ανοίξω. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Θα συζητηθεί η δεύτερη με αριθμό 955/4-9-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την προστασία των δικαιωμάτων των εργαζομένων στους παιδικούς σταθμούς.
      Η επίκαιρη ερώτηση της κυρίας συναδέλφου έχει ως εξής:
      «Σοβαρά προβλήματα αντιμετωπίζουν οι εργαζόμενοι στους παιδικούς σταθμούς του Δήμου Αθήνας. Το τελευταίο διάστημα, εκτός των άλλων προβλημάτων, υπονομεύεται παραπέρα το δικαίωμα των εργαζομένων σε αυτούς στη σταθερή και μόνιμη δουλειά. Η Διοίκηση των παιδικών σταθμών, εφαρμόζοντας τους αντεργατικούς νόμους της Κυβέρνησης της Νέας Δημοκρατίας και του ΠΑ.ΣΟ.Κ., επιχειρεί να μετατρέψει του τετρακόσιους περίπου συμβασιούχους εργαζόμενους στους παιδικούς σταθμούς του Δήμου Αθήνας σε «εργολάβους» και τις σχέσεις εργασίας τους από συμβάσεις έργου με ασφάλεια Ι.Κ.Α. σε συμβάσεις έργου με ασφαλιστικό φορέα το Τ.Ε.Β.Ε.. Η εξέλιξη αυτή αποτελεί πλήγμα τόσο για τα εργασιακά και ασφαλιστικά δικαιώματα των εργαζομένων όσο και για τη λειτουργία των παιδικών σταθμών, υπονομεύοντας παραπέρα την παροχή δημόσιων δωρεάν υπηρεσιών. 
      Για την προστασία των εργαζομένων στους παιδικούς σταθμούς επιβάλλεται η κατοχύρωση του δικαιώματός τους στη σταθερή και μόνιμη εργασία με μονιμοποίηση όλων με ίσα και πλήρη δικαιώματα. Να μη μετατραπούν οι συμβάσεις έργου με ασφάλιση Ι.Κ.Α. σε συμβάσεις έργου με ασφαλιστικό φορέα το Τ.Ε.Β.Ε.. Αμοιβή με βάση τη Συλλογική Σύμβαση Εργασίας της Π.Ο.Ε.-Ο.Τ.Ε. Ένταξή τους στα βαρέα και ανθυγιεινά, τριαντάωρο – εξάωρο – πενθήμερο, 1.300 ευρώ κατώτερο μισθό. Λήψη μέτρων ελέγχου και προστασίας για τους βρεφονηπιακούς σταθμούς. 
      Ερωτώνται οι κύριοι Υπουργοί, εάν προτίθεται η Κυβέρνηση να προχωρήσει στην υλοποίηση των παραπάνω μέτρων για την προστασία των δικαιωμάτων των εργαζόμενων στους παιδικούς σταθμούς. 
      Στην επίκαιρη ερώτηση της κυρίας συναδέλφου θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Αθανάσιος Νάκος.
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι φανερό, κύριε Πρόεδρε, ότι η κυρία συνάδελφος ξεκινάει από μία λανθασμένη βάση λόγω κακής πληροφόρησης και καταλήγει σε συμπεράσματα, τα οποία θα ήταν σωστά, εάν η αρχική βάση ήταν σωστή. 
      Πιο συγκεκριμένα, καμία σύμβαση έργου δεν υπάγεται στο Ι.Κ.Α. Αυτές οι συμβάσεις έργου, οι οποίες δίδονται στην Τοπική Αυτοδιοίκηση με τη διαδικασία που υπάρχει και για την οποία έχει γίνει πολύς λόγος τελευταία είναι με δελτία παροχής υπηρεσιών, άρα ως ελεύθεροι επαγγελματίες και ως εκ τούτου υπάγονται στο Τ.Ε.Β.Ε..
      Δηλαδή δεν υπάρχουν εργαζόμενοι με σύμβαση έργου που είναι στο Ι.Κ.Α. και τώρα με κάποιο τρόπο ή με κάποια νομοθετική ρύθμιση μετατάσσονται και γίνονται ασφαλισμένοι του Τ.Ε.Β.Ε.. Με τις διατάξεις του άρθρου 6 του Ν. 2527 από το 1997 χορηγήθηκε στους σταθμούς του Δήμου Αθηναίων έγκριση όπως προβλέπεται από τη διαδικασία της τριμελούς εξ Υπουργών Επιτροπής για τη σύναψη συμβάσεων μίσθωσης έργου. Από τότε συνεχίζουν να εργάζονται. 
      Προφανώς η κυρία συνάδελφος δεν αναφέρεται σ’ αυτούς. Αυτοί είχαν το δικαίωμα με τις διατάξεις του π.δ. 164/2004 –προφανώς όπως τους περιγράφει πληρούσαν τις προϋποθέσεις- να μετατρέψουν την εργασιακή τους σχέση και να γίνουν αορίστου χρόνου. Θα σας θυμίσω ότι οι διατάξεις του προεδρικού διατάγματος απαιτούν προκειμένου να υπαχθεί κάποιος σ’ αυτές τις διατάξεις διετή υπηρεσία με κάποιες διακοπές. Αν δεν μετέτρεψαν την εργασιακή τους σχέση επειδή τους έλειπαν κάποιοι μήνες έχουν το δικαίωμα σε επικείμενο διαγωνισμό να μοριοδοτηθούν επιπλέον όπως προβλέπει ο νόμος και να γίνουν μόνιμοι υπάλληλοι. 
      Επίσης θέλω να τονίσω ότι η πολιτική του Υπουργείου μας που έχει κατ’ επανάληψη τονιστεί και μάλιστα έχει αποσταλεί και η τελευταία εγκύκλιος είναι να επιμένουμε οι Ο.Τ.Α. για την κάλυψη των πάγιων και διαρκών αναγκών τους να μην καταφεύγουν στην ευκαιριακή λύση της απασχόλησης συμβασιούχων, αλλά να προσλαμβάνουν μόνιμο προσωπικό. Γι’ αυτό το λόγο και οι αιτήσεις για συμβάσεις έργου ή για εποχιακό προσωπικό που κάνουν οι δήμοι δεν ικανοποιούνται από το Υπουργείο Εσωτερικών, αλλά δίνουμε τον ελάχιστο αριθμό προσωπικού για υπηρεσίες οι οποίες δεν είναι δυνατόν να αντικατασταθούν. Όμως επαναλαμβάνω η πολιτική μας είναι και ασκούμε πίεση στους δήμους να οργανωθούν με μόνιμο προσωπικό ούτως ώστε να εκλείψει το φαινόμενο της απασχόλησης συμβασιούχων. 
      ΠΡΟΕΔΡΕΥΩΝ (Ιωάννης Τραγάκης): Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Κύριε Υπουργέ, είμαι πολύ καλά ενημερωμένη στο εξής που πιστεύω ότι το γνωρίζετε και εσείς. Το 35% των εργαζομένων στους παιδικούς σταθμούς είναι κατ’ αρχήν συμβασιούχοι, δηλαδή εργαζόμενοι με ιδιότυπη ομηρία. Επίσης, το 67% των κτιρίων των παιδιών σταθμών δεν πληροί τις προϋποθέσεις. Το 76% των παιδικών σταθμών έχει υπεράριθμα παιδιά. Έχουν πάρα πολλά προβλήματα.
      Και δεν φθάνουν όλα αυτά τα προβλήματα που έχουν οι εργαζόμενοι, αλλά έρχονται τώρα κάποιοι δήμοι πατώντας τη νομοθεσία που υπάρχει που πρέπει να  αναγνωρίσουμε ότι την έφερε το ΠΑ.ΣΟ.Κ. αλλά εσείς την υιοθετείτε και την προχωράτε παραπέρα και μετατρέπουν τις συμβάσεις. Είναι κάποια εικοσιτετράμηνα προγράμματα όπως είπατε και εσείς με το π.δ. 164. Έχουν λοιπόν το δικαίωμα να συνεχίσουν και να παρατείνουν αυτά τα προγράμματα εφόσον αποδεικνύεται ότι είναι επιδοτούμενα και δεν πρέπει να ζητούν από τους εργαζόμενους για να ανανεώσουν τη σύμβασή τους να τους μετατρέπουν σε εργολάβους. Αυτό σημαίνει πρώτα απ’ όλα μείωση της πενιχρής αμοιβής τους και ότι θα επιβαρυνθούν όλα τα ασφαλιστικά. Σημαίνει ότι μια ζωή θα είναι υπό ομηρία εκτός εάν πιστεύετε ότι επειδή θα έχουν το μπλοκάκι από το οποίο θα κόβουν οι ίδιοι την απόδειξη ότι θα θεωρούν τον εαυτό τους επιχειρηματία.
      Το πρόβλημα είναι πολύ σοβαρό. Εκτός από το Δήμο της Αθήνας παρόμοιο πρόβλημα υπάρχει και στο Βόλο και αλλού ίσως. Αυτές τις ημέρες βγαίνει στην επιφάνεια. Πρέπει να πάρετε κάποια μέτρα. Δεν είναι δυνατόν αυτοί οι εργαζόμενοι να χρησιμοποιούνται κυρίως από δημάρχους του ΠΑ.ΣΟ.Κ. και της Νέας Δημοκρατίας ως όμηροι. Αντίθετα αυτό που ζητάμε εμείς είναι να μονιμοποιηθούν όλοι για να έχουν μόνιμη και σταθερή δουλειά. Υπάρχει τρόπος μονιμοποίησής τους. 
      Να καταταγούν στην κατηγορία των βαρέων και ανθυγιεινών επαγγελμάτων και φυσικά να έχουν τη συλλογική σύμβαση εργασίας της Π.Ο.Ε.-Ο.Τ.Α. με κατώτερο μισθό τα 1300 ευρώ με το γνωστό αίτημα του τριανταώρου και πενθήμερου.
      Αυτό ζητάμε από εσάς και όχι να εγκρίνετε μέσω της περιφέρειας διότι είναι παράνομες αυτές οι κινήσεις των Δήμων. Δεν σας λέω εν όψει εκλογών αλλά πιέζουν και εξακολουθούν να έχουν όμηρους τους εργαζόμενους γιατί με βάση τον ν. 2527/97, άρθρο 6, παρ. 1 και 2 δεν μπορούν να υπογράψουν τέτοιου είδους συμβάσεις γιατί πρέπει να υπάρχει βεβαίωση ότι δεν υπάρχει ενδιάμεσα εξαρτημένη εργασία. 
      Για την Αθήνα αυτό τους καλούν να υπογράψουν, δηλαδή, να τους μετατρέψουν σε εργολάβους του Τ.Ε.Β.Ε.. Αυτό ζητήσαμε από εσάς αλλά δεν μας απαντήσατε.
      ΠΡΟΕΔΡΕΥΩΝ (Ιωάννης Τραγάκης):  Σας ευχαριστούμε, κυρία συνάδελφε.
      Ο κ. Υφυπουργός έχει το λόγο για δύο λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, φοβούμαι πως θα επαναλάβω αυτά που είπα και στην πρωτολογία μου. Οι εργαζόμενοι με σύμβαση έργου δεν είναι εργολάβοι, παρέχουν υπηρεσία, όπως παρέχουν υπηρεσία δεκάδες άλλες κατηγορίες εργαζομένων στην Ελλάδα. 
      Η πολιτική του Υπουργείου είναι να εκλείψει το φαινόμενο ή να μειωθεί στο ελάχιστο δυνατόν. Γι’ αυτό πιέζουμε τους Δήμους και η πίεση θα γίνει ακόμη μεγαλύτερη προκειμένου να δημιουργήσουν οργανικές θέσεις στον οργανόγραμμά τους ώστε να προσλάβουν μόνιμο προσωπικό. 
      Η διαδικασία για να γίνουν αυτοί μόνιμοι υπάλληλοι είναι μόνο μία. Δεν μπορεί να υπάρχει άλλη γιατί  μετά πάμε σε καταστρατήγηση του Α.Σ.Ε.Π., των διατάξεων του π.δ. 164, όλων αυτών που ήταν σε ομηρία από τις προηγούμενες κυβερνήσεις και η ομηρία τους ρυθμίστηκε με τις διατάξεις του π.δ. 164.
      Με τις προκηρύξεις των Δήμων που εμείς επιμένουμε να κάνουν που όμως δεν είναι δυνατόν να ποδηγετούμε την Τοπική Αυτοδιοίκηση, τους πιέζουμε με τον τρόπο που τους πιέζουμε, να συστήσουν οργανικές θέσεις, να κάνουν προκηρύξεις και με το νόμο έχουν σημαντικό προβάδισμα έναντι άλλων υποψηφίων, γιατί παίρνουν τα μόρια της προϋπηρεσίας που αν δεν κάνω λάθος είναι 50%, πάρα πολύ σημαντικό γεγονός και να μονιμοποιηθούν.
      Κυρία συνάδελφε, άλλος τρόπος δεν υπάρχει απ’ αυτόν. Όμως, δεν είναι εργαζόμενοι με μεγάλες αποδοχές με Ι.Κ.Α. οι οποίοι με κάποιο τρόπο δεν κατάλαβα ποιον εννοείτε εκβιάζονται για να γίνουν ελεύθεροι επαγγελματίες, παροχής υπηρεσιών και να έχουν Τ.Ε.Β.Ε.. Αυτό δεν υπάρχει. 
      ΠΡΟΕΔΡΕΥΩΝ (Ιωάννης Τραγάκης): Επίκαιρες ερωτήσεις Δευτέρου Κύκλου. Θα συζητηθεί η δεύτερη με αριθμό 954/4.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Περιβάλλοντος Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την προστασία της δημόσιας υγείας από την καύση των σκουπιδιών του Δήμου Οινοφύτων Βοιωτίας κ.λπ..
      Η επίκαιρη ερώτηση σε περίληψη έχει ως εξής:
      «Η συνεχής παράνομη και ανεξέλεγκτη καύση των σκουπιδιών του Δήμου Οινοφύτων Βοιωτίας, πολλά από τα οποία είναι στερεά απόβλητα των εργοστασίων της περιοχής, που γίνεται με την ανοχή των αρμοδίων φορέων, προκαλεί τεράστια προβλήματα στο περιβάλλον και στη δημόσια υγεία μιας και η συγκεκριμένη χωματερή γειτνιάζει άμεσα με μεγάλης έκτασης ελαιώνα και σε απόσταση πολύ μικρότερη των 5 χιλιομέτρων (0,5-3 χιλιόμετρα) υπάρχει πτηνοτροφική, βοοτροφική και χοιροτροφική μονάδα. 
      Επειδή από την πρόσφατη πυρκαγιά στη χωματερή Ταγαράδων Θεσσαλονίκης αποδείχθηκε ότι τα ζωοκομικά προϊόντα των κτηνοτροφικών μονάδων που ήταν σε απόσταση μέχρι 5 χιλιόμετρα ήταν ακατάλληλα και επικίνδυνα για τη δημόσια υγεία εξαιτίας μεγάλης συγκέντρωσης διοξινών, φουρανίων και άλλων καρκινογόνων ουσιών. Και επειδή δε πάρθηκε κανένα μέτρο για να σταματήσει η καύση στην χωματερή των Οινοφύτων παρά την ερώτηση που υποβάλλαμε στο Υ.ΠΕ.ΧΩ.Δ.Ε.,
      Ερωτώνται οι κ.κ. Υπουργοί.
      Ποια συμφέροντα αναγκάζουν την Κυβέρνηση να ανέχεται την παράνομη και εγκληματική για τη δημόσια υγεία και το περιβάλλον καύση των σκουπιδιών του Δήμου Οινοφύτων Βοιωτίας.
      Ποιες ενέργειες θα κάνει για να σταματήσει άμεσα την καύση και τι μέτρα θα πάρει να προστατέψει τη δημόσια υγεία».
      Ορίστε, κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι αλήθεια, κύριε Πρόεδρε, ότι υπάρχει μεγάλο πρόβλημα στο Νομό Βοιωτίας. Από πολλά χρόνια λειτουργούν τρεις χώροι ανεξέλεγκτης διάθεσης απορριμμάτων στις εξής θέσεις: Πύργου ή νταμάρι, του δημοτικού διαμερίσματος Οινοφύτων, Ριζοπάτημα του δημοτικού διαμερίσματος Αγίου Θωμά και Κλειδί του δημοτικού διαμερίσματος Κλειδί.
      Είναι τρεις από τους χίλιους τετρακόσιους χώρους ανεξέλεγκτης διάθεσης απορριμμάτων που υπάρχουν στην Ελλάδα. 
      Για πρώτη φορά γίνεται οργανωμένη δουλειά. Έχουν εγκριθεί όλες οι μελέτες περιβαλλοντικών επιπτώσεων. Αρχίζουν έργα αποκατάστασης και από τα Π.Ε.Π. αλλά και με χρηματοδότηση από το «ΘΗΣΕΑ». Για μας είναι πρώτη προτεραιότητα. 
      Όσον αφορά τις πυρκαγιές που γίνονται εκεί, ο κύριος συνάδελφος ισχυρίζεται ότι οι πυρκαγιές αυτές είναι από καύση που γίνεται μ' αυτό το σκοπό. Η Τοπική Αυτοδιοίκηση επιμένει ότι λόγω της κατάστασης που υπάρχει, χωρίς κανένα μέτρο απόρριψης των σκουπιδιών, έχουμε αυτοανάφλεξη. 
      Σε κάθε περίπτωση αυτά τα προβλήματα, το οποία είναι σημαντικά λύνονται μέχρι τέλος της χρονιάς με την ολοκλήρωση του Χ.Υ.Τ.Α. της Θήβας. Έχει ενταχθεί το έργο στο χρηματοδοτικό πρόγραμμα του ΕΠ.ΕΡ. με τίτλο «Αποκατάσταση χώρων ανεξέλεγκτης διάθεσης αποβλήτων Δήμου Οινοφύτων προϋπολογισμού 1.640.819 ευρώ». Συμπερασματικά μέχρι τέλος της χρονιάς θα λειτουργήσει ο Χ.Υ.Τ.Α. της Θήβας. Έχουν παρθεί όλοι οι όροι οι περιβαλλοντικοί, οι άδειες κ.λπ.. Έχει γίνει η τεχνική μελέτη. Χρηματοδοτείται το έργο για την αποκατάσταση, όπως προβλέπουν οι διατάξεις και η σύγχρονη τεχνολογία, αυτών των τριών χώρων ανεξέλεγκτης διάθεσης απορριμμάτων. Μακάρι να ήταν αυτοί σε όλη την Ελλάδα. 
      Εμείς κάνουμε μια τεράστια προσπάθεια για να λειτουργήσει επιτέλους το όλο σύστημα. Αυτό που αποτελεί ντροπή για την Ελλάδα πρέπει να εκλείψει. Τα βήματα είναι πολύ γοργά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ο συνάδελφος κ. Τσιόγκας έχει το λόγο για δύο λεπτά. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Η συγκεκριμένη χωματερή βρίσκεται στο Δήμο Οινοφύτων και είναι κοντά στα σύνορα με το Νομό Αττικής, μόλις πεντακόσια μέτρα. Βέβαια είναι και πολύ μικρή, περίπου δύο στρέμματα. Περιγράφω την κατάσταση γιατί όπως θα εξηγήσω παρακάτω, πρέπει να σταματήσει να μεγαλώνει ο όγκος της χωματερής. 
      Εκεί πάνε τα σκουπίδια από τα εργοστάσια της περιοχής που είναι σε στερεά μορφή. Πρέπει να πούμε ότι κοντά σ’ αυτήν τη χωματερή βρίσκεται μεγάλος ελαιώνας, βρίσκεται μία βοοτροφική μονάδα, μία πτηνοτροφική μονάδα και μία χοιροτροφική μονάδα. Υπάρχει ανησυχία και διαμαρτυρία των κατοίκων. Μετά τα όσα συνέβησαν στη Θεσσαλονίκη, στη χωματερή των Ταγαράδων, ο κόσμος ανησυχεί. 
      Θέλει ο  κόσμος να σταματήσει να καίγεται η χωματερή. Ας ρίχνουμε χώμα από πάνω και να τα σκεπάζουμε. Να σταματήσει η καύση. Δημιουργούνται διοξίνες. «Τι τρώμε από τις μονάδες που βρίσκονται εκεί;», λέει ο κόσμος. Πού πάνε αυτά τα προϊόντα; Μένουν στην περιοχή ή πάνε και στο Λεκανοπέδιο; Υπάρχει μία έντονη ανησυχία για το τι τρώμε. Γιατί από την καθημερινή και συχνή καύση των σκουπιδιών δημιουργούνται διοξίνες που δημιουργούν σοβαρά προβλήματα στον κόσμο. 
      Είναι, λοιπόν, ανάγκη να σταματήσει να καίγεται η χωματερή. Πρέπει να σκεπάζονται τα σκουπίδια. Πρέπει να χρησιμοποιείται φορτηγό, μπουλντόζα σε καθημερινή βάση για να ρίχνει χώμα από πάνω και να σκεπάζονται τα σκουπίδια. 
      Επίσης πρέπει να πάει ο Ε.Φ.Ε.Τ. και να ελέγξει αν τα προϊόντα που παράγουν οι συγκεκριμένες μονάδες –ακόμη και το λάδι στον ελαιώνα- είναι ακίνδυνα. 
      Πρέπει αυτό το ζήτημα να λυθεί άμεσα. Είναι επείγον για τον κόσμο. 
      Εγώ καταλαβαίνω αυτά που είπατε, ότι άμεσα σχεδιάζουμε να γίνει ο Χ.Υ.Τ.Α.. Ασφαλώς και όλοι θέλουμε να εκλείψει αυτή η άσχημη κατάσταση με τις ανεξέλεγκτες χωματερές που είναι κατά χιλιάδες σε όλη την Ελλάδα. Θέλουμε να υπάρξει χώρος υγειονομικής ταφής των απορριμμάτων, να πάνε όλοι εκεί, είτε απευθείας είτε με σταθμούς μεταφόρτωσης, για να λήξει αυτό το πρόβλημα. Άμεσα κάτι πρέπει να γίνει για να λήξει αυτό το πρόβλημα στην περιοχή. Ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Καμία διαφωνία με αυτά που ο κύριος συνάδελφος καταθέτει. Την ίδια αγωνία έχουμε και εμείς. Την ίδια αγωνία έχουμε, όχι μόνο γι’ αυτήν την περιοχή, αλλά και για όλη την Ελλάδα. Βρήκαμε περισσότερους από χίλιους τριακόσιους επικίνδυνους χώρους αυτής της μορφής. Το ευτύχημα είναι ότι στη συγκεκριμένη περιοχή είμαστε πολύ προχωρημένοι.
      Αυτό που μπορεί να γίνει και εμείς το κάναμε δια παραινέσεως -διότι δεν έχουμε άλλο τρόπο- είναι να επισημαίνουμε και τις ευθύνες που έχει ο δήμαρχος και που είναι δικιά του δουλειά να λαμβάνει μέτρα, εάν και εφόσον πρόκειται περί αυτοανάφλεξης. Εγώ δεν είμαι βέβαιος και ούτε θα μπορούσα να είμαι βέβαιος ότι πρόκειται για αυτοανάφλεξη. Όμως, δεν έχω και κανένα στοιχείο ότι πρόκειται για εμπρησμό της χωματερής, προκειμένου να δημιουργείται κενός χώρος για να χωράει και περισσότερα σκουπίδια.
      Η παραίνεση γίνεται. Το στρίμωγμα του δημάρχου γίνεται. Ευτυχώς. Γι’ αυτό υπάρχει και ο Χ.Υ.Τ.Α. που θα πέφτουν τα σκουπίδια μέχρι τέλος του έτους, αλλά και τα χρήματα και οι μελέτες για την αποκατάσταση των Χ.Υ.Τ.Α.. Διότι δεν επαρκεί, κύριε συνάδελφε, η επικάλυψη με χώμα. Χρειάζεται μία σειρά έργων και το ποσό του 1.800.000 ευρώ που διατίθεται μαρτυρεί από μόνο του πως θέλει σοβαρά έργα, γιατί, πέρα από την  καύση, οι επιπτώσεις στη δημόσια υγεία και στο περιβάλλον είναι πολύ σημαντικές. Όλα αυτά, λοιπόν, ολοκληρώνουμε μέχρι τέλους του έτους.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υφυπουργέ.
      Θα ήθελα να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Για την αντιμετώπιση της ενδοοικογενειακής βίας».
      Επίσης, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις».
      Εισερχόμαστε στην πρώτη με αριθμό  951/14.9.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με το σχεδιασμό του Υπουργείου για τη στήριξη της καπνοκαλλιέργειας στο Νομό Ροδόπης κ.λπ..
      Συγκεκριμένα η επίκαιρη ερώτηση της κυρίας Βουλευτού έχει ως εξής:
      «Διαστάσεις άμεσου κινδύνου για το μέλλον της καπνοκαλλιέργειας στο Νομό Ροδόπης προσλαμβάνουν οι εξελίξεις που σημειώνονται στον ευαίσθητο αυτόν τομέα της γεωργίας της ακριτικής μας περιοχής.
      Ένας πολύ μεγάλος αριθμός αγροτικών οικογενειών του Νομού μας εγκαταλείπουν την καπνοκαλλιέργεια, καθώς βρίσκονται αντιμέτωποι με τις εξευτελιστικές τιμές πώλησης του προϊόντος, που δεν καλύπτουν ούτε το κόστος παραγωγής και δεν εγγυώνται σε καμιά περίπτωση ένα επαρκές εισόδημα για τους καπνοκαλλιεργητές.
      Οι αρνητικές αυτές εξελίξεις έχουν ως αφετηρία την ανύπαρκτη πολιτική της Κυβέρνησης ως προς το μέλλον της καπνοκαλλιέργειας.
      Οι αγρότες μας ανενημέρωτοι, ακαθοδήγητοι και χωρίς καμιά  
υποστήριξη από την Κυβέρνηση αφήνονται στο έλεος της ελεύθερης αγοράς, θύματα για ακόμη μία φορά των οργανωμένων συμφερόντων που εκμεταλλεύονται τον ιδρώτα των καπνοκαλλιεργητών.
      Ερωτάται ο κύριος Υπουργός;
      Ποια μέτρα προτίθεται να λάβει, ώστε να μην εγκαταλειφθεί η καπνοκαλλιέργεια στο Νομό Ροδόπης;
      Ποια μέτρα προτίθεται να λάβει, ώστε να προστατευθούν οι καπνοκαλλιεργητές από την εκμετάλλευση του καπνεμπορίου και να διασφαλιστεί το εισόδημά τους;
      Ποιος είναι ο γενικότερος σχεδιασμός του Υπουργείου Αγροτικής Ανάπτυξης και Τροφίμων για τη στήριξη της καπνοκαλλιέργειας στα πλαίσια της νέας Κ.Α.Π. και ποια είναι τα συγκεκριμένα μέτρα για την υλοποίηση αυτού του σχεδιασμού;»
      Ορίστε, κύριε Υφυπουργέ, έχετε το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Ευχαριστώ, κύριε Πρόεδρε.
      Η συνάδελφος αναφέρεται σε εγκατάλειψη της καπνοκαλλιέργειας στο Νομό Ροδόπης. Θέλω, λοιπόν, να πω ότι με βάση τα στοιχεία που έχουμε στη διάθεσή μας από τη Νομαρχιακή Αυτοδιοίκηση Ροδόπης για την εσοδεία 2006, δηλαδή, την εσοδεία του τρέχοντος έτους, δεν υπάρχει μείωση της καπνοκαλλιέργειας στη Ροδόπη. Προβλέπεται ότι η παραγωγή θα είναι περίπου στα επίπεδα της προηγούμενης εσοδείας. 
      Στο κείμενο της ερώτησης αναφέρει, επίσης, για εξευτελιστικές τιμές. Θέλω να της θυμίσω ότι πέρυσι στο Νομό Ροδόπης είχαμε μεγάλες ζημιές από χαλαζοπτώσεις και από ίωση. Ο ΕΛ.Γ.Α. πλήρωσε τους παραγωγούς, οι οποίοι υπέστησαν αυτές τις ζημιές περίπου 12.000.000 ευρώ.
      Οπότε, αν συνυπολογιστούν οι εμπορικές τιμές με αυτά που εισέπραξαν από τον ΕΛ.Γ.Α. οι αγρότες, τότε το συνολικό εισόδημα των καπνοπαραγωγών της Ροδόπης θα είναι μεγαλύτερο από αυτό που ήταν τις προηγούμενες χρονιές. Θέλω να θυμίσω ιδιαίτερα για τη Ροδόπη ότι για το 2002, όπου είχαμε αντίστοιχα δυσμενή καιρικά φαινόμενα και προβλήματα στην καπνοπαραγωγή, ουδεμία στήριξη υπήρξε από την κυβέρνηση του ΠΑ.ΣΟ.Κ., με αποτέλεσμα να δημιουργηθούν πολύ μεγάλα προβλήματα στους καπνοπαραγωγούς της περιοχής.
      Μιλάει η συνάδελφος για ανύπαρκτη καπνική πολιτική. Θέλω να της πω ότι ουδέποτε η προηγούμενη κυβέρνηση διαμόρφωσε καπνική πολιτική. Η προηγούμενη κυβέρνηση ήταν αυτή που διέλυσε τον Εθνικό Οργανισμό Καπνού. Η προηγούμενη κυβέρνηση ήταν αυτή που δεν συμπεριέλαβε ποτέ τις ζημιές από ίωση στην καπνοκαλλιέργεια, στους καλυπτόμενους κινδύνους από τον ΕΛ.Γ.Α.. 
      Η σημερινή Κυβέρνηση είναι αυτή η οποία ουσιαστικά στηρίζει τους καπνοπαραγωγούς και είναι αυτή που για πρώτη φορά διαμόρφωσε εθνική μακροχρόνια στρατηγική για τον καπνό. Αυτό έγινε για πρώτη φορά. Τα χαρακτηριστικά αυτής της στρατηγικής είναι η συμβολαιοποιημένη γεωργία, η εφαρμογή της ολοκληρωμένης διαχείρισης στην παραγωγή, έτσι ώστε να αναβαθμιστεί η ποιότητα του παραγόμενου καπνού και να μειωθεί το κόστος παραγωγής. 
      Η πολιτική της νέας Κυβέρνησης είναι αυτή που μιλάει για έρευνα στην παραγωγή, είναι αυτή που μιλάει για έρευνα στις αγορές του εξωτερικού και αυτή που έχει ήδη συγκροτήσει μια ειδική ομάδα για τον καπνό, η οποία σε συνεργασία με αντίστοιχες ομάδες Υπουργείων Γεωργίας άλλων χωρών που παράγουν καπνά, θα διαμορφώσουν τις στρατηγικές, έτσι ώστε μετά το 2009, όπου το 50% της επιδότησης θα πάει στο δεύτερο πυλώνα, να βρεθούν προγράμματα και τρόποι για να επιστρέψουν όλες αυτές οι επιδοτήσεις στους Έλληνες καπνοπαραγωγούς.
      Κατά συνέπεια θεωρούμε ότι δεν είναι σωστό να μιλούμε για εξευτελιστικές τιμές, δεν είναι σωστό να μιλούμε για εγκατάλειψη των καπνοπαραγωγών, δεν είναι σωστό να μιλούμε για έλλειψη στρατηγικής στον καπνό, όταν για πρώτη φορά η σημερινή Κυβέρνηση έχει στηρίξει ουσιαστικά τους καπνοπαραγωγούς της χώρας, όταν για πρώτη φορά η σημερινή Κυβέρνηση έχει διαμορφώσει εθνική μακροχρόνια στρατηγική για τον καπνό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρία συνάδελφε, έχετε το λόγο για δυο λεπτά. Έχετε και τη συμπάθεια του Σώματος για το ατύχημά σας. Σας ευχόμαστε περαστικά.
      ΧΡΥΣΑ ΜΑΝΩΛΙΑ: Σας ευχαριστώ πάρα πολύ, κύριε Πρόεδρε. Θα ήθελα επίσης λίγη ανοχή στο χρόνο.
      Κύριε Υπουργέ, στ’ αλήθεια θα ήθελα να μην προσπαθείτε να δικαιολογείστε και να εξωραΐζετε μια κατάσταση που όλοι ξέρουμε ότι είναι τραγική στο νομό μας και γενικότερα στη Θράκη, όπως επίσης να μην προσπαθείτε με όχι εύστοχες αναφορές να μιλάτε για την κυβέρνηση του ΠΑ.ΣΟ.Κ., όταν όλοι μας -και κυρίως οι καπνοπαραγωγοί που μας ακούνε- ξέρουν ότι εκείνη τη περίοδο, μέχρι να έρθει η Κυβέρνηση της Νέας Δημοκρατίας, δεν υπήρχαν προβλήματα στη καπνοκαλλιέργεια και οι καπνοπαραγωγοί δεν ένιωθαν αυτήν τη φοβερή απογοήτευση και την ανασφάλεια που νιώθουν τώρα.
      Κύριε Υπουργέ, ξέρετε πάρα πολύ καλά πόσοι καπνοπαραγωγοί πληρώθηκαν με ένα ευρώ, πενήντα λεπτά, τριάντα λεπτά το κιλό, δηλαδή με τιμές ντροπής τα δυο προηγούμενα χρόνια. Ξέρετε τι νιώθουν όταν βλέπουν το κόστος παραγωγής να είναι πολύ μεγαλύτερο από αυτά που παίρνουν; Ξέρετε τι νιώθουν όταν ήλπιζαν και περίμεναν ότι με την εφαρμογή της καινούργιας Κοινής Αγροτικής Πολιτικής θα άρχιζε μια περίοδος καλύτερη γι’ αυτούς, απαλλαγμένη από τους περιορισμούς του προηγούμενου κανονισμού; Και όμως αυτό που βλέπουν είναι ένα θολό τοπίο και καμία βελτίωση.
      Είναι Σεπτέμβρης και ακόμα υπάρχουν καπνέμποροι που δεν έχουν καταθέσει εγγυητικές. Είναι Σεπτέμβρης και υπάρχουν ακόμα πολλά απούλητα καπνά. Είναι Σεπτέμβρης και εκκρεμεί ακόμη τι θα γίνει, κύριε Υπουργέ, με την επιδότηση των καπνών που δεν πουλήθηκαν ακόμα ή αυτών που πουλήθηκαν εκπρόθεσμα με ευθύνη των καπνεμπόρων. Και το κυριότερο, είναι Σεπτέμβριος και ακόμη διερωτώνται πώς θα εφαρμοστεί η καινούργια Κοινή Αγροτική Πολιτική.
      Εκατοντάδες καπνοπαραγωγοί μας –άλλο ένα μεγάλο θέμα, κύριε Υπουργέ- έχουν πέσει το καλοκαίρι στα δίχτυα των καπνεμπόρων και χωρίς πια να είναι υποχρεωμένοι να το κάνουν, έχουν υπογράψει συμβόλαια ασύμφορα γι’ αυτούς, χωρίς καν ένα κατώτερο προστατευτικό πλαφόν, δηλαδή μια μίνιμουμ τιμή εκκίνησης. Αυτό έγινε γιατί ήταν ανενημέρωτοι. Όλα αυτά τους δημιουργούν μεγάλες ανασφάλειες.
      Οι καπνοπαραγωγοί μας, κύριε Υπουργέ, δεν αντέχουν μια τρίτη χρονιά εκμετάλλευσης και τιμών πείνας. Αντιδρούν οι γυναίκες και τα παιδιά τους και παίρνουν απόφαση να μην σπείρουν. Εγκαταλείπουν την καπνοκαλλιέργεια –να το λάβετε πολύ σοβαρά υπ’ όψιν σας αυτό- γιατί δεν βλέπουν από την Κυβέρνηση συγκεκριμένο σχέδιο, δεν βλέπουν πολιτική βούληση προστασίας τους και στήριξης της καπνοκαλλιέργειας.
      Και γιατί σας το λέμε αυτό; Σας το λέμε γιατί αυτή η εξέλιξη είναι τραγική για την περιοχή μας. Είναι έγκλημα για την περιοχή μας, γι’ αυτό σας το αναφέρουμε. 
      Είμαι απ’ αυτούς, κύριε Υπουργέ, -και τελειώνω μ’ αυτά- που πιστεύουν ότι ο καπνός έχει μέλλον στη Θράκη. Είναι ένα παραδοσιακό προϊόν της περιοχής μας, εξαιρετικής ποιότητας και περιζήτητος, αν αντιμετωπίζεται σωστά. Οι καπνοπαραγωγοί μας είναι δεμένοι με την καπνοκαλλιέργεια. Δεν θέλουν να την εγκαταλείψουν, όπως δεν θέλουν να εγκαταλείψουν και τα χωριά τους. Αναγκάζονται να το κάνουν. Αν δεν ληφθούν άμεσα μέτρα θα παρατηρήσουμε μια φοβερή διόγκωση της ανεργίας -και είναι ήδη επιβαρημένη από το κλείσιμο των επτά εργοστασίων σε ενάμιση χρόνο στη ΒΙ.ΠΕ. Κομοτηνής- και έξαρση της αστυφιλίας. Γιατί; Γιατί ο καπνός είναι μονοκαλλιέργεια σ’ όλο τον ορεινό όγκο της Ροδόπης. Και αυτά είναι γεγονότα που με μαθηματική ακρίβεια θα επιφέρουν διάρρηξη του κοινωνικού ιστού και της κοινωνικής συνοχής, κύριε Υπουργέ, σε μια ευαίσθητη περιοχή της Ελλάδας με πολλές ιδιαιτερότητες.
      Εμείς αυτό σας το επισημαίνουμε έγκαιρα και με πολύ ειλικρινή αγωνία. Έχουμε χρέος να αναδείξουμε το θέμα. Είναι ευθύνη σας να πάρετε μέτρα και να αντιμετωπίσετε το θέμα τώρα, κύριε Υπουργέ. Αύριο ίσως να είναι αργά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ορίστε, κύριε Υφυπουργέ, έχετε το λόγο για δύο λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, επειδή τυχαίνει να είμαι Βουλευτής Ξάνθης, δηλαδή από τη Θράκη, και να γνωρίζω τις συνθήκες που επικρατούν στην περιοχή θέλω να πω στην αγαπητή συνάδελφο –μαζί με τη συμπάθειά μου για το ατύχημα που υπέστη- ότι η καπνοκαλλιέργεια δεν εγκαταλείπεται στην περιοχή μας. Όση παραγωγή είχαμε την προηγούμενη χρονιά, άλλη τόση παραγωγή έχουμε και τη χρονιά που διανύουμε.  Αυτό είναι το πρώτο.
      Δεύτερον, είπατε ότι περίμεναν από τη νέα Κοινή Αγροτική Πολιτική να βελτιώσει τις συνθήκες της ζωής τους, να βελτιώσει το εισόδημά τους. Σας λέω λοιπόν ότι η νέα Κοινή Αγροτική Πολιτική τώρα αρχίζει να εφαρμόζεται και οι τιμές που θα διαμορφωθούν, με βάση τη νέα Κοινή Αγροτική Πολιτική και τις συνθήκες της αγοράς, θα ισχύσουν από την επόμενη χρονιά. Η εσοδεία 2006 ουσιαστικά καλλιεργείται τώρα, το προϊόν θα διατεθεί όμως την επόμενη χρονιά. 
      Μιλήσατε για καπνά τα οποία δεν έχουν διατεθεί ακόμη. Σας λέω λοιπόν ότι αυτό οφείλεται στο γεγονός ότι κάποιες καπνεμπορικές εταιρείες δεν ανταποκρίθηκαν στα συμβόλαια που υπέγραψαν οι μεταποιητές με τις ομάδες παραγωγών. Είναι ευθύνη της ομάδας παραγωγών Ροδόπης, λοιπόν, να προχωρήσει σε κατάπτωση της εγγυητικής επιστολής που έχουν στα χέρια τους από συγκεκριμένους μεταποιητές και είναι ευθύνη της, εφόσον οι συγκεκριμένοι μεταποιητές δεν αγοράσουν τα καπνά, να προχωρήσει σε αποδέσμευση των συμβολαίων που υπάρχουν, έτσι ώστε να διατεθούν τα καπνά. Η πολιτεία, με βάση το νόμο, δεν έχει καμία δικαιοδοσία να παρέμβει έτσι ώστε να λυθούν τα συμβόλαια. Έχουμε στείλει δύο επιστολές, κυρία συνάδελφε, στην ομάδα καπνοπαραγωγών της Ροδόπης, στις οποίες επιστολές δυστυχώς δεν ανταποκρίθηκε η ομάδα. Και έχουμε πιέσει με κάθε τρόπο τους συγκεκριμένους μεταποιητές, καπνεμπόρους δηλαδή, που αντιμετωπίζουν σοβαρά οικονομικά προβλήματα, να ανταποκριθούν στις υποχρεώσεις τους, όμως δεν μπορούν να ανταποκριθούν.
      Εκείνο, λοιπόν, που λέμε για την Κομοτηνή είναι ότι εμείς στηρίξαμε πέρυσι ουσιαστικά τους καπνοπαραγωγούς. Ανέφερα ότι εισέπραξαν 12.000.000 ευρώ από τον ΕΛ.Γ.Α.. Ενώ μέχρι την προηγούμενη χρονιά γινόταν συμψηφισμός αποζημιώσεων και επιδοτήσεων και δεν πληρώνονταν επιδοτήσεις εκεί όπου αποζημιώνονταν αγρότες, για την Κομοτηνή δεν έγινε αυτός ο συμψηφισμός. Και στο Νομό Ροδόπης πληρώθηκαν οι καπνοπαραγωγοί και τις αποζημιώσεις τους πληρώθηκαν και τις επιδοτήσεις τους. Και, όπως σας είπα, διαμορφώσαμε για πρώτη φορά στη χώρα εθνική μακροχρόνια στρατηγική. Γιατί, όπως σωστά αναφέρατε, –και συμφωνώ απόλυτα σ’ αυτό που είπατε- ο καπνός για τη Θράκη αποτελεί μονοκαλλιέργεια, μοναδική πηγή εισοδήματος και ζωής για τους κατοίκους της ορεινής Ροδόπης κι εμείς είμαστε αποφασισμένοι με κάθε τρόπο να στηρίξουμε το εισόδημα των καπνοπαραγωγών, με κάθε τρόπο να στηρίξουμε την περιοχή μας. 
      ΧΡΥΣΑ ΜΑΝΩΛΙΑ: Μην αποποιείστε τις ευθύνες σας, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υφυπουργό.
      Εισερχόμαστε στην τρίτη, με αριθμό 953/4-9-2006, επίκαιρη ερώτηση του δευτέρου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Υγείας και Κοινωνικής Αλληλεγγύης, σχετικά με τη διάθεση ακατάλληλης ποσότητας κρέατος στην ελληνική αγορά κ.λπ.. 
      Συγκεκριμένα το περιεχόμενο της επίκαιρης ερώτησης του κυρίου συναδέλφου έχει ως εξής:
      «Εντονότατη ανησυχία και σειρά ερωτημάτων προκάλεσε στην κοινή γνώμη η δημοσίευση στα «ΝΕΑ» της πληροφορίας ότι  διατέθηκαν στην ελληνική αγορά μεγάλες ποσότητες κρέατος, που παρέμεναν αποθηκευμένες υπό άγνωστες συνθήκες επί επτάμισι έτη, ενώ είχε απαγορευθεί η χρήση του σε άλλες ευρωπαϊκές χώρες.
      Το κρέας προέρχεται από το Βέλγιο από το 1999, όταν ξέσπασε το σκάνδαλο με τις διοξίνες, με τις οποίες ήταν ρυπασμένα πολλά τρόφιμα και είχε απαγορευθεί η χρήση του στην Ολλανδία το 2001 και στην Ιταλία το 2003, ενώ δεν είχε γίνει δεκτό στο Ιράν.
      Οι υγειονομικές υπηρεσίες της Νομαρχίας δυτικής Αττικής είχαν έντονες επιφυλάξεις για τη χρήση του, αλλά το Υπουργείο Αγροτικής Ανάπτυξης και Τροφίμων  επέτρεψε την ελεύθερη κυκλοφορία του, χωρίς να διευκρινίζεται εάν έγινε έλεγχος για διοξίνες ή άλλους βλαπτικούς παράγοντες και εάν είχε όλες τις εγγυήσεις ενός ασφαλούς και χρήσιμου για τη διατροφή προϊόντος.
      Κατόπιν των ανωτέρω ερωτώνται οι κύριοι Υπουργοί:
      Πρώτον, πως επιτρέπουν την ελεύθερη κυκλοφορία κρέατος από το Βέλγιο της εποχής των διοξινών και μάλιστα πεντέμισι χρόνια μετά την απόρριψή του από την γειτονική Ολλανδία; Ποιες εγγυήσεις διαθέτουν ότι η μακροχρόνια συντήρησή του ήταν ασφαλής και ότι ήταν απαλλαγμένο από βλαπτικούς παράγοντες; Ποια εργαστήρια κάνανε τον έλεγχο, ειδικότερα για τις διοξίνες; Είναι διαπιστευμένα γι’ αυτό το έργο; 
      Δεύτερον, πόσες άλλες περιπτώσεις υπάρχουν κυκλοφορίας στην ελληνική αγορά κρέατος άνω των δυο ετών που θεωρείται το ανώτερο όριο στην ευρωπαϊκή αγορά για ασφαλή από ιατρικής και θρεπτικής απόψεως χρήση;» 
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς θεωρώ ότι και το θέμα που αναφέρεται στην επικεφαλίδα της ερώτησης δεν ανταποκρίνεται στην πραγματικότητα.
      ΑΘΑΝΑΣΙΟΣ ΛΕΒΕΝΤΗΣ: Η επικεφαλίδα δεν είναι αυτή πάντως.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Μιλάει ο κύριος συνάδελφος για ακατάλληλα τρόφιμα ενώ δεν έχει ούτε ένα στοιχείο που να αποδεικνύει ότι τα τρόφιμα της συγκεκριμένης παρτίδας ήταν ακατάλληλα. Ούτε ένα στοιχείο. Στηρίζεται σε δημοσίευμα εφημερίδων και σε ρεπορτάζ χωρίς περαιτέρω έρευνα του θέματος. 
      Αναφέρεται στην ερώτηση ότι οι συγκεκριμένες παρτίδες κρέατος παρέμειναν αποθηκευμένες κάτω από άγνωστες και αδιευκρίνιστες συνθήκες. Τα στοιχεία που έχουμε εμείς, το πιστοποιητικό δηλαδή, το έγγραφο του Βέλγου Υπουργού Υγείας αναφέρει ότι ήταν αποθηκευμένη η παρτίδα κάτω από κατάλληλες συνθήκες βαθιάς κατάψυξης.
      Αναφέρει στην ερώτησή του ο κύριος συνάδελφος ότι υπήρξε απαγόρευση κατανάλωσης στην Ολλανδία και στην Ιταλία. Τέτοια απαγόρευση δεν υπήρξε. Αντίθετα ποσότητες από τις παρτίδες αυτές καταναλώθηκαν στην Ιταλία, στην Ισπανία, στη Μεγάλη Βρετανία και στην Ιρλανδία. Στο Ιράν δεν πήγαν αυτές οι παρτίδες διότι όπως πληροφορηθήκαμε υπήρξαν εμπορικές διαφορές μεταξύ του εξαγωγέα και του εισαγωγέα στο Ιράν. 
      Αναφέρεται μέσα ότι υπήρξαν έντονες επιφυλάξεις από πλευράς Νομαρχιακής Αυτοδιοίκησης δυτικής Αττικής. Σας διαβεβαιώνω κύριοι συνάδελφοι, ότι ουδεμία επιφύλαξη υπήρξε από πλευράς κτηνιατρικής υπηρεσίας της Νομαρχιακής Αυτοδιοίκησης δυτικής Αττικής. Η κτηνιατρική υπηρεσία της Νομαρχίας έχοντας την αρμοδιότητα έκανε έλεγχο του κρέατος, πήρε δείγμα, το έστειλε στα διαπιστευμένα κτηνιατρικά εργαστήρια και στο Γενικό Χημείο του Κράτους, είχε τα αποτελέσματα των ελέγχων που έλεγαν ότι είναι το κρέας απαλλαγμένο διοξινών, υπεροξειδίων και έχει τα φυσιολογικά οργανοληπτικά χαρακτηριστικά, έστειλε όλα αυτά τα έγγραφα στη γενική διεύθυνση κτηνιατρικής, ζητώντας γνωμάτευση με βάση τα έγγραφα, με βάση τη νομιμότητα των εγγράφων. Η γενική διεύθυνση έδωσε τη γνωμάτευση ότι δεν μπορεί να απαγορευθεί η εισαγωγή με βάση τα έγγραφα που είχε στη διάθεση της. Την πράξη, επαναλαμβάνω, χωρίς καμία απολύτως επιφύλαξη, την έκανε η νομαρχιακή αυτοδιοίκηση της δυτικής Αττικής.
      Αναφέρει ο συνάδελφος μέσα ότι θα πρέπει να αλλάξει η νομοθεσία στη χώρα και να πάμε όπως στην Ολλανδία, να έχουμε όριο ζωής κατεψυγμένου κρέατος βαθιάς κατάψυξης δύο ετών. Σας λέω, λοιπόν, ότι με βάση τα έγγραφα που έχουμε από την Ευρωπαϊκή Ένωση προκύπτουν τα εξής: 
      Πρώτον, στην ισχύουσα κοινοτική νομοθεσία δεν προβλέπεται χρόνος λήξης των κατεψυγμένων.
      Δεύτερον, καμιά χώρα δεν προβλέπει ρυθμίσεις στο πλαίσιο της εθνικής της νομοθεσίας που να προσδιορίζουν διαφορετική διαδικασία και προϋποθέσεις σε σχέση με τα ισχύοντα στην Ευρωπαϊκή Ένωση.
      Τρίτον, μέχρι σήμερα ουδεμία τεκμηριωμένη πρόταση ή αίτημα έχει υποβληθεί από οποιοδήποτε φορέα στο Υπουργείο για τροποποίηση του ισχύοντος εθνικού πλαισίου. Όλα τα κράτη-μέλη της Ευρωπαϊκής Ένωσης εφαρμόζουν υποχρεωτικά τα ίδια μέτρα με αυτά της χώρας μας. Και πρέπει να σας πω ότι ενώ παλιότερα υπήρχε ημερομηνία λήξης που προσδιόριζαν καταληκτικά χρονικά όρια συντήρησης καταργήθηκαν αυτά το 1994 επί κυβερνήσεως ΠΑ.ΣΟ.Κ. με το π.δ. 410/94 στην ουσία προσαρμόζοντας την εθνική νομοθεσία στα κοινοτικά δεδομένα. 
      Τελειώνοντας, θέλω να πω ότι έγιναν όλοι οι έλεγχοι: έλεγχοι για διοξίνες, έλεγχοι για την υγιεινή και την ασφάλεια του κρέατος. 
      Όλοι οι έλεγχοι που έγιναν στα δικά μας εργαστήρια και όλα τα έγγραφα που ήρθαν στη διάθεση της Γενικής Διεύθυνσης Κτηνιατρικής του Υπουργείου απεδείκνυαν ότι το κρέας ήταν κατάλληλο για ανθρώπινη κατανάλωση. Σ’ αυτά τα έγγραφα, λοιπόν, βασίστηκε η Γενική Διεύθυνση Κτηνιατρικής. Δεν μπορούσε άλλωστε να κάνει τίποτα διαφορετικό, δεν μπορούσε να απαγορεύσει την εισαγωγή, όπως δεν απαγορεύτηκε η εισαγωγή του και σε άλλα κράτη της Ευρωπαϊκής Ένωσης και έτσι έγινε χρήση της συγκεκριμένης παρτίδας κρέατος. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Κύριε Υπουργέ, να σας θέσει μία ερώτηση το Προεδρείο; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ευχαρίστως. 
      ΠΡΟΕΔΡΕΥΩΝ (Ιωάννης Τραγάκης): Δηλαδή, τα βαθιάς κατάψυξης κρέατα δεν έχουν ημερομηνία; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν έχουν, κύριε Πρόεδρε. Ελέγχονται κάθε δύο χρόνια από τις αρμόδιες αρχές και παίρνουν παράταση. 
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Πρόεδρε,  μην ανησυχείτε. Με αυτές τις διαβεβαιώσεις του κυρίου Υπουργού κάλλιστα υπάρχουν σε βαθιά κατάψυξη μαμούθ στη Σιβηρία που τώρα με το λιώσιμο των πάγων αποκαλύπτονται, τα τρώνε τα σκυλιά, γιατί να χάσουμε την ευκαιρία να μην τα τρώμε και εμείς! Σε βαθιά κατάψυξη είναι και, αν θέλετε, δεν έχουν και διοξίνες σίγουρα. 
      Εγώ, κύριε Υπουργέ, θα πω ότι λυπάμαι γιατί δώσατε μία σειρά ανακριβείς πληροφορίες. Κατ’ αρχήν με κατηγορείτε ότι λέω πως είναι ακατάλληλα τα κρέατα. Θα είχα τουλάχιστον την αξίωση να διαβάσετε την ερώτησή μου. Τι λέει ο τίτλος της ερώτησής μου; «Ελεύθερη κυκλοφορία κρέατος απαγορευμένου στην ευρωπαϊκή αγορά και αποθηκευμένου επί επτάμισι έτη». Αν το Προεδρείο το έγραψε έτσι, δεν φταίω εγώ. Νομίζω ότι η στοιχειώδης δεοντολογία επιβάλλει να διαβάσετε τι λέει η ερώτηση και να μην με κατηγορείτε για πράγματα τα οποία δεν έχουν σχέση με εμένα. 
      Είπατε ότι πήρατε διαβεβαιώσεις από το Βέλγο Υπουργό ότι ήταν υπό συνθήκες ασφαλείς κ.λπ. Ξέρετε, όμως, ότι αυτό το κρέας έκανε το γύρο της Ευρώπης; Ξέρετε ότι ύστερα από τα δύο χρόνια έφυγε από την Ολλανδία και πήγε στην Ιταλία; Ο Βέλγος Υπουργός έλεγχε εκεί υπό ποιες συνθήκες ήταν το κρέας; Πώς εσείς δίνετε τέτοιες διαβεβαιώσεις που σας έδωσε ο Βέλγος Υπουργός, ο οποίος δεν παρακολουθούσε; Είπατε ότι είναι απαλλαγμένο διοξινών. Ποιος το έλεγξε αυτό, κύριε Υπουργέ; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το Γενικό Χημείο του Κράτους.
      ΑΘΑΝΑΣΙΟΣ ΛΕΒΕΝΤΗΣ: Το Γενικό Χημείο του Κράτους ελέγχει; Υπάρχει διαπιστευμένο εργαστήριο στην Ελλάδα... 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ναι. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, το λέτε υπευθύνως στη Βουλή ότι υπάρχει διαπιστευμένο εργαστήριο στην Ελλάδα που κάνει έλεγχο διοξινών; Γιατί εγώ ως τώρα δεν το έχω πληροφορηθεί.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Ναι, κύριε συνάδελφε.
      ΑΘΑΝΑΣΙΟΣ ΛΕΒΕΝΤΗΣ: Αν αυτό είναι κάτι καινούργιο, μπορεί να κάνω λάθος. Φοβάμαι ότι δεν έχουμε τέτοιο εργαστήριο και δυστυχώς είμαστε υποχρεωμένοι να στέλνουμε για έλεγχο διοξινών στις Ευρωπαϊκές χώρες.
       Επομένως, κύριε Υπουργέ, εδώ, μαζί με την ανησυχία που έχει η κοινή γνώμη από αυτά τα δημοσιεύματα που είναι συγκεκριμένα, προστίθενται και άλλες ανησυχίες με τις απαντήσεις που δίνετε, που, νομίζω, είναι -ο πιο επιεικής χαρακτηρισμός- ανακριβείς. 
      Ερώτημα, κύριε Υπουργέ: Ο κ. Μεϊμαράκης διαβεβαιώνει ότι το  κατεψυγμένο κρέας που χρησιμοποιείται στο στρατό δεν είναι ηλικίας άνω των δύο ετών. Γιατί γίνεται αυτό; Έχει κάποιο λόγο. Η Ευρωπαϊκή Ένωση, η Ολλανδία το απέρριψε. Γιατί το απέρριψε; Ας αφήσουμε το σκάνδαλο των διοξινών, γιατί το κρέας αυτό είναι παραγωγής 1999 στο Βέλγιο, όταν είχε ξεσπάσει το σκάνδαλο των διοξινών. Και εδώ δεν υπάρχει καμία εγγύηση, κύριε Υπουργέ. 
      Και το άλλο: λέτε ότι η παρτίδα αυτή ελήφθη -μα, η παρτίδα, το κρέας, δεν είναι μία σειρά ολόκληρη, παίρνεις από ένα σημείο και είναι εξασφαλισμένο- από διαφορετικά ζώα. Όταν παίρνεται από ένα ζώο, δεν σημαίνει ότι και το άλλο είναι απαλλαγμένο. 
      Θα είχα την αξίωση, κύριε Υπουργέ, όταν λέμε ότι το γάλα έχει ημερομηνία λήξεως μία εβδομάδα, το νερό έχει ημερομηνία λήξεως ένα χρόνο, το κρέας, που ξέρουμε ότι είναι τόσο ευπαθές τρόφιμο, να έχει εγγυήσεις. Και από αυτή την άποψη, δεν είναι μόνο οι βλαπτικοί παράγοντες -γιατί όταν κρατιέται στην κατάψυξη, δεν ξέρω τι άλλα προϊόντα μπορούν να έχουν προσθέσει και αν όλα αυτά έχουν ελεγχθεί-  αλλά πρέπει να ξέρουμε  και τη θερμιδική του αξία,  που λένε όλοι οι ειδικοί ότι είναι ουσιαστικά ανύπαρκτη. Δηλαδή το τρως και είναι σαν να τρως άχυρο. Ε, αυτό το άχυρο, καιρός είναι να σταματήσουμε να το τρώμε. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Λεβέντη.
      Ο κύριος Υφυπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε,  αναφέρετε  στην ερώτησή σας «απαγορευμένη στην Ευρωπαϊκή Ένωση» και σας λέω ξεκάθαρα ότι δεν είχε απαγορευθεί η συγκεκριμένη παρτίδα κρέατος σε καμία χώρα της Ευρωπαϊκής Ένωσης.
      Λέγοντάς σας ότι εισήχθη και σε άλλες χώρες της Ευρωπαϊκής Ένωσης, νομίζω ότι καλύπτω πλήρως αυτά τα οποία ανέφερα προηγουμένως. 
      Αναφέρεστε στο στρατό. Στο στρατό μιλάμε για απλή κατάψυξη, εδώ μιλάμε για βαθιά κατάψυξη. Φθάσατε στο σημείο να αμφισβητείτε τα εργαστήρια της χώρας μας. Μα, είναι δυνατό να λέτε ότι στο Γενικό Χημείο του Κράτους δεν γίνονται αναλύσεις διοξινών; Δεν γίνονται στα εργαστήρια της χώρας, δεν γίνονται στα κτηνιατρικά εργαστήρια όλοι οι έλεγχοι που πρέπει να γίνονται, έτσι ώστε να διασφαλίζεται η υγιεινή και η ασφάλεια των τροφίμων; 
      Με βάση τα στοιχεία που έχουμε καταθέσει, με βάση την εθνική νομοθεσία, με βάση την κοινοτική νομοθεσία, σας διαβεβαιώνω ότι έγιναν όλες οι αναλύσεις, ότι είχαμε έγγραφα στα χέρια μας που αποδείκνυαν ότι το κρέας από πλευράς υγιεινής και ασφάλειας δεν είχε κανένα απολύτως πρόβλημα. 
      Το θέμα διογκώθηκε όπως διογκώνονται και όλα τα θέματα που έχουν σχέση με την υγιεινή και την ασφάλεια των τροφίμων, με το γάλα και με άλλα προϊόντα, όμως εκείνο που πρέπει να ξέρετε -και θέλω να διαβεβαιώσουμε το Κοινοβούλιο- είναι ότι από την πλευρά της Γενικής Διεύθυνσης Κτηνιατρικής τηρήθηκαν όλες οι προβλεπόμενες από την εθνική και κοινοτική νομοθεσία ρυθμίσεις. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμό 77/47/8-6-2006 επερώτηση προς τους Υπουργούς Υγείας και Κοινωνικής Αλληλεγγύης, Δικαιοσύνης, Δημόσιας Τάξης και Απασχόλησης και Κοινωνικής Προστασίας, των Βουλευτών του ΠΑ.ΣΟ.Κ. κ.κ. Ε. Σκουλάκη, Α. Τσούρα, Λ. Γρηγοράκου, Δ. Λιντζέρη, Α. Μουσιώνη, Ε. Νασιώκα, Π. Χριστοφιλοπούλου, Α. Αντωνίου, Π. Αντωνακόπουλου, Μ. Βέρρα, Κ. Γείτονα, Π. Ευθυμίου, Μ. Καρχιμάκη, Σ. Κοσμίδη, Ε. Κούρκουλα, Ι. Κουτσούκου. Σ. Ματζαπετάκη, Α. Μερεντίτη, Λ. Παπαδήμα, Μ. Παπαϊωάννου, Ε. Παπαχρήστου, Α. Περλεπέ-Σηφουνάκη, Α. Ράπτη, Σ. Τζουμάκα, Ε. Τσουρή, Ε. Φραγκιαδουλάκη, Χ. Χάϊδου, Α. Χωρέμη, Ε. Βενιζέλου, σχετικά με την καταπολέμηση των ναρκωτικών.
      Από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριο Ρέππα λάβαμε επιστολή με την οποία ορίζεται ως Κοινοβουλευτικός Εκπρόσωπος στην υπό συζήτηση επερώτηση ο συνάδελφος Βουλευτής κ. Σκουλάκης.
      Επίσης, από το Γραμματέα της Κοινοβουλευτικής Ομάδας της Νέας Δημοκρατίας κ. Απόστολο Σταύρου λάβαμε επιστολή με την οποία ορίζεται ως Κοινοβουλευτικός Εκπρόσωπος στην υπό συζήτηση επερώτηση ο συνάδελφος Βουλευτής κ. Μιλτιάδης Βαρβιτσιώτης.
      Το λόγο έχει ο πρώτος επερωτών συνάδελφος κ. Μουσιώνης.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ πολύ, κύριε Πρόεδρε.
      Το θέμα της σημερινής επερώτησής μας είναι η επικίνδυνη κυβερνητική αδιαφορία για την καταπολέμηση των ναρκωτικών. Αποτελεί κοινό τόπο και έχει κατακτηθεί ως σλόγκαν πλέον στη διακομματική επιτροπή για τη μελέτη και την αντιμετώπιση του προβλήματος των ναρκωτικών ότι «σε διακομματικό πλέον επίπεδο δεν μπορούμε να αποτελούμε διακομματικό άλλοθι για την κυβερνητική απραξία», λόγια τα οποία υπάρχουν στα Πρακτικά των συνεδριάσεων της Επιτροπής μας.
      Παρ’ όλα αυτά, κύριε Υπουργέ, τα θέματα δημόσιας υγείας και ειδικότερα αυτά των ναρκωτικών σε καμία περίπτωση δεν πρέπει να αποτελούν σημείο κομματικής αντιπαράθεσης. Το ΠΑ.ΣΟ.Κ. υιοθέτησε έμπρακτα αυτήν τη δεοντολογική προσέγγιση κάνοντάς την πράξη, με την τοποθέτηση ως εθνικής εκπροσώπου για τα ναρκωτικά τη σημερινή Υπουργό Εθνικής Παιδείας και Θρησκευμάτων κ. Γιαννάκου.
      Ωστόσο, κύριε Υπουργέ, το διάστημα από το Μάρτιο του 2004 μέχρι τώρα, το Σεπτέμβριο του 2006, είναι μεγάλο και η διαπίστωση είναι ότι έγιναν πολύ λίγα πράγματα, τόσα ώστε η παράταση της σιωπής και της μη αντιπαράθεσης από τη μεριά μας να αποτελεί ενδεχομένως στοιχείο έντονης και δυσβάσταχτης συνενοχής. 
      Υπ’ αυτήν την έννοια, λοιπόν, ήλθε η ώρα να επισημανθεί μ’ έναν ξεκάθαρο τρόπο πως οι δηλώσεις της σημερινής Κυβέρνησης για το δύσκολο αυτό πρόβλημα, αντί για σεμνές και ταπεινές υπήρξαν συναισθηματικές και φλύαρες και πιο συγκεκριμένα ότι τα κέντρα πρόληψης αυξήθηκαν μόνο κατά έξι σ’ αυτό το διάστημα των τριάντα μηνών, όταν επί κυβερνήσεων ΠΑ.ΣΟ.Κ. από το 1997 μέχρι το 2004 είχαμε δημιουργήσει εξήντα τρία, δηλαδή εννέα κέντρα πρόληψης ανά έτος.
      Το σημαντικότερο είναι ότι παρά την αποδοχή, την υποδοχή και τη στήριξη που ο συγκεκριμένος αυτός θεσμός είχε από την Κ.Ε.Δ.Κ.Ε. και από άλλους τοπικούς φορείς, η λίστα αναμονής -ή όπως αλλιώς εσείς συνηθίζατε να την αποκαλείτε «λίστα ντροπής» όταν ήσασταν στην αντιπολίτευση- για τα προγράμματα υποκατάστατων αυξήθηκε κατά χίλιους πεντακόσιους χρήστες περίπου, με φυσική συνέπεια σε σχέση με το 2004, το 2005 να έχουμε εξήντα ένα ανθρώπους παραπάνω που έχασαν τη ζωή τους.
      Αυτή η κατακόρυφη άνοδος σε υψηλό επίπεδο έχει συγκεκριμένα, πολύ συγκεκριμένα αίτια, για τα οποία, κύριε Υπουργέ, είστε υποχρεωμένοι να πάρετε θέση, να μας δώσετε με τον πλέον συγκεκριμένο τρόπο σαφείς απαντήσεις για ό,τι δεν κάνατε και γιατί δεν το κάνατε. 
      Όμως, θα αναφερθώ σ’ ένα δημοσίευμα τοπικής εφημερίδας, της εφημερίδας «ΠΕΛΟΠΟΝΝΗΣΟΣ» στις 11.12.2005, όπου εκεί αναφέρεται μια προσπάθεια και της πρώην Ευρωβουλευτού και υπευθύνου του Ο.ΚΑ.ΝΑ. κ. Μένης Μαλλιώρη, που σε συνεργασία με τοπικούς φορείς, αλλά και τον πρώην Πρόεδρο του Ο.ΚΑ.ΝΑ. τον κ. Γιαννάκη, ξεκίνησε μια πάρα πολύ σημαντική προσπάθεια. Και τότε έγραφαν οι τοπικές εφημερίδες: «Τέλος στο δράμα οικογενειών», όπως είχατε τότε υποσχεθεί. 
      Ο πρώην Υπουργός Υγείας ο κ. Κακλαμάνης υπογράφει τη σύμβαση για τη μονάδα χορήγησης υποκατάστατων. Γι’ αυτό το πράγμα δεν έχει γίνει απολύτως τίποτε, αλλά ο αριθμός των θανάτων στη συγκεκριμένη πόλη αυξήθηκε κατά τρόπο τραγικό. 
      Αλήθεια, αξίζει να διερωτάται κανείς πόσο άραγε αποτιμάται η σεμνή και ταπεινή κοστολόγηση των προαναγγελθέντων θανάτων, ώστε να μην καταβάλλεται ακόμα και το ελάχιστο, κύριε Υπουργέ, κύριοι της Κυβέρνησης, για την αποτροπή τους.
      Είχα πει στην αρχή της ομιλίας μου ότι δεν προσφέρεται ο χώρος των ναρκωτικών, τα θέματα της δημόσιας υγείας για κομματική αντιπαράθεση, για στείρα κομματική αντιπαράθεση καταγγελτικού και διαπιστωτικού τύπου. 
      Εμείς πλέον αναδεικνύουμε το πρόβλημα και τη διάστασή του με όρους καθαρά πολιτικούς και ιδεολογικούς. Προσεγγίζουμε, κύριε Υπουργέ, με εντελώς διαφορετικό τρόπο τα πράγματα και παρ’ όλη την καλή διάθεση των συναδέλφων μας, αυτών που ανήκουν στη δική σας παράταξη, αισθάνονται αμήχανοι. 
      Γι’ αυτό είναι ένα κλικ μπροστά από εμάς, γιατί ήξεραν τι γινόταν επί κυβερνήσεων ΠΑ.ΣΟ.Κ. και βλέπουν την πλήρη απραξία της σημερινής Κυβέρνησης. Το αντιλαμβάνονται δηλαδή συνάδελφοί μας, της δικής σας παράταξης, κατά τη διάρκεια αυτής της τριαντάμηνης θητείας, που θητεύω και ως νέος Βουλευτής σ’ αυτή την Επιτροπή.
      Βλέπουμε πραγματικά, από την άλλη μεριά, να υπάρχει μια απογοήτευση, γιατί πιστεύουν ότι φταίνε κάποιοι οργανισμοί ή κάποιοι μηχανισμοί. Φταίει, κύριε Υπουργέ, η προσέγγιση των προβλημάτων του ανθρώπου και των αναγκών της κοινωνίας μας, γιατί σε περίοδο κρίσης οικονομικής το πρώτο πράγμα που κάνεις, κυρίες και κύριοι συνάδελφοι, είναι να στηρίξεις τους ασθενείς σου, τους ανήμπορους, τα παιδιά σου και όχι τις καταθέσεις σου στην τράπεζα. Στηρίζεις τους ανθρώπους σου και τις ανάγκες τους, το δικαίωμα δηλαδή στη φροντίδα, στην υγεία, στη θέρμανση. 
      Δεν κόβεις, κύριοι της Κυβέρνησης –βλέπε: «νοικοκυρεύεις»- το φάρμακο του παππού και το γάλα του παιδιού, γιατί όταν περάσει η «κρίση» -εντός εισαγωγικών- ενδεχομένως, ίσως δεν θα υπάρχει ούτε ο παππούς ούτε το παιδί.
      Γι’ αυτό, κύριοι της Συμπολίτευσης, κύριοι συνάδελφοι της Νέας Δημοκρατίας, όχι άλλο «νοικοκύρεμα»! Σπαταλήστε χρήματα, στηρίξτε τις ανάγκες των συνανθρώπων μας. Και λέω σπαταλήστε, διότι έτσι αντιλαμβάνεστε την κοινωνική πολιτική, ως σπατάλη, στην καλύτερη των περιπτώσεων ως ελεημοσύνη με όρους φιλανθρωπίας. Αυτή είναι η αντίληψη που έχετε για τον τρόπο διαχείρισης και αντιμετώπισης των κοινωνικών προβλημάτων.
      Όταν λέγατε αλήθεια –και τώρα το καταλαβαίνουμε όλοι μας- «λιγότερο κράτος», αυτό ακριβώς εννοούσατε: λιγότερες ευθύνες, λιγότερη αλληλεγγύη, λιγότερες παροχές από τη μεριά του κράτους, της συντεταγμένης πολιτείας προς τους ασθενέστερους, τους ανήμπορους, τους συνανθρώπους μας που ζουν στο περιθώριο.
      «Νοικοκυρεύετε» -εντός εισαγωγικών- τη χώρα. Στηρίζετε τους «νοικοκύρηδες», -κι αυτό εντός εισαγωγικών- τους καραβοκύρηδες –χωρίς εισαγωγικά- και όλους τους κύρηδες που έχουν και κατέχουν. 
Και επειδή αυτοί οι νοικοκύρηδες δεν παίρνουν την κοινωνική ευθύνη που τους αναλογεί, για τους πολίτες που έχουν στη δούλεψή τους, μα ούτε και για τους πολίτες πελάτες των προϊόντων τους, πάρτε, κύριοι της Κυβέρνησης, εσείς την ευθύνη, πάρτε το ποσό που οφείλουν, τα κλεμμένα δηλαδή –αναφέρομαι στη φοροδιαφυγή και στη φοροαπαλλαγή που εσείς νομοθετήσατε και είστε συνένοχοι- και λύστε την οικονομική κρίση. Να τα χρήματα, λοιπόν. Όχι άλλο «νοικοκύρεμα» και όχι άλλη σεμνότητα και ταπεινότητα προς τους έχοντες και κατέχοντες. 
      Λεφτά, λοιπόν, υπάρχουν, αρκεί να τα πάρουμε απ’ αυτούς που τα «οφείλουν» και να τα δώσουμε σ’ αυτούς που τα χρωστάνε. Αυτό να γίνει ξεκάθαρο, γιατί παρόλο το σεβασμό που έχω στο πρόσωπο του νέου Προέδρου, τον οποίο καλωσορίσαμε στην Επιτροπή μας, του κ. Μπάλλα, η πεμπτουσία της πρώτης του τοποθέτησης στην Επιτροπή ήταν να βάλουμε έναν οικονομικό διευθυντή για να ελέγξει τα λογιστικά. 
      Το πρώτο που πρέπει να κάνουμε είναι να ανατρέψουμε τον τρόπο με τον οποίο αυτή η Κυβέρνηση αντιμετωπίζει τον Ο.ΚΑ.ΝΑ.. Έβαλε στο «ψυγείο» τον Ο.ΚΑ.ΝΑ., τον καθ’ ύλη αρμόδιο φορέα, ο οποίος έχει την ευθύνη του σχεδιασμού και την υλοποίηση όλων των προγραμμάτων. Αυτό πρέπει πρώτα να κάνουμε.
      Είμαι ιδιαίτερα υπερήφανος και τώρα καταλαβαίνω τι εννοείτε, όταν μας κατηγορείτε ότι σπαταλήσαμε. Έτσι αντιλαμβάνεστε τη σπατάλη, όπως προείπα, και εμείς τη θεωρούμε, ως ύψιστο χρέος ευθύνης απέναντι στις κοινωνικές ομάδες που οφείλουμε να στηρίζουμε και πρέπει να βρίσκουμε τους πόρους. Δεν είστε Κυβέρνηση για να σηκώνετε τα χέρια. Είστε Κυβέρνηση για να σηκώνετε τα μανίκια και να παίρνετε συγκεκριμένες ευθύνες. 
      Από τις 8.6.2006, κύριε Υπουργέ, που καταθέσαμε την επερώτησή μας έχει παρέλθει αρκετό χρονικό διάστημα. Θα περιμέναμε έστω να άλλαζαν κάποια πράγματα προς το καλύτερο, αλλά δυστυχώς τα κενά παραμένουν, οι ελλείψεις παραμένουν και οι αγωνίες των συνανθρώπων μας μεγαλώνουν.
      Μας εξέπληξε η ανακοίνωση ανήμερα της Παγκόσμιας Ημέρας κατά των Ναρκωτικών, την 26η Ιουνίου, δια στόματος κυρίου Υπουργού πως θα δρομολογηθεί η συνταγογράφηση υποκατάστατων από γιατρούς του Εθνικού Συστήματος Υγείας για να καλυφθούν –λέει- οι ανάγκες όλων των εξαρτημένων, μέτρο που περιλαμβάνεται ήδη στα σχέδια δράσης άλλων ευρωπαϊκών χωρών, που όμως, δεν αναφέρεται στο νέο εθνικό σχέδιο, στη νέα εθνική στρατηγική του Υπουργείου Υγείας για τα ναρκωτικά. Εδώ έχουμε τον οκταετούς διάρκειας προγραμματισμό του Υπουργού, όπου πέρα από τις ασάφειες, τις ασυνέχειες, το έλλειμμα δομής, εκείνο που κυρίως λείπει είναι η ταμπακιέρα: Λείπουν οι πόροι και η εξασφάλισή τους. 
      Είναι να αναρωτιέται κανείς πραγματικά με αυτό το έντυπο του Υπουργού Υγείας που έχουμε πλέον όλοι μας ανά χείρας, πως μπορεί να δικαιολογηθεί η λέξη «νέα» και γιατί η απλή καταγραφή δεδομένων και πρωταρχικών μεριμνών θεωρείται «Εθνικό Σχέδιο». Και τούτο διότι δέσμευσή μας, κύριε Υπουργέ, δέσμευση της χώρας μας προς την Ευρωπαϊκή Ένωση, είναι να υιοθετούμε, να εφαρμόζουμε, να παρακολουθούμε και να αξιολογούμε προτεινόμενες από την Ευρωπαϊκή Ένωση δράσεις. 
      Θα περιμέναμε το Εθνικό Σχέδιο Δράσης του Υπουργείου να εστιάζεται, με τις καταλληλότερες σαφώς προσαρμογές, σε συγκεκριμένες προτάσεις με δεδομένο χρονοδιάγραμμα και κυρίως προσδοκώμενα αποτελέσματα. Πρέπει με σαφήνεια να πούμε από πότε μέχρι πότε και τι προσδοκούμε. Θα περιμέναμε, δηλαδή, σύμφωνα με τη στρατηγική της Ευρωπαϊκής Ένωσης 2005-2012 οι ενέργειες να είναι στοχοθετημένες, να οδηγούν σε ρεαλιστικά και μετρήσιμα αποτελέσματα και να είναι οικονομικά αποδεκτές. 
      Αντί αυτού, κύριε Υπουργέ, το μόνο που δήλωσαν οι εδώ αρμόδιοι – και αυτό θέλουμε εδώ σήμερα να καταθέσουμε και να το βροντοφωνάξουμε σαφώς και επανειλημμένα, προβλέποντας και συναφές χρονοδιάγραμμα- είναι η σύμπραξη με τον ιδιωτικό τομέα και η εμπορευματοποίηση της θεραπείας των χρηστών. 
      Αναφέρομαι, φυσικά, κύριε Υπουργέ, κύριοι της Κυβέρνησης, στο προεδρικό διάταγμα που αφορούσε την ίδρυση και λειτουργία νέων θεραπευτικών μονάδων, σαφώς προσανατολισμένο προς την ψυχιατρικοποίηση και ιδιωτικοποίηση θεραπείας. Έθετε εμπόδια, συγχρόνως, στη λειτουργία των οργανισμών απεξάρτησης. Τελικά, βέβαια, απορρίφθηκε από το Συμβούλιο της Επικρατείας, από το Ε΄ Τμήμα του, ως πρόχειρο και ασαφές και αντίθετο προς το ν. 2161/1993. Αν και είχαμε επισημάνει τότε ως μέλη της επιτροπής –εμείς, αλλά και άλλοι φορείς- διάφορες προτάσεις διορθωτικού τύπου, οι επισημάνσεις μας δεν ελήφθησαν υπ’όψιν. 
      Δεν θα μπορούσα, κύριε Υπουργέ, να μην επισημάνω ότι επί κυβερνήσεων ΠΑ.ΣΟ.Κ. υπήρχε σχέδιο δράσης και μάλιστα εθνικό, οκταετούς προγραμματισμού. Καταλάμβανε εξήντα πέντε σελίδες –έχει μεγάλη σημασία αυτό- και όντως υπήρχε εθνική στρατηγική για τα ναρκωτικά, με καταγεγραμμένα τα θετικά αποτελέσματα αλλά και τις ελλείψεις, κύριε Υπουργέ. 
      Στο σχέδιο αυτό υπήρχαν αποτελέσματα όχι μετρήσιμα, αλλά που στη συνέχεια είχαν μετρηθεί και είχαν αναδειχθεί και οι ελλείψεις. Αυτές ακριβώς τις ελλείψεις θα έπρεπε εσείς να λάβετε υπ’ όψιν και να τις καλύψετε. 
      Δυστυχώς ούτε τις λάβατε υπ’ όψιν σας αλλά ούτε κάνατε κάποια προσπάθεια για να τις καλύψετε. 
      Στο σύνολο του, κύριε Υπουργέ, το κείμενο της εθνικής στρατηγικής παρουσιάζει σύγχυση μεταξύ στόχων, δράσεων και γενικών κατευθύνσεων. Αυτό που απαιτείται είναι ένα νέο σχέδιο δράσης με συγκεκριμένους στόχους, προτεραιότητες, δράσεις, υποδομές και χρονοδιάγραμμα στο οποίο –και εδώ θέλω να τονίσω με ιδιαίτερη έμφαση- να προβλέπεται ο απαιτούμενος αριθμός προσωπικού. Χρειαζόμαστε προσωπικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω λίγο χρόνο από τη δευτερολογία μου. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε, με συγχωρείτε. 
      Νομίζω ότι αυτό το φαινόμενο του να εξαντλούμε το χρόνο της δευτερολογίας, θα πρέπει κάποτε να το σταματήσουμε. Και θα το σταματήσουμε. Θα σας δώσω λίγο χρόνο από τη δευτερολογία σας –δεν θα εξαντλήσετε το χρόνο της δευτερολογία σας- και θα μείνετε να δευτερολογήσετε. 
      Αυτό αφορά όλους τους συναδέλφους, σας παρακαλώ. Από εδώ και πέρα, αυτή θα είναι η πολιτική του Προεδρείου. 
      Ευχαριστώ πολύ. 
      Μπορείτε να συνεχίσετε, κύριε συνάδεφε.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ πολύ, κύριε Πρόεδρε. 
      Λέω, λοιπόν, πως εδώ πρέπει να δώσουμε μία ιδιαίτερη έμφαση στο χρονοδιάγραμμα και, κυρίως, στον αριθμό, γιατί στο θέμα αυτό, κύριε Υπουργέ, είστε ιδιαίτερα εκτεθειμένοι. Έχουν να γίνουν προσλήψεις από το 2004. Έχουν προκηρυχθεί προσλήψεις από το 2003, τις οποίες δύο φορές, επανειλημμένα δηλαδή, εσείς ακυρώσατε. Και η ευθύνη είναι αποκλειστικά και μόνο δική σας. 
      Το κόστος εφαρμογής, λοιπόν, θα πρέπει να είναι ξεκάθαρο και πρέπει να είναι προβλέψιμο, να το δούμε, για να ξέρουμε για τι ποσό μιλάμε και πού είναι καταγεγραμμένο, εάν υπάρχει έγκριση. 
      Επίσης, υπάρχει μεγάλη ανάγκη για την κάλυψη όσο το δυνατόν περισσότερων περιοχών και, βέβαια, διαφορετικών ομάδων πληθυσμού. 
      Σε ό,τι αφορά το Εθνικό Σχέδιο Δράσης που πριν από λίγες μέρες ο νέος Πρόεδρος του Ο.ΚΑ.ΝΑ., ο κ. Μπάλλας, μας ενεχείρισε, θα ήθελα να πω εδώ στην Ολομέλεια πως υπάρχουν περίπου είκοσι δράσεις –αν δεν κάνω λάθος, κύριε Μπάλλα- οι οποίες πρέπει να υλοποιηθούν μέσα στο 2006. Εμείς θα τις ελέγξουμε το Δεκέμβριο, στο κλείσιμο της χρονιάς. 
      Όμως, ένα πράγμα θέλω να ρωτήσω, πριν φτάσουμε στον έλεγχο. Με τους συγκεκριμένους αρμόδιους φορείς με τους οποίους συνεργάζεστε, έχετε ξεκινήσει κάποιον διάλογο; Έχετε συζητήσει; Έχετε συμφωνήσει; Γιατί υπάρχει μια ανοιχτή δημόσια καταγγελία του ΚΕ.Θ.Ε.Α., στην οποία αναφέρεται ότι καταρτίσατε αυτό το Εθνικό Σχέδιο Δράσης, χωρίς την παραμικρή κουβέντα μαζί τους, χωρίς την παραμικρή συμφωνία, συγκατάθεση, χωρίς την αίσθηση της συνδημιουργίας αυτού του προγράμματος που καλείται το ΚΕ.Θ.Ε.Α. να υλοποιήσει. 
      Αυτά τα σημεία θα αναφέρω για τα Πρακτικά και είναι πάρα πολλά σε σχέση με τα ελάχιστα που κάνατε στους τριάντα μήνες, για να υλοποιηθούν στους επόμενους δυόμισι μήνες.
      (Στο σημείο αυτό ο Βουλευτής κ. Αριστείδης Μουσιώνης                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και βέβαια να μας πείτε και τους πόρους, κύριε Υπουργέ, κύριοι της Κυβέρνησης, γιατί πλέον δεν πρόκειται να σας δώσουμε άλλοθι επιδόσεων ενδοκυβερνητικού συνδικαλισμού που μας συνήθισε ο προκάτοχος του κ. Αβραμόπουλου, ο κ. Κακλαμάνης, του στυλ «εγώ θέλω, αλλά ο κ. Αλογοσκούφης δεν μπορεί». 
      Αν δεν μπορείτε, κύριοι της Κυβέρνησης, να πάρετε συγκεκριμένα μέτρα και να τα υλοποιήσετε, σημαίνει πως δεν έχετε την πολιτική βούληση. Άρα, άλλα δεσμευτήκατε απέναντι στους Έλληνες πολίτες και τίποτα δυστυχώς δεν κάνετε, σε ό,τι αφορά τις ευθύνες σας ως Κυβέρνηση μιας χώρας, μια πολιτείας η οποία έχει ευθύνες απέναντι στους πολίτες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Τσούρας έχει το λόγο.
      ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, το πρόβλημα των ναρκωτικών αποτελεί ένα ιδιαίτερα πολυδιάστατο και ένα ακραία επικίνδυνο φαινόμενο των σύγχρονων κοινωνιών. Είναι πολύπλευρο και πρώτα απ’ όλα με τραγικές απολήξεις τους κοινωνικούς και οικογενειακούς ιστούς που διαλύονται, τις ζωές που καταστρέφονται, τις ζωές που χάνονται.
      Οφείλουμε όλοι να δράσουμε και η Κυβέρνηση οφείλει πρώτη. Δυστυχώς και σε αυτόν τον τομέα, υπήρξαν δυόμισι χαμένα χρόνια και σε αυτόν τον τομέα η Νέα Δημοκρατία άλλα υποσχέθηκε και άλλα πράττει. Στο προεκλογικό της πρόγραμμα έχει δύο ολόκληρες σελίδες για τα ναρκωτικά. Είναι οι σελίδες 178 και 179. Εκεί υπάρχουν δεκάδες υποσχέσεις για μέτρα, δράσεις, ενέργειες. Δυόμισι χρόνια τώρα δεν υλοποιήθηκε ούτε μια. 
      Χαρακτηριστικά και μόνο θα θυμίσω μερικές. Στη σελίδα 178 υποσχεθήκατε «αναβάθμιση του Ο.ΚΑ.ΝΑ. και δημιουργία οργάνου παρά τω Πρωθυπουργώ». Τον αφήσατε σχεδόν πέντε μήνες χωρίς διοίκηση, χωρίς οικονομικές δυνατότητες, χωρίς νέες μονάδες υποκαταστάτων, χωρίς δεύτερο κέντρο πρώτων βοηθειών, χωρίς, χωρίς κ.λπ.. Όσο για τη δημιουργία οργάνου παρά τω Πρωθυπουργώ, κάπου χάθηκε προφανώς, είναι άφαντο και αυτό, όπως και ο ίδιος ο Πρωθυπουργός σε όλα τα μεγάλα προβλήματα.
      Εδώ θα κάνω μια παρένθεση. Σας καταθέσαμε ερώτηση αίτησης κατάθεσης εγγράφων με θέμα «Αποφάσεις του νέου Διοικητικού Συμβουλίου του Ο.ΚΑ.ΝΑ. που παραβιάζουν τη νομιμότητα και την αξιοκρατία». Δεν μας απαντήσατε, δεν καταθέσατε τα έγγραφα. Από πού αντλείτε, κύριε Υπουργέ, το δικαίωμα να παραβιάζετε και να περιφρονείτε τη λειτουργία κοινοβουλευτικού ελέγχου της Βουλής των Ελλήνων;
      Βέβαια και αυτό το παράδειγμα αποδεικνύει περίτρανα ότι τα θέματα νομιμότητας και αξιοκρατίας είναι για την Κυβέρνηση της Νέας Δημοκρατίας ζητήματα στα οποία αδυνατείτε να απαντήσετε, ζητήματα που με κάθε τρόπο, έστω και με παραβίαση του Κανονισμού της Βουλής, πρέπει να κρυφτούν στο σκοτάδι. Δεν θα το επιτρέψουμε αυτό, κύριε Υπουργέ.
      Θα ήθελα να απαντήσετε σε ένα μόνο τμήμα αυτής της υπόθεσης. Διορίσατε με Φ.Ε.Κ. το συμβούλιο του Ο.ΚΑ.ΝΑ. στις 21 Ιουλίου. Το διοικητικό συμβούλιο συνεδρίασε τρεις φορές πριν διοριστεί, στις 5, στις 12 και στις 19 Ιουλίου. Συνεδρίασε επισήμως, με πρακτικά, πήρε κάποιες σοβαρές αποφάσεις και εσείς το επιτρέψατε, αν δεν το υποθάλψατε, κύριε Υπουργέ. Γιατί; Εκτός αν και αυτό είναι μια νέα πρακτική στα πλαίσια της μεταρρύθμισης του κράτους που υποσχεθήκατε.
      Υποσχεθήκατε στη σελίδα 178 ταχύτατες και αδιάλειπτες προσλήψεις προσωπικού. Δεν τις υλοποιήσατε, δεν προχωρήσατε καν προσλήψεις με εγκρίσεις πριν το 2004, δηλαδή πριν δυόμισι χρόνια. Έχετε μια περίεργη αντίληψη για το τι σημαίνει ταχύτητα, κύριε Υπουργέ. Και βέβαια μου θυμίζει την εξαγγελία του κυρίου Πρωθυπουργού το Μάιο του 2004 ότι πέντε χιλιάδες διακόσιοι νοσηλευτές θα προσληφθούν μέχρι 31 Δεκεμβρίου 2004. Ενάμισης χρόνος πέρασε και ακόμα δεν έγιναν.
      Υποσχεθήκατε ίδρυση μονάδων και λοιπά, θέματα στα οποία «υπάρχουν σοβαρότατες καθυστερήσεις με αντίστοιχες δυσμενείς επιπτώσεις».
      Θυμίζω μόνον ένα παράδειγμα, τα κέντρα πρόληψης. Στα έξι χρόνια που ξεκίνησε η ίδρυσή τους επί ΠΑ.ΣΟ.Κ. εξήντα τρία κέντρα, στα δυόμισι χρόνια πέντε. Αμείλικτη η σύγκριση! Είναι φανερό μετά από αυτό πως  βέβαια υπάρχουν σήμερα όχι μόνο σοβαρότατες, όπως λέγατε, αλλά απαράδεκτες καθυστερήσεις, όχι μόνο δυσμενείς αλλά και θανατηφόρες.
      Υποσχεθήκατε εξασφάλιση θέσεων θεραπείας ανάλογα με τις ανάγκες «έτσι θα εξαλειφθεί η σημερινή απαράδεκτη κατάσταση των καταλόγων αναμονής». Και δεν αναπτύξατε, κύριε Υπουργέ, δεν ενισχύσατε, δεν χρηματοδοτήσατε, δεν στελεχώσατε. Οι λίστες στα προγράμματα μακραίνουν, το διάστημα αναμονής μακραίνει. Σήμερα «ΤΑ ΝΕΑ» γράφουν «τρεις χιλιάδες διακόσιοι εβδομήντα επτά άνθρωποι στη λίστα μεθαδόνης», τρία χρόνια και έντεκα μήνες αναμονής 80% αυτών που περιμένουν δεν θα βρουν ποτέ θέση.
      Υποσχεθήκατε ένα νέο εθνικό σχέδιο. Δυόμισι χρόνια κωφεύατε δυόμισι χρόνια αρνιόσαστε να το καταθέσετε, δυόμισι χρόνια άφαντο και αυτό, και συνεχίζει να παραμένει άφαντο. Διότι βέβαια δεν ήταν σχέδιο δράσης αυτό που εξαγγείλατε στις 26 Ιουνίου ως εθνική στρατηγική. Ήταν έκθεση ιδεών, ήταν γενικόλογο ανακοινωθέν. 
      Όσο για το Εθνικό Σχέδιο Δράσης που μας διενεμήθη από το Ο.ΚΑ.ΝΑ. την προηγούμενη εβδομάδα, δεν είναι της Κυβέρνησης, είναι του Οργανισμού. Εκτός εάν το υιοθετείτε, κύριε Υπουργέ. Και θέλουμε σήμερα ρητή δήλωσή σας γι’ αυτό. Εάν δεν το υιοθετείτε, εξακολουθεί η Κυβέρνηση να μην έχει εθνικό σχέδιο δράσης. Εάν το υιοθετεί, απαντήστε μας στα εξής απλά ερωτήματα: Γιατί δεν το συζητήσατε με τους άλλους φορείς; Γιατί δεν έχει οικονομικά στοιχεία; Είναι και από ποια κονδύλια δεδομένη η χρηματοδότησή του; Συμφωνείτε με τους στόχους της δράσης, το χρονοδιάγραμμα που περιλαμβάνει; Εάν ναι, σημαίνει πως θα ελέγξουμε εσάς για ό,τι δεν υλοποιείται. Εάν όχι, πρέπει σήμερα να μας δηλώσετε πως διαφωνείτε.
      Κυρίες και κύριοι συνάδελφοι, είναι φανερό πως η αντιμετώπιση του προβλήματος των ναρκωτικών έπρεπε να είναι υπόθεση συμφωνίας, σύνθεσης, κοινής δράσης των κομμάτων. Και το έχουμε πετύχει στην επιτροπή της Βουλής. Αλλά με τη νέα Κυβέρνηση, που ούτε πολιτική βούληση δείχνει ούτε στρατηγικές μελετά ούτε δράσεις σχεδιάζει και πράττει, αυτό δυστυχώς δεν είναι εφικτό. Εμείς θα συνεχίζουμε να κάνουμε το καθήκον μας. Θα ελέγχουμε και θα προτείνουμε και οι πολίτες θα κρίνουν. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Θα ήθελα να ανακοινώσω προς το Σώμα το δελτίο επικαίρων ερωτήσεων της Τρίτης 12 Σεπτεμβρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παράγραφοι 2 και 3 του Κανονισμού της Βουλής.
      1.  Η με αριθμό 961/7.9.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την ανακοίνωση των στοιχείων ανεργίας για το Νομό Φθιώτιδας κ.λπ..
      2. Η με αριθμό 963/7.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τις εισαγωγές γάλακτος, την προστασία του εισοδήματος αγελαδοτρόφων κ.λπ..
      3. Η με αριθμό 962/7.9.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς την Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου για την αναθεώρηση του βαθμολογικού ορίου εισαγωγής στην Τριτοβάθμια Εκπαίδευση κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παράγραφοι 2 και 3 του Κανονισμού της Βουλής.
      1. Η με αριθμό 957/7.9.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με την προώθηση της δημοπράτησης και κατασκευής του νέου Νοσοκομείου Χαλκίδας κ.λπ..
      2. Η με αριθμό 964/7.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας του εισοδήματος των μικρομεσαίων αμπελουργών κ.λπ.
      3. Η με αριθμό 959/7.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Ανάπτυξης, σχετικά με τον αγωγό Μπουργκάς-Αλεξανδρούπολης κ.λπ.».
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ελέγχουμε σήμερα την Κυβέρνηση της Νέας Δημοκρατίας όχι για έλλειψη πολιτικής -γιατί κάποια πολιτική έχει, γράφει, έχει κείμενα- αλλά για πλήρη έλλειψη δράσης στον ευαίσθητο χώρο των ναρκωτικών όλους αυτούς τους μήνες.
      Τριάντα μήνες τώρα, κύριε Υπουργέ, εξαπλώνονται παντού. Οι χρήστες αυξάνονται θεαματικά και θα σας καταθέσω στοιχεία. Οι δηλωθέντες θάνατοι από ναρκωτικά αυξήθηκαν πολύ το 2005 σε σχέση με το 2004. Δυστυχώς και οι τάσεις του 2006 είναι αυξητικές. Η διακίνηση των ναρκωτικών πέρασε από τις μεγάλες πόλεις και τις πυκνοκατοικημένες περιοχές σε μικρότερες και από τις μικρότερες στα χωριά, από μεγαλύτερες ηλικίες σε μικρότερες, από τα λύκεια στα γυμνάσια και από τα γυμνάσια στα δημοτικά. Οι λίστες αναμονής για τα υποκατάστατα υπερδιπλασιάζονται. Παρατηρούνται τραγικά φαινόμενα ανθρώπων που περίμεναν τη λίστα, όπως τα τρία μέλη της ίδιας οικογένειας στην Πάτρα που πέθαναν ενώ περίμεναν να μπουν σ’ αυτό το πρόγραμμα. Θα καταθέσω και αυτά τα στοιχεία. Και η Κυβέρνηση αρκείται σε γενικές διακηρύξεις ότι είναι ένα μείζον κοινωνικό θέμα ή και σε ηθικοπλαστικές διατυπώσεις οι καλοί και οι κακοί, οι καλοί πρέπει να συναθροιστούν για να παλέψουν το κακό. Άλλωστε αυτός ο λόγος ο ηθικοπλαστικός χαρακτηρίζει την Κυβέρνηση της Νέας Δημοκρατίας του κ. Καραμανλή.
      Υπάρχει, λοιπόν, κυβερνητική απραξία, αλλά υπάρχει και η πραγματικότητα που είναι ζοφερή. Υπάρχει η επικοινωνιακή πολιτική και καμία φορά και το χαμόγελο για επικοινωνιακούς λόγους, αλλά υπάρχει και ο τρόμος, η θλίψη, η απόγνωση όλων αυτών των ανθρώπων που είναι εξαρτημένοι, των οικογενειών τους, αλλά και όλης της κοινωνίας που ανησυχεί για τα παιδιά της. Η ανασφάλεια, λοιπόν, διαπερνά την κοινωνία. Όλοι ανησυχούν, αλλά η Κυβέρνηση φαίνεται να είναι η μόνη που δεν ανησυχεί. Εάν ανησυχούσε, θα έκανε κάτι αυτούς τους τριάντα μήνες και θα σας εξηγήσω τι εννοώ. 
      Η Κυβέρνηση ασχολείται με την επικοινωνιακή πολιτική. Είναι, φαίνεται, οπαδός της σχολής του κ. Ρουσόπουλου, του κ. Κακλαμάνη και του κ. Αβραμόπουλου. Γι’ αυτούς, ίσως, η πραγματικότητα δεν έχει πολύ μεγάλη σημασία, η αίσθηση περί της πραγματικότητος έχει σημασία. Όμως, δεν είναι έτσι. Θα σας πω δύο κινήσεις που ήταν κινήσεις αποπροσανατολισμού. 
      Η μία ήταν η σημαντική –έμεινε  και ιστορική- φράση του κ. Κακλαμάνη, ότι δεν θα γίνει μπόγιας ψυχών. Ήταν για να κερδίσει τις εντυπώσεις πριν από τους Ολυμπιακούς Αγώνες, ενώ παράλληλα εν κρυπτώ και παραβύστω -αφού δεν περνούσε από την επιτροπή- προσπαθούσε να περάσει ένα προεδρικό διάταγμα που έδινε την απεξάρτηση στις ιδιωτικές ψυχιατρικές κλινικές. Φυσικά αυτό δεν πέρασε. Δεν θα μπορούσε να περάσει, γιατί ήταν κόντρα σε κάθε λογική, σε επιστημονική γνώση και δεν ισχύει και πουθενά στον κόσμο. Μπορεί να μην έγινε πράξη, αλλά η πρόθεση καταγράφεται ανεξίτηλα. 
      Ένα δεύτερο στοιχείο και εξίσου σημαντικό είναι η επικοινωνιακή πολιτική που προσπαθεί να κάνει ο κ. Αβραμόπουλος γενικότερα. Ενώ δεν προσλαμβάνει, ενώ σήμερα το προσωπικό και οι νοσηλευτές σε απόλυτους αριθμούς είναι λιγότεροι απ’ όσους ήταν το 2004 –τραγική διαπίστωση- μιλά περί των προσλήψεων και του Α.Σ.Ε.Π.. 
      Σήμερα –και δεν το έχω σχολιάσει άλλη φορά- λείπει ο κ. Αβραμόπουλος από τη Βουλή. Τον εκπροσωπείτε επάξια, κύριε Υπουργέ, εσείς. Δεν τίθεται θέμα. Όμως, γιατί το αναφέρω; Γιατί σήμερα το site του Υπουργείου λέει ότι θα είναι εδώ ο κ. Αβραμόπουλος στις 11.00΄ και θα απαντά ο ίδιος. Θα το καταθέσω για τα Πρακτικά. 
      Εγώ ξέρω γιατί δεν ήρθε ή υποθέτω. Πολλοί μπορούμε να καταλάβουμε. Πρόκειται για το πρωτοσέλιδο της εφημερίδας  «ΤΑ ΝΕΑ». Τι έλεγε; Περιέγραφε την τραγική κατάσταση που υπάρχει σήμερα στα ναρκωτικά και φυσικά δεν θα μπορούσε να την αντιμετωπίσει, αφού επικοινωνιακά κυρίως ασχολείται με το συγκεκριμένο θέμα. 
      Άρα, η Κυβέρνηση της Νέας Δημοκρατίας, η Κυβέρνηση του ξεπουλήματος του Ο.Τ.Ε., της ακρίβειας, της αναπροσαρμογής, της αναδιανομής του εισοδήματος υπέρ των ολίγων, των περιέργων συνεντεύξεων για πρόσληψη, κομματικών προσλήψεων μόνο στο Στρατό -είναι θέματα που τρέχουν σήμερα- κατά την άποψή μου δεν κάνει τόσο κακό απ’ όλα αυτά τα τραγικά που πλήττουν τη νεολαία απ’ όσο με την αδράνειά της για τα ναρκωτικά. Αυτό είναι τραγικότερο και καθίσταται επικίνδυνη λόγω αυτού. Θα προσθέσω εδώ δέκα λόγους, για τους οποίους καθίσταται επικίνδυνη με την αδράνειά της για τα ναρκωτικά τριάντα μήνες τώρα. 
      Πρώτον, φαίνεται ότι η Κυβέρνηση δεν γνωρίζει τι θα πει πρόληψη. Ουσιαστικά διακόπηκαν τα εκπαιδευτικά προγράμματα στα σχολεία. Δεν προχώρησαν τα προγράμματα ανάπτυξης νέων μονάδων πρόληψης στον Ο.ΚΑ.ΝΑ.. 
      Δεύτερον, και αυτές οι μονάδες που λειτουργούν, λειτουργούν καλά; Έχουν τεράστιες δυσκολίες. Ακόμα και οι πέντε καινούργιες μονάδες που ξεκίνησαν, κινδυνεύουν να κλείσουν. Θα σας πω ένα παράδειγμα, κύριε Υπουργέ. Στη Λάρισα, τους τελευταίους πέντε μήνες, υπήρχε μία μεγάλη αρθογραφία στις πρώτες σελίδες των εφημερίδων και του Τύπου για τη μονάδα πρόληψης του Ο.ΚΑ.ΝΑ.. Η Νομαρχιακή Αυτοδιοίκηση, που είναι συνυπεύθυνη και το Υπουργείο ερίζουν εκεί για το ποιος θα πληρώνει τα λειτουργικά έξοδα και ποιος θα στηρίζει τη μονάδα πρόληψης. Φυσικά, δεν γίνεται λόγος για τίποτα καινούργιο, για καμία νέα δράση. 
      Τρίτον, σταμάτησε ένα φιλόδοξο σχέδιο δράσης κατά των ναρκωτικών, που είχε φέρει μια μείωση των θανάτων από ναρκωτικά το 2002 και το 2003 περίπου στο 35%, για να έχουμε την αύξηση που σας είπα σε πολύ μεγάλο αριθμό το 2004 και το 2005. 
      Τέταρτον, υποχρηματοδοτείται το σύστημα και σε απόλυτους αριθμούς. 
      Πέμπτον, δεν γίνεται καμία νέα πρόσληψη, ούτε καν οι τριακόσιες είκοσι προσλήψεις για τον Ο.ΚΑ.ΝΑ. που ήταν από το 2003 και δύο φορές τις σταματήσατε το 2004 και το 2005, όπως είπε ο εισηγητής μας. 
      Έκτον, φέρατε ένα νέο σχέδιο δράσης πριν από λίγες ημέρες. Είναι του Υπουργείου ή του Ο.ΚΑ.ΝΑ.; Είναι του Ο.ΚΑ.ΝΑ., πέρασε από συμβούλιο ή είναι του προέδρου; Είναι έκθεση ιδεών και πολιτικά δεν σημαίνει τίποτα. Δεν υπάρχει διάλογος, άρα οι εμπλεκόμενοι φορείς δεν συναποφάσισαν. Δεν είναι κοστολογημένο, δεν υπάρχει στον προϋπολογισμό καταγραφή πίστωσης, είναι απλώς μια πολιτική διακήρυξη, για να καλύψετε ένα κενό. 
      Έβδομον, σταμάτησε, κύριε Υπουργέ -και θέλω αυτό να το τονίσετε, γιατί λειτουργεί στη Λαμία και ελπίζω να λειτουργεί καλά- η μονάδα υποκατάστατων στο βουπρεμορφίνης. Ξεκίνησε σε επτά νοσοκομεία και το πρόγραμμα έλεγε ότι σε ένα χρόνο θα πάει σε πενήντα πέντε. Δεν έγινε κανένα καινούργιο εδώ και δυόμισι χρόνια. Δεν βλέπω ότι θα γίνει. Άλλωστε, δεν λειτουργούν καλά και οι μονάδες που υπάρχουν. 
      Όγδοο. Κύριε Υπουργέ, εκπαραθύρωσε ο κ. Αβραμόπουλος τον κ. Γιαννάκη, έναν πολύ αξιόλογο πρόεδρο, από τον Ο.ΚΑ.ΝΑ. -ο κ. Γιαννάκης, αν μιλούσε κάποτε και έλεγε τις δικές του εμπειρίες, θα είχε πολύ θετικά σημαντικά πράγματα να μας πει-  και αφήσατε ακυβέρνητο τον Ο.ΚΑ.ΝΑ. για πέντε μήνες. Τώρα έχετε καινούργια διοίκηση και εύχομαι καλή πορεία και καλό έργο, κύριε Μπάλλα. Αλλά και μόνο οι πέντε μήνες κενό, σε άλλο κενό μεγαλύτερο, είναι μια τρύπα στο νερό. 
      Ένατο. Κατά την άποψή μας –πολύ σημαντικό- απαξιώθηκε ο ρόλος της διακομματικής επιτροπής. Εκεί οι συνάδελφοι συζητούν για να συζητούν. Δεν τους λαμβάνετε υπ΄ όψιν. Έρχεσθε καμιά φορά, αλλά όλες οι πράξεις σας κινούνται, εκτός επιτροπής. Κανένα από τα πορίσματα της επιτροπής δεν γίνεται πράξη.
      Δέκατο. Το σημαντικότατο είναι ότι δεν υπάρχει διάλογος. Δεν υπάρχει διαβούλευση, δεν υπάρχει συναπόφαση με τους άλλους εμπλεκόμενους φορείς και με την κοινωνία. Μα τα ναρκωτικά είναι κατ’ εξοχήν θέμα ευρύτατης συσπείρωσης στην κοινωνία.
      Ακολουθεί η Κυβέρνηση, κύριε Υπουργέ, το μοναχικό δρόμο της αδράνειας, της μη ανάληψης των ευθυνών. Πιστεύω ότι θα έλθει και η ώρα του λογαριασμού και η πληρωμή θα είναι η πρέπουσα. 
      Ευχαριστώ πολύ.
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι,  κύριε Υπουργέ, μου δίνεται η ευκαιρία σήμερα να μιλήσω πάλι για την καθημερινότητα. Είναι πολύ λίγες οι ευκαιρίες στους Βουλευτές, κυρίως της επαρχίας –και ιδιαίτερα αυτό το χρονικό διάστημα με επίκαιρες ερωτήσεις- να φέρνουν τα θέματα υγείας που απασχολούν τους κατοίκους των περιφερειών τους στη Βουλή.
      Είναι γνωστό ότι σήμερα είναι μια ειδική μέρα για σας.  Δεν ξέρω αν πήγατε στην ορκωμοσία των τετρακοσίων δέκα υπαλλήλων του Ε.Κ.Α.Β., που προσελήφθησαν με μία προκήρυξη του 2003, από την κυβέρνηση τη δική μας και η οποία βέβαια καθυστέρησε, αλλά  από εκεί και πέρα θέλω να σας πω, ότι αν καθυστερεί κάποιος, δεν συνεπάγεται ότι μπορεί να παραβιάζει τους νόμους και να φέρνει, απ’ όλες τις περιφέρειες της χώρας, υπαλλήλους -από την Αλεξανδρούπολη, από τη Φλώρινα, από την Καστοριά, από τη Λακωνία- στην Αθήνα, για να γίνεται πάλι μία επικοινωνιακή καταιγίδα του κυρίου Υπουργού, στα  πλαίσια βέβαια της ορκωμοσίας των υπαλλήλων του Ε.Κ.Α.Β.. Αυτό είναι μια  παρατήρηση σημερινή. 
      Δεύτερον, κύριε Υπουργέ, θα ήθελα να σας πω, επειδή είσαστε ένας ευαίσθητος άνθρωπος και έχω αποδείξεις γι’ αυτό, για το θέμα των μονάδων εντατικής θεραπείας. 
      Δυστυχώς τις μέρες αυτές και το καλοκαίρι είχαμε πολλά τροχαία ατυχήματα στην Ελλάδα. Το σύστημα, παρά τις προσπάθειες που κάνατε και παρά το ότι η συμβολή του ιδιωτικού τομέα στην αντιμετώπιση των βαριών περιστατικών της χώρας μας και του συστήματός μας ήταν σημαντική, δεν φθάνει. Πρέπει να κάνετε κάτι. Στο Ε.Κ.Α.Β. έγιναν δεκαπέντε κλήσεις, είναι δεκαπέντε παιδιά, τα οποία είναι διασωληνωμένα στα «επείγοντα περιστατικά» όλων των κρατικών νοσοκομείων της χώρας και στα επαρχιακά νοσοκομεία, κάτω από πλημμελή φροντίδα. Νέοι άνθρωποι κινδυνεύουν να χάσουν τη ζωή τους, να μείνουν ανάπηροι, να μείνουν φυτά -γνωρίζετε ότι η υποξυγοναιμία φέρνει αυτές τις δύσκολες καταστάσεις- διότι είναι στα «επείγοντα», υπό τη φροντίδα ανειδίκευτου προσωπικού, κάτω από πλημμελείς συνθήκες νοσηλείας και περιμένουν να βρουν μια θέση μονάδας εντατικής θεραπείας. Επιτέλους, κάντε κάτι. Είναι μια κραυγή αγωνίας. Το καταλαβαίνουμε, αλλά εκατόν πενήντα κρεβάτια του δημόσιου τομέα περιμένουν να ανοίξουν, κύριε Υπουργέ. 
      Σε ό,τι αφορά το θέμα το σημερινό: Κανείς δεν μπορεί να αμφισβητήσει ότι τα ναρκωτικά είναι μια παγκόσμια απειλή. Είναι μια απειλή που επικρεμάται πάνω από όλους μας, τους υγιώς σκεπτόμενους ανθρώπους, αλλά και τους ανθρώπους, οι οποίοι ζουν κάτω από άσχημες συνθήκες ποιότητας ζωής. 
      Έχει αποδειχτεί ότι όταν προσπαθείς, είτε θα επιτύχεις είτε το πολύ- πολύ να αποτύχεις. Αλλά τουλάχιστον προσπαθείς να κάνεις κάτι. Εδώ, κύριε Υπουργέ, τριάντα μήνες, χωρίς να θέλω να είμαι ισοπεδωτικός, δεν έχει γίνει τίποτα. Και το λέει αυτό ένας άνθρωπος, ο οποίος γνωρίζετε ότι έχει δώσει τη ζωή του σ΄ αυτά τα θέματα. Για πολλά χρόνια, είμαι μάχιμος γιατρός μονάδων εντατικής θεραπείας, όπου αντιμετωπίζαμε αυτά τα παιδιά που έρχονταν σε κώμα και πέθαιναν από τη χρήση ναρκωτικών. 
      Η σημερινή Κυβέρνηση φοβάται την αποτυχία, φοβάται το πολιτικό κόστος και γι’ αυτό προτιμάει να μην κάνει τίποτα. Την έχουν αποκαλέσει slow dawn κυβέρνηση. Τα ζώα μου αργά και ό,τι βρέξει ας κατεβάσει. Δεν είναι όμως έτσι τα πράγματα. Όμως το «τίποτα» στην περίπτωση της καταπολέμησης των ναρκωτικών, κύριε Υπουργέ, μεταφράζεται ως μία εγκληματική αδιαφορία. 
      Πρόσφατα, το Μάιο, προχωρήσατε στην κωδικοποίηση του νόμου περί των ναρκωτικών. Τι κωδικοποιήσατε; Διατάξεις από το 1930 έως το 2005, οι οποίες είναι πια ξεπερασμένες. Ενώ οι ευρωπαϊκές χώρες έχουν κάνει μία στροφή εκατόν ογδόντα μοιρών σε ό,τι αφορά στην καταπολέμηση των ναρκωτικών, εμείς όμως έχουμε παραμείνει στις διατάξεις του 1930, του 1950, του 1990, του 2000. 
      Ειλικρινά απορώ, κύριε Υπουργέ, πώς γι’ αυτό το ενδεκασέλιδο, που έδωσε ο κ. Μπάλας προχθές, μπορεί να περιγράψει την εθνική στρατηγική για την αντιμετώπιση του προβλήματος των ναρκωτικών. Από πότε η απλή καταγραφή δεδομένων και πρωταρχικών μερίμνων, κύριε Πρόεδρε του Ο.ΚΑ.ΝΑ., κύριε Υπουργέ, συνιστά στρατηγική αντιμετώπισης; Σας το είπε ο κ. Τσούρας. Είναι αυτή στρατηγική αντιμετώπισης; Την αποδέχεστε; Πρέπει να μας απαντήσετε. Και όχι μόνο αυτό. Πολλά πεδία δεν είναι διακριτά μέσα σε αυτό το κείμενο, με αποτέλεσμα να μη φαίνεται πού τελειώνει η στοχοθεσία και που αρχίζουν τα μέτρα αντιμετώπισης των ναρκωτικών.
      Η συμμόρφωση της ελληνικής Κυβέρνησης προς τη στρατηγική της Ευρωπαϊκής Ένωσης για τα έτη 2005-2012, προβλέπει ότι οι ενέργειες, στον τομέα καταπολέμησης του προβλήματος των ναρκωτικών, πρέπει να είναι στοχοθετημένες, να υπάρχουν σαφείς στόχοι και όχι γενικότητες, όπως επίσης να περιγράφεται αφ΄ ενός μία σαφής μεθοδολογία για την επίτευξη αυτών των στόχων και αφ΄ ετέρου να καταγράφεται η οικονομική αποδοτικότητά τους. 
      Σε αυτό που δώσατε εσείς, κύριε Υπουργέ, δεν υπάρχει τίποτα. Δεν υπάρχει καμία μελέτη, δεν υπάρχει κόστος, δεν υπάρχει τι έχει γίνει, δεν υπάρχει τι πρόκειται να γίνει, δεν υπάρχει στρατηγική, δεν υπάρχει μέλλον, δεν υπάρχει όνειρο, δεν εισάγεται τίποτα καινούργιο για τη «νέα» εθνική στρατηγική, αφού τα δεδομένα που περιγράφετε έχουν αναλυθεί πολλές φορές στο παρελθόν και δεν διαφωνεί κανείς με το πνεύμα των περισσοτέρων από αυτά που περιγράφετε, διότι τα είχαμε περιγράψει και εμείς. Εσείς, όμως, δεν μας λέτε σε κανένα σημείο τι προτίθεστε να κάνετε και πώς θα το κάνετε. 
      Στο διάστημα 1995-2004 υπήρχε εθνική στρατηγική, κύριε Υπουργέ -το ξέρετε, ήσασταν παρών- και υπήρχαν αποτελέσματα καταγεγραμμένα, θετικά και αρνητικά, αλλά υπήρχαν. 
      Καθυστερήσατε. Η νέα εθνική στρατηγική για την αντιμετώπιση της τοξικοεξάρτησης έρχεται με αδικαιολόγητη και εγκληματική καθυστέρηση. Έχετε εξαγγείλει εδώ και τριάντα μήνες την κατάρτιση νέου εθνικού σχεδίου δράσης, το οποίο ακόμη δεν το καταρτίσατε και ούτε αυτό που έχετε καταθέσει το ονομάζετε εθνικό σχέδιο δράσης. Βέβαια αυτή η στρατηγική παρουσιάζει σημαντικά κενά και καταφανή αδυναμία γύρω από τα θεμελιώδη ζητήματα της απεξάρτησης και της κοινωνικής επανένταξης. Τα έχουμε πει επανειλημμένως, τα συζητάμε και τα ξανασυζητάμε στη διακομματική επιτροπή κατά των ναρκωτικών. Υπάρχουν σοβαρές προτάσεις, γίνεται μία σοβαρή δουλειά, αλλά σε ώτα, όμως, μη ακουόντων. Σε ποιο, λοιπόν, σημείο δράσης αναφέρεστε για την κοινωνική επανένταξη και για την επέκταση των στεγνών προγραμμάτων, όπως έχετε εξαγγείλει εσείς; Πείτε μου τι προβλέπετε; Τα έχετε ξεχάσει όλα.
      Η αντιμετώπιση της τοξικοεξάρτησης στη φυλακή, όπως και η έγκαιρη παρέμβαση, δεν περιλαμβάνονται στους βασικούς πυλώνες αυτού που έχετε καταθέσει. Γιατί μη μου πείτε ότι η αναφορά και μόνο στη μονάδα απεξάρτησης του Ελαιώνα Θηβών, που έχει και αυτήν τη στιγμή τη δυνατότητα να εξυπηρετήσει τριακόσια άτομα, αποτελεί εθνική στρατηγική για την αντιμετώπιση της εξάρτισης στο πλαίσιο του σωφρονιστικού συστήματος. Εδώ, πρέπει να αναφέρουμε και τη μεγάλη συμβολή του Ευάγγελου Γιαννόπουλου σε αυτήν τη μονάδα.
      Επιπλέον, δεν λαμβάνετε μέριμνα, γι΄ αυτό που έχετε καταθέσει, για κάποιες ειδικές κοινωνικές ομάδες, όπως είναι οι μετανάστες και για άλλου τύπου εξαρτήσεις, όπως το αλκοόλ, ο τζόγος, το στοίχημα, το διαδίκτυο. Δεν υπάρχει εύρος ή έκταση στην κάλυψη των αναγκών, που έχουν ανακύψει πανελλαδικά, τόσο σε διοικητικό, γεωγραφικό επίπεδο, όσο και σε πληθυσμιακές ομάδες. 
      Το σχέδιο του προεδρικού διατάγματος, το οποίο βέβαια εξαναγκαστήκατε να το αποσύρετε, που προέβλεπε την ιδιωτικοποίηση της θεραπείας, τη σχετική αντιμετώπιση της θεραπείας, τελικά απορρίφθηκε από το Συμβούλιο της Επικρατείας, αφού θα λειτουργούσε μόνο «ναρκοθετικά». Έτσι απορρίφθηκε. 
      Στην περίπτωση του Ο.ΚΑ.ΝΑ. είδαμε μία κουρασμένη κυβέρνηση που να μην μπορεί να αντιδράσει πέντε μήνες.
      Αναφέρω μόνο τα λόγια της παραίτησης του κ. Γιαννάκη: «Είναι λογική του Υπουργού να αλλάζει άτομα. Το ίδιο έκανε και σε παρεμφερείς οργανισμούς Ε.Ο.Φ., για το AIDS. Ίσως να έχει δίκιο. Να χρειάζεται ανθρώπους της εμπιστοσύνης τους. Όμως, και εμείς στην ίδια κυβέρνηση ανήκουμε. Μας ακυρώνει αφαιρώντας μας ακόμα και το δικαίωμα της επικοινωνίας μαζί του. Η συγκεκριμένη όμως, τακτική στιγματίζει το κυβερνητικό έργο». Αυτά είναι λόγια του κ. Γιαννάκη. 
      Δεν θα πω τι γίνεται στη Θεσσαλονίκη. Δεν θα πω για τους ανθρώπους, οι οποίοι έχουν τις τύχες της διοίκησης στη βόρεια Ελλάδα, το νομάρχη και το δήμαρχο, και τις εμφανίσεις τους στα  Μέσα Μαζικής Ενημέρωσης άλλοτε πάνω σε άλογα, άλλοτε ως κασκαντέρ και όλα αυτά τα σχετικά, αφήνοντας το λαό και τα παιδιά του κόσμου να πεθαίνουν από τα ναρκωτικά. 
      Οκτακόσιοι είναι εκείνοι που αναμένουν στη Θεσσαλονίκη. Οι θάνατοι από τα ναρκωτικά στη Θεσσαλονίκη κύριε Υπουργέ, κυρίες και κύριοι συνάδελφοι, επίσημα με τη σύριγγα στο χέρι υπολογίζονται σε εβδομήντα το χρόνο και είναι όσοι ξέρουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε.
      Είναι πραγματικά τραγικά τα αποτελέσματα. 
      Τελειώνοντας, θέλω να πω ότι η ιστορία με τα ναρκωτικά είναι ένας φαύλος κύκλος, που αναπαράγεται και η πολιτεία παρατηρεί ανήμπορη να αντιδράσει χάρις κυρίως στο  νομοθετικό κενό που υπάρχει. Οι χρήστες ουσιών, που αποδεδειγμένα είναι ψυχικά ασθενείς, κλείνονται στις φυλακές. Εκεί, κύριε Υπουργέ, παρά την ομερτά που φαίνεται να επικρατεί είναι κοινό μυστικό ότι κυκλοφορούν ανεξέλεγκτα ουσίες με τη συναίνεση όλων. 
      Τέλος θέλω να πω και να ανακοινώσω στο Σώμα την τελευταία φράση από τη γενική συνέλευση του Ο.Η.Ε. για τα ναρκωτικά: «Είναι επείγουσα και αναγκαία η άμεση διαμόρφωση και εφαρμογή στρατηγικών για τον έλεγχο των ναρκωτικών σε επίπεδο εθνικό, αλλά και σε επίπεδο διεθνούς συνεργασίας, που θα περιλαμβάνει μέτρα πρόληψης και θεραπείας της ουσιοεξάρτησης, επιβολή του νόμου, εξάρθρωση των παράνομων καλλιεργειών, αλλά και των συναφών εργαστηρίων και εναλλακτικής ανάπτυξης των χωρών που, όπως το Αφγανιστάν, επιδίδονται σε καλλιέργεια, παραγωγή και διακίνηση ναρκωτικών και εξαρτούν από αυτήν την παραγωγή του θανάτου την οικονομική, κοινωνική και πολιτική τους υπόσταση». Εμείς, κυρίες και κύριοι συνάδελφοι, για το Αφγανιστάν δεν έχουμε κάνει τίποτα, αλλά έχουμε το στρατό μας να φυλά μόνο τις φυτείες του οπίου. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λιντζέρης. 
      ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
      Είναι η πέμπτη φορά επί θητείας του κ. Αβραμόπουλου, που συζητείται στη Βουλή είτε κάποιο νομοσχέδιο είτε κάποια επερώτηση και ο κύριος Υπουργός απουσιάζει. Γι’ αυτό, κύριε Γιαννόπουλε, παρακαλώ μη με ξαναδιακόψετε, όταν θα πω για τον απουσιάζοντα Υπουργό. Αυτό δεν σημαίνει ότι εσείς δεν επαρκείτε. Σημαίνει ότι εκείνος απουσιάζει. Θα έλεγα, λοιπόν, ότι από Υπουργός Υγείας και Κοινωνικής Αλληλεγγύης μπορεί επάξια από εδώ και μπρος να φέρει τον τίτλο του κρυπτόμενου Υπουργού Τουρισμού, Υγείας και Κοινωνικής Αναλγησίας. Διότι αν δεν είναι παρών σήμερα στη συζήτηση για το επίμαχο ζήτημα της καταπολέμησης των ναρκωτικών ο κύριος Υπουργός, εάν προσδιορίζει το ρόλο του ως ρόλο δημοσίων σχέσεων και όχι ως εργάτη στο χώρο της υγείας και της άσκησης κοινωνικής προστασίας, τότε θεωρώ ότι αυτό αποτελεί πλήγμα για το Ελληνικό Κοινοβούλιο και για τη δημοκρατία. 
      Κύριε Πρόεδρε, είναι γεγονός ότι η ιστορία της καταπολέμησης των ναρκωτικών δεν προσφέρεται για αντιπολίτευση με σκοπό τη φθορά της Κυβέρνησης. Προσφέρεται, όμως, για αντιπολίτευση στο συναγωνισμό προσφοράς και ευθύνης, που εξ όσων φαίνεται έχει απολεσθεί απολύτως από τη μεριά της Κυβέρνησης. 
      Το πρόβλημα είναι εθνικό και πανανθρώπινο, παρουσιάζει τα αδιέξοδα της κοινωνίας και του πολιτισμού μας και έχει απόλυτα ιατρικές διαστάσεις. Κάποιοι το αποκαλούν χρόνια αυτοπροκαλούμενη νόσο. Άρα έχει και ιατρικές προεκτάσεις. Οφείλουμε να διαπιστώσουμε άπαντες ότι δεν είναι πρόβλημα της διπλανής πόρτας, αλλά είναι πρόβλημα της δικής μας πόρτας και σαν τέτοιο θέμα πρέπει να το αντιμετωπίζουμε. Είναι μία σύγχρονη Λερναία Ύδρα της οποίας η καταπολέμηση απαιτεί μακροχρόνια, διαρκή και συστηματική αντιμετώπιση. Χρειάζονται διαρκείς νεοτερισμοί, διαρκείς εκσυγχρονισμοί στον τρόπο αντιμετώπισης, χρειάζεται να οικειοποιηθούμε τις καινούργιες ανακαλύψεις της ιατρικής επιστήμης.
      Εν πάση περιπτώσει, χρειάζεται διαρκώς  να ανανεώνουμε τη φαρέτρα της πολιτείας με καινούργια βέλη στον πόλεμο εναντίον των ναρκωτικών.
      Κυρίες και κύριοι, το ΠΑ.ΣΟ.Κ. είναι περήφανο για ό,τι προσέφερε στο ζήτημα της αντιμετώπισης των ναρκωτικών, όταν ήταν κυβέρνηση. Κατάρτισε ένα ολοκληρωμένο σχέδιο δράσης. Προσπάθησε να κάνει παρεμβάσεις και στο θέμα της πρόληψης και της αποτοξίνωσης και της απεξάρτησης και της κοινωνικής επανένταξης. Κυρίως, όμως, έπαψε να κρύβει το πρόβλημα των ναρκομανών. Το έβγαλε στο φως και ως κοινωνικό πρόβλημα προσπάθησε να το αντιμετωπίσει.
      Είμαι από αυτούς που λένε ότι γι αυτό το θέμα δεν χρειάζεται να επιχαίρουμε για όσα κάναμε. Βεβαίως, όμως, δεν πρέπει κι εσείς να μηδενίζετε αυτά που έχουν γίνει, διότι έχουν γίνει πολλά. Οφείλετε επ’ αυτών να χτίζετε περαιτέρω.
      Χτίζετε όμως; Για να δούμε τι κάνετε:
      Παραλάβατε εξήντα τρία κέντρα πρόληψης, τα οποία δημιουργήθηκαν από το 1997 μέχρι το 2004. Εσείς σε δυόμισι χρόνια φτιάξατε έξι κέντρα. Με αυτόν το ρυθμό υλοποίησης θα χρειαζόσασταν είκοσι πέντε χρόνια στην κυβέρνηση, προκειμένου να φτάσετε αυτό το οποίο έγινε στα μόλις επτά προηγούμενα χρόνια. 
      Ευτυχώς, όμως, ο ελληνικός λαός και παραδειγματίστηκε και έμαθε και από εδώ και μπρος μπορεί να κρίνει.
      Σε ό,τι αφορά το ζήτημα της υποκατάστασης: Ακούστε, δεν πιστεύω ότι η μεθαδόνη και η βουπρενοφρίνη συμμετέχουν στη διαδικασία θεραπείας από τη νόσο. Είναι, όμως, μέτρα απαραίτητα, προκειμένου να έχουμε λιγότερη κοινωνική βλάβη και συγχρόνως λιγότερη ατομική βλάβη για το χρήστη και μάλιστα με τρόπους πιο αξιοπρεπείς. Είναι, όμως, ένα μέτρο κοινωνικά αποδεκτό σ΄ όλο τον κόσμο και πρέπει να το προωθούμε.
      Τα σημερινά νέα: Δεκαπέντε δήμοι αναμένουν προγράμματα, που τους τάξατε και που δεν έχουν συμβεί. Έγιναν επτά μονάδες βουπρενοφρίνης επί ημερών του ΠΑ.ΣΟ.Κ., καμία, όμως, επί των ημερών σας!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Θα εξαντλήσετε το χρόνο και της δευτερολογίας σας, κύριε συνάδελφε;
      ΔΗΜΗΤΡΙΟΣ ΛΙΝΤΖΕΡΗΣ: Αν έχετε την καλοσύνη, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
      ΔΗΜΗΤΡΙΟΣ ΛΙΝΤΖΕΡΗΣ: Πάμε στα προγράμματα μείωσης της βλάβης: Είχε δημιουργηθεί Κέντρο Πρώτων Βοηθειών, με δικό του ασθενοφόρο, στο Λεκανοπέδιο, όπου αυτό, μαζί με τα προγράμματα υποκατάστασης, είχαν ελαττώσει κατά πολύ τον αριθμό των θανάτων. Και ξέρετε, μακριά από εμένα η λογική να λέω ότι επί των ημερών μας πέθαιναν διακόσιοι εξήντα το χρόνο και επί των ημερών σας τριακόσιοι είκοσι. Πεθαίνουν, όμως, και δεν κάνετε τίποτα! 
      Επιτέλους, που είναι η κοινωνική σας ευαισθησία, κύριοι της Κυβέρνησης;
      Να κουβεντιάσουμε για την περικοπή των κονδυλίων, όπου ο φετινός προϋπολογισμός, σε σχέση με τον περσινό, ούτε καν τις αυξήσεις στους μισθούς δεν περιλαμβάνει;
      Ας μιλήσουμε και για την επαγγελματική αποκατάσταση. Το ξέρετε ότι ο Ο.Α.Ε.Δ. έχει σταματήσει τα προγράμματα επανένταξης, που επί των κυβερνήσεων του ΠΑ.ΣΟ.Κ. πάρα πολλά από αυτά είχαν δοθεί στους δήμους; 
      Αφήστε, λοιπόν, τις διατυπώσεις των καλών προθέσεων και δουλέψτε. Πάρτε τις ευθύνες που σας αντιστοιχούν. Αξιοποιήστε τις αποφάσεις της διακομματικής επιτροπής.
      Να σας πω κάτι, κύριε Υπουργέ; Έχετε έτοιμο νομοθετικό οπλοστάσιο από την εργασία της διακομματικής επιτροπής. Έχετε πίσω σας έναν εκλεκτό άνθρωπο, που έχει δώσει τη ζωή του στον πόλεμο εναντίον των ναρκωτικών, τον κ. Μπάλα. Κι εσείς τι κάνετε; Πετάτε το μπαλάκι από τη μία στον κ. Γιαννάκη, από την άλλη στον κ. Μπάλα, από την άλλη στη διακομματική επιτροπή. Επί της ουσίας, όμως, δεν κάνετε τίποτα.
      Οι λίστες της ντροπής: Λόγια του Πρωθυπουργού δεν ήταν οι λίστες της ντροπής; Μήπως τώρα μιλάμε για λόγια ντροπής του Πρωθυπουργού; Δεν έλεγε ότι στο τέλος του έτους θα κάνει τις λίστες μηδενικές; Και σήμερα από δύο χιλιάδες έχουν εκτοξευθεί στις τέσσερις χιλιάδες.
      Θα αναφέρω και ένα μακάβριο νούμερο, το οποίο είπε και ο κ. Τσούρας πριν:
      Από αυτούς, το 80% δεν θα αξιωθούν ποτέ να μπούν σε προγράμματα υποκατάστασης. Θα τους προλάβει ή η φυλακή ή ο θάνατος.
      Ποιος είναι ο ρόλος της πολιτικής, λοιπόν, κύριε Πρόεδρε;
      Εκτιμώ, τέλος, ότι θα έπρεπε, κύριε Υπουργέ, έστω και τώρα να αξιοποιήσετε την καινούργια διοίκηση του Ο.ΚΑ.ΝΑ., να αξιοποιήσετε τα πορίσματα της επιτροπής, να ανασκουμπωθείτε. Σας έχουμε κατ’ επανάληψη πει και τις θέσεις μας, σας έχουμε εκφράσει τη δική μας τη βούληση να συμπορευθούμε σ’ αυτόν το δρόμο, ο οποίος είναι μονόδρομος και πρέπει να οδηγήσει, εν πάση περιπτώσει, σε ελάφρυνση του προβλήματος. Γιατί οριστική επίλυση στα πλαίσια αυτής της Κυβέρνησης και αυτής της κοινωνίας δεν μπορεί να υπάρχει.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λιντζέρη.
      Το λόγο έχει ο κύριος Υπουργός.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, πρωτίστως αισθάνομαι βαθιά υποχρέωση από του Βήματος αυτού να εκφράσω τα θερμά μου συλλυπητήρια στην οικογένεια της καθηγήτριας και πρώτης πρυτάνεως στα ελληνικά πανεπιστήμια, της Χριστίνας Σπυράκη. Αισθάνομαι ιδιαίτερα την υποχρέωση αυτή ως συνάδελφος πανεπιστημιακός, ως κοινοβουλευτικός και παράλληλα ως συνεχιστής του έργου της Χριστίνας Σπυράκη, η οποία υπήρξε προ εμού Υφυπουργός στη θητεία της κυβέρνησης 2000-2004. Τη διαδέχθηκε ο κ. Νασιώκας. Επιτέλεσε ένα υψηλό έργο στο χώρο ευθύνης της. Και είναι επίκαιρη σήμερα η συζήτηση αυτής της επικαίρου επερωτήσεως στη μνήμη της Χριστίνας Σπυράκη, διότι ως εκ του γνωστικού της αντικειμένου είχε ασχοληθεί ιδιαίτερα με το θέμα των ναρκωτικών, των εξαρτησιογόνων, της θεραπείας, της αποκατάστασης και όλων αυτών. Ας είναι αιωνία η μνήμη της.
      Κύριοι συνάδελφοι, έχουμε συζητήσει πολλές φορές για το θέμα των ναρκωτικών στη χώρα μας. Νομίζω ότι όλες τις φορές είχαμε βρει –και βρίσκουμε και τώρα, παρά τις οποιεσδήποτε πιθανόν αντιθέσεις, που υπάρχουν στο θέμα της αντιμετώπισης του μεγάλου αυτού κοινωνικού προβλήματος των ναρκωτικών- να υπάρχουν εύλογα διαφορετικές απόψεις και θέσεις.
      Όπως ξέρετε, κύριοι συνάδελφοι –οι περισσότεροι που παραβρίσκεστε σήμερα εδώ είστε γιατροί- το θέμα δεν είναι μόνο κοινωνικοπολιτικό. Είναι και άκρως επιστημονικό. Και σε κάθε επιστημονικό θέμα υπάρχει διαφορετική άποψη, διαφορετική αντίληψη. Και αυτό είναι και το μεγαλείο της επιστήμης: να διαφοροποιείται στην εκτίμηση ορισμένων επιστημονικών δεδομένων. Θα ήταν ατυχές αν στην επιστήμη υπήρχαν μονολιθικές θέσεις ή συγκεκριμένες συνταγές όσον αφορά την αντιμετώπιση πάρα πολλών προβλημάτων.
      Ιδιαίτερα το θέμα των εξαρτησιογόνων ουσιών, επειδή απευθύνεται σε ανθρώπους, έχει την επιστημονική διάσταση, έχει το κοινωνικό στοιχείο, που εμπλέκεται άμεσα, έχει πάρα πολλές ιδιομορφίες. Έτσι, το θέμα αυτό γίνεται πολύπλοκο, πολύπτυχο, πολυποίκιλο. Άρα, λοιπόν, η αντιμετώπιση, η οποία πρέπει να υπάρξει σ’ αυτό το θέμα δεν αποτελεί και πάλι, όπως σας είπα, μια κομματική συνταγή, δεν αποτελεί μια συγκεκριμένη άποψη, που μπορεί να έχει ένας επιστήμονας. Διότι, αν ρωτήσετε δέκα διακεκριμένους ψυχιάτρους πάνω στο θέμα αυτό, πιθανόν να σας δώσουν και δέκα διαφορετικές απαντήσεις αντιμετώπισης ή τέλος πάντων θα διαφοροποιηθούν σε πάρα πολλά σημεία. 
      Το λέω αυτό διότι ακούστηκαν σήμερα από συναδέλφους ορισμένες θέσεις, οι οποίες είχαν την έντονη κομματική, πολιτική αντιπαράθεση.
      Δεν μπήκαν, όμως, στην ουσία του θέματος, δηλαδή ότι ιστορικά στο θέμα των ναρκωτικών όλα  τα κόμματα, η διακομματική επιτροπή, έχουν να επιδείξουν ένα σοβαρό έργο. Ένα έργο που δεν δίνει και δεν έδωσε άλλοθι σε καμιά κυβέρνηση ούτε στην κυβέρνηση του ΠΑ.ΣΟ.Κ. προηγούμενα. Δεν επιδιώκουμε και δεν θέλουμε ούτε εμείς ούτε και εσείς να έχουμε μία συναίνεση, που ενδεχομένως να «χαϊδεύει» δικές μας αβλεψίες ή αστοχίες. Ένας είναι ο γνώμονας: Και σεις και εμείς  και όλοι, που μετέχουμε σ’ αυτήν τη διακομματική επιτροπή, πρέπει να δώσουμε τις καλύτερες προϋποθέσεις για το θέμα της αντιμετώπισης των ναρκωτικών στη χώρα μας. Αυτό είναι μία προσπάθεια που θέλει αντοχές, θέλει υποχωρήσεις, που θέλει εκεί ακριβώς να υπάρχει και η υψηλή επιστημονική θεώρηση του θέματος. 
      Πιστεύω ότι το θέμα της αντιμετώπισης των ναρκωτικών, το θέμα της αντιμετώπισης όλων των εξαρτησιογόνων, το πώς μπορούμε να τα μετριάσουμε, αλλά και το πώς μπορούμε να θεραπεύσουμε, είναι θέματα που έχουν επιστημονική διάσταση. Και εμείς οι πολιτικοί που παίζουμε ένα μεγάλο παιδευτικό ρόλο, πρέπει να αντιμετωπίσουμε τα θέματα αυτά και με σοβαρότητα. Πρέπει να ξεφύγουμε από την οποιαδήποτε αντιπαράθεση που μπορεί να δημιουργηθεί, για να διατηρήσουμε μία έντονη κοινοβουλευτική παρουσία. Το λέω αυτό γιατί δεν μπόρεσα να καταλάβω το συνάδελφο και φίλο κ. Λιντζέρη, ο οποίος μ΄ έναν τόνο υψηλό ήθελε να παρουσιάσει το θέμα…
       ΔΗΜΗΤΡΙΟΣ ΛΙΝΤΖΕΡΗΣ:  Απόγνωσης, κύριε Υπουργέ, όχι επίθεσης.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  …. της σημερινής επερώτησης δίνοντας μια άλλη διάσταση.
      Τέλος πάντων, αγαπητέ φίλε κύριε Λιντζέρη, αντιλαμβάνομαι το πνεύμα με το οποίο παρουσιάστηκε το θέμα σήμερα. Δεν συμφωνώ, όμως, με την τοποθέτησή σας, γιατί μου αποκλείσατε την παρέμβαση, για να μη σας χαλάσω τον ειρμό του λόγου σας, στην αναφορά που έγινε και πάλι στο πρόσωπο του κυρίου Υπουργού, του κ. Αβραμόπουλου, μετρώντας τις παρουσίες ή απουσίες ενδεχομένως σε ερωτήσεις ή σε διάφορα νομοσχέδια. 
      Κύριε συνάδελφε, πρέπει να ξέρετε ότι το ίδιο καθεστώς υπήρχε και επί κυβερνήσεων ΠΑ.ΣΟ.Κ. σε πολλές ερωτήσεις. Η  παρουσία  των Υπουργών και Υφυπουργών στην κοινοβουλευτική διαδικασία εξαρτάται πολλές φορές από τις πολιτικές δεσμεύσεις που υπάρχουν σε συγκεκριμένες στιγμές. Ξέρετε πολύ καλά ότι αυτό συμβαίνει σε πολλά Υπουργεία. 
      Νομίζω, κύριε Λιντζέρη, ότι ο τόνος της φωνής σας δημιούργησε μία αίσθηση, ότι είστε πολύ αντίθετος με ό,τι έχει να παρουσιάσει η Νέα Δημοκρατία. 
      ΔΗΜΗΤΡΙΟΣ ΛΙΝΤΖΕΡΗΣ: Κύριε Υπουργέ, μου επιτρέπετε μια παρέμβαση τελείως ευγενή; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχετε γαλατική ευγένεια, αλλά έχετε έναν τόνο περίεργο.
      ΔΗΜΗΤΡΙΟΣ ΛΙΝΤΖΕΡΗΣ: Ο υψηλός τόνος της φωνής μου εκφράζει μόνο την απόγνωση που αισθάνομαι σαν μέλος του Ελληνικού Κοινοβουλίου.
      Επίσης, θέλω να μου πείτε πότε τέσσερις επερωτήσεις και ένα νομοσχέδιο δεν στάθηκαν ικανά να φέρουν τον αντίστοιχο Υπουργό στη Βουλή.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, όχι άλλες διακοπές. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα κάνουμε σύγκριση αυτήν τη στιγμή με οποιασδήποτε κοινοβουλευτική εμφάνιση. Αυτήν τη στιγμή θα αναλύσω ορισμένα θέματα πάνω στην επερώτηση για την οποία έχουμε τη χαρά να συζητήσουμε, να ανταλλάξουμε απόψεις. 
      Να σας πω με ειλικρίνεια ότι δεν έχουμε να χωρίσουμε τίποτα πάνω στο θέμα της αντιμετώπισης των ναρκωτικών. Είμαστε πολύ κοντά στην Πλατεία Βάθης, στην Αριστοτέλους, όπου υπάρχει το καθημερινό δράμα που το ζούμε όλοι μας, το ζει ο ελληνικός λαός. Είναι τα παιδιά μας και πρέπει να πάρουμε συγκεκριμένα μέτρα.
      Όμως, κυρίες και κύριοι συνάδελφοι, θα πρέπει να ξέρουμε ότι δώδεκα ολόκληρα χρόνια πέρασαν από το 1993, όταν με το ν. 2161 έδινε ο νομοθέτης τη δυνατότητα στην κυβέρνηση μ’ ένα προεδρικό διάταγμα, να καθορίζει τους όρους και τις προϋποθέσεις δημιουργίας και λειτουργίας όλων αυτών των θεραπευτικών μονάδων. Ξέρετε πολύ καλά ότι υπήρξε ένα μεγάλο διάστημα –εσείς ήσασταν κυβέρνηση- που δεν μπορέσατε ένα τέτοιο προεδρικό διάταγμα να το εκδώσετε. Και γιατί όχι; Αφού κάνετε κριτική σ΄ εμάς για το προεδρικό διάταγμα, το οποίο καταθέσαμε και ειρήσθω εν παρόδω δεν απερρίφθη από το Συμβούλιο Επικρατείας, απλούστατα σας αναφέρω ότι το προεδρικό διάταγμα επέστρεψε για να γίνει μία καλύτερη νομοτεχνική επεξεργασία. Και γιατί όχι αυτό το προεδρικό διάταγμα, το οποίο θα έρθει και στη διακομματική επιτροπή, να μην τύχει των παρατηρήσεών σας, των προτάσεών σας και μέσα από εκεί να υπάρξουν εκ μέρους μας κάποιες προσθήκες, οι οποίες θα δημιουργήσουν καλύτερες προϋποθέσεις όσον αφορά την αντιμετώπιση των ανθρώπων αυτών που βρίσκονται -θα έλεγα- σ' αυτό το κοινωνικό αδιέξοδο; 
      Κύριοι συνάδελφοι, πρέπει να ξέρουμε το εξής: Στο θέμα των ναρκωτικών, αυθεντίες δεν υπάρχουν, κανόνες και αξιώματα δεν υπάρχουν. Υπάρχει μια σύνθεση απόψεων που μπορεί να προκύψει μέσα από τη συζήτηση και μέσα από την εξάντληση επιστημονικών δεδομένων, κάνοντας αναφορά στα διάφορα κοινωνικοπολιτικά μοντέλα. Άρα, λοιπόν, εμείς δεν είμαστε αυτοί που υιοθετούμε απόψεις όσον αφορά τη μοναδικότητα στην επίλυση αυτού του μεγάλου κοινωνικοπολιτικού προβλήματος. Εμείς λέμε ότι όλοι μαζί μπορούμε να βρούμε λύσεις, να βρούμε κάποιους δρόμους, ώστε να μπορέσουμε πραγματικά να δώσουμε λύσεις σ’ αυτό το μεγάλο πρόβλημα, αν μπορούμε βέβαια να δώσουμε. 
      Όμως, θα πρέπει να γνωρίζουμε ότι γίνεται και μία κατάχρηση όσον αφορά το θέμα αυτής της λίστας όπου περιμένουν τρεις χιλιάδες άτομα, το θέμα των υποκαταστάτων. Για να μπει κανείς στη λογική ποιος θα είναι για στεγνά προγράμματα, ποιος θα είναι να πάει για υποκατάστατα, το ζήτημα δεν είναι τι θέλουμε εμείς, τι θέλουν οι γονείς, τι θέλουν ενδεχομένως τα παιδιά, μετά από αστοχίες θεραπειών που έχουν γίνει. Υπάρχουν οι ειδικότεροι από εμάς, είναι οι επιστήμονες, είναι οι ψυχίατροι, είναι οι ψυχολόγοι, αυτοί οι οποίοι θα πουν πού μπορεί να πάει ο καθένας και πώς μπορεί να αντιμετωπιστεί το πρόβλημά του ή να πει ότι, αν έχει αστοχήσει κάποιο πρόγραμμα, μπορεί να πάει σ’ ένα άλλο πρόγραμμα, για να του δοθούν οι δυνατότητες αυτές. 
      ΕΜΜΑΝΟΥΗΛ ΣΚΟΥΛΑΚΗΣ: Χωρίς τη θέληση του τοξικομανούς, δεν μπορεί να γίνει θεραπεία. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, μπορεί να ήσασταν επί χρόνια Υπουργός Υγείας και το γνωρίζουμε αυτό, μπορεί να είχατε ασχοληθεί ειδικά, αλλά δεν μπορείτε να παραγνωρίζετε θέσεις, οι οποίες έχουν επιστημονική τεκμηρίωση, θέσεις ανθρώπων που ασχολούνται μ' αυτό το γνωστικό αντικείμενο επί χρόνια και έχουν αναλώσει τη ζωή τους ακριβώς πάνω στο θέμα αυτό. 
      Άρα, λοιπόν, στο θέμα ακριβώς αυτό, το οποίο αναφέρετε και στο οποίο συγκεκριμένα γίνεται ένας μεγάλος σχεδιασμός, στο θέμα της μεθαδόνης και της βουπενορφίνης, θα πρέπει να είμαστε ειλικρινείς και σε σχέση με το τι γίνεται και έξω. Η Ελλάδα δεν μπορεί να είναι μία χώρα που θέλει να εφαρμόσει αρχές και κανόνες, όπως αυτή ενδεχομένως θα ήθελε ή όπως φαντάζεται ή όπως κάποιοι από μας θέλουν να οδηγήσουν την κατάσταση εκεί που ενδεχομένως η προσωπική τους απειρία ή ανεπάρκεια τους οδηγεί και δημιουργεί αυτήν την κατάσταση. 
      Κύριοι συνάδελφοι, επειδή αναφερθήκατε πάρα πολύ στο ότι το προεδρικό διάταγμα ιδιωτικοποιούσε την όλη πολιτική πάνω στα εξαρτησιογόνα φάρμακα, στο εξωτερικό τι συμβαίνει; 
      Υπάρχουν χώρες που έχουν ελεύθερη συνταγογράφηση, που να είναι συγκεκριμένη για τα φάρμακα, τα υποκατάστατα ή τους ανταγωνιστές; Υπάρχουν ιδιωτικά κέντρα όπου γίνονται θεραπείες συγκεκριμένες; Υπάρχουν πατριώτες μας, παιδιά ελληνικών οικογενειών που έχουν ξενιτευτεί σε κέντρα στο εξωτερικό; Υπάρχουν εδώ στην πατρίδα μας κέντρα, τα οποία χρησιμοποιούνται υπό διαφορετική σκέπη σαν νευρολογικές κλινικές και κάνουν τέτοιου είδους θεραπείες; Υπάρχουν ή δεν υπάρχουν; Πρέπει να είμαστε ειλικρινείς. Πρέπει να αποφασίσουμε τι θέλουμε. Το να λέμε συνέχεια ευχολόγια και να λέμε τι έκανε το ΠΑ.ΣΟ.Κ. ή τι έκανε η Νέα Δημοκρατία, δεν έχει αποτέλεσμα. Οφείλουμε όλοι μας μέσα στη Βουλή να αντιμετωπίσουμε το θέμα με ειλικρίνεια και να μην μπαίνουμε στη λογική της παρελθοντολογίας.
      Και σεις επιχειρήσατε πολλά να κάνετε. Το αναγνωρίζουμε. Κανείς δεν αντιλέγει. Επιχειρούμε και εμείς με την εμπειρία την οποία έχουμε από τις τόσες παρεμβάσεις τις ποικιλότροπες που έχουν γίνει. Μαζί, όμως. θα φτιάξουμε ένα μοντέλο, ένα σύστημα το οποίο θα είναι εφάμιλλο μ’ αυτό που υπάρχει και στα άλλα ευρωπαϊκά κράτη. Πρέπει να σταματήσει ο στρουθοκαμηλισμός και αυτός ο εμπαιγμός –έτσι τον θεωρώ- προς αυτά τα παιδιά που είναι στην Πλατεία Βάθης και στην Αριστοτέλους και προς όλους αυτούς που έχουν μπει στο αδιέξοδο των εξαρτησιογόνων ουσιών. Κανείς δεν έχει την αυθεντία να μιλά. Είμαστε υποχρεωμένοι αυτήν τη στιγμή να μιλήσουμε με την καρδιά μας.
      Και πρέπει να μιλήσουμε πλέον και επιστημονικά εδώ στη Βουλή...
      ΑΡΙΣΤΕΙΔΗΣ ΜΟΥΣΙΩΝΗΣ: Εμείς είπαμε τι κάναμε. Πείτε μας κι εσείς.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και πρέπει να δούμε το θέμα, κύριε Μουσιώνη, με ειλικρίνεια. Πρέπει να σταματήσουν οι κορώνες και από εμάς και από εσάς.
      ΑΡΙΣΤΕΙΔΗΣ ΜΟΥΣΙΩΝΗΣ: Δεκαέξι λεπτά μιλά ο κύριος Υπουργός…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι διακοπές.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και σας είπα τι συμβαίνει στο εξωτερικό. Παρόμοιες δράσεις πρέπει να έχουμε και εμείς, για να απαντήσουμε υπεύθυνα στα παιδιά μας, στους γονείς που περιμένουν κάτι από εμάς. Και δεν περιμένουν από εμάς να είμαστε εδώ αφαιρετικοί ή σε μια κατάσταση απαγορευτική των πάντων εν ονόματι κάποιων, ενδεχομένως, δοξασιών.
      Κάνατε ένα σχόλιο για το θέμα του Διοικητικού Συμβουλίου του Ο.ΚΑ.ΝΑ.. Πιστεύω να μην αναιρείτε το ότι πάρα πολλά μέλη του Διοικητικού Συμβουλίου είχαν μείνει στο Διοικητικό Συμβούλιο του Ο.ΚΑ.ΝΑ. μετά την ανάληψη της διακυβέρνησης της χώρας από τη Νέα Δημοκρατία. Μιλάω για το Διοικητικό Συμβούλιο του Ο.ΚΑ.ΝΑ., το οποίο προέκυψε μετά τις εκλογές του 2004.
      Δεν υπήρξε κενό όσον αφορά την οποιαδήποτε λειτουργία του ΟΚΑΝΑ στο χρονικό διάστημα μεταξύ του προηγηθέντος Προέδρου και του νυν Προέδρου, του καταξιωμένου καθηγητού κ. Κώστα Μπάλλα. Το Διοικητικό Συμβούλιο λειτουργούσε, ενεργούσε και έπαιρνε μέτρα. Ακολουθούσε τη λειτουργική διαδικασία που προβλέπεται από το καταστατικό του.
      Το νέο Εθνικό Σχέδιο Δράσης δεν είναι τίποτε άλλο παρά μία εναρμόνιση προς τη στρατηγική η οποία υπάρχει στην Ευρωπαϊκή Ένωση με κάποιες διαφοροποιήσεις. Γνωρίζετε πολύ καλά ότι αυτές οι διαφοροποιήσεις είναι συγκεκριμένες και είναι απαραίτητες βάσει των ιδιομορφιών που παρουσιάζει η χώρα μας, διότι θα πρέπει να συνεκτιμηθούν ο ηπειρωτικός όγκος της και ο νησιωτικός όγκος της, που δεν υπάρχουν στα άλλα κράτη της Ευρωπαϊκής Ένωσης. Αυτό, βέβαια, το Εθνικό Σχέδιο Δράσης το επεξεργάζεται η διακομματική επιτροπή. Μπορεί να υπάρξουν τροποποιήσεις, εφόσον υπάρξουν θετικές προτάσεις όσον αφορά το σχέδιο δράσης.
      Ακούστηκε ότι το σχέδιο δράσης θα πρέπει να έχει συγκεκριμένους οικονομικούς δείκτες και παραμέτρους για τις δράσεις στις οποίες είναι υποχρεωμένη η Κυβέρνηση να προβεί μέχρι το 2008. 
      Αυτή η δέσμευση που υπάρχει εκ μέρους της Κυβέρνησης, είναι αυτή της χρηματοδότησης όλων αυτών των δραστηριοτήτων και δράσεων πάνω στα μέτρα τα οποία προτείνονται και, όπως ξέρετε, είναι ένα Εθνικό Σχέδιο Δράσης και δεν είναι μόνο υπόθεση του Υπουργείου Υγείας. Είναι υπόθεση συναρμοδίων Υπουργείων -όπως είναι το Υπουργείο Δικαιοσύνης, το Μεταφορών και Επικοινωνιών, το Υπουργείο Παιδείας, το Υπουργείο Δημόσιας Τάξης- και άλλων εμπλεκομένων φορέων. 
      Άρα, λοιπόν, υπάρχει μια ανοικτή συζήτηση πάνω στο Εθνικό Σχέδιο Δράσης, μπορούν πάρα πολλά να προταθούν και έτσι να βελτιωθεί σημαντικά, αν και για σας αποτελεί ένα σχέδιο, το οποίο δεν καλύπτει το φιλόδοξο πρόγραμμα το οποίο εσείς έχετε και γι’ αυτό περιμένουμε προτάσεις συγκεκριμένες.
      Όσον αφορά το θέμα του Ο.ΚΑ.ΝΑ., επειδή έγινε κάποιο σχόλιο σχετικά με το προσωπικό του, ο οργανισμός έχει ένα σχεδιασμό συγκεκριμένο, που δεν θα έπρεπε να μετατραπεί. Αυτό είχα σχολιάσει όταν ήμασταν στην αντιπολίτευση, ότι κινδύνευε να μετατραπεί σε μια Δ.Ε.Κ.Ο., όπου εκεί γίνονταν κάποιοι διορισμοί συγκεκριμένοι, χωρίς να υπάρχει αντικειμενικότητα σχετικά με την αποστολή αυτών των ατόμων που επρόκειτο να εργαστούν μέσα στον οργανισμό για την καταπολέμηση των ναρκωτικών. 
      Τα άτομα που έχουμε πάρει με την πράξη του υπουργικού συμβουλίου για να προσληφθούν στον οργανισμό, θα προσληφθούν. Πρέπει επίσης να ξέρετε ότι έχουν προσληφθεί τριακόσια πενήντα άτομα για το Ψυχιατρικό Νοσοκομείο, όπως και άλλα εκατόν δέκα άτομα για το Ψυχιατρικό Νοσοκομείο Θεσσαλονίκης, που στελεχώνουν αυτές τις μονάδες μας, για να υπάρξει μια καλύτερη λειτουργία όλων αυτών των μονάδων.
      Ακούστηκε επίσης για το ΚΕΘΕΑ, για να μην μπλέκουμε τον Ο.ΚΑ.ΝΑ. με το ΚΕ.Θ.Ε.Α., ότι πρόκειται για νομικό πρόσωπο ιδιωτικού δικαίου που χρηματοδοτείται από το Υπουργείο Υγείας και Κοινωνικής Αλληλεγγύης, έχει αυτόνομες δράσεις πολύ καλές, έχει τη δυνατότητα να αναπτύσσει μονάδες και προγράμματα και ακόμα, να κάνει συγκεκριμένες παρεμβάσεις, χωρίς βέβαια την οποιαδήποτε παρέμβαση ελεγκτικής μορφής του Υπουργείου ή ποδηγέτηση ώστε, να αναπτύσσει τέτοιες δραστηριότητες που συμβάλλουν στο θέμα, το τεράστιο, των ναρκωτικών. 
      Στο σχέδιο δράσης προβλέπεται η ίδρυση μιας σειράς κομβικών μονάδων υποκατάστασης. Η αρχή γίνεται από το Πανεπιστημιακό Νοσοκομείο του Ρίο, επίσης από το Πανεπιστημιακό Νοσοκομείο «ΑΧΕΠΑ» Θεσσαλονίκης -που ο Πρόεδρος, ο κ. Μπάλλας, το είχε επισκεφθεί πρόσφατα- όπως επίσης από το Αχιλλοπούλειο Νοσοκομείο του Βόλου και τα νοσοκομεία της Ηπείρου. Ξέρετε πολύ καλά πως η Ήπειρος είναι μια περιοχή που δεν έχει καμία μονάδα αυτήν τη στιγμή. 
      ΑΝΤΩΝΙΟΣ ΦΟΥΣΑΣ: Ευχαριστούμε πολύ, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακούγεται πολλές φορές ότι θα πρέπει να δημιουργηθούν τέτοιες μονάδες σε πάρα πολλά σημεία της πατρίδας μας, που ενδεχομένως δεν υπάρχουν.
      Πρέπει να γνωρίζετε, κύριοι συνάδελφοι, γιατί απ’ ό,τι βλέπω οι περισσότεροι είσαστε εξ επαρχίας, ότι υπάρχει ο στιγματισμός αυτός του παιδιού που είναι εξηρτημένο και πολλές φορές οι γονείς δέχονται να μεταναστεύσουν, για να μην υπάρχει το κοινωνικό στίγμα σε μια μικροκοινωνία, δηλαδή ότι το παιδί τους μπήκε σ’ αυτό το αδιέξοδο.
      Να, λοιπόν, που δεν θα πρέπει να μιλάει κανείς άκριτα για ανάπτυξη μονάδων, αλλά θα πρέπει πάρα πολλοί παράγοντες να μπουν στη λογική της δημιουργίας τέτοιων μονάδων. 
      Έγινε σχόλιο από τον κ. Τσούρα, ότι μέσα σε χρονικό διάστημα ολίγων ετών -πέντε ετών- το ΠΑ.ΣΟ.Κ. ανέπτυξε πενήντα πέντε μονάδες, ενώ εμείς είπαμε μόνο πέντε. Πρέπει να ξέρετε, κύριε συνάδελφε, ότι δεν είναι απεριόριστος ο αριθμός των μονάδων πρόληψης κατά των ναρκωτικών ούτε μπαίνει αναλογικά. Πολύ καλά έκανε το ΠΑ.ΣΟ.Κ., η κυβέρνηση σας, διότι ήταν μια πρωτοβουλία που είχατε πάρει εσείς τότε για την καταπολέμηση και για την οποία είχαμε συνηγορήσει και εμείς. Λέτε ότι θα έπρεπε και εμείς μέσα στα δυόμισι χρόνια να είχαμε τον ανάλογο αριθμό μονάδων πρόληψης. 
      Μονάδες πρόληψης πρέπει να γίνονται εκεί που χρειάζεται. Μονάδες πρόληψης υπάρχουν σχεδόν σε όλους τους μεγάλους δήμους με τη συμμετοχή της Τοπικής Αυτοδιοίκησης και, βεβαίως, η επιτροπή έχει καθορίσει έναν αριθμό και βάσει αυτού του προγράμματος, κινούμεθα και εμείς. Βεβαίως, θα ανοίξουν καινούργιες μονάδες, ακριβώς με γνώμονα επιστημονικά δεδομένα και όχι με κάποια άλλα κριτήρια, όπως και πάλι σας είπα. 
      Να μην επανέλθω στο θέμα, διότι το θέμα έχει αυτήν την επιστημονική διάσταση. Δεν μπορεί να μιλάει κανείς μόνο από πλευράς αντιμετώπισης των τοπικών προβλημάτων, χωρίς να βλέπει και τη διάσταση του κοινωνικού θέματος. Διότι σας είπα και πάλι πόσοι άνθρωποι έχουν υποβληθεί σε εσωτερική μετανάστευση, επειδή δεν θέλουν να δουν από τη διπλανή πόρτα το παιδί τους, να δουν τη μάνα ή τον πατέρα να συνοδεύει ένα παιδί που είχε την ατυχία να μπλέξει στο αδιέξοδο των ναρκωτικών. Υπάρχουν και άλλες σκέψεις επιστημόνων και ταμπέλες ακόμη, που λένε να μην υπάρχουν, για να μη γίνεται ακριβώς αυτός ο κοινωνικός στιγματισμός. 
      Υπάρχουν πολλά θέματα, κύριοι συνάδελφοι, που μπορούν να συζητηθούν. Η διακομματική επιτροπή δεν αποτελεί κανένα άλλοθι για καμιά κυβέρνηση όσον αφορά την επίλυση των προβλημάτων αυτών, των ιδιαιτέρως ευαίσθητων ζητημάτων ακριβώς πάνω στο θέμα των ναρκωτικών. Η Διακομματική Επιτροπή έχει να παίξει ένα σοβαρό ρόλο και δεν θέλω να δεχθώ και να υιοθετήσω την άποψη του κ. Μουσιώνη, ο οποίος δήλωσε ότι η διακομματική επιτροπή ενδεχομένως θα πάψει να είναι το δεκανίκι στην πολιτική που ασκεί η Νέα Δημοκρατία για την αντιμετώπιση αυτής της μάστιγας των ναρκωτικών. 
      Εμείς θέλουμε μια διακομματική επιτροπή, όπου με πολιτικοκοινωνική, επιστημονική διάσταση θα αντιμετωπίσουμε όλοι μαζί το θέμα και θα ξεφύγουμε από οποιεσδήποτε ακρότητες, οι οποίες ενδεχομένως δημιουργούν προβλήματα μεγάλα στην αντιμετώπιση της μάστιγας των ναρκωτικών.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, αγαπητοί συνάδελφοι, θέλω, ξεκινώντας την ομιλία μου για το σοβαρό θέμα των ναρκωτικών, να απευθύνω από το Βήμα της Βουλής τα ειλικρινή συλλυπητήρια -και τα δικά μου και της κοινοβουλευτικής ομάδας του ΠΑ.ΣΟ.Κ.- προς την οικογένεια της αγαπημένης μας Χριστίνας Σπυράκη, η οποία έφυγε χθες. 
      Έφυγε μια σεμνή επιστήμων, μια σεμνή δασκάλα και μια σοβαρή υπηρέτης του πολιτικού συστήματος. Ως Βουλευτής και ως Υπουργός, με το σεμνό και αθόρυβο έργο της, μας δίδαξε πολλά. Νομίζω πως το καλύτερο πολιτικό μνημόσυνο για εμάς σήμερα, κύριε Πρόεδρε και κύριε Υπουργέ, είναι να δουλέψουμε όπως δούλευε εκείνη, αθόρυβα, υπηρετώντας το θέμα και όχι το θέαμα.
      Κύριε Υπουργέ, αντιλαμβάνομαι ότι δεν είχατε τίποτε να απαντήσετε στα όσα οι συνάδελφοι με πολύ ωραίο και τεκμηριωμένο τρόπο σας είπαν. Δεν είπατε τίποτε απολύτως. Δεν είναι τυχαίο ότι από τα είκοσι επτά μέλη της Επιτροπής Κοινωνικών Υποθέσεων της Νέας Δημοκρατίας πέρασαν μόνο πέντε και μόνο δύο μέλη της Διακομματικής Επιτροπής της Βουλής παρευρέθησαν σήμερα στη συνεδρίαση. Καταλαβαίνω τη μοναξιά σας. 
      Καταλαβαίνω επίσης τη μοναξιά σας, γιατί ο Υπουργός Υγείας -παρά το ότι στο site του Υπουργείου έχει γραφεί σήμερα  «Στη συνέχεια, στις 11.00΄ ο Υπουργός Υγείας και Κοινωνικής Αλληλεγγύης κ. Αβραμόπουλος, στο πλαίσιο της διαδικασίας του κοινοβουλευτικού ελέγχου, θα απαντήσει στη Βουλή σε επερώτηση που αφορά την πολιτική της Κυβέρνησης για τα ναρκωτικά»- αδυνατεί να παρευρεθεί, φοβάται να παρευρεθεί. Και δεν είναι ότι εγράφη μόνο στο site του Υπουργείου, στις 10.20΄, αλλά όπως μας πληροφόρησαν οι εργαζόμενοι στο Ε.Κ.Α.Β., έφυγε από το Ε.Κ.Α.Β., δεν κάθισε ούτε και εκεί να ασχοληθεί με τα προβλήματα, λέγοντας: «Φεύγω επειγόντως για να πάω στη Βουλή να απαντήσω στην επερώτηση που συζητιέται για τα ναρκωτικά». Και «ΤΑ ΝΕΑ» σήμερα απομυθοποιούν την πολιτική της Νέας Δημοκρατίας, γιατί στο πρωτοσέλιδό τους γράφουν, με φωτογραφία του κ. Κακλαμάνη και φωτογραφία του κ. Αβραμόπουλου, «Είκοσι έξι μήνες αδιαφορία για τα κέντρα μεθαδόνης». Και μέσα βέβαια αναλύουν αυτά που εμείς κατά καιρούς λέγαμε, αλλά δεν μας άκουγε κανείς. 
      Και βέβαια τι να ερχόταν να πει, όταν εγώ θα του διάβαζα αυτά που μας είχε πει πριν τέσσερις μήνες ότι θα κάνει ως Υπουργός, αλλά δεν έκανε απολύτως τίποτε; Κρύβεται, λοιπόν. Μέχρι τώρα η Κυβέρνηση είχε ως άλλοθι της απραξίας της τη διακομματική επιτροπή της Βουλής. 
      Αντέξαμε μέχρι ενός σημείου, προτείναμε, ξαναπροτείναμε, τίποτε όμως δεν έγινε δεκτό απ’ αυτά που προτείναμε και επειδή διαπιστώσαμε ότι η επιτροπή χρησιμοποιείται ως διακομματικό άλλοθι της απραξίας της Κυβέρνησης, αποφασίσαμε μετά από τριάντα μήνες –και πρέπει να το σεβαστείτε αυτό- να καταθέσουμε αυτήν την επερώτηση. Περιμέναμε να ανασκουμπωθείτε, αλλά δεν ακούσαμε τίποτε νέο, κύριε Υφυπουργέ. Τα έχουμε ακούσει αυτά πολλές φορές. Έχουμε ακούσει τα προεκλογικά εκείνα για τη λίστα ντροπής και πιστέψαμε ότι θεωρείτε πως το κράτος έχει συνέχεια. Σας παραδώσαμε ένα καλό θεσμικό πλαίσιο, μια εθνική πολιτική, ένα Εθνικό Σχέδιο Δράσης, δρομολογημένα πράγματα, για τα οποία εσείς ποτέ δεν είπατε μια καλή κουβέντα, αλλά η επιτροπή του Ο.Η.Ε. το 2001 επαίνεσε την Ελλάδα –και θα το καταθέσω αυτό στα Πρακτικά, για να υπάρχει- και την ελληνική κυβέρνηση για την προσφορά ευρέος φάσματος προγραμμάτων θεραπείας και αποκατάστασης. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχεται το Ευρωπαϊκό Παρατηρητήριο το 2004 και λέει ότι τα κέντρα πρόληψης βρίσκονται σε καλό δρόμο, αλλά εσείς το μόνο που θέλατε, ήταν να απαξιώσετε ό,τι έχει γίνει, να αμφισβητήσετε τα μοντέλα ανάπτυξης και των κέντρων πρόληψης και των θεραπευτικών προγραμμάτων. Σας είπαμε ότι αν έχετε να προτείνετε κάτι, προτείνετέ το, αλλά μην τα αμφισβητείτε, μην τα απαξιώνετε.
       Ο προηγούμενος Υπουργός έκανε μία δήλωση στην επιτροπή: «Δεν θα γίνω μπόγιας ανθρώπινων ψυχών». Αυτή ήταν η πρώτη δήλωση. Συγκινήθηκε και το έδειξε στην τηλεόραση. Όταν συνάντησε τοξικομανή στα σκαλάκια του Υπουργείου, είπε ότι θα φέρει προεδρικό διάταγμα για να ξεμπλοκάρει τα θεραπευτικά θέματα.
      Και μάλιστα, θυμάμαι τη δήλωση «και θα πληρώνουν τα ταμεία», λες και οι τοξικομανείς είναι ασφαλισμένοι. Οι περισσότεροι είναι ανασφάλιστοι. Εξήγγειλε το νέο Εθνικό Σύστημα Δράσης. Όχι, δεν το έφερε ποτέ, αλλά ταυτόχρονα με την αναμονή του νέου Εθνικού Σχεδίου Δράσης, πάγωσε το παλιό. 
      Αποτέλεσμα: μόνο πέντε κέντρα πρόληψης. Καμία μονάδα υποκαταστάτων. Το πρόγραμμα στις φυλακές του Ελαιώνα δεν «περπατάει». Το Κέντρο Πρώτων Βοηθειών υποβαθμίζεται, κινδυνεύει και δεν δημιουργήθηκε και το αντίστοιχο της Θεσσαλονίκης. 
      Αυτήν τη στιγμή, αγαπητοί συνάδελφοι, όλες οι δράσεις κατά των ναρκωτικών κινδυνεύουν. Ο Ο.ΚΑ.ΝΑ. είναι σε πλήρη απορρύθμιση. Το προεδρικό διάταγμα, όπως ξέρετε, επεστράφη. Σας ρωτώ, αγαπητέ Υπουργέ, αν έχετε καταλάβει ότι διανύετε τον τριακοστό μήνα διακυβέρνησης. Πότε θα μας φέρετε το προεδρικό διάταγμα και θα επαναπροωθήσετε προς το Συμβούλιο της Επικρατείας, για να κάνουμε και εμείς, ως διακομματική επιτροπή, τις παρατηρήσεις μας; Πότε θα περάσει από το Συμβούλιο της Επικρατείας και πότε θα εφαρμοστεί; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να είστε σίγουρος ότι δεν θα περάσουν δώδεκα χρόνια. 
      ΕΜΜΑΝΟΥΗΛ ΣΚΟΥΛΑΚΗΣ: Αφήστε τα τώρα αυτά. 
      Εκείνο που μας φέρατε ήταν η κωδικοποίηση. Αυτό μας «μάρανε», η κωδικοποίηση! Αυτό ήταν το μόνο που φέρατε. 
      Μας είπατε για Εθνικό Σχέδιο Δράσης, αλλά εμείς δεν βλέπαμε τίποτα. Προχθές ο Πρόεδρος του Ο.ΚΑ.ΝΑ. έφερε ένα δικό του κείμενο. Τον ρώτησα και μου είπε «ναι, είναι κείμενο του Ο.ΚΑ.ΝΑ.». Υπάρχουν όμως και άλλοι φορείς, το ΚΕ.Θ.Ε.Α., το «18 -ΑΝΩ», το Ψ.Μ.Θ., οι οποίοι πρέπει να συνεργαστούν και το Υπουργείο, ο Υπουργός να προωθήσει το Εθνικό Σχέδιο Δράσης στην επιτροπή για να καταθέσουμε τις απόψεις μας. Αυτό δεν είναι Εθνικό Σχέδιο Δράσης που εκφράζει την Κυβέρνηση, εκφράζει τον Ο.ΚΑ.ΝΑ.. 
      Έτσι πέρασαν, λοιπόν, τα δύο χρόνια, απαξιώνοντας από τη μια πλευρά, με μεγάλα λόγια από την άλλη πλευρά, με τυμπανοκρουσίες, μέχρι που ήρθε η ώρα, έφυγε ο Υπουργός και έπρεπε να «τα χρεώσουμε» σε κάποιον. «Τα χρεώσατε» στον κ. Γιαννάκη. Ο κ. Γιαννάκης μάλλον έφταιγε για όλα. 
      Έγινε βέβαια το πρωτοφανές, να παραμένει επί τέσσερις μήνες ο κ. Γιαννάκης Πρόεδρος, αλλά στην ουσία ο Ο.ΚΑ.ΝΑ. να μη συνεδριάζει, γιατί αυτή την εντολή είχε. Του ζήτησαν να παραιτηθεί, δεν το έκανε. Το ίδιο έγινε και στα μέλη του διοικητικού συμβουλίου, τα οποία δεν έδωσαν τις παραιτήσεις τους και παρέμεναν τέσσερις μήνες χωρίς να συνεδριάζουν, χωρίς να αποφασίζουν. Υπήρξαν διάφορα φαινόμενα, όπως το ότι δεν πληρωνόταν το ρεύμα σε κάποια κέντρα, δεν πληρώνονταν οι εργαζόμενοι. Οι πάντες ξεσηκώθηκαν και «εδέησε» το Υπουργείο και διόρισε τον κ. Μπάλλα στον οποίο ευχόμαστε «καλή δύναμη».
      Του το είπαμε και στην επιτροπή, το λέμε και από το Βήμα της Βουλής. Αν αυτά που είπε στην πρώτη του τοποθέτηση είναι δικά του, έχει καλώς. Αν έχει την κάλυψη της Κυβέρνησης, τα πράγματα είναι πάρα-πάρα πολύ σοβαρά. 
      Διαβάζω τα πρακτικά της επιτροπής. Με ανησύχησαν πάρα πολύ, όταν τα διάβασα για δεύτερη φορά, αυτά που είπε ο καλός φίλος και αγαπητός συνάδελφος εν τω λειτουργήματι του γιατρού κ. Μπάλλας. Είπε, λοιπόν, ότι τα κέντρα πρόληψης παίζουν σημαντικό ρόλο, αλλά πρέπει να παίξουν και ένα διαφορετικό ρόλο ελλείψει χρημάτων. Αυτό δεν το δέχομαι, κύριε Υπουργέ. Δεν το δέχομαι!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Θα σας απαντήσω.
      ΕΜΜΑΝΟΥΗΛ ΣΚΟΥΛΑΚΗΣ: Ο Υπουργός για τα ναρκωτικά πρέπει να «κάνει τούμπες». Και είναι η τελευταία δαπάνη που κόβεται. Όλες οι δαπάνες μπορούν να κοπούν, αυτή η δαπάνη δεν κόβεται ποτέ. 
      Θα πρέπει να παίξουν το ρόλο των συμβουλευτικών σταθμών. Δεν μπορούν να κάνουν μόνο πρόληψη παλαιού τύπου. Να μάθουν ποιος είναι ο καινούργιος τύπος πρόληψης. 
      Η συμβουλευτική είναι κομμάτι της πρόληψης και όπου θα υπάρχει μόνο συνταγογράφηση, εκεί θα παίξουν μόνο αυτόν το ρόλο. Αυτό, αν κατάλαβα καλά, τα στελέχη των κέντρων πρόληψης, τα συνταγογραφούν; Έτσι λέει ο κύριος Πρόεδρος του Ο.ΚΑ.ΝΑ.. 
      Και πάμε παρακάτω που είναι ακόμη πιο ανησυχητικό. Ο προηγούμενος Πρόεδρος του Ο.ΚΑ.ΝΑ., ο κ. Γιαννάκης, στην τελευταία συνεδρίαση, μάς είπε ότι για να αντεπεξέλθει ο Ο.ΚΑ.ΝΑ. στις υποχρεώσεις του μέχρι τέλους του έτους, χρειάζεται μια πρόσθετη επιχορήγηση 8.500.000 ευρώ. Ρώτησα, λοιπόν, τον κ. Μπάλλα προχθές στην πρώτη συνάντηση που είχαμε στην επιτροπή, ποια είναι η άποψή του και απάντησε ως εξής: «Όσον αφορά τα χρήματα, υπάρχει ένα μεγάλο έλλειμμα. Αυτό, βέβαια, δεν σημαίνει ότι κάποιος πήρε τα λεφτά και έφυγε. Είμαι απόλυτα βέβαιος ότι δεν λείπει ούτε ένα ευρώ. Όμως, από το 2001 αρχίσαμε να χρωστάμε και τώρα χρωστάμε πολλά. Ο Υπουργός Υγείας, έχει συγκροτήσει επιτροπή καταγραφής για το πού τα χρωστάμε αυτά και γιατί τα χρωστάμε».  
      Δεν τα δέχομαι, κύριε Υπουργέ, αυτά. Αυτή η αναφορά αν δεν είναι εκ παραδρομής, μας οδηγεί σε σκέψεις, αλλά απογραφής γενικότερης. Διότι, γνωρίζω ότι ο κ. Γιαννάκης έχει ισοσκελισμένους προϋπολογισμούς και το 2004 και το 2005, μάλιστα, όπως με διαβεβαίωσε ο ίδιος, με την υπογραφή ορκωτών λογιστών. Γιατί τελικά εκεί θα καταλήξουμε, εάν δεν χρηματοδοτήσετε με 8.500.000 ευρώ τον Ο.ΚΑ.ΝΑ., όλα θα σταματήσουν. Και σήμερα, το μήνυμα από όλη την Ελλάδα είναι: Δεν έχουμε χαρτί να φωτοτυπήσουμε, δεν έχουμε λειτουργικά, δεν πληρώνεται το Ε.Κ.Τ.Ε.Π.Ν., ούτε για το Ευρωπαϊκό Παρατηρητήριο ούτε για τα εκπαιδευτικά. Δεν πληρώνεται τίποτα, όλα έχουν σταματήσει. Αυτή είναι κραυγή αγωνίας των εργαζομένων, οι οποίοι με πήραν τηλέφωνο, όταν πληροφορήθηκαν ότι συζητιέται σήμερα η επερώτηση. 
      Ποιες είναι οι πρόσθετες δαπάνες; Ούτε ελλείμματα είναι ούτε τίποτα. Είναι οι νέες συλλογικές συμβάσεις, το νέο προσωπικό που θα προσληφθεί και οι νέες μονάδες που με εντολή του Υπουργείου προώθησε, είναι αυτά τα τέσσερα κέντρα πρόληψης. Και αυτά είναι στον αέρα, εάν τελικώς δεν χρηματοδοτηθεί ο Ο.ΚΑ.ΝΑ.. Γιατί ελπίζω να μη συμβεί, ό,τι συνέβη με τις προσλήψεις επί κ. Στεφανή. 
      Ακούστε, κύριε Υπουργέ, τι έγινε: Ο κ. Στεφανής είχε προκηρύξει ενενήντα θέσεις το 2003. Έγινε αξιολόγηση από χίλια πεντακόσια άτομα των ενενήντα θεραπευτών. Ο κ. Στεφανής θεώρησε σωστό και καλώς έκανε, να μην τους προσλάβει αρχές του Φλεβάρη, γιατί ήταν προεκλογική περίοδος, για να γίνουν οι προσλήψεις μετά τις εκλογές. Η Κυβέρνηση για λόγους κομματισμού και μόνο, αδιαφορώσα για το πρόβλημα, τι έκανε; Ακύρωσε το διαγωνισμό και τον επαναπροκήρυξε, αλλά χάθηκαν οι ενενήντα θέσεις. Δεν έγιναν ποτέ αυτές οι προσλήψεις που προορίζονταν για να καλυφθούν οι απογευματινές βάρδιες όλων των μονάδων υποκαταστάτων στην Αθήνα. Και σήμερα η λίστα στην Αθήνα θα είχε εξασφαλιστεί, εάν δεν είχαν χαθεί αυτές οι θέσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Κλείστε, όμως, σιγά-σιγά, κύριε συνάδελφε.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε. Είναι τόσα πολλά! 
      ΠΡΟΕΔΡΕΥΩΝ (Σωτήρης Χατζηγάκης): Έχετε και τη δευτερολογία σας. 
      ΕΜΜΑΝΟΥΗΛ ΣΚΟΥΛΑΚΗΣ: Θα πω και στη δευτερολογία μου, αλλά δυο κουβέντες θέλω να συμπληρώσω. 
      Εγώ βλέπω γκρέμισμα, πάντως. Μέχρι τώρα ήταν απραξία, να κερδίσουμε πολιτικό χρόνο, να πούμε το ένα, να πούμε το άλλο. Τώρα, αρχίζω και βλέπω τα γκρεμίσματα. Ανησυχώ βαθύτατα. Δεν τον θέλετε τον Ο.ΚΑ.ΝΑ.. Δεν θέλετε τα κέντρα πρόληψης. Δεν θέλετε τις μονάδες υποκαταστάτων, όπως εμείς τις σχεδιάσαμε και τις υλοποιήσαμε. Φέρτε τα καινούργια σχέδιά σας, φέρτε τα νέα μοντέλα πρόληψης. Τα ψάχνουμε εμείς, ήμασταν και είμαστε σε συνεχή επαφή με την Ευρώπη, με το Ευρωπαϊκό Παρατηρητήριο, με τον ΟΗΕ, με τους πάντες. Φέρτε τις προτάσεις σας και αφήστε αυτά τα οποία γίνονται.
      Θέλω να κλείσω κάνοντας μία έκκληση σ’ εσάς, κύριε Υπουργέ, αλλά κυρίως στους συναρμόδιους Υπουργούς και πάνω απ’ όλα στον Πρωθυπουργό. Έχει εκτεθεί ανεπανόρθωτα η διακομματική επιτροπή της Βουλής. Έχουμε κάνει τέσσερις συνεδριάσεις εδώ και έξι μήνες για ένα μείζον θέμα. Το εργαστήριο τοξικολογίας του Αριστοτελείου Πανεπιστημίου Θεσσαλονίκης δεν μπορεί να διενεργεί εξετάσεις ούρων, να βαφτίζει αν είναι ένας χρήστης, εξαρτημένος ή όχι. Γιατί; Γιατί το εργαστήριο δεν χρηματοδοτείται με εκατόν πενήντα χιλιάδες ευρώ ετησίως. Είναι ντροπή για την Κυβέρνηση, είναι ντροπή για όλους εμάς που συμμετέχουμε και δεν έχουμε εγκαταλείψει την επιτροπή. Είναι ντροπή για το ελληνικό κράτος. Να έρθει ο καθηγητής να μας εξηγήσει.
      Δύο φορές πήγαμε στον Εισαγγελέα του Αρείου Πάγου, τον κ. Λινό, ο κ. Κιλτίδης κι εγώ και όμως ακόμη επί έξι μήνες, παρά τις εκκλήσεις, παρά τις κραυγές αγωνίας των μελών της διακομματικής επιτροπής, δεν χρηματοδοτήθηκε το εργαστήριο. Είναι μείζον το θέμα. Κύριε Υπουργέ, αναλάβετέ το εσείς. Σήμερα δεσμευθείτε ότι αύριο το πρωί θα βρείτε τρόπο να στείλετε τις 150.000 ευρώ, για να λειτουργήσει επιτέλους το εργαστήριο και να μην είναι ακάλυπτοι είκοσι δύο νομοί.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Σκουλάκη.
      Τα υπόλοιπα θα τα πείτε στη δευτερολογία σας, παρ’ όλο που είναι συναρπαστικός ο λόγος σας. Τι να κάνω όμως; Ο Κανονισμός, βλέπετε, είναι ισχυρότερος. 
      	Ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης έχει το λόγο.
      	ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι από τη σημερινή συζήτηση με την ευκαιρία που μας έδωσε η Αξιωματική Αντιπολίτευση να ξανασυζητήσουμε το θέμα των ναρκωτικών σ’ αυτήν εδώ την Αίθουσα δύο είναι τα βασικά συμπεράσματα, τα οποία μπορούμε να κρατήσουμε. 
      Το πρώτο είναι ότι χρειάζεται μια αντίδραση όλης της κοινωνίας απέναντι στη μάστιγα των ναρκωτικών που πλήττει όχι μόνο συνανθρώπους μας, αλλά ιδιαίτερα νέους ανθρώπους. Και, όπως πολύ σωστά παρατήρησαν συνάδελφοι, δεν είναι το θέμα των ναρκωτικών πλέον θέμα των αστικών κέντρων, δεν είναι μόνο των ημι-αστικών περιοχών. Είναι εκτεταμένη η χρήση τους και στις αγροτικές περιοχές, είναι εκτεταμένη η χρήση τους σε πολύ νεαρές ηλικίες, σε παιδιά του γυμνασίου, του λυκείου και βεβαίως τα ναρκωτικά κάνουν θραύση στους στρατεύσιμους νέους, οι οποίοι μπαίνουν στο Στρατό και οι περισσότεροι ή σ’ ένα μεγάλο ποσοστό, σταματάνε τη στράτευσή τους ακριβώς γιατί είναι εξαρτημένοι. 
      Αυτή η σιωπή με την οποία πολλές φορές καλύπτουμε, αυτά τα φαινόμενα κι ο τρόπος με τον οποίο αντιδρούμε δεν μπορεί να θεωρηθεί, σε καμία περίπτωση, ικανοποιητικός. Δεν είμαστε μια κοινωνία η οποία έχει καταφέρει να αντιδράσει, σαν κοινωνία πρώτα απ’ όλα και μετά σαν πολιτική εξουσία, απέναντι στο φαινόμενο των ναρκωτικών. Δεν έχουμε καταφέρει να σταματήσουμε τον κοινωνικό αποκλεισμό, αλλά και να απορρίψουμε και την κοινωνική αποδοχή που ενδεχομένως η χρήση των ναρκωτικών έχει σε κάποιες ομάδες του πληθυσμού, όπως σε φοιτητές, σε νέους ανθρώπους, σε νέα παιδιά στα σχολεία. Εκεί χρειάζεται να δράσουμε πολύ περισσότερο. Εκεί χρειάζεται ακριβώς να βγάλουμε αυτά τα δύο «όχι» μπροστά. «Όχι» στον κοινωνικό αποκλεισμό, «όχι» στην κοινωνική αποδοχή των ναρκωτικών. Για μένα αυτό θα έπρεπε να ήταν η πρώτη ευθύνη, την οποία και εμείς σαν πολιτικοί θα πρέπει να επιμεριστούμε, να αναλάβουμε και μέσα από τον παιδαγωγικό ρόλο της δικιάς μας παρουσίας να μπορέσουμε να βοηθήσουμε σ’ αυτή την κατεύθυνση. Χρειάζεται όμως η συνδρομή του συνόλου της κοινωνίας και βεβαίως όλων αυτών που έχουν να κάνουν με τους νέους ανθρώπους και βεβαίως, τέλος, και των Μέσων Μαζικής Ενημέρωσης.
      Το δεύτερο θέμα το οποίο ετέθη είναι ο προβληματισμός γύρω από το κατά πόσον θα πρέπει να υπάρχει ιδιωτική ή όχι συμμετοχή στον αγώνα της απεξάρτησης και της πρόληψης των ναρκωτικών. Θεωρώ, σαν φιλελεύθερος άνθρωπος, σαν άνθρωπος ο οποίος σκέφτεται, ότι δεν μπορούμε να λειτουργούμε μόνο στη λογική ότι ένα κράτος μέσα από τους μηχανισμούς του μπορεί να δράσει και να φέρει αποτελέσματα σ’ όλο το επίπεδο της κοινωνίας, ότι αυτό το μοντέλο έχει αποτύχει στην ίδια μας τη χώρα. Δεν έχουμε καταφέρει να έχουμε τα αποτελέσματα που θέλουμε.
      Πριν από λίγο είχαμε τον κ. Σκουλάκη εδώ να λέει ότι το τοξικολογικό εργαστήριο στο Αριστοτέλειο Πανεπιστήμιο Θεσσαλονίκης δεν λειτουργεί, γιατί έχει έλλειμμα 150.000 ευρώ, και χρειάζεται παρεμβάσεις υπερκείμενες όλων των αρχών, δηλαδή, μια κυβέρνηση να ασχοληθεί γι’ αυτό το έλλειμμα των εκατόν 150.000 ευρώ, για να λειτουργήσει. Αυτό δείχνει το πόσο δύσκαμπτη, ανάλγητη είναι η γραφειοκρατία.
      ΑΡΙΣΤΕΙΔΗΣ ΜΟΥΣΙΩΝΗΣ: Είναι θέμα πολιτικής βούλησης, όχι γραφειοκρατίας.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν νομίζω ότι ένας Υπουργός χρειάζεται να υπογράψει έναν προϋπολογισμό της τάξεως των 150.000 ευρώ, ιδιαίτερα ένας Υπουργός Υγείας ο οποίος υπογράφει έναν προϋπολογισμό αρκετών δισεκατομμυρίων ευρώ, αφού αυτά ξοδεύουμε κάθε χρόνο για τον τομέα της υγείας.
      Άρα, δείχνει ότι πρέπει να βάλουμε μέσα στον αγώνα μας, μέσα στο σχεδιασμό μας, μέσα στις δράσεις μας τον ιδιωτικό τομέα και γιατί ήταν πραγματικά η πρόκληση του Υφυπουργού Υγείας του κ. Γιαννόπουλου προς όλα τα μέλη της Βουλής και ιδιαίτερα προς τους ανθρώπους, που έχουν ασχοληθεί πολύ περισσότερο με το θέμα των ναρκωτικών, συμμετέχοντας και στη διακομματική επιτροπή, να δούμε και να κάνουμε μία αποτίμηση πόσοι χρήστες μεταναστεύουν στο εξωτερικό για να απεξαρτηθούν, πόσα οιονεί κέντρα απεξάρτησης λειτουργούν κάτω από άλλο  μανδύα μέσα στην ίδια μας τη χώρα, τι οφέλη θα μπορούσαμε να αποκομίσουμε ακριβώς από τη λειτουργία και άλλων κέντρων πέραν αυτών που ελέγχονται από τον Ο.ΚΑ.ΝΑ. ή επιβλέπονται από το κράτος. Γιατί ο Ο.ΚΑ.ΝΑ. θα διατηρήσει τον ελεγκτικό του ρόλο και βεβαίως, το κράτος θα εγγυάται γι’ αυτά τα κέντρα τα οποία δεν θα λειτουργούν υπό την κρατική επιχορήγηση, αλλά θα λειτουργούν υπό την επιχορήγηση είτε ιδιωτών είτε βεβαίως μη κερδοσκοπικών ιδρυμάτων. Και θα μπορούσε κάλλιστα η Εκκλησία της Ελλάδος, οι κατά τόπους Μητροπόλεις να λειτουργούν τέτοια κέντρα.
      Αυτός θα πρέπει να είναι ο στόχος μας και πρέπει να κοιτάξουμε προς τα εκεί και περιμένουμε τη δική σας συμβολή σ’ αυτήν την κατεύθυνση. Δεν περιμένουμε να αντιδράσετε πάνω στη λογική του ότι θα πρέπει να ξεχειλώνουμε έναν κρατικό προϋπολογισμό προς κάθε κατεύθυνση. Κάθε δαπάνη, κάθε θέμα που τίθεται, κάθε θέμα που αφορά ιδιαίτερα νέους ανθρώπους είναι θέμα στο οποίο δεν θα πρέπει να πέφτει βεβαίως το οποιοδήποτε τσεκούρωμα προϋπολογισμού. Αλλά είναι πεπερασμένες και οι οικονομικές, αλλά και οι τεχνικές και οι γραφειοκρατικές δυνατότητες  ενός γιγάντιου και αναποτελεσματικού, σε πολλές περιπτώσεις ευθείας επαφής, κράτους με την κοινωνία. 
      Αυτό είναι το πρόβλημά μας, γιατί ένα κράτος δεν μπορεί και δεν έχει τη δυνατότητα –και ιδιαίτερα το ελληνικό κράτος- με τον όγκο που έχει και τη γραφειοκρατία του να αντιδράσει εκεί που πρέπει, όταν πρέπει και με τον τρόπο με τον οποίο πρέπει.
      Είναι χαρακτηριστικό ότι αυτό το προεδρικό διάταγμα για τη λειτουργία αυτών των κέντρων δεν έχει λειτουργήσει ούτε έναν χρόνο αυτά τα δυόμισι χρόνια που είναι η  Νέα Δημοκρατία στην Κυβέρνηση. Άλλωστε η Νέα Δημοκρατία ένα προσχέδιο ήδη έστειλε προς νομοτεχνική επεξεργασία προς το Ε΄ Τμήμα του Συμβουλίου της Επικρατείας και απ’ ό,τι πληροφορηθήκαμε μετά από κάποιες νομοτεχνικές βελτιώσεις σχεδόν ολοκληρώνεται στο σχεδιασμό του. Έχει αργήσει δεκατέσσερα χρόνια. Αυτό τι δείχνει; Ότι μέχρι τώρα είχαμε μία λογική ότι ο έλεγχος, η πρόληψη, ο αγώνας κατά των ναρκωτικών θα πρέπει να γίνεται μόνο από έναν κεντρικό κρατικό φορέα. Ε, αυτή η λογική δεν μας βρίσκει σύμφωνους. Αυτή η λογική είναι η λογική του παρελθόντος. Αυτή είναι η λογική που μας οδήγησε στο να έχουμε κραυγές αγωνίας από όλη την Ελλάδα για έλλειψη κέντρων πρόληψης, για έλλειψη κέντρων απεξάρτησης, για έλλειψη κέντρων θεραπείας. Χρειάζεται να ανοίξουμε το παιχνίδι και νομίζω ότι από τη σημερινή συζήτηση, που επαναλαμβάνω, χαίρομαι που προκλήθηκε από την Αξιωματική Αντιπολίτευση, γιατί και οι τόνοι και η συζήτηση με τον τρόπο με τον οποίο διεξήχθη έδειξε ότι όλοι αντιμετωπίζουμε με σοβαρότητα αυτό το πρόβλημα, βγαίνει ακριβώς αυτό το συμπέρασμα ότι όλοι θα πρέπει να συμμετέχουμε σ’ αυτήν τη μεγάλη θεσμική αλλαγή που θέλει να ανοίξουν οι πόρτες του αγώνα κατά των ναρκωτικών και σε άλλους, πέραν του κράτους, φορέων. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μουσιώνης έχει το λόγο για πέντε λεπτά.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Αν και είχα σκεφθεί να ξεκινήσω απαντώντας στο έλλειμμα απαντήσεων από τη μεριά του κυρίου Υπουργού, δεν μπορώ να μην επαινέσω τη σαφήνεια, την καθαρότητα και την ειλικρίνεια με την οποία τοποθετήθηκε ο κ. Βαρβιτσιώτης, ο Κοινοβουλευτικός Εκπρόσωπος της κυβερνώσας παράταξης. Ήταν ιδιαίτερα σαφής, μίλησε για πεπερασμένα όρια, μίλησε ως φιλελεύθερος με νεοφιλελεύθερους όρους. Μίλησε για ένα κράτος το οποίο δεν μπορεί σε καμία περίπτωση με τη γραφειοκρατία του να ανταποκριθεί στα πεπερασμένα όρια ευθύνης του. Ορίζει, δηλαδή, με έναν ξεκάθαρο τρόπο ότι η σημερινή Κυβέρνηση είναι ανεπαρκής, αδυνατεί, δεν έχει τη δυνατότητα, άρα πρέπει να βρούμε άλλους τρόπους ατραπούς για να προσεγγίσουμε το πρόβλημα και να δώσουμε λύσεις.
      Το πρόβλημα δεν είναι καθόλου γραφειοκρατικό, κύριοι συνάδελφοι, είναι βαθύτατα πολιτικό. Ο κύριος Υπουργός επί δεκαεννέα λεπτά μας έλεγε τι προβλέπει ο κανονισμός λειτουργίας του Ο.ΚΑ.ΝΑ.. Δεν μας είπε στη συνέχεια για την «ταμπακιέρα», τους πόρους. Όλα αυτά για τα οποία μιλήσατε απαιτούν πόρους, απαιτούν, δηλαδή, πολιτική βούληση. Αυτό δείχνει την πολιτική ευθύνη. Δεν είχαμε και δεν έχουμε ειλικρινά κανέναν αντιπολιτευτικό οίστρο, κύριε Υπουργέ. Θέλουμε να σας στηρίξουμε. Πείτε μας πού. Ειλικρινά πείτε μας πού. Εμείς είμαστε εδώ.
      Στην πρωτομιλία μου δεν πρόλαβα να καταθέσω στα Πρακτικά της Βουλής κάτι για το έλλειμμα προσλήψεων από το 2004 του Ο.ΚΑ.ΝΑ. του αξιότιμου και καθ’ όλα σεβαστού νέου Προέδρου του Ο.ΚΑ.ΝΑ., του κ. Μπάλλα. Προσέξτε, αυτό δεν έχει ξανασυμβεί σε καμία άλλη χώρα. Λέγατε, κύριε Υπουργέ, από Βήματος ότι σαφώς υπάρχουν και κέντρα στην αλλοδαπή όπου δυστυχώς προσφεύγουν και Έλληνες πολίτες πολύ σωστά, όπως υπάρχουν και άδειες από τα αντίστοιχα Υπουργεία αυτών των χωρών για συνταγογράφηση κ.λπ.. Αυτό δεν το αρνήθηκε κανείς. Μιλήσαμε για το προεδρικό διάταγμα. Δεν ξέρουμε αν αντίστοιχο του δικού μας προεδρικού διατάγματος υπάρχει σε άλλη χώρα-μέλος της Ευρωπαϊκής Ένωσης. 
      Εδώ λέει ο κ. Μπάλλας «Πρόσκληση ενδιαφέροντος» και καλεί για την κάλυψη του τόσο σημαντικού και ευαίσθητου αυτού τομέα με δελτίο παροχής υπηρεσιών, όπως, δηλαδή, καλούμε έναν υδραυλικό για μισή ώρα και μας κόβει δελτίο παροχής υπηρεσιών. Έτσι σε καμία περίπτωση δεν μπορεί να υπάρχει ούτε η επιστημονική συνέπεια και συνέχεια την οποία ορθώς επικαλεσθήκατε, αλλά ούτε μπορεί να γίνει στο τέλος, στο κλείσιμο, δηλαδή, ενός προγράμματος η αξιολόγηση. Δεν μπορεί, δηλαδή, με δελτία παροχής υπηρεσιών να απευθυνόμαστε σ’ ένα τόσο σημαντικό, σ’ ένα τόσο κρίσιμο θέμα όπως αυτό των ναρκωτικών, εκτός, κύριε Υπουργέ, και αν έχετε κάτι κατά νου και δεν μας το λέτε –πρέπει να το ακούσουμε- εκτός και αν γίνει κάτι ανάλογο μ’ αυτό στο Κ.Ε.Ε.Λ. με τις εκατόν πενήντα προσλήψεις μέσα από τέτοιου είδους διαδικασίες οι οποίες μονιμοποιήθηκαν. Ξέρετε ότι εκεί υπήρξε παρέμβαση του Σώματος Επιθεωρητών του Υπουργείου Υγείας και Πρόνοιας. Αν θέλετε τα ίδια, πρέπει να μας τα πείτε.
      (Στο σημείο αυτό ο Βουλευτής κ. Αριστείδης Μουσιώνης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε ότι είμαστε «αντί». Κύριε Υπουργέ, μπαίνοντας στο site του Ο.ΚΑ.ΝΑ. είχα τη χαρά να διαβάσω ποιος είναι ο Ο.ΚΑ.ΝΑ. και ποιες είναι οι δράσεις του. Καταθέτω αυτό το έγγραφο στα Πρακτικά της Βουλής τώρα, κύριε Υπουργέ. Αν θέλετε μπορείτε τώρα να μου απαντήσετε –πίσω σας είναι ο αξιότιμος κ. Μπάλλας- απ’ όλες αυτές τις δράσεις ποια έχει γίνει, έστω μία, επί των ημερών σας. Έχετε αρκετές ημέρες, υπερβαίνουν τις εννιακόσιες. Πείτε μου μία δράση, κύριε Υπουργέ. Αυτό το έγγραφο είναι από το site του Ο.ΚΑ.ΝΑ..
      (Στο σημείο αυτό ο Βουλευτής κ. Αριστείδης Μουσιώνης καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αυτό που θα ήθελα να σας επισημάνω, κύριε Πρόεδρε, και να γίνει κατανοητό είναι το εξής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό ακριβώς, κύριε Πρόεδρε.
      Υπάρχει μια υποερώτηση στην επίκαιρη επερώτησή μας, που αφορά την προώθηση των προγραμμάτων του Ο.Α.Ε.Δ. για την επαγγελματική αποκατάσταση και την κοινωνική επανένταξη.
      Κύριε Υπουργέ, θα περιμένουμε, αν είναι εύκολο τώρα, αλλά έστω και στο επόμενο διάστημα, συμβουλεύοντάς σας –αν μου επιτρέπετε- να ελέγξετε προσεκτικά τη διαχείριση των κοινοτικών κονδυλίων που πήρε ο Ο.ΚΑ.ΝΑ. για προγράμματα επαγγελματικής αποκατάστασης και κοινωνικής επανένταξης. Το μόνο σίγουρο είναι ότι ο κάθε απεξαρτημένος χρήστης απορρόφησε πολλά εκατομμύρια για την εκπαίδευση και κατάρτισή του, δυστυχώς όμως –και εδώ πρέπει να είμαστε ξεκάθαροι- με μηδαμινά, με μηδενικά αποτελέσματα.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μουσιώνη.
      ΑΡΙΣΤΕΙΔΗΣ ΜΟΥΣΙΩΝΗΣ: Κλείνω, κύριε Πρόεδρε.
      Και εδώ η ευθύνη και των άλλων Υπουργείων –και αναφέρομαι στο Υπουργείο Απασχόλησης και στο Υπουργείο Εσωτερικών- είναι τεράστια, γιατί όταν βγάλαμε, όλα τα μέλη της διακομμματικής επιτροπής, την κραυγή αγωνίας για προσλήψεις αυτών των ατόμων στο δημόσιο, το δημόσιο, δυστυχώς, γύρισε την πλάτη σε όλα τα μέλη της διακομματικής επιτροπής, σε όλους μας, που σε καμία περίπτωση δεν διακατείχε και τους δικούς σας συναδέλφους αυτός, για τον οποίο μας κατηγορήσατε, ο αντιπολιτευτικός οίστρος. 
      Ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μουσιώνη.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, ήθελα να κρατήσω το ύφος της συζήτησης σ’ ένα χαμηλό επίπεδο, σ’ ένα επίπεδο που πραγματικά οι περιστάσεις και το θέμα το επιβάλλουν.
      Δυστυχώς, όμως, είμαι υποχρεωμένος να απαντήσω στον κ. Σκουλάκη, ο οποίος έκανε χαρακτηρισμούς και μάλιστα αυτόν το χαρακτηρισμό λόγω της ιστορίας του στο χώρο του Υπουργείου Υγείας. Θα δοθούν, λοιπόν, απαντήσεις.
      Κύριε Σκουλάκη, μην κινδυνολογείτε. Κύριε Σκουλάκη, μην αναφέρεστε συγκεκριμένα στο ότι η Νέα Δημοκρατία πρόκειται ή επίκειται να καταργήσει τον Ο.ΚΑ.ΝΑ.. Πρέπει να σεβαστείτε, εσείς πρώτος, την ιστορία σας. Πρέπει να σεβαστείτε αυτήν την ιστορία, την οποία έγραψε η κυβέρνησή σας και πρέπει να σεβαστείτε αυτούς τους ανθρώπους, οι οποίοι αυτή τη στιγμή βρίσκονται και ζητούν από εμάς κάτι. Και πρέπει να είμαστε ξεκάθαροι, κύριοι συνάδελφοι.
      ΕΜΜΑΝΟΥΗΛ ΣΚΟΥΛΑΚΗΣ: Μιλήστε με τα κέντρα πρόληψης να δείτε τι θα σας πουν!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρέπει να είμαστε ξεκάθαροι για το τι ζητάμε. Τα κέντρα που υπάρχουν στην αλλοδαπή πρέπει να είναι μόνο για τους έχοντες και κατέχοντες; Πρέπει να είναι μόνο για παιδιά συναδέλφων γιατρών; Πρέπει να είναι μόνο για παιδιά δημοσιογράφων και εφοπλιστών; Και το ξέρετε πολύ καλά. Και ξέρετε πάρα πολλά περιστατικά!
      ΕΜΜΑΝΟΥΗΛ ΣΚΟΥΛΑΚΗΣ: Φέρτε διάταξη να την ψηφίσουμε!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρέπει την ίδια τύχη να έχουν τα φτωχόπαιδα. 
      ΑΡΙΣΤΕΙΔΗΣ ΜΟΥΣΙΩΝΗΣ: Κύριε Υπουργέ, φέρτε διάταξη!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρέπει την ίδια τύχη να έχουν όλα τα παιδιά μας.
      ΑΡΙΣΤΕΙΔΗΣ ΜΟΥΣΙΩΝΗΣ: Τριάντα μήνες πέρασαν, κύριε Υπουργέ! Φέρτε διάταξη!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αγαπητοί συνάδελφοι, πρέπει να καταλάβουμε κάτι, ότι ο στρουθοκαμηλισμός μέσα στη Βουλή δεν πρέπει να υπάρχει. Υπάρχουν άτομα πολλά, τα οποία έχουν καταφύγει –και σας το είπα και το ξέρετε και το γνωρίζουμε- σε ιδιωτικά κέντρα, ζητώντας με φωνή αγωνίας σωτηρία. 
      Θέλετε να διαιωνίσουμε το καθεστώς αυτό; Θέλετε να κάνουμε συνεχείς επίκαιρες επερωτήσεις και να γίνουμε γραφικοί μέσα στη Βουλή, ερωτώντας εσείς και απαντώντας εμείς σ’ αυτό το επίπεδο; Αυτά πρέπει να αποφασίσουμε!
      Το προεδρικό διάταγμα –σας είπα και πάλι- δεν απερρίφθη. Εστάλη για νομοτεχνική επεξεργασία και θα συζητήσουμε όλοι μαζί πάνω σε τέτοια θέματα και συνταγογράφησης και πάνω σε θέματα τα οποία μπορούν να δώσουν λύσεις.
      ΕΜΜΑΝΟΥΗΛ ΣΚΟΥΛΑΚΗΣ: Έχουμε την απόφαση ότι απορρίπτεται!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, τα προεδρικά διατάγματα, τα οποία πηγαίνουν στο Συμβούλιο Επικρατείας, δεν απορρίπτονται. Επιστρέφονται για νομοτεχνική περαιτέρω επεξεργασία. Και το προεδρικό διάταγμα θα ξαναπάει στο Συμβούλιο Επικρατείας. Επειδή όμως αναφερθήκατε στο πότε, σας είπα ότι δώδεκα χρόνια δεν πρόκειται να είναι!
      Λίαν προσεχώς θα κατατεθεί υπό καινούργια νομοτεχνική επεξεργασία που θα γίνει και θα λάβετε μέρος και εσείς, θα λάβουν μέρος κι άλλοι θεσμικοί παράγοντες που εμπλέκονται μέσα ακριβώς στο θέμα των εξαρτησιογόνων, για να μπορέσουμε πια να έχουμε μια συγκεκριμένη πολιτική στην πατρίδα μας. 
      Ας αφήσουμε τις οποιεσδήποτε κορώνες πάνω στο θέμα της κινδυνολογίας ότι δεν υπάρχουν χρήματα, ότι δεν θα στηρίξουμε, ότι δεν θα κάνουμε …
      ΑΡΙΣΤΕΙΔΗΣ ΜΟΥΣΙΩΝΗΣ: Υπάρχουν, κύριε Υπουργέ;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι δικιά μας υπόθεση, κύριε συνάδελφε, και τα χρήματα θα τα βρούμε εμείς –και τα έχουμε εμείς- για να χρηματοδοτήσουμε όλες αυτές τις δράσεις …
      ΑΡΙΣΤΕΙΔΗΣ ΜΟΥΣΙΩΝΗΣ: Πότε;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …που θα είναι για τη σωτηρία των Ελληνοπαίδων που έχουν τα προβλήματα αυτά.
      ΑΡΙΣΤΕΙΔΗΣ ΜΟΥΣΙΩΝΗΣ: Πείτε μας πότε, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν σας ζητήσαμε να μας βρείτε ούτε τους πόρους, ούτε τη δυνατότητα. Δεν θέλω να κάνω αναφορά σε ποιους πόρους, διότι κάνατε στην πρωτολογία σας συγκεκριμένο σχόλιο για το θέμα των χρημάτων και πού θα τα βρούμε εμείς τα χρήματα.
      ΑΡΙΣΤΕΙΔΗΣ ΜΟΥΣΙΩΝΗΣ: Και φοροαπαλλαγών που εσείς ψηφίσατε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε, όχι διακοπές.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα τα βρούμε τα χρήματα απ’ αυτά που διαθέσατε εσείς, που τα σπαταλήσατε σε κάποιους στη χρηματιστηριακή λαίλαπα, όταν έγιναν κάποιες οικογένειες πλούσιες και ξέρετε πόσο δεινοπάθησε το ενάμισι εκατομμύριο των Ελλήνων …
      ΑΡΙΣΤΕΙΔΗΣ ΜΟΥΣΙΩΝΗΣ: Και η οικογένεια του Πρωθυπουργού συμμετείχε στο Χρηματιστήριο. Η οικογένεια του Αχιλλέα Καραμανλή.
      ΠΡΟΕΔΡΕΥΩΝ (Σωτήρης Χατζηγάκης): Κύριε Μουσιώνη, παρακαλώ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κάνατε, κύριε Σκουλάκη, αναφορά στο θέμα της χρηματοδοτήσεως καθώς κι έναν υπαινιγμό, μήπως πρόκειται περί απογραφής.
      Ποια απογραφή, κύριε Σκουλάκη; Τι μιλάτε για απογραφή και συγχέετε αυτό το οποίο πολύ καλά έγινε από την Κυβέρνηση μας όσον αφορά την απογραφή της οικονομικής «τρύπας» που παραλάβαμε; Κάνετε αυτούς τους παραλληλισμούς για να μας δείξετε τι; 
      Είπατε ότι οι πιστώσεις οι οποίες είχαν δοθεί επί κυβερνήσεως σας ήταν σε τέτοιο μεγάλο επίπεδο που δημιουργούσε προϋποθέσεις εύρυθμης λειτουργίας του Ο.ΚΑ.ΝΑ.. Δεν θα ήθελα να αναφέρω ποιοι χρηματοδοτήθηκαν εκείνη την εποχή…
      ΑΡΙΣΤΕΙΔΗΣ ΜΟΥΣΙΩΝΗΣ: Είπαμε και για κενά, κύριε Υπουργέ, για ελλείψεις. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και ξέρετε πολύ καλά …
      ΕΜΜΑΝΟΥΗΛ ΣΚΟΥΛΑΚΗΣ: Αφήστε τα υπονοούμενα. Τι εννοείτε; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, σας παρακαλώ. Έχετε δικαίωμα να μιλήσετε μετά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το Ε.Π.Ψ.Υ. ξέρετε πολύ καλά πώς χρηματοδοτήθηκε. Μη θέλετε να δημιουργείτε συνέχεια εντυπώσεις. 
      Ήθελα με όλη την ευγένεια να κρατήσω χαμηλούς τόνους, αλλά αυτή τη στιγμή δεν έχω τη διάθεση να ακούω να μονολογείτε εσείς πάνω σ’ αυτά τα θέματα που τουλάχιστον θα σας έλεγα ότι και από την ιστορία σας έχετε και ευθύνες.
      Έρχομαι τώρα στα καταστήματα του Ο.ΚΑ.ΝΑ. τα οποία αγοράστηκαν επί δικιά σας κυβερνήσεως, δηλαδή στα τέσσερα κτήρια. Απ’ αυτά για το ένα, της οδού Φυλής έχουμε πρωτόκολλο κατεδάφισης. Τα δε άλλα εσείς τα’ αγοράσατε σε μία συγκεκριμένη περιοχή υπερφόρτισης αυτού του θέματος, με τις δικές σας αστοχίες και δεν σας κάναμε καμία κριτική. Αλλά εσείς θέλετε συνεχώς να δημιουργείτε εντυπώσεις ότι δήθεν έχει εγκαταλειφθεί το θέμα των εξαρτησιογόνων, το θέμα των παιδιών μας που βρίσκονται σ’ αυτή ακριβώς την κατάσταση.
      Κάνατε σχόλιο για το θέμα της συνταγογράφησης. Αυτή τη στιγμή υπάρχει ένα νέο σκεύασμα, το οποίο κυκλοφορεί στο εξωτερικό και θα κυκλοφορήσει και εδώ, το οποίο είναι συνδυασμός μεθαδόνης και βουπρεμορφίνης και κατ’ αυτό τον τρόπο η συνταγογράφησή του θα αποκλείει την παράλληλη χρήση που κάνουν πάρα πολλοί οι οποίοι είναι στο πρόγραμμα μεθαδόνης και παραλλήλως παίρνουν και άλλα ιδιοσκευάσματα.
      Επειδή αναφέρεστε στο πρόγραμμα μεθαδόνης το οποίο εσείς το βάλατε, υπήρξαν μελέτες συγκεκριμένες για να δούμε τα αποτελέσματα και τα ποσοστά ίασης; 
      Κύριοι συνάδελφοι, πρέπει να ξεκαθαρίσουμε το θέμα. Τα εξαρτησιογόνα είναι ένα μεγάλο πρόβλημα, είναι μια συγκεκριμένη νόσος η οποία θεραπεύεται και υποτροπιάζει. Το έχω πει και άλλες φορές στη Βουλή αυτό. Ας το καταλάβουμε πλέον ότι οι άνθρωποι αυτοί είναι πάσχοντες, είναι ασθενείς, παίρνουν φάρμακα, μπαίνουν σε προγράμματα στεγνά, γίνονται καλά μπορεί να υποτροπιάσουν και υποτροπιάζουν. Έχουμε δεύτερες δυνατότητες που πρέπει να τους δώσουμε για να τους έχουμε πάλι κοντά μας.
      Αναφερθήκατε σε προγράμματα τα οποία έχει το Υπουργείο Απασχόλησης και εμείς. Και προχθές συνυπογράψαμε ένα πρωτόκολλο συνεργασίας –ο Ο.ΚΑ.ΝΑ. με το Υπουργείο Απασχόλησης- για οκτακόσια πενήντα άτομα.
      Και ετέθη το ερώτημα, εφόσον μπαίνουν σ’ αυτά τα προγράμματα κατάρτισης και καταρτίζονται, γιατί τέλος πάντων η πολιτεία δεν μπορεί αυτούς να τους εντάξει επαγγελματικά. Δεν είναι θέμα μόνο των Βουλευτών, είναι θέμα ολόκληρης της κοινωνίας. Είναι θέμα όλων των πολιτών που πρέπει να ανοίξουν την αγκαλιά τους σ’ αυτά τα παιδιά, σ’ αυτούς τους ανθρώπους, να τους πάρουν στις επιχειρήσεις τους, για να μπορέσουν να βρουν δραστηριότητα και έναν επαγγελματικό προσανατολισμό, αφού η πολιτεία έρχεται με τα προγράμματα κατάρτισης και τους δίνει τη δυνατότητα αυτή.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      Και εδώ είναι ένα θέμα δικό μας, που πρέπει να το δούμε όλες οι πτέρυγες και παιδευτικά, θα έλεγα, να δημιουργήσουμε αυτές τις προϋποθέσεις, ώστε να καταλάβουν πάρα πολλοί που έχουν τη δυνατότητα να είναι εργοδότες ότι μέσα σ’ αυτούς τους χώρους εργασίας πρέπει να έχουν και κάποια τέτοια παιδιά. Και εκεί πρέπει να συμφωνήσουμε όλοι.
      Όσον αφορά το θέμα που σχολιάσατε για τις μονάδες, ότι δεν έχει γίνει απολύτως τίποτα και ότι κινδυνεύει να κλείσει η μονάδα η οποία υπάρχει στην οδό Γ΄ Σεπτεμβρίου, σας πληροφορώ ότι δεν πρόκειται να κλείσει καμία μονάδα ούτε η Μονάδα Επειγόντων Περιστατικών. Υπάρχει μία δικαστική απόφαση –την ξέρετε πολύ καλά- η οποία θα ολοκληρωθεί και θα βρει τη λύση της σ’ ένα απ’ αυτά τα κτήρια τα οποία εσείς αγοράσατε.
      Και πάμε στο επίμαχο θέμα, καθώς δημιουργήσατε εντυπώσεις για την Ιατροδικαστική Υπηρεσία Θεσσαλονίκης με τις 150.000 ευρώ. Κύριε Σκουλάκη, ξέρετε πολύ καλά όλο το θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Εμείς είπαμε –και έχει ρυθμιστεί πλέον το θέμα- ότι κατά πράξη και κατά περίπτωση πληρώνονται τα αντιδραστήρια. Άρα, δεν υπάρχει κανένα πρόβλημα. Το πρόβλημα του παρελθόντος –το οποίο το ξέρετε πολύ καλά- από την ασυνέργεια που υπήρχε μεταξύ της Ιατροδικαστικής Υπηρεσίας και του Αριστοτελείου Πανεπιστημίου, δι’ αυτού του τρόπου της κατά πράξη και περίπτωση που λύνεται τώρα πληρώνοντας το νοσοκομείο «ΑΧΕΠΑ», έχει ολοκληρωθεί.
      Άρα, λοιπόν, μη δημιουργείτε μία εντύπωση ότι δεν υπάρχει ανταπόκριση σ’ αυτό το θέμα. Αυτό το λέω επειδή είπατε «πού είναι η Κυβέρνηση να δώσει λύσεις».
      ΕΜΜΑΝΟΥΗΛ ΣΚΟΥΛΑΚΗΣ: Πότε έγινε αυτό;
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Σκουλάκη, ξέρετε πολύ καλά το θέμα το οποίο υπάρχει στο Α.Π.Θ. με τη συγκεκριμένη Ιατροδικαστική Υπηρεσία. Το Υπουργείο Υγείας παρεμβαίνει, παρεμβάλλεται, δίνει λύση, ως μη όφειλε. Η Κυβέρνηση δίνει λύση πάνω σ’ αυτό το θέμα που εσείς επί τόσα χρόνια δεν είχατε καταφέρει να δώσετε και έτσι κληρονομήσαμε όλη αυτή την ιστορία.
      Ευτυχώς, δόξα τω Θεώ, δίνουμε λύση και σ’ αυτό το πρόβλημα το οποίο εσείς τόσο θέλετε να το παρουσιάσετε και να το αναδείξετε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, νομίζω ότι εξαντλήθηκε η υπομονή όλων μας και προσωπικά του ομιλούντος. Και ξέρετε τι εννοώ. Είμαι περήφανος που μέσα στα πλαίσια της πολιτικής του ΠΑ.ΣΟ.Κ. εγώ, ένας εργάτης, και εγώ, έχω βάλει ένα λιθαράκι σ’ αυτό που υπάρχει σήμερα στην Ελλάδα, στο δίκτυο προληπτικών, θεραπευτικών και άλλων υπηρεσιών της χώρας για την αντιμετώπιση αυτού του μείζονος προβλήματος.
      Σας διαβεβαιώνω ότι νιώθω ένοχος που δεν μίλησα τόσο καιρό. Η σιωπή αποδεικνύεται όλο αυτό το διάστημα ότι ήταν συνενοχή. Νιώθω συνένοχος για την αδιαφορία, για την απραξία και για τις σημερινές απαντήσεις, κύριε Υπουργέ, με τις οποίες δεν μας απαντήσατε σε τίποτα. 
      Αυτά που μου είπατε στο τέλος για το εργαστήριο, εάν είναι των τελευταίων τριών ημερών, έχει καλώς. Ρωτήστε τον Πρόεδρο της Διακομματικής Επιτροπής, τον κ. Κιλτίδη και ζητήστε από ένα ραδιόφωνο της Θεσσαλονίκης να σας δώσουν την κασέτα σχετικά με το τι είπε πριν από πέντε ημέρες, την ημέρα που συνεδριάζαμε και είχαμε καλέσει τον κ. Μπάλλα. Δεν είχε γίνει απολύτως τίποτα. Άρα, λοιπόν, μην είστε τόσο σίγουρος ότι ελύθη το θέμα.
      Δεύτερον, μας είπατε για την Πάτρα. Δεν είναι έτσι τα πράγματα. Και ξέρετε γιατί δεν είναι έτσι; Γιατί εγώ διαβάζω αυτά που μας είχατε απαντήσει γραπτώς στη Βουλή.
      Η σύμβαση μεταξύ Ο.ΚΑ.ΝΑ. και Νοσοκομείου του Ρίου είχε υπογραφεί στις 12 Μαΐου. Σας κάνουμε την ερώτηση στις 3 Φεβρουαρίου «τι θα γίνει με την Πάτρα» και απαντάτε στο τέλος: «Το προσωπικό έχει ήδη προβλεφθεί σε επικείμενο διαγωνισμό σε περίπτωση που η μονάδα ολοκληρωθεί».
      Και ερωτώ: Γιατί μας λέτε εδώ ψέματα ότι έχει ήδη προβλεφθεί στον επικείμενο διαγωνισμό; Γιατί δεν το προσλάβατε, παρά βλέπουμε σήμερα στο site του ΟΚΑΝΑ ότι θα προσλάβετε γιατρούς με δελτίο παροχής υπηρεσιών; Φταίμε εμείς που σας λέμε αυτά που σας λέμε; Υπάρχει πλήρης αναντιστοιχία με αυτά που λέγατε προεκλογικά  -καλά, αυτά ήταν και αν ήταν!- αλλά και με αυτά που λέτε καθημερινά. 
      Εμείς σας είπαμε ότι δεν υπάρχουν λεφτά; Ο πρώην Πρόεδρος του Ο.ΚΑ.ΝΑ. δεν είπε στην Επιτροπή «θέλω 8,5 εκατομμύρια ευρώ επιπλέον για να καλύψω το προσωπικό, για να καλύψω τις λειτουργικές δαπάνες, για να  καλύψω τη νέα μισθοδοσία με τις νέες συμβάσεις;». Εμείς συκοφαντούμε; Εμείς διαβάζουμε τα πρακτικά, εμείς διαβάζουμε τους προϋπολογισμούς. Ο προϋπολογισμός του 2006 είναι 24,5 και 24,2 ήταν ο προϋπολογισμός του 2005. ‘Έτσι έκλεισε. Εμείς σας κατηγορούμε; Εμείς φταίμε; Δηλαδή πάλι φταίει το έρημο ΠΑ.ΣΟ.Κ; Για όνομα του Θεού! Τι πράγματα είναι αυτά;
      Είχα πει στον κ. Αβραμόπουλο –και γι’ αυτό δεν ήλθε- ότι όλα αυτά που μου είχε πει στην επίκαιρη ερώτηση είναι λόγια του αέρα, αν δεν πάρει πρόσθετα χρήματα. Και ήλθε ο κ. Γιαννάκης, μετά από κάποιες μέρες και είπε το νούμερο. Τρεις μήνες απόμειναν μέχρι το τέλος του 2006. Μη νομίζετε ότι έχετε πολλά περιθώρια. Πρέπει να βρείτε αυτά τα χρήματα για να καλύψετε προγραμματισμένες δράσεις και να σταματήσουμε να λέμε για το 2001 και το 2002 και το 2003. 
      Και το Ε.Π.Ψ.Υ., κύριε Γιαννόπουλε, χρηματοδοτείτο με απόφαση του Υπουργού, όταν ξεκινήσαμε και δεν είχαμε ποιος να μας κάνει την εκπαίδευση των στελεχών πρόληψης. Και το ξέρετε πολύ καλά. Εμείς ξέρουμε τι τραβήξαμε και πόσο παρακαλούσαμε τότε τον καθηγητή κ. Στεφανή ν’ αναλάβει την εκπαίδευση. Έξι μήνες παλεύαμε και του αναθέσαμε την εκπαίδευση στελεχών. Και βέβαια, του αναθέσαμε να λειτουργήσει για λογαριασμό του Ε.Π.Ψ.Υ. το Εθνικό Παρατηρητήριο, γιατί δεν είχαμε άλλο τρόπο τότε να το λειτουργήσουμε. 
      Αν κρίνετε σκόπιμο εσείς, αν κρίνετε αναγκαίο ότι πρέπει να σταματήσει αυτή η λειτουργία, πείτε το. Αφήστε τα υπονοούμενα. Είναι μεγάλη η προσφορά και του Ε.Π.Ψ.Υ. και της Ψυχιατρικής Κλινικής του Πανεπιστημίου και τα πρώτα βήματα στην Ελλάδα για τα ναρκωτικά έγιναν το 1987 από το Γιώργο Παπανδρέου, που ανέθεσε ως Υπουργός Παιδείας στην Πανεπιστημιακή Ψυχιατρική Κλινική μια έρευνα για τους νέους. Αυτά για την ιστορία. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κ. Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Κύριε Υπουργέ, φέρτε μας διάταξη για τα θεραπευτικά. Αφήστε τα υπονοούμενα και φέρτε διάταξη. Και να μη λειτουργούν παράνομα. Και στο εξωτερικό είναι οι περισσότερες αντίστοιχες μονάδες παράνομες. Φέρτε διάταξη να πάρουμε θέση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα φέρουμε διάταξη και θα δούμε ακριβώς τις προθέσεις σας και τις θέσεις σας. 
      ΕΜΜΑΝΟΥΗΛ ΣΚΟΥΛΑΚΗΣ: Για το προεδρικό θα πω ότι επεστράφη ως αντίθετο με το νόμο κ.λπ. Κρίμα που δεν έχω ακριβώς τη διατύπωση. Το Γενάρη έγινε αυτό. Τώρα είναι Σεπτέμβρης. Τι γίνεται; Ακόμα δεν το ετοιμάσατε;
      Κύριε Υπουργέ, έχετε καταλάβει τις ευθύνες σας; Έχετε καταλάβει ότι έχετε την ευθύνη τριάντα μήνες στο Υπουργείο και τα πάντα έχουν λιμνάσει; Απελπισία υπάρχει σε όλους τους φορείς, σε όλους τους τομείς, σε όλους τους εργαζόμενους. 
      Κάναμε μια ερώτηση για την Κρήτη όλοι οι Βουλευτές της Κρήτης. Τίποτα. Ένα στεγνό πρόγραμμα υπεσχέθη στη δυτική Κρήτη ο τότε Υπουργός Υγείας κ. Κακλαμάνης από πέρσι, εδώ και ενάμισι χρόνο και τίποτα. Και πήγε ο κ. Μπάλλας στο Ρέθυμνο και παρέστη σε μία απονομή βραβείων συμβουλευτικής. Ψάξτε ποιος έδωσε τα διπλώματα, γιατί αυτό είναι αποδυνάμωση του καλύτερου κέντρου πρόληψης στην Ελλάδα που είναι το Κέντρο Πρόληψης του Ρεθύμνου.
      Γιατί και οι δύο μητροπόλεις και ο Δήμος Ρεθύμνου και η Επιτροπή είναι μέλη της Αστικής Εταιρείας. Δεν ξέρω, ίσως έριξαν σε παγίδα τον κ. Μπάλλα. Είναι μία προσπάθεια αποδυνάμωσης του Κέντρου Πρόληψης Ρεθύμνου, το οποίο πιστοποιήθηκε από το Υπουργείο Υγείας μαζί με τα Γρεβενά ως ένα από τα καλύτερα κέντρα της χώρας. 
      Είπατε κάποια πράγματα για τα κτήρια. Δεν τα γνωρίζω και δεν είμαι σε θέση να απαντήσω. Σε ποια αναφέρεστε; Πείτε τα καθαρά, εμείς δεν έχουμε να φοβηθούμε, ούτε να κρύψουμε τίποτα. Αν υπάρχουν ευθύνες, ν’ αποδοθούν, για να τελειώνει αυτή η ιστορία. Για όνομα του Θεού! 
      Κύριε Υπουργέ, πείστε μας όχι με λόγια, αλλά με πράξεις ότι η Κυβέρνηση και προσωπικά ο Πρωθυπουργός βάζει πολύ ψηλότερα απ’ ό,τι μέχρι σήμερα στην κυβερνητική ατζέντα το θέμα των ναρκωτικών. Δεν μας έχετε πείσει. Ωραία λόγια, ναι, αλλά από πράξεις μηδέν. Και αυτό είναι το ανησυχητικό. Μη νομίζετε ότι το περιθώριο δεν θα αντιδράσει. Αυτοί οι άνθρωποι, οι αναστεναγμένοι και οι περιθωριοποιημένοι, είναι σ’ απόγνωση. Η κοινωνία παρακολουθεί και έχετε τεράστιες ευθύνες με όλα αυτά τα οποία συμβαίνουν στον τόπο μας. Το περιστατικό της Βέροιας –και δεν θέλω να κινδυνολογώ- μας βάζει όλους ενώπιον των ευθυνών μας. Πρέπει να ενισχύσουμε τα κέντρα πρόληψης με ειδικούς επιστήμονες, που να παρεμβαίνουν όχι μόνο στο σχολειό, όχι μόνο στους γονείς, όχι μόνο στους καθηγητές, αλλά και στην ευρύτερη κοινωνία, με ειδικούς ψυχολόγους, ειδικούς κοινωνικούς λειτουργούς, γιατί τα πράγματα δεν είναι ευχάριστα, κύριε Υπουργέ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκουλάκη.
      Το λόγο έχει ο Υφυπουργός Υγείας κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επειδή έκανε κάποιες αναφορές ο κ. Σκουλάκης, δεν ξέρω ακριβώς τι ακούστηκε για το τοξικολογικό εργαστήριο στο ραδιοφωνικό σταθμό που είπατε προ ημερών.
      ΕΜΜΑΝΟΥΗΛ ΣΚΟΥΛΑΚΗΣ: Ρωτήστε τον, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μπορείτε να πάρετε το διοικητή του Νοσοκομείου «ΑΧΕΠΑ», τον κ. Γάκη, και να διασταυρώσετε ακριβώς αυτό το οποίο κατέθεσα σήμερα. 
      Δεύτερον, κάνατε μια αναφορά στον Πρόεδρο του ΠΑ.ΣΟ.Κ., στον κ. Γεώργιο Παπανδρέου, για την περίοδο που ήταν Υπουργός το 1987. 
      ΕΜΜΑΝΟΥΗΛ ΣΚΟΥΛΑΚΗΣ: Η πρώτη έρευνα στην Ελλάδα έγινε τότε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν το αμφισβητώ. Πολύ καλά έκανε και ανέθεσε στο Πανεπιστήμιο μια από τις πρώτες τότε ερευνητικές μελέτες. Ας μην ξεχάσουμε, όμως, και το σχόλιό του ότι μπορούμε να έχουμε ένα δενδρύλλιο ινδικής καννάβεως στο μπαλκονάκι μας. 
      Όσον αφορά το δελτίο παροχής υπηρεσιών υγείας που είπατε και κάνατε το σχόλιο ότι αυτό είναι κάτι το αδόκιμο, θέλω να σας πω ότι στο καταστατικό του Ο.ΚΑ.ΝΑ. δίνεται η ευχέρεια σε περιπτώσεις κάποιας λειτουργίας να έχουν άτομα και με αυτήν τη μορφή των δελτίων παροχής υπηρεσιών, για να λειτουργήσουμε στην τακτική πλήρωση των θέσεων, για να κερδίσουμε χρόνο. Δεν είναι κάτι, το οποίο δημιουργεί πρόβλημα στην εύρυθμη λειτουργία. 
      Κύριε Σκουλάκη, να ξέρετε –το είπα και θα το ξαναπώ και τώρα- ότι δεν θα περάσουν δώδεκα χρόνια, για να καταθέσουμε το νέο, με τη νέα του νομοτεχνική επεξεργασία, προεδρικό διάταγμα που θα δώσει λύσεις σε πάρα πολλά τέτοια θέματα, και στη συνταγογράφηση και στη νοσηλεία και στην αποθεραπεία αυτών των ατόμων. Και εκεί θα δούμε ακριβώς το μεγαλείο το δικό σας και όλων των παρατάξεων, όσον αφορά το τι θα αποφασίσουμε για όλα αυτά τα παιδιά, γι’ αυτές τις οικογένειες που ζουν το μαρτύριο, το δράμα, που έχουν το πρόβλημα, γι’ αυτούς που δεν έχουν χρήματα να πάνε δεξιά και αριστερά, αλλά μένουν εδώ. Αυτούς πρέπει να προστατεύσουμε, εάν θέλουμε να λέμε ότι έχουμε μια δημοκρατία, η οποία χαρακτηρίζεται από ισονομία. Αλλιώς, θα είμαστε όλοι μέσα στη Βουλή ψεύτες σ' αυτό το μεγάλο κοινωνικό πρόβλημα, που είναι τα ναρκωτικά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, σας παρακαλώ πολύ να μου δώσετε το λόγο για μια φράση. Το οφείλω στον Πρόεδρο του ΠΑ.ΣΟ.Κ.. 
      ΠΡΟΕΔΡΕΥΩΝ (Σωτήρης Χατζηγάκης): Αν είναι για μια φράση, εντάξει.
      Κύριε Σκουλάκη, έχετε το λόγο. 
      ΕΜΜΑΝΟΥΗΛ ΣΚΟΥΛΑΚΗΣ: Ο Πρόεδρος του ΠΑ.ΣΟ.Κ., ο Γιώργος Παπανδρέου, είπε και επαναλαμβάνει συνέχεια τη θέση του, η οποία είναι η εξής: Ο τοξικομανής, ο εξαρτημένος, είναι ασθενής και έτσι πρέπει να αντιμετωπίζεται από την πολιτεία και όχι ως ποινικός κατάδικος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας το είπα, κύριε Σκουλάκη, αλλά δεν το καταλάβατε γιατί δεν καταλαβαίνετε τι λέει ο πρόεδρός σας.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, ο κ. Κασαπίδης Γεώργιος ζητεί ολιγοήμερη άδεια απουσίας του στο εξωτερικό. 
      Εγκρίνει το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      Κηρύσσεται περαιωμένη η συζήτηση επί της υπ’ αριθμόν 77/47/8.6.2006 επερώτησης Βουλευτών του ΠΑ.ΣΟ.Κ. προς τους Υπουργούς Υγείας και Κοινωνικής Αλληλεγγύης, Δικαιοσύνης, Δημόσιας Τάξης, Απασχόλησης και Κοινωνικής Προστασίας, σχετικά με την καταπολέμηση των ναρκωτικών.
      Κύριοι συνάδελφοι,  στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.26΄ λύεται η συνεδρίαση για την προσεχή Τρίτη 12 Σεπτεμβρίου 2006 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί.
      
      Η ΠΡΟΕΔΡΟΣ                                         ΟΙ ΓΡΑΜΜΑΤΕΙΣ
Τελευταία Αποθήκευση:	13/9/2006 3:01:00 μμ	Από:	L.venetikidou
Εκτυπώθηκε:	13/9/2006 11:19:00 πμ

