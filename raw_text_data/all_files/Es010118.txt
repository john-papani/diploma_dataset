
ΣΥΝΕΔΡΙΑΣΗ ƒΑ' 
Πέμπτη 18 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας του Βουλευτή Β. Κορκολόπουλου και Π. Καμμένου,
3. Ανακοινώνεται ότι τη συνεδρίαση παρακολουθούν μαθητές από το Β' Δημοτικό Σχολείο Ηλιούπολης, το Ελληνοαμερικανικό Εκπαιδευτικό 'Ιδρυμα Ψυχικού και το Γυμνάσιο Οιχυλίας Τρικάλων,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Παρασκευής 19
Ιανουαρίου 2001,
4. Συζήτηση επικαίρων ερωτήσεων:
α) Προς τον Υπουργό Γεωργίας, σχετικά με την απόφαση της διοίκησης
της Ελληνικής Βιομηχανίας Ζάχαρης για περικοπή των καλλιεργούμενων εκτάσεων με ζαχαρότευτλα στο Νομό 'Εβρου,
β) Προς τον Υπουργό Εργασίας και Κοινωνικών Ασφαλίσεων: i) σχετικά με την ασφάλεια των εργαζομένων στους χώρους εργασίας, την ασφαλιστική κάλυψη του επαγγελματικού κινδύνου με χρήματα των εργοδοτών κλπ.,
ii) σχετικά με το συνδυασμό της εφαρμογής του μέτρου, για έκπτωση 50% των εισφορών κοινωνικής ασφάλισης, από τα καθαρά έσοδα των επιχειρήσεων, με τα προγράμματα συνεχιζόμενης επαγγελματικής κατάρτισης κλπ.,
γ) Προς τον Υπουργό Μεταφορών και Επικοινωνιών, σχετικά με την
επιχειρησιακή λειτουργία και εκμετάλλευση του νέου ραντάρ προσέγγισης στο αεροδρόμιο "ΜΑΚΕΔΟΝΙΑ" της Θεσσαλονίκης,
δ) Προς τον Υπουργό Εθνικής 'Αμυνας, σχετικά με πληροφορίες αναφερόμενες στη χρησιμοποίηση βλημάτων απεμπλουτισμένου ουρανίου, στα πεδία βολής του στρατού κλπ.,
ε) Προς τον Υπουργό Ανάπτυξης, σχετικά με την πρόθεση της εταιρείας
ΠΕΤΡΟΛΑ για επέκταση των εγκαταστάσεών της στην Ελευσίνα,
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Κώδικας Αναγκαστικών Απαλλοτριώσεων Ακινήτων",
2. Ψήφιση στο σύνολο του σχεδίου νόμου του Υπουργείου Εμπορικής Ναυτιλίας: "Ρύθμιση θεμάτων ανέλκυσης ναυαγίων και άλλες διατάξεις", σελ. 
3. Κατάθεση εκθέσεων Διαρκών Επιτροπών:
α) Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: "Κύρωση των 'Αρθρων Συνεταιρισμού του Ευρωπαϊκού Οργανισμού για ανάπτυξη της Ειδικής Αγωγής",
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση",
γ) Η Διαρκής Επιτροπή Παραγωγής και Εμπορίου καταθέτει τις εκθέσεις
της στα σχέδια νόμων του Υπουργείου Ανάπτυξης:
i) "Κύρωση του Κοινού Πρωτοκόλλου σχετικά με την εφαρμογή της
Σύμβασης της Βιέννης και της Σύμβασης του Παρισιού περί αστικής ευθύνης σε περίπτωση πυρηνικού ατυχήματος",
ii) "Κύρωση της Συμφωνίας μεταξύ της Ελληνικής Δημοκρατίας και της
Δημοκρατίας της Τουρκίας για την επιστημονική και τεχνολογική συνεργασία",
δ) Η Διαρκής Επιτροπή Κοινωνικών Υποθέσεων καταθέτει την έκθεσή της
στο σχέδιο νόμου του Υπουργείου Υγείας και Πρόνοιας: "Βελτίωση και εκσυγχρονισμός του Εθνικού Συστήματος Υγείας",
ΟΜΙΛΗΤΕΣ
Α. Επί των επικαίρων ερωτήσεων:
ΑΜΠΑΤΖΟΓΛΟΥ Γ.,
ΑΠΟΣΤΟΛΑΚΗΣ Δ.,
ΑΡΓΥΡΗΣ Ε.,
ΒΟΥΛΓΑΡΗΣ Α.,
ΓΚΑΝΤΖΗΣ Ν.,
ΚΑΛΑΦΑΤΗΣ Α.,
ΚΑΡΧΙΜΑΚΗΣ Μ.,
ΛΥΜΠΕΡΑΚΙΔΗΣ Λ.,
ΠΡΩΤΟΠΑΠΑΣ Χ.,
ΣΚΥΛΛΑΚΟΣ Α.,
ΦΛΩΡΙΝΗΣ Α.,
Β. Επί του σχεδίου νόμου του Υπουργείου Οικονομικών:
ΑΛΑΜΠΑΝΟΣ Δ.,
ΒΑΡΒΙΤΣΙΩΤΗΣ Ι.,
ΓΙΑΝΝΟΠΟΥΛΟΣ Ε.,
ΓΚΟΥΣΚΟΣ Δ.,
ΚΑΝΕΛΛΗ Λ.,
ΚΑΡΑΣΜΑΝΗΣ Γ.,
ΚΕΔΙΚΟΓΛΟΥ Β.,
ΚΡΗΤΙΚΟΣ Π.,
ΚΩΣΤΟΠΟΥΛΟΣ Δ.,
ΛΟΒΕΡΔΟΣ Α.,
ΜΑΓΚΡΙΩΤΗΣ Ι.,
ΜΑΝΟΣ Σ.,
ΜΗΤΣΟΤΑΚΗΣ Κ.,
ΜΠΕΖΑΣ Α.,
ΝΕΡΑΤΖΗΣ Α.,
ΞΗΡΟΤΥΡΗ Α.,
ΣΓΟΥΡΙΔΗΣ Π.,
ΦΩΤΙΑΔΗΣ Α.,
ΧΑΙΤΙΔΗΣ Ε.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ƒΑ'
Πέμπτη 18 Ιανουαρίου 2001
------------------------------

Αθήνα, σήμερα στις 18 Ιανουαρίου 2001, ημέρα Πέμπτη και ώρα 10.40' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Γεώργιο Αμπατζόγλου, Βουλευτή Περιφέρειας Αττικής, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα αναγνωσθεί τώρα το δελτίο των επικαίρων ερωτήσεων της Παρασκευής 19 Ιανουαρίου 2001. 
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2 και 3
Καν.Βουλής)
1. Η με αριθμό 494/17-1-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εθνικής 'Αμυνας, σχετικώς με δημοσιεύματα του Τύπου αναφερόμενα στη χρήση βλημάτων με απεμπλουτισμένο ουράνιο, στα πεδία βολής του στρατού κλπ.
2. Η με αριθμό 480/19/15-1-2001 επίκαιρη ερώτηση του Βουλευτή της
Νέας Δημοκρατίας κ. Σπήλιου Σπηλιωτόπουλου προς τον κύριο Πρωθυπουργό, σχετικώς με την αναβάθμιση της Υγειονομικής Περίθαλψης και των υπηρεσιών υγείας, στην Επαρχία Καλαβρύτων (θα απαντήσει, λόγο αποκλειστικής αρμοδιότητας, ο Υπουργός Υγείας-Πρόνοιας).
3. Η με αριθμό 486/17-1-2001 επίκαιρη ερώτηση της Βουλευτού του
Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, σχετικώς με την ενημέρωση των Ελλήνων δημοσιογράφων για τους ενδεχόμενους κινδύνους στην υγεία τους, κατά τις αποστολές τους στο Κόσσοβο κλπ.
4. Η με αριθμό 487/17-1-2001 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εργασίας και Κοινωνικών Ασφαλίσεων, σχετικώς με την αποπομπή του Προέδρου του Οργανισμού Εργατικής Κατοικίας, την απεμπλοκή του Οργανισμού από την ευθύνη κατασκευής του Ολυμπιακού Χωριού κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2 και 3
Καν.Βουλής)
1. Η με αριθμό 481/17-1-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος και Β' Αντιπροέδρου της Βουλής
κ. Παναγιώτη Σγουρίδη προς τον Υπουργό Εθνικής Οικονομίας, σχετικώς με τις προθέσεις της Κυβέρνησης να μειώσει τις προσαυξήσεις για καθυστερημένες οφειλές προς το δημόσιο κλπ.
2. Η με αριθμό 493/17-1-2001 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Υγείας και Πρόνοιας, σχετικώς με την πρόσφατη πτώση του ελικοπτέρου του Εθνικού Κέντρου 'Αμεσης Βοήθειας (ΕΚΑΒ) κλπ.
3. Η με αριθμό 485/17-1-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατάκη προς τον Υπουργό Γεωργίας, σχετικώς με τη λήψη μέτρων για τη διάθεση και την εξασφάλιση ικανοποιητικών τιμών της μηλοπαραγωγής της Επαρχίας Αγιάς Λάρισας.
4. Η με αριθμό 488/17-1-2001 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Γεωργίας, Ανάπτυξης, σχετικώς με τον έλεγχο των εισαγομένων τροφίμων από χώρες της Βαλκανικής, για μόλυνση από τοξικά ή ραδιενεργές ουσίες κλπ.
5. Η με αριθμό 482/17-1-2001 επίκαιρη ερώτηση του Ανεξάρτητου
Βουλευτή κ. Γεωργίου Καρατζαφέρη προς τον Υπουργό Εθνικής Οικονομίας, σχετικώς με την κρίση του Χρηματιστηρίου Αξιών Αθηνών κλπ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη με αριθμό 464/15-1-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις αποφάσεις της Κυβέρνησης που αφορούν τις επεκτάσεις του ΜΕΤΡΟ, τη λειτουργία των νέων σταθμών κλπ., διαγράφεται λόγω κωλύματος του κυρίου Υπουργού.
Δεύτερη επίκαιρη ερώτηση είναι η με αριθμό 477/15.1.2001 του Βουλευτή της Νέας Δημοκρατίας κ. Λεωνίδα Λυμπερακίδη προς τον Υπουργό Γεωργίας, σχετικά με την απόφαση της διοίκησης της Ελληνικής Βιομηχανίας Ζάχαρης για περικοπή των καλλιεργούμενων εκτάσεων με ζαχαρότευτλα στο Νομό 'Εβρου.
Η επίκαιρη ερώτηση του κ. Λυμπερακίδη σε περίληψη έχει ως εξής:
"Ανάστατη είναι η περιοχή του Νομού 'Εβρου από την απόφαση της διοίκησης της Ελληνικής Βιομηχανίας Ζάχαρης και ως εκ τούτου του Υπουργείου Γεωργίας και της Κυβέρνησης να περικόψει την καλλιεργούμενη έκταση από ζαχαρότευτλα στο νομό άνω του 25% σε σχέση με τα προηγούμενα χρόνια.
Το πιο δυσάρεστο είναι ότι οι πληροφορίες λένε ότι η μείωση αυτή στην περιοχή ευθύνης του εργοστασίου ζαχάρεως Ορεστιάδας είναι η μεγαλύτερη όλων των υπολοίπων εργοστασίων ζάχαρης, ήτοι Λάρισας, Σερρών, Πλατύ και Ξάνθης, περιοχές με ηπιότερες κλιματολογικές συνθήκες, εναλλακτικές καλλιέργειες και μικρότερες εργασιακές ανάγκες, μια και ο Νομός 'Εβρου είναι από όλους αποδεκτό πια ότι λεηλατείται κυριολεκτικά περισσότερο από οποιανδήποτε άλλη ελληνική περιοχή από την κάθε μορφής πληθυσμιακή μετανάστευση, αφού εκδηλώθηκε, πέραν των άλλων αρνητικών, αντικειμενική αδυναμία συμπλήρωσης εισοδήματος κυρίως στις ενασχολήσεις του πρωτογενή τομέα.
Ερωτάται ο κύριος Υπουργός της Γεωργίας:
Τι σχεδιάζει αυτός και η Κυβέρνησή του για τον κατά το μέγιστο
ποσοστό με τον πρωτογενή τομέα ενασχολούμενο πληθυσμό του 'Εβρου;
Πώς θα πετύχει, αν το επιδιώκει, να συγκρατήσει τον πληθυσμό στις κοιτίδες του, στα χωράφια τους, στα χωριά τους, ζήτημα εθνικής ανάγκης για τέτοιες διμεθόριες περιοχές όπως ο 'Εβρος, αφού τους παίρνει το ψωμί από το στόμα, όπως τώρα με τα ζαχαρότευτλα, μάλιστα μεροληπτώντας;"
Τη ζάχαρη τώρα τους παίρνει από το στόμα, κύριε συνάδελφε!
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κατανοώ την ανησυχία του αγαπητού συναδέλφου για τη μείωση της καλλιέργειας τεύτλων στον ακριτικό Νομό του 'Εβρου. Πρέπει όμως να θυμίσουμε ότι οι ποσότητες τεύτλων που καλλιεργούνται στην Ελλάδα υπόκεινται σε μία δέσμευση ποσόστωσης παραγόμενης ζάχαρης.
Πέρυσι είχαμε μία υπερπαραγωγή και αυτό είχε σαν αποτέλεσμα να έχουμε αυτήν τη στιγμή τριακόσιους εξήντα επτά χιλιάδες (367.000) τόνους ζάχαρης, μία υπέρβαση περίπου πενήντα δύο χιλιάδων (52.000) τόνων. Αυτό θα δημιουργούσε τεράστιο πρόβλημα στη βιωσιμότητα της ίδιας της βιομηχανίας και έπρεπε να γίνουν κάποιες περικοπές.
Στα πλαίσια αυτά, σε σύσκεψη στο Υπουργείο Γεωργίας, καλέσαμε όλους τους εμπλεκόμενους φορείς σε μία διεπαγγελματική σύνθεση και συζητήσαμε αυτό το σοβαρό θέμα. Εκεί είδαμε ότι η μείωση η οποία πρέπει να γίνει σε στρέμματα είναι εκατόν τριάντα επτά χιλιάδες (37.000) στρέμματα. 'Ηταν πάρα πολύ μεγάλη η μείωση. 'Ετσι είπαμε στη βιομηχανία -και το αποδέχθηκε- να μειώσει όσο γίνεται σε λιγότερη έκταση. 'Ετσι, λοιπόν, αποφασίστηκε να μειωθούν εβδομήντα εννιά χιλιάδες (79.000) στρέμματα.
Στα εβδομήντα εννιά χιλιάδες (79.000) στρέμματα που ήταν η μείωση,
αναλογικά και όχι όπως λέει ο κύριος συνάδελφος, έχει μια μεγάλη μείωση και ο Νομός 'Εβρου.
Ο Νομός 'Εβρου φέτος θα καλλιεργήσει εξήντα επτά χιλιάδες
(67.000) στρέμματα. Συνάρτηση αυτών έχει να κάνει με τη βιωσιμότητα του ίδιου του εργοστασίου, τη δυνατότητα, δηλαδή, τη δυναμικότητα του εργοστασίου, μια και είναι ο μοναδικός νομός που έχει ένα εργοστάσιο. Τα υπόλοιπα εργοστάσια έχουν στη δικαιοδοσία τους και άλλους νομούς.
Εκείνο που μπορώ να πω στον αγαπητό συνάδελφο είναι ότι πολλές φορές υπάρχει μεγάλη συνάρτηση και σχέση μεταξύ βαμβακοκαλλιέργειας και τευτλοκαλλιέργειας. Πιστεύω ότι οι καλύτερες συνθήκες φέτος του βαμβακιού θα κάνουν μεγάλη μερίδα των παραγωγών να πάει ξανά προς το βαμβάκι. 'Ετσι όποιες ποσότητες δεν θα ζητηθούν, η υπόσχεση είναι προς αυτήν την ακριτική περιοχή να δεσμευθούμε ότι θα δοθούν προς το Νομό του 'Εβρου. 
Επίσης θα ήθελα να πω, ότι αυτήν τη στιγμή το Υπουργείο Γεωργίας στα
πλαίσια της περιφερειακής ανάπτυξης αλλά και της συγκράτησης του ελληνικού πληθυσμού, εκπονεί μελέτη στο ανατολικό τμήμα του Νομού 'Εβρου και θα περιλαμβάνει τις εξής δράσεις: Δημιουργία υποδομών, ιδιωτικές επενδύσεις και βελτίωση παροχής υπηρεσιών.
Νομίζω ότι και μετά απ' αυτήν τη μελέτη την οποία εκπονούμε και στα πλαίσια του Γ' Κοινοτικού Πλαισίου Στήριξης, θα έχουμε τη δυνατότητα να χρηματοδοτήσουμε περισσότερες δράσεις για όσο γίνεται καλύτερη συγκράτηση του ακριτικού αυτού Νομού.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λυμπερακίδης έχει το λόγο. ΛΕΩΝΙΔΑΣ ΛΥΜΠΕΡΑΚΙΔΗΣ: Κύριε Πρόεδρε, κατηγορώ ευθέως την Κυβέρνηση
ότι απροκάλυπτα μεροληπτεί κατά συρροή εις βάρος του νομού μου και ότι ενσυνείδητα τον αφανίζει πληθυσμιακά.
Αλήθεια, αν εσείς επί χρόνια ολόκληρα βλέπατε ένα νομό με τις
ιδιαιτερότητες του Νομού 'Εβρου, αγροτοκτηνοτροφικού χαρακτήρα να φθίνει, να σβήνει πληθυσμιακά, τα δε μέτρα του δευτερογενούς τομέα που παίρνονται να είναι φαρισαϊκά και άσχετα σχεδόν όλα με τον τοπικό πλούτο της περιοχής, να αφανίζεται το ζωικό κεφάλαιο, να ζορίζεται δραματικά ο πληθυσμός, από οικονομικής απόψεως, να επιβιώσει και χρεωμένος, απελπισμένος, αποκαρδιωμένος να φεύγει σε μετανάστευση, να ευνοείται από τη μια μεριά η λαθραία εισαγωγή προϊόντων ζωικού αλλά και φυτικού κεφαλαίου, ενώ ταυτόχρονα η σοδειά του κοσμάκη να σαπίζει στις αποθήκες και από την άλλη να μειώνεται άμεσα ή έμμεσα η καλλιεργούμενη έκταση διαφόρων δυναμικών καλλιεργειών, καλλιεργειών που παίζουν το ρόλο της ύστατης οικονομικής αναπνοής του αγρότη, δεν θα διαμαρτυρόσαστε κι εσείς, δεν θα αντιδρούσατε έτσι με οξύτητα;
Ολοκληρώνοντας, κύριε Πρόεδρε, δυσάρεστο ρόλο έπαιξε και παίζει στο
νομό μου η ακολουθούμενη αγροτική πολιτική της Κυβέρνησης. Δεν θα αναφερθώ στο γάλα, στο σκληρό στάρι ή στο ηλιόσπορο, θα αναφερθώ όμως στην περσινή στρεμματική μείωση της καλλιέργειας του βαμβακιού με τη γελοία δικαιολογία του κινδύνου του υπόγειου υδροφόρου ορίζοντα και στη μείωση της τιμής αυτού. Που φέτος, θα είναι για τον αγρότη της Θράκης εξήντα δραχμές φθηνότερο από του Θεσσαλού. Και βέβαια θα καταλήξω στη μείωση της καλλιεργούμενης έκτασης ζαχαρότευτλου στο νομό, η οποία ενώ αναλογικά εδώ και χρόνια είναι η μικρότερη όλων των περιοχών της ελληνικής βιομηχανίας ζάχαρης, η μείωσή της πάλι είναι η μεγαλύτερη απ' όλες τις άλλες.
Αν για παράδειγμα συγκρίνουμε, όπως είπατε, κύριε Υπουργέ, τις
περσινές των ογδόντα πέντε χιλιάδων στρεμμάτων καλλιεργούμενες εκτάσεις στο εργοστάσιο ζάχαρης Ορεστιάδος, με τις αντίστοιχες των εκατόν τριάντα χιλιάδων στρεμμάτων στον Πλατύ που φέτος με την εντολή της μείωσης της καλλιεργούμενης έκτασης στη μεν περιοχή Ορεστιάδος, όπως είπατε, θα καλλιεργηθούν εξήντα επτά χιλιάδες στρέμματα, στον Πλατύ θα καλλιεργηθούν εκατόν είκοσι χιλιάδες στρέμματα. Τότε, η μείωση για την περιοχή Ορεστιάδας ανέρχεται στο 21,1%, κύριε Υπουργέ, ενώ για τον Πλατύ στο 7,7%. Και όλα αυτά, τη στιγμή που ο 'Εβρος βρίσκεται στην κατάσταση που σας περιέγραψα και δεν παρουσιάζει εναλλακτικές επιλογές καλλιεργειών, λόγω των κλιματολογικών συνθηκών, ενώ οι υπόλοιπες περιοχές των τεσσάρων εργοστασίων έχουν περισσότερες.
Η ενέργεια αυτή του Υπουργείου Γεωργίας, κύριε Πρόεδρε, από μένα θεωρείται κατάφωρη αδικία με άσχημες επιπτώσεις εις βάρος του νομού μου και ζητώ άμεση αποκατάσταση.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας έχει το
λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, θα ήθελα να
δώσω δύο διευκρινίσεις. Πρώτον, για τη σύγκριση μεταξύ άλλων εργοστασίων. Θα πρέπει να πω ότι για το Πλατύ που αναφέρθηκε ο αγαπητός συνάδελφος,
έχει στη δικαιοδοσία του εννέα νομούς. Δηλαδή δεν μιλάμε για τη μείωση σε έναν νομό, αλλά μιλάμε για μεγάλη έκταση. Στην Ορεστιάδα έχουμε μόνο ένα νομό και είναι το μοναδικό εργοστάσιο που έχει την ευθύνη μόνο ενός
νομού. Εξίσου θα έλεγα ότι η Λάρισα έχει έξι νομούς, καθώς επίσης η Ξάνθη τέσσερις νομούς και οι Σέρρες δύο νομούς. 'Αρα, συγκρίνουμε ανόμοια πράγματα.
Είναι αλήθεια ότι σε σχέση με πέρυσι έχουμε μια σοβαρή μείωση. Αυτό είναι παραδεκτό και αποδεκτό. 'Ομως, θα πρέπει να λάβουμε υπόψη μας ότι η βιομηχανία ζάχαρης λειτουργεί με ιδιωτικοοικονομικά κριτήρια και έχει στα χέρια της μια συγκεκριμένη ποσόστωση, που μπορεί να παράγει. 'Εχουμε μια υπέρβαση πενήντα δύο χιλιάδων τόνων. Αυτή δεν μπορούμε να την αγνοήσουμε, διαφορετικά θα δημιουργούσαμε πρόβλημα στη βιωσιμότητα του ίδιου του εργοστασίου. 'Εχουμε μια μεταφορά, μειώνουμε τις εκτάσεις τις οποίες θα έπρεπε να μειώσουμε για να φτάσουμε στην κανονική ποσόστωση.
Επίσης θα πρέπει να πω ότι και το εισόδημα των παραγωγών από το
βαμβάκι σε σχέση με πέρσι είναι πολύ αυξημένο φέτος. Παρ' όλα αυτά ξέρουμε πολύ καλά ότι έχουμε έναν αγροτικό τομέα ο οποίος δέχεται τον έντονο ανταγωνισμό και τους περιορισμούς τους οποίους έχουμε σε πολλές από τις καλλιέργειες.
Εκείνο όμως που μπορώ να ξαναπώ είναι ότι η Κυβέρνηση δείχνει αυτό το ενδιαφέρον και με τα προγράμματα και με τις επενδύσεις οι οποίες γίνονται στην περιοχή, αλλά και θα δώσει τη δυνατότητα έτσι ώστε οι αδιάθετες ποσότητες που θα υπάρξουν να πάνε στο Νομό 'Εβρου.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 475/15-1-2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εργασίας και Κοινωνικών Ασφαλίσεων, σχετικώς με την ασφάλεια των εργαζομένων στους χώρους εργασίας, την ασφαλιστική κάλυψη του επαγγελματικού κινδύνου με χρήματα των εργοδοτών κλ.π.
Η επίκαιρη ερώτηση του κ. Γκατζή έχει ως εξής:
"Καθημερινά οι εργαζόμενοι της χώρας μας πληρώνουν με τη ζωή τους την εντατικοποιήση της δουλειάς, την έλλειψη μέτρων ασφαλείας στους χώρους εργασίας, την ασυδοσία των εργοδοτών. Πρόσφατα είναι τα θανατηφόρα ατυχήματα που έγιναν στη "ΧΑΛΥΒΟΥΡΓΙΑ ΘΕΣΣΑΛΙΑΣ" στο Βόλο, στη βιομηχανία "Σοβέλ" Αλμυρού (πρώην "Μεταλλουργική"), στο Σκαραμαγκά, στην Εγνατία Οδό, στην περιοχή της Καβάλας κ.ά.
Την τραγική αυτή κατάσταση για τους εργαζόμενους χειροτερεύει η απόφαση της Κυβέρνησης να περάσει ελαστικές μορφές απασχόλησης.
Οι νεκροί εργάτες το 2000 ξεπέρασαν κατά πολύ τους εκατό και οι
τραυματίες είναι χιλιάδες. Δηλαδή, κάθε δεύτερη ή τρίτη ημέρα ένας εργάτης σκοτώνεται στο βωμό της αύξησης του καπιταλιστικού κέρδους. 
Ερωτάται ο κύριος Υπουργός τι μέτρα θα πάρει για:
Nα σταματήσει επιτέλους αυτό το συνεχές έκγλημα σε βάρος των εργαζομένων και να γίνει ασφαλής η εκτέλεση των εργασιών στους χώρους δουλειάς;
Nα πληρώσουν οι εργοδότες το κόστος των εργατικών ατυχημάτων και να
μη "φορτώνονται" τα έξοδα στα ασφαλιστικά ταμεία και αν σκοπεύει να επιλάβει ασφαλιστική κάλυψη του επαγγελματικού κινδύνου με χρήματα των εργοδοτών, η οποία θα αυξάνεται ανάλογα με τον αριθμό των ατυχημάτων και των επαγγελματικών ασθενειών;"
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, η επίκαιρη ερώτηση του κυρίου συναδέλφου έχει πολλά σκέλη και νομίζω ότι κάποια στιγμή θα πρέπει ίσως να σκεφθεί την κατάθεση επερώτησης, για να μπορέσουμε να συζητήσουμε διεξοδικά ένα πράγματι πολύ σοβαρό θέμα, όπως είναι το θέμα της υγιεινής και της ασφάλειας των εργαζομένων. Δεν μπόρω όμως μέσα σε τρία λεπτά να απαντήσω σε όλα. 
Επιγραμματικά θα μπορούσα να πω ότι στη "ΧΑΛΥΒΟΥΡΓΙΑ ΘΕΣΣΑΛΙΑΣ", όπου
συνέβη το ατύχημα, κατά το έτος 2000 έχουν γίνει δώδεκα έλεγχοι. Και νομίζω ότι αυτό το νούμερο δεν είναι καθόλου μικρό. Στη συγκεκριμένη επιχείρηση ειδικά για θέματα υγιεινής και ασφάλειας, επειδή γνωρίζουμε ότι είναι ιδιαίτερα επικίνδυνη η εργασία και ότι υπάρχουν προβλήματα στη λειτουργία της επιχείρησης γύρω από τον τομέα αυτό, στείλαμε δώδεκα φορές την Επιθεώρηση Εργασίας, η οποία μεταξύ όλων των άλλων έχει κάνει και μήνυση, η οποία έχει πάρει ήδη τη δικαστική οδό.
Πρέπει να πω ότι η επιχείρηση έχει αναγκασθεί με τις παρεμβάσεις του Σώματος Επιθεωρητών Εργασίας να αποδεχθεί την πρόβλεψη τεχνικού 
ασφάλειας, να εγκαταστήσει σύστημα πρώτων βοηθειών, να πάρει ασθενοφόρο. Και οπωσδήποτε έχει αναγκασθεί να βελτιώσει ιδιαίτερα και τις σχέσεις της με το Σωματείο, διότι ήταν ανύπαρκτες μέχρι τη διενέργεια αυτών των ελέγχων.
Αυτό που μπορώ ακόμη να σας διαβεβαιώσω είναι ότι το Σώμα Επιθεωρητών Εργασίας εξετάζει το ατύχημα ήδη. Περιμένουμε την έκθεσή του, η οποία θα διαβιβασθεί στην αρμόδια ανακριτική αρχή, θα πάει, δηλαδή, το όλο θέμα
στη δικαιοσύνη.
Και οι έλεγχοι θα συνεχισθούν με τον ίδιο και εντεινόμενο ρυθμό στην ίδια επιχείρηση και κατά το έτος 2001, ιδιαίτερα τώρα που -δόξα τω Θεώγια το κομμάτι της υγιεινής και της ασφάλειας της εργασίας συμπληρώνουμε με τις νέες προσλήψεις που έχουν πραγματοποιηθεί -και εκπαιδεύονται ήδη αυτοί οι άνθρωποι- κατά 100% το κομμάτι της Επιθεώρησης Εργασίας που αναφέρεται σε αυτά τα θέματα.
Για το δεύτερο σκέλος της επίκαιρης ερώτησης του κυρίου συναδέλφου θέλω να πω ότι πράγματι είναι πολύ μεγάλη η συζήτηση και γι' αυτό έλεγα ότι ίσως να εξετάσει την περίπτωση της επερώτησης, για να κουβεντιάσουμε αναλυτικότερα.
Θέλω όμως να του πω ότι, ενώ το 1977 το ποσοστό των ασφαλισμένων
στους οποίους συνέβαινε το εργατικό ατύχημα ήταν 3,81%, το 1998 το ποσοστό αυτό έχει μειωθεί στο 0,98%. 'Οσο υπάρχει και αυτό το 0,98% εμείς είμαστε υποχρεωμένοι να δουλεύουμε. Αυτή είναι η αποστολή μας. Και ούτε μπορεί να είμαστε ποτέ ικανοποιημένοι.
Θέλω όμως να πω ότι αναμφίβολα αυτή η δουλειά έχει αποδώσει σημαντικά, παράλληλα βεβαίως και με τη βελτίωση της τεχνολογίας στις επιχειρήσεις. Υπάρχουν σημαντικές βελτιώσεις, υπάρχει μία σοβαρή μείωση του αριθμού των εργατικών ατυχημάτων χρόνο με το χρόνο σταδιακά και είμαστε βέβαιοι ότι τώρα, με την πλήρη οργάνωση τουλάχιστον σε πρώτη φάση στα θέματα υγιεινής και ασφάλειας του Σώματος Επιθεωρητών Εργασίας, θα μπορέσουμε να έχουμε και εντός του 2001 τέτοια φαινόμενα ακόμη πιο δραστικά.
Κλείνω λέγοντας ότι το μεγαλύτερο μέρος των εργατικών ατυχημάτων γίνονται στα έργα, γι'αυτό και το 2001 έχει πάρει ειδική εντολή ο ΣΕΠΕ να στρέψει το μεγαλύτερο βάρος των ελέγχων του στα δημόσια έργα. 'Εχει γίνει
σχετική συνεννόηση με το ΥΠΕΧΩΔΕ και το Τεχνικό Επιμελητήριο και πιστεύω ότι τώρα που το 2001 θα γίνει η ευρωπαϊκή εβδομάδα για την υγιεινή ασφάλεια των εργαζομένων στα μεγάλα τεχνικά έργα, θα υπάρξουν εντυπωσιακά αποτελέσματα και στον τομέα αυτόν.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο. ΝΙΚΟΛΑΟΣ ΓΚΑΤΖΗΣ: Θα αρχίσω από το τελευταίο, κύριε Πρόεδρε.
Κύριε Υπουργέ, πραγματικά είναι μεγάλες και οι ανησυχίες μας, αλλά
και οι κινητοποιήσεις που έχουν γίνει γύρω από αυτά τα θέματα, των οικοδόμων ιδιαίτερα, γιατί το 50% αυτών των ατυχημάτων είναι πράγματι από τα έργα και όχι μόνο από τα δημόσια έργα, αλλά από τα ιδιωτικά όπου και εκεί δεν παίρνονται μέτρα προστασίας.
Προχθές περνούσα τυχαία από μία οικοδομή και είδα ότι το δάπεδο
εργασίας ήταν μόνο ένα μαδέρι, χωρίς κουπαστές, χωρίς ουσιαστικά να τηρεί καμιά προϋπόθεση. Αυτό το λέω για να δείτε πώς ακριβώς λειτουργεί σήμερα το σύστημα.
Πέρα όμως από αυτό, θέλω να πω ότι είναι μεγάλες οι ευθύνες και της
Κυβέρνησης, κύριε Υπουργέ. Πρώτον, διότι δεν εφαρμόζονται όλα τα νομοθετικά πλαίσια που έχουν αποφασιστεί και από το ελληνικό Σύνταγμα και από την ελληνική νομοθεσία και από την τελευταία οδηγία της Ευρωπαϊκής 'Ενωσης, η οποία έχει ενσωματωθεί στην ελληνική νομοθεσία με το προεδρικό διάταγμα 1796, το οποίο προβλέπει, για την αποφυγή των επαγγελματικών κινδύνων, να υπάρχει τεχνικός ασφάλειας, ιατρός εργασίας και επιτροπή υγιεινής και ασφάλειας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Αν αναλογιστούμε, κύριε Πρόεδρε, ότι κάθε δεκαπέντε λεπτά έχουμε ένα ατύχημα και κάθε τρίτη ημέρα ένα θανατηφόρο ατύχημα, καταλαβαίνουμε πόσο πληρώνουν οι εργαζόμενοι την υπόθεση του κόστους εργασίας και του κέρδους των μεγαλοκαρχαριών.
Θα ήταν υπερβολή εάν έλεγα ότι σήμερα ορισμένες βιομηχανίες είναι σύγχρονα κρεματόρια καθώς και ορισμένα έργα -λέω ότι θα ήταν υπερβολή να το πω αυτό- και ότι οι υποθέσεις αυτές γίνονται χυτήρια αίματος.
Αν αναλογιστούμε όμως και τις ευθύνες, κύριε Υπουργέ, που έχει η
Κυβέρνησή σας με την ανοχή της, όταν εκατοντάδες εργαζόμενοι θυσιάζονται στο βωμό του εργοδοτικού κέρδους με την εντατικοποίηση της εργασίας, τα διάφορα αντεργατικά συστήματα αύξησης της παραγωγικότητας, τις παραβιάσεις του νομίμου ωραρίου εργασίας, τη χρησιμοποίηση ανηλίκων και γυναικών σε ακατάλληλες γι'αυτούς εργασίες, την υπερεκμετάλλευση που γίνεται στους χώρους δουλειάς και της ανεργίας κλπ., όλα αυτά είναι θέματα που απαιτούν μεγάλη σοβαρότητα.
(Στο σημείο αυτό κτυπάει το επαναληπτικό κουδούνι λήξεως του χρόνου
ομιλίας του κυρίου Βουλευτή)
Τελειώνω, κύριε Πρόεδρε.
Το κύριο θέμα, κύριε Υπουργέ, είναι ότι ενώ δεν τηρούν οι εργοδότες
αυτές τις νομοθεσίες, πληρώνει ο εργαζόμενος, το θύμα, αυτές τις συνέπειες και τα ασφαλιστικά ταμεία. Γιατί; Πενήντα δισεκατομμύρια κάθε χρόνο διατίθενται για τις αποζημιώσεις των εργατικών ατυχημάτων.
Αφού δεν τηρεί, κύριε Πρόεδρε, τη νομοθεσία θα πρέπει να πληρώνει... ΠΡΟΕΔΡΕΥΩΝ (Κωνσταντίνος Γείτονας): Για να σας πιάσει τέτοιος βήχας
μάλλον κάποιος σας μελετάει. Ελπίζω όχι οι εργοδότες...
Πιείτε λίγο νερό και σας περιμένω να ολοκληρώσετε.
ΝΙΚΟΛΑΟΣ ΓΚΑΤΖΗΣ: Πρέπει να παρθούν μέτρα, κύριε Πρόεδρε. Δεν μπορεί να επιβαρύνονται τα ασφαλιστικά ταμεία και οι εργαζόμενοι αυτό το μεγάλο κόστος που είναι συνέπεια των μη μέτρων ασφάλειας εργασίας, όπου εδώ η Κυβέρνηση δείχνει μεγάλη ανοχή.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Νομίζω, κύριε Πρόεδρε, ότι επιβεβαιώθηκε αυτό που είπα στην πρωτομιλία μου, ότι το θέμα είναι πάρα πολύ μεγάλο για να εξαντληθεί στο χρόνο μίας επίκαιρης ερώτησης. 'Οπως είδατε ο κύριος συνάδελφος, μέσα στην προσπάθειά του να καλύψει όλο το εύρος στα δύο λεπτά που είχε, κόντεψε να πνιγεί.
ΠΡΟΕΔΡΕΥΩΝ (Κωνσταντίνος Γείτονας): Τον κακομελετούσαν μάλλον οι
εργοδότες.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Το αντίθετο εμείς λέγαμε καλά λόγια.
ΠΡΟΕΔΡΕΥΩΝ (Κωνσταντίνος Γείτονας): 'Οχι εσείς, για τους εργοδότες
είπα, στους οποίους αναφέρθηκε.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Για τους εργοδότες έχετε δίκιο, κύριε Πρόεδρε.
'Ελεγα και πάλι, κύριε Πρόεδρε, ότι αυτό ίσως αναδεικνύει...
ΝΙΚΟΛΑΟΣ ΓΚΑΤΖΗΣ: Στη Μαγνησία πάντως, κύριε Υπουργέ, τα ατυχήματα
έχουν γίνει επιδημία.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Ναι, αλλά, κύριε Γκατζή, θα ήθελα να σας επισημάνω το εξής: Αδυνατώ και εγώ μέσα σε δύο λεπτά να καλύψω τα έξι θέματα που μου θέσατε.
ΠΡΟΕΔΡΕΥΩΝ (Κωνσταντίνος Γείτονας): Είναι σαφές ότι είναι μεγάλο το
θέμα.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Πάλι θέτω το θέμα της επερώτησης, αλλά δεν μπορώ να το κάνω εγώ όπως ξέρετε. Με χαρά όμως θα δεχόμουν να το συζητήσουμε αναλυτικά στην Εθνική Αντιπροσωπεία, διότι είναι πάρα πολύ σοβαρό το θέμα και σέβομαι την ευαισθησία σας σε ένα τέτοιο ζήτημα.
Θα πω και πάλι ότι δουλεύουμε εντατικά σε αυτήν την κατεύθυνση. 'Εχουμε συμπληρώσει τις υπηρεσίες μας και τους εκπαιδεύουμε αυτήν τη
στιγμή.
Στη συγκεκριμένη επιχείρηση που μας είπατε κάναμε δώδεκα ελέγχους.
Πόσους άλλους να κάνουμε; Ξέρετε πάρα πολύ καλά ότι οι εργοδότες
προσπαθούν όσο μπορούν. 'Οχι όλοι, γιατί υπάρχουν πολλοί που πρωτοστατούν θετικά, αλλά ένα κομμάτι από αυτούς προσπαθεί να μην πάρει τεχνικό
ασφάλειας και γιατρό εργασίας και έχουμε φτιάξει ήδη και εναλλακτικά σενάρια σε αυτήν την κατεύθυνση με τις EΞΥΠ και έχουμε προσπαθήσει με τα εργατικά κέντρα και την ΓΣΕΕ να φτιάξουμε τις επιτροπές υγιεινής ασφάλειας, οι οποίες δεν είναι υποχρεωτικές και δεν μπορεί να είναι υποχρεωτικές, αλλά τους δίνει τη δυνατότητα να τις φτιάξουν. Εάν αδιαφορούν οι εργαζόμενοι ή το εργατικό κέντρο, δεν μπορεί από εκεί και πέρα η πολιτεία να τους επιβάλει διά της βίας να δημιουργήσουν την επιτροπή των εργαζομένων.
Βεβαίως, θέλω να σας επισημάνω ότι και σε αυτό που είπατε για τον επαγγελματικό κίνδυνο οι εργοδότες καταβάλλουν εξολοκλήρου την εισφορά. Δεν προβλέπεται η εισφορά του εργαζόμενου στα θέματα του επαγγελματικού κινδύνου. Τώρα αν την αυξήσουμε ή όχι είναι ένα θέμα συζήτησης που πρέπει να γίνει σε σχέση και με τα συνολικά προβλήματα της οικονομίας. 
Επαναλαμβάνω, λοιπόν, ότι γίνεται δουλειά προς αυτήν την κατεύθυνση. 
Δεν μπορεί ποτέ να είμαστε ικανοποιημένοι όταν γίνεται έστω και ένα εργατικό ατύχημα, αλλά η δουλειά μας έχει αποδώσει σημαντικά τα τελευταία χρόνια ακριβώς γιατί γίνεται με πίστη στον άνθρωπο και με στόχο να αντιμετωπίσουμε αυτήν την κατάσταση.
ΠΡΟΕΔΡΕΥΩΝ (Κωνσταντίνος Γείτονας): Η τέταρτη με αριθμό 472/15-1-2001 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Υγείας-Πρόνοιας, σχετικώς με
τη δημιουργία ολοκληρωμένου προγράμματος απεξάρτησης και κοινωνικής επανένταξης εφήβων στη Θεσσαλονίκη, λόγω κωλύματος του Υπουργού δεν θα συζητηθεί και διαγράφεται.
Επίκαιρες ερωτήσεις δεύτερου κύκλου:
Πρώτη είναι η με αριθμό 471/15-1-2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εργασίας και Κοινωνικών Ασφαλίσων, σχετικώς με το συνδυασμό της εφαρμογής του μέτρου, για έκπτωση 50% των εισφορών κοινωνικής ασφάλισης, από τα καθαρά έσοδα των επιχειρήσεων, με τα προγράμματα συνεχιζόμενης επαγγελματικής κατάρτισης κλπ.
Η επίκαιρη ερώτηση του κυρίου Βουλευτή έχει ως εξής:
"Είναι γνωστή η εξαγγελία της Κυβέρνησης για έκπτωση 50% των εισφορών κοινωνικής ασφάλισης από τα καθαρά έσοδα των επιχειρήσεων εφόσον προσλαμβάνουν νέους άνεργους.
Προτείνω, λοιπόν, η εφαρμογή του μέτρου να περιλαμβάνει τις παρακάτω δεσμεύσεις:
Εργοδότες οι οποίοι προσλαμβάνουν με σύμβαση εξαρτημένης εργασίας αορίστου χρόνου προσωπικό που έχει ολοκληρώσει προγράμματα πρακτικής άσκησης για απόκτηση εργασιακής εμπειρίας και δεξιοτήτων που προβλέπεται από το αρ. 1 του ν. 2434/96 ΦΕΚ/188, αλλά και από προγράμματα
συνεχιζόμενης επαγγελματικής κατάρτισης καταβάλουν το 50% των εισφορών κοινωνικής ασφάλισης που τους βαρύνουν από τα καθαρά κέρδη για το χρονικό διάστημα που διαρκεί η παραπάνω σύμβαση εργασίας, εφόσον συνδυάζεται με αύξηση νέων θέσεων, και όχι νέων θέσεων σε θέσεις απολυμένων, στις επιχειρήσεις που θα χρησιμοποιήσουν το μέτρο αυτό, και 40% εφόσον προέρχονται από την καταγεγραμμένη ανεργία του ΟΑΕΔ, και όχι μόνο από τα προαναφερθέντα προγράμματα επίσης με την προϋπόθεση του ελέγχου ότι θα πρόκειται για νέες θέσεις εργασίας στις επιχειρήσεις που θα χρησιμοποιήσουν το μέτρο και οι νέοι εργαζόμενοι να έχουν εγγραφεί στις καταστάσεις ανέργων του ΟΑΕΔ τουλάχιστον έξι μήνες από την αναγγελία της πρόσληψης.
Ερωτάται ο κύριος Υπουργός Εργασίας αν πρόκειται να συνδυασθεί η εφαρμογή του μέτρου αυτού με τα προγράμματα καταπολέμησης της ανεργίας, αλλά και με την καταγεγραμμένη ανεργία του ΟΑΕΔ, στα πλαίσια βεβαίως του σκεπτικού που ανέπτυξα πιο πάνω".
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων):
Κύριε Πρόεδρε, φοβάμαι ότι ο αγαπητός κύριος συνάδελφος έχει κάνει πρόταση τροποποίησης υφιστάμενου νόμου και όχι επίκαιρη ερώτηση, διότι αυτό το οποίο μας ρωτάει είναι εάν προτιθέμεθα, με βάση συγκεκριμένη πρότασή του, να τροποποιήσουμε παρελθόντα νόμο του 1999. Νομίζω, λοιπόν, ότι δεν έχει χαρακτήρα επίκαιρης ερώτησης η πρόταση.
Εκείνο που θέλω να διαβεβαιώσω τον κύριο συνάδελφο είναι ότι είναι
μία θετική πρόταση, έχει θετικά στοιχεία και θα την αξιολογήσουμε κατά τη διάρκεια σύνταξης του Εθνικού Σχεδίου Δράσεως για την Απασχόληση. Εγώ θα την κρατήσω στο αρχείο μου τώρα που αρχίζουμε να επεξεργαζόμαστε το εθνικό σχέδιο δράσης για την απασχόληση και ό,τι διορθώσεις μπορούμε να κάνουμε προς αυτή την κατεύθυνση θα είναι θετικές.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κύριε Καρχιμάκη, έχετε το λόγο, αλλά οφείλω να ομολογήσω ότι η ερώτηση αυτή δεν υπακούει στα κριτήρια του Κανονισμού, αλλά προωθήθηκε χάρη στην ελαστικότητα του Προεδρείου και τις κατευθύνσεις της Διάσκεψης των Προέδρων, να δίνουμε κάθε δυνατότητα έκφρασης στους Βουλευτές. Ο κύριος Υπουργός έχει δίκιο σε αυτό που είπε. 
ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, πραγματικά θελω να πω και εγώ δύο
λόγια.
Θεωρώ ότι το συγκεκριμένο μέτρο, το οποίο κοστολογείται εκατόν είκοσι δισεκατομμύρια στον προϋπολογισμό, πραγματικά θα έχει μια απόδοση, αν συνδυαστεί με τα προγράμματα για απόκτηση εργασιακής εμπειρίας και δεξιοτήτων του ΟΑΕΔ, αλλά και με τα προγράμματα συνεχιζόμενης επαγγελματικής κατάρτισης και βεβαίως και με την καταγεγραμμένη ανεργία στο πλαίσιο, το οποίο ανέπτυξα στην επίκαιρη ερώτηση.
Μόνο έτσι θα υπάρχει μια συμβατότητα στην πρόταση την οποία κάνω και στο μέτρο το οποίο εφαρμόζουμε, έτσι ώστε να υπάρξει πραγματικά απορρόφηση πραγματικών ανέργων και όχι να υπάρχει ένα μέτρο, το οποίο θα καθίσταται ανενεργό με διάφορες, θα έλεγα, ενέργειες ή τεχνάσματα των επιχειρηματιών, οι οποίοι χρησιμοποιούν αυτό το μέτρο. Είναι ένα μέτρο σημαντικό, το οποίο έχει καταθέσει και έχει ψηφίσει η Κυβέρνηση και πρέπει να έχει και την ανάλογη αποτελεσματικότητα.
Κύριε Υπουργέ, νομίζω ότι με καλύπτει η απάντησή σας, το ότι
πρόκειται σε επόμενη νομοθετική ρύθμιση να λάβετε υπόψη σας όλα αυτά τα οποία έχω αναφέρει στην επίκαιρη ερώτησή μου.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Θέλετε να προσθέσετε κάτι, κύριε Υπουργέ;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θα ήθελα να τονίσω απλώς ότι αναμφίβολα κάθε προσπάθεια, η οποία τείνει να διορθώσει και να καταστήσει πιο αποτελεσματικά τα προγράμματά μας, είναι θετική. Υπό αυτήν την έννοια, σαφώς οι προτάσεις του κυρίου συναδέλφου θα ληφθούν θετικά υπόψη, γιατί νομίζω ότι κινούνται σε θετική κατεύθυνση.
ΠΡΟΕΔΡΕΥΩΝ (Κωνσταντίνος Γείτονας): Μάλιστα, όλα "θετικά" λοιπόν...
Προχωρούμε.
Δεύτερη είναι η με αριθμό 476/15.1.2001 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη -εκ Χαλκιδικής, μην το ξεχνούμε-
προς τον Υπουργό Μεταφορών και Επικοινωνιών, σχετικώς με την επιχειρησιακή λειτουργία και εκμετάλλευση του νέου ραντάρ προσέγγισης στο αεροδρόμιο "ΜΑΚΕΔΟΝΙΑ" της Θεσσαλονίκης.
Η επίκαιρη ερώτηση του κ. Φλωρίνη έχει ως εξής:
"Το αεροδρόμιο "ΜΑΚΕΔΟΝΙΑ" της Θεσσαλονίκης "κλειστό" επί ώρες! Η
ομίχλη καθήλωσε πάλι τα αεροπλάνα.
Το νέο "RADAR" Προσέγγισης (APPROACH)" -το έχετε και στα αγγλικά,
ωραία- "για το οποίο έγινε τόσος θόρυβος μετά το τραγικό αεροπορικό δυστύχημα των ουκρανικών αερογραμμών, ακόμη δεν έχει τεθεί σε επιχειρησιακή λειτουργία και εκμετάλλευση γιατί οι ελεγκτές εναέριας κυκλοφορίας δεν επεράτωσαν την επιχειρησιακή εκπαίδευσή τους (θυμίζει την περίπτωση των πιλότων των PUMA) και γιατί δεν ολοκληρώθηκαν ακόμη τα απαιτούμενα FLIGHT TESTS" -αν ήταν εδώ ο Πρόεδρος της Βουλής
κ. Κακλαμάνης θα σας μάλωνε, για να χρησιμοποιείτε καλύτερα ελληνικές λέξεις. Θα το πω εγώ, ας πούμε "εξετάσεις πτήσεων"- "παρ'ότι πέρασαν δέκα μήνες από την εγκατάσταση του RADAR.
Η τοποθέτηση ILS CAT Ι στο διάδρομο 10/28, η αναβάθμιση του ILS στο
διάδρομο 16/34 από CAT I σε CAT ΙΙ" -αναφέρονται εδώ τα τεχνικά χαρακτηριστικά- "και η απαιτούμενη φωτοσήμανση καθυστερούν αδικαιολόγητα. 
Ο διαγωνισμός για την προμήθεια του ειδικού εκχιονιστικού οχήματος
πολλαπλής χρήσεως έχει φρακάρει στα γρανάζια κάπου μεταξύ Υπουργείων Ανάπτυξης, Μεταφορών και της Υ.Π.Α.
Κοντά σε όλα αυτά η Ολυμπιακή Αεροπορία εξακολουθεί να πετά με "MINIMUMS" που καθιερώθηκαν τη δεκαετία του '70 για τα τότε δεδομένα, ενώ οι άλλες εταιρείες έχουν προσαρμόσει τα MINIMUMS στα σημερινά δεδομένα, γεγονός που τους επιτρέπει να εκτελούν δρομολόγια, ενώ η Ολυμπιακή Αεροπορία βρίσκεται σε κατάσταση αγρανάπαυσης!
Επειδή η όλη κατάσταση ξεπέρασε πλέον κάθε όριο ανοχής,
Εωτάται ο κύριος Υπουργός:
α) Γιατί δεν επεράτωσαν εγκαίρως την επιχειρησιακή εκπαίδευσή του οι ελεγκτές στο νέο RADAR Προσέγγισης του αεροδρομίου "ΜΑΚΕΔΟΝΙΑ" και δεν έγιναν εγκαίρως τα FLIGHT TESTS για την αξιολόγηση του νέου RADAR Προσέγγισης.
β) Γιατί δεν επερατώθησαν εγκαίρως και μέσα στις προθεσμίες οι
εργασίες αναβάθμισης του ILS CAT I σε CAT II στο διάδρομο 16/34 και η απαραίτητη φωτοσήμανση και πότε θα ολοκληρωθεί η προμήθεια του ειδικού εκχιονιστικού οχήματος πολλαπλής χρήσεως, ώστε να εξαλειφθούν τα θλιβερά και απαράδεκτα φαινόμενα που ταλαιπωρούν τους χιλιάδες επιβάτες και δυστυχώς τη χώρα διεθνώς".
Ο Υφυπουργός Μεταφορών και Επικοινωνιών κ. Βούλγαρης έχει το λόγο. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κύριοι συναδελφοι, σχετικά με το πρώτο σκέλος της ερώτησης του συναδέλφου για το τερματικό ραντάρ της Θεσσαλονίκης, από την 1η Ιουλίου του 2000 με αγγελία της Υπηρεσίας Πολιτικής Αεροπορίας άρχισε να λειτουργεί το ραντάρ για την παρακολούθηση των αεροσκαφών σε εικοσιτετράωρη βάση.
Από τις 31 Οκτωβρίου του 2000, πέρα από την παρακολούθηση των
αεροσκαφών, υπήρχε και εξυπηρέτηση των αεροσκαφών από τις 8 το πρωί έως τη 1 το μεσημέρι συμβάλλοντας έτσι στην αύξηση της ασφάλειας των πτήσεων. 
Από τις 19 Δεκεμβρίου του 2000 με νέα αγγελία της Υπηρεσίας Πολιτικής
Αεροπορίας το ραντάρ τέθηκε σε πλήρη επιχειρησιακή εκμετάλλευση σε εικοσιτετράωρη βάση παρέχοντας έτσι μια ταχεία, ομαλή και ασφαλή ροή της εναέριας κυκλοφορίας. Αυτό βέβαια το διαπιστώσαμε και κατά τη διάρκεια των εορτών των Χριστουγέννων όπου εκατοντάδες πτήσεις από το αεροδρόμιο της Θεσσαλονίκης εξυπηρετήθηκαν με επιτυχία από το ραντάρ αυτό και με σημαντική μείωση των καθυστερήσεων.
Τώρα από τους ελεγκτές του ελέγχου της εναέριας κυκλοφορίας έχουν αποκτήσει την ειδικότητα ραντάρ δεκαεννέα, αφού τέλειωσαν με επιτυχία την εκπαίδευσή τους στη Σχολή Πολιτικής Αεροπορίας.
'Οσον αφορά το δεύτερο σκέλος, της ερώτησης όπως είναι γνωστό η εγκατάσταση του νέου ILS CAT ΙΙ στο διάδρομο 10/28 έχει ολοκληρωθεί και μέσα στους προσεχείς μήνες -έχει αρχίσει ήδη η κατασκευή- μπαίνει σε εκμετάλλευση το ILS CAT ΙΙ στο διάδρομο 16/34. 'Εχουν ήδη ολοκληρωθεί οι εργασίες στο χερσαίο τμήμα του διαδρόμου και βρίσκονται σε εξέλιξη οι εργασίες φωτοσήμανσης στη θάλασσα.
Για το εκχιονιστικό μηχάνημα, από τις 15 Δεκεμβρίου του 2000 υπάρχει
μόνιμα εγκατεστημένο -ένα ειδικό εκχονιστικό μηχάνημα μισθωμένο, το οποίο το πήραμε από το αεροδρόμιο της Στουτγάρδης- ενώ παράλληλα βρίσκεται σε εξέλιξη η προμήθεια ιδιόκτητου εκχιονιστικού μηχανήματος. Αυτό βέβαια δε σημαίνει ότι οι ανάγκες του αεροδρομίου για καθαρισμό των διαδρόμων και με αντιπαγωτικό υλικό, το οποίο έχει προμηθευτεί το αεροδρόμιο της Θεσσαλονίκης, αλλά και με το μισθωμένο μηχάνημα το οποίο υπάρχει δεν καλύπτονται. Καλύπτονται πλήρως, απλώς με την προμήθεια που βρίσκεται σε εξέλιξη το αεροδρόμιο θα αποκτήσει ιδιόκτητο μηχάνημα.
Eυχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
Κύριε Υφυπουργέ, τα είπατε όλα μέλι γάλα εδώ. Μα, δεν πάτε μια μέρα
στη Θεσσαλονίκη να δείτε τι γίνεται, τι χάος επικρατεί εκεί;
Σας παραπλάνησαν με τις απαντήσεις που σας έδωσαν. Αν ήταν ο
κ. Αποστολάκης, ο οποίος γνωρίζει τα αεροπορικά, θα τους είχε ξετινάξει σας πληροφορώ.
Δεν επιτρέπονται αυτά τα πράγματα. Χάος επικρατεί εκεί πέρα. Και όχι μονάχα εκεί, αλλά γενικά στις αερομεταφορές. Τελείωσαν οι προθεσμίες προ καιρού, κύριε Υφυπουργέ.
Σας κορόιδεψαν, δεν έχει τελειώσει η εκπαίδευση των ελεγκτών εναέριας κυκλοφορίας. Δεν είναι επιχειρησιακοί, δεν έγινε η πιστοποίηση, με άλλα λόγια.
Επιτρέπεται στο 2001 να μη έχουμε ILS κατηγορίας 2 στη Θεσσαλονίκη;
Πού βρισκόμαστε; Επιτρέπεται αυτό στο δεύτερο μεγαλύτερο αεροδρόμιο της χώρας να μην υπάρχει ILS κατηγορίας 2; Κατηγορίας 3 έπρεπε να έχουμε. 
Γιατί δεν βάζετε τώρα το 2001 ILS κατηγορίας 2 στο διάδρομο 10/28;
Πηγαίνετε απευθείας στο ILS κατηγορίας 2. Μετά από δύο, τρία χρόνια θα θέλετε πάλι να το κάνετε κατηγορίας 2.
Τι να πω τώρα; Να πω για την Ολυμπιακή Αεροπορία που πετάει με τα
ΜΙNIMUS, με τα ελάχιστα του 1970
Κύριε Πρόεδρε, θα μου δώσετε δέκα δευτερόλεπτα για να σας πω ότι οι
ορολογίες αυτές χρησιμοποιούνται, όπως είναι.
ΠΡΟΕΔΡΕΥΩΝ (Κωνσταντίνος Γείτονας): Χάνετε χρόνο, προχωρείστε. ΑΘΗΝΑΙΟΣ ΦΛΩΡΙΝΗΣ: Γι' αυτό τις έχω στα αγγλικά. Δεν μπορούν να
αποδοθούν στα ελληνικά. Το ILS, παραδείγματος χάρη, έτσι το ξέρουν. Είναι ορολογίες αυτές.
ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε συναδέλφε, θα σας κρατήσω το χρόνο.
Τις ερωτήσεις τις κάνουμε όχι για να μένουν μεταξύ μας, αλλά για να ενημερώνεται "δι ημών" ο ελληνικός λαός. Με όλους αυτούς τους τεχνικούς όρους και μάλιστα στα Αγγλικά, δεν είναι δυνατό να παρακολουθήσουν οι πολίτες την ερώτησή σας.
ΑΘΗΝΑΙΟΣ ΦΛΩΡΙΝΗΣ: Δυστυχώς, δεν αποδίδονται στα ελληνικά. ILS το
ξέρουμε όλοι.
ΠΡΟΕΔΡΕΥΩΝ (Κωνσταντίνος Γείτονας): Γι' αυτό να αποφεύγονται όσο γίνεται οι τεχνικοί όροι σε ξένη γλώσσα. Εδώ πρέπει να βγαίνει πολιτικό συμπέρασμα.
Συνεχίστε και σας κρατώ τα δευτερόλεπτα της διακοπής.
ΑΘΗΝΑΙΟΣ ΦΛΩΡΙΝΗΣ: Την επόμενη φορά θα το πράξω, κύριε Πρόεδρε.
Κύριε Υφυπουργέ, πάρτε τον κ. Τζογάνη. Τα ξέρει καλά, είναι και
διοικητής της ΥΠΑ, είναι πτέραρχος της Αεροπορίας. Στείλτε τον στη Θεσσαλονίκη. Είναι απαράδεκτη η κατάσταση. Κοσμάκης συνωστίζεται εκεί πέρα, χάνουμε ώρες, εργατώρες, χρήματα. Η Ολυμπιακή Αεροπορία χάνει χρήματα.
Τέλος πάντων δείξτε λίγο σεβασμό. Μην περιφρονείτε τη Θεσσαλονίκη και 
τη βόρεια Ελλάδα. Στο 2000 είμαστε. Σας παρακαλώ πάρα πολύ, πιάστε τον κ. Τζογάνη και στείλτε τον στη Θεσσαλονίκη να τα δει επί τόπου. Δεν είναι, όπως σας απήντησε ο διοικητής, ο οποίος εψεύσθη και όταν τον ρώτησα και
εγώ μου είπε ότι τον Οκτώβριο μήνα ότι τελείωσε η επιχειρησιακή εκπαίδευση. Είπε ψέματα. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα 77 μαθητές και μαθήτριες και 4 συνοδοί-δάσκαλοι από το Β' Δημοτικό Σχολείο Ηλιούπολης.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Βούλγαρης έχει το λόγο.
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε
Πρόεδρε, κύριοι συνάδελφοι, δεν μπορώ να δεχθώ τις κατηγορίες του συναδέλφου περί ψευδούς ενημέρωσης της Βουλής. Το Υπουργείο και η Υπηρεσία Πολιτικής Αεροπορίας, από την οποία έχουν αντληθεί τα στοιχεία, ενημερώνει υπεύθυνα τη Βουλή, για το θέμα το οποίο συζητούμε σήμερα και το οποίο θέσατε με γραπτή ερώτηση.
Γνωρίζετε πολύ καλά την προσπάθεια που κάνει το Υπουργείο και η
Υπηρεσία Πολιτικής Αεροπορίας με εξασφαλισμένους πόρους, για τη βελτίωση όλων των αεροδρομίων της χώρας. Γνωρίζετε επίσης πολύ καλά, ιδιαίτερα για τη Θεσσαλονίκη ότι έχουν εκτελεστεί μέχρι σήμερα έργα είκοσι δισεκατομμυρίων δραχμών που αφορούν και τη βελτίωση του αεροσταθμού, την ανατολική επέκταση του αεροσταθμού για να προσαρμοστούμε στη Συνθήκη Σένγκεν την προμήθεια και εγκατάσταση του ραντάρ και όλο τον εξοπλισμό που χρειάζεται για να λειτουργήσει ένα σύγχρονο αεροδρόμιο.
'Οσον αφορά το ILS, CAT ΙΙ θέλω να σας πω, κύριοι συνάδελφοι, ότι την ευθύνη αυτών των έργων έχει το Υπουργείο Περιβάλλοντος, Χωροταξίας και Δημοσίων 'Εργων. Η Υπηρεσία Πολιτικής Αεροπορίας παρέδωσε αυτήν τη μελέτη το 1997. Το ΥΠΕΧΩΔΕ δημοπράτησε το έργο το 1998 και ζητήσαμε πρόσφατα ένα χρονοδιάγραμμα για την αποπεράτωση αυτού του έργου. Το ΥΠΕΧΩΔΕ έχει δηλώσει ότι το έργο θα ολοκληρωθεί το Μάρτιο και η Υπηρεσία Πολιτικής Αεροπορίας χρειάζεται δύο μήνες για να προχωρήσει στην επιχειρησιακή ένταξη του έργου αυτού.
Εκτιμώ, λοιπόν, όπως αναφέρθηκα και στην πρωτομιλία μου, ότι τους επόμενους μήνες θα παραδοθεί και θα είναι σε πλήρη επιχειρησιακή ετοιμότητα και το ILS ΙΙ για το αεροδρόμιο Θεσσαλονίκης.
'Οσον αφορά την εκπαίδευση των δεκαεννέα ελεγκτών, θέλω να σας πω, κύριοι συνάδελφοι...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υφυπουργέ. ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών):
Ολοκληρώνω αμέσως, κύριε Πρόεδρε.
Οι ελεγκτές αυτοί εκπαιδεύτηκαν για τα τέσσερα ειδικά ραντάρ, που έχει προχωρήσει στην προμήθεια η χώρα μας για αντίστοιχα αεροδρόμια και οι ελεγκτές αυτοί για ολόκληρο το διάστημα, από την εγκατάσταση του συστήματος έως τη λειτουργία του, συμμετέχουν σε όλες τις διαδικασίες προετοιμασίας. Επομένως, οι ελεγκτές αυτοί έχουν την επιχειρησιακή ετοιμότητα, για να μπορέσουν να στηρίξουν αυτό το σύστημα το οποίο έχει ήδη εγκατασταθεί. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 474/15.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εθνικής 'Αμυνας, σχετικώς με πληροφορίες αναφερόμενες στη χρησιμοποίηση βλημάτων απεμπλουτισμένου ουρανίου, στα πεδία βολής του στρατού κλπ.
Η επίκαιρη ερώτηση του κ. Σκυλλάκου έχει ως εξής:
"Ανήσυχοι και με το φόβο των επιπτώσεων που μπορεί να υπάρχουν στην υγεία τους, αλλά και στην υγεία των παιδιών τους, ζουν οι κάτοικοι που διαμένουν κοντά σε πεδία βολών του στρατού (Κρανιά Ελασσόνας, Λιτόχωρο Πιερίας, πεδίο βολής Σφελινού στην περιοχή Ζίχνης Σερρών, Ποτίδαιας στον 'Αγιο Μάμα Χαλκιδικής, κ.α.), μετά τις πληροφορίες που έχουν γίνει γνωστές το τελευταίο διάστημα ότι χρησιμοποιήθηκαν κατά τη διάρκεια ασκήσεων βλήματα απεμπλουτισμένου ουρανίου.
Ερωτάται ο κύριος Υπουργός:
Αν αληθεύει ότι στα πεδία βολής που βρίσκονται σε διάφορες περιοχές της χώρας έχουν χρησιμοποιηθεί βλήματα απεμπλουτισμένου ουρανίου και αν υπάρχουν σταθμοί μέτρησης και έχουν γίνει μετρήσεις για την ραδιενεργό ακτινοβολία σ' αυτές τις περιοχές και ποιο το αποτέλεσμα.
Η Κυβέρνηση, θα αποσύρει και θα καταστρέψει τα βλήματα με απεμπλουτισμένο ουράνιο που υπάρχουν στη χώρα μας;"
Ο Υφυπουργός 'Εθνικής 'Αμυνας κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κυρίες και κύριοι συνάδελφοι, είναι γνωστό ότι μέσα στους στόχους του Υπουργείου Εθνικής 'Αμυνας είναι και η εκπαίδευση των Ενόπλων Δυνάμεων αλλά βέβαια πάντοτε σε συνδυασμό με τη διασφάλιση της υγείας, τόσο των στελεχών των Ε.Δ. όσο και των κατοίκων οι οποίοι ζουν γύρω από τις
περιοχές που δραστηριοποιούνται οι 'Ενοπλες Δυνάμεις. 'Ετσι θεωρούμε και εμείς δικαιολογημένη την ανησυχία όλων των Ελλήνων ύστερα από τις αποκαλύψεις ότι έχουν χρησιμοποιηθεί σε διαφόρους τόπους βλήματα με εμπλουτισμένο ουράνιο.
Πάντως πρέπει να γνωρίζετε, ότι είμαστε σε διαρκή συνεργασία με την
ελληνική Επιτροπή Aτομικής Eνέργειας και τον "ΔΗΜΟΚΡΙΤΟ", οι οποίοι κάνουν εκτεταμένες έρευνες και προσεκτικές μετρήσεις παντού. Ανεπισήμως με ό,τι έγινε μέχρι τώρα γνωστό δεν έχουμε καμία ένδειξη αύξησης της ραδιενέργειας.
Τώρα στα συγκεκριμένα ερωτήματα: από τα γνωστά μέχρι σήμερα στοιχεία -έχω την επιφύλαξη μήπως αποκαλυφθεί κάτι το οποίο μας είχε διαφύγει- δεν έχουν γίνει σε κανένα μέρος πλην του πεδίου βολής μέσα στην αεροπορική βάση της Αγχιάλου, βολές με όπλα που είναι ύποπτα, ότι μολύνουν το περιβάλλον.
Στη Νέα Αγχίαλο το 1984 σε μια αεροπορική επίδειξη χρησιμοποιήθηκαν πεντακόσια περίπου βλήματα όπως είναι αυτά του απεμπλουτισμένου ουρανίου, εκ των οποίων μόνο επτά χτύπησαν το στόχο. Φροντίσαμε και στείλαμε από τις πρώτες έρευνες το "ΔΗΜΟΚΡΙΤΟ" στην περιοχή. 'Εκανε μετρήσεις. Μέχρι στιγμής δεν φαίνεται καμία ένδειξη μόλυνσης. Παράλληλα έχουν γίνει μετρήσεις σε δεκατέσσερα απο τα πεδία βολής και μεταξύ αυτών και τα πεδια βολής που αναφέρονται. Σε κανένα, η Επιτροπή Ατομικής Ενέργειας δεν ανέφερε μέχρι στιγμής καμία ένδειξη.
Για τα δέκα χιλιάδες βλήματα του Πολεμικού Ναυτικού θέλω να σας πω ότι ήδη έχουν αποσυρθεί. Φυλάσσονται σε ειδικά προετοιμασμένους χώρους υπογείως. Μιλάμε για τα προβλήματα του οπλικού συστήματος "ΦΑΛΑΓΞ" η Επιτροπή Ατομικής Ενέργειας κάνει πάλι και εκεί έρευνες και περιμένουμε τις αποφάσεις της EURO-ATOME από τον ΟΗΕ για να δούμε τι θα κάνουμε και πως θα τα καταστρέψουμε.
Θέλω να τονίσω με ιδιαίτερη προσοχή, ότι το Υπουργείο 'Αμυνας δείχνει μεγάλη ευαισθησία, παρακολουθεί τα θέματα από κοντά και παίρνει όλα εκείνα τα μέτρα τα οποία είναι απαραίτητα προκειμένου να διαφυλαχθεί η υγεία και του προσωπικού που βρίσκεται στις 'Ενοπλες Δυνάμεις, αλλά και των κατοίκων που βρίσκονται στις γύρω περιοχές.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Η ανησυχία πλέον επεκτείνεται όπου υπάρχει πεδίο
βολής και στην Πελοπόννησο και στην Κρήτη, σε όλη την Ελλάδα. Εμείς γνωρίζουμε από τις επίσημες ανακοινώσεις σας, ότι είχαν χρησιμοποιηθεί τέτοια βλήματα από το Ναυτικό σε θαλάσσιες περιοχές. Σήμερα ακούμε ότι χρησιμοποιήθηκαν και στο πεδίο βολής της Αγχιάλου. Επιμένουν στρατιωτικοί εν αποστρατεία ότι χρησιμοποιήθηκαν σίγουρα για επίδειξη πυροβόλου και στην περιοχή Κρανιάς Ελασσόνας. Ανάλογες πληροφορίες υπάρχουν και για άλλα κέντρα βολής και εκπαίδευσης του προσωπικού. 
Υπάρχει, λοιπόν, ένα ολόκληρο ζήτημα να ανατρέξετε στο παρελθόν και
στο τι οπλισμός χρησιμοποιήθηκε είτε για ασκήσεις είτε για επιδείξεις σε όλα αυτά τα στρατόπεδα και αυτό απ' ό,τι φαίνεται δεν έχει γίνει γιατί ένα-ένα βγαίνουν στην επιφάνεια.
Το δεύτερον. Μετά την κατάθεση της επίκαιρης ερώτησης προέκυψε -γι' αυτό το αναφέρω τώρα- το θέμα με τις νάρκες. Υπάρχουν και νάρκες αποθηκευμένες με απεμπλουτισμένο ουράνιο. Ποια είναι η δική σας τοποθέτηση;
Θέλω να κάνω μια παρατήρηση σε σχέση με τις έρευνες που αναθέσατε. Ο "ΔΗΜΟΚΡΙΤΟΣ" μπορεί να μετρήσει μόνο τη ραδιενέργεια. Σήμερα προέκυψε,ότι αυτά τα βλήματα έχουν πλουτόνιο και έχουν και άλλες χημικές ουσίες που επιδρούν στον ανθρώπινο οργανισμό. Ειπώθηκε μάλιστα, ότι σε ορισμένες περιοχές υπάρχουν και απομεινάρια από τανκς, όπως στην Αγχίαλο τα οποία δεν έχουν μαζευτεί ακόμη. Είχαν χτυπηθεί σε άσκηση εκείνης της εποχής. 
Και το τελευταίο που θέλω να ρωτήσω, κύριε Υπουργέ, είναι: Εμείς
ακούσαμε ότι προσωρινά δεν θα χρησιμοποιούνται με δική σας απόφαση, μονομερή απ'ό,τι κατάλαβα. Επιβεβαιώστε το αν είναι δυνατόν ότι αυτού του είδους τα βλήματα προσωρινά μένουν στις αποθήκες και δεν χρησιμοποιούνται. Αν υπάρχει τέτοια δική σας απόφαση, αλλά και το τι επιπλέον μέτρα καθ'όλη τη διάρκεια της φύλαξης, βεβαίως εμείς επιμένουμε ως κόμμα ότι αυτά θα έπρεπε να καταστραφούν και να απαγορευτούν. Θα ήθελα τις θέσεις σας σε όλα αυτά τα ζητήματα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αποστολάκης, Υφυπουργός
Εθνικής 'Αμυνας, έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε,
κύριοι συνάδελφοι, είναι γεγονός ότι όλα τα πεδία βολής πρέπει να ερευνηθούν. Και το είπα, δεν θα αφήσουμε κανένα, όπου μπορεί να υπήρξε υποψία ότι χρησιμοποιήθηκαν όπλα, κάθε μορφής όπλα και κάθε μορφής βλήματα ύποπτα μόλυνσης του περιβάλλοντος. Οι έρευνες συνεχίζονται, δεν σταμάτησαν. Και πρέπει να σας πω, είναι γεγονός ότι όλοι μας, η διεθνής κοινότητα και εμείς άρχισε να ανησυχεί και να ερευνά πρακτικά μετά το Δεκέμβριο του 1999. Μέχρι τότε κανένας δεν υπολόγιζε το μέγεθος της καταστροφής, όπως και κανείς δεν ήξερε πού βρισκόταν και σε ποια όπλα υπήρχαν αυτά τα υλικά. Και είναι επίσης λογικό αυτό που είπατε. Σας είπα ότι πάμε σε βάθος έρευνα, πάμε πίσω χρόνια πολλά, δεκαετίες, ούτως ώστε η εικόνα που θα παρουσιάσουμε να είναι πραγματική. Είμαστε αποφασισμένοι να μην κρύψουμε τίποτα από κανέναν. Και βεβαίως αυτό συνεπάγεται και από τα μέτρα τα οποία πρέπει να πάρουμε.
ΑΝΤΩΝΗΣ ΣΚΥΛΛΑΚΟΣ: Μόνο ραδιενέργεια θα ελέγξετε με το "ΔΗΜΟΚΡΙΤΟ"; 'Αλλες τοξικές ουσίες και επιδράσεις; Γιατί χρειάζεται και άλλου είδους έρευνα να γίνει, πέρα από το "ΔΗΜΟΚΡΙΤΟ".
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Βεβαίως οι έρευνες θα επεκταθούν και επεκτείνονται και σε όλες τις άλλες μορφές μόλυνσης, τις χημικές μολύνσεις ή οτιδήποτε. Ψάχνουμε ό,τι γνωρίζουμε. Πράγματι σήμερα προέκυψε -και όλες οι ευρωπαϊκές κυβερνήσεις το διεπίστωσαν-ότι μπορεί να υπάρχει και πλουτόνιο. Θα το ψάξουμε και αυτό, είναι σημερινό θέμα. Υπάρχει μία έλλειψη ενημέρωσης πράγματι, αυτό δεν το κρύβω. Υπήρξε μία έλλειψη ευαισθησίας από την άποψη ότι δεν ξέραμε περί τίνος πρόκειται. Πρέπει να σας πω ότι έχω προσωπική εμπειρία, ήμουν παρών όταν έγιναν τα πειράματα στην Αγχίαλο. Κανένας τότε δεν σκέφθηκε. Είδαμε μία παράγραφο που λέει ότι αυτά τα όπλα μπορεί να φυλάσσονται χωρίς ιδιαίτερες προφυλάξεις. Και πιθανόν να είμαι και από αυτούς που άγγιξαν τα σημεία που εβλήθησαν. Αλλά δεν ήξερε κανένας. Τώρα και οι ευρωπαϊκές κυβερνήσεις και όλος ο κόσμος, μαζί και εμείς ερευνούμε. Αλλά θέλω να σας πω ότι αφ'ής στιγμής διαπιστώσαμε ότι υπάρχει πρόβλημα δεν έχουμε 
αφήσει κανένα μέτρο το οποίο μπορεί να ληφθεί και να μην το έχουμε πάρει. Δεν θα αφήσουμε καμία έρευνα και δεν θα αφήσουμε και καμία πληροφορία κεκαλυμένη. Γι'αυτό να είστε βέβαιοι.
ΑΝΤΩΝΗΣ ΣΚΥΛΛΑΚΟΣ: Αποσύρονται προσωρινά ή οριστικά;
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Τα βλήματα αυτά αποσύρονται μέχρι να δούμε τι θα τα κάνουμε και πώς θα τα αποσύρουμε. Ασφαλώς δεν πρόκειται να χρησιμοποιηθούν -μιλώ για τα βλήματα, δεν πρόκειται να χρησιμοποιηθούν σε κανένα πεδίο βολής. Θέλουμε να δούμε πώς θα το χειριστούμε και σε συνεργασία με την EYROATOM, που είναι πιο
αρμόδια επιτροπή να μας πει.
ΠΡΟΕΔΡΕΥΩΝ (Κωνσταντίνος Γείτονας): Τετάρτη και τελευταία είναι η με
αριθμό 468/15-1-2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Ανάπτυξης, σχετικώς με την πρόθεση της εταιρείας "ΠΕΤΡΟΛΑ Α.Ε." για επέκταση των εγκαταστάσεών της στην Ελευσίνα.
Η επίκαιρη ερώτηση του κυρίου συναδέλφου, σε περίληψη, έχει ως εξής: "Είναι γνωστό ότι η εταιρεία "ΠΕΤΡΟΛΑ ΑΕ" έχει εξαγγείλει την πρόθεσή
της να πραγματοποιήσει επεκτάσεις 700 εκατομμυρίων δολαρίων στο χώρο των εγκαταστάσεών της, στην Ελευσίνα. Η επέκταση αυτή συνεπάγεται αύξηση της εγκατεστημένης ισχύος κατά 71.369 ΗΡ, δηλαδή κατά 238 φορές περισσότερο από το επιτρεπόμενο όριο των 300 ΗΡ για εκσυγχρονισμό στο Νομό Αττικής
και απαγορεύεται από το π.δ. 84/84.
Η εταιρεία έχει υποβάλει αίτημα για κατά παρέκκλιση αδειοδότηση με
βάση το άθρο 4 του ν.1360/83, ενώ παράλληλα έχει εκδώσει ενημερωτικό δελτίο για να εισέλθει στο ΧΑΑ. Η κοινή γνώμη της περιοχής είναι ανάστατη, τα δημοτικά συμβούλια έχουν εκδώσει αποφάσεις κατά της επέκτασης και οι κάτοικοι έχουν συγκροτήσει επιτροπή κατά των επεκτάσεων. 
Το Υπουργείο Ανάπτυξης επί δύο χρόνια είναι ανοικτό σε επισκέψεις και
επαφές με τους εκπροσώπους της εταιρείας και τον κ. Λάτση, αλλά αρνείται επίμονα επί έξι μήνες να συναντηθεί με την επιτροπή κατά των Επεκτάσεων Κεφαλαίων, την αυτοδιοίκηση και τους Βουλευτές της περιοχής, συμπεριφερόμενο ως Υπουργείο Ανάπτυξης της "PETROLA".
Eπειδή η επιβίωση μιας περιοχής με ιστορία τριών χιλιάδων χρόνων δεν μπορεί να αφεθεί στο έλεος του ιδιωτικού τομέα,
Επειδή η βιώσιμη ανάπτυξη σύμφωνα με την κείμενη νομοθεσία δεν μπορεί να είναι αντίθετη με το λαό και τους μαζικούς φορείς που τον εκπροσωπούν, 
Επειδή η "PETROLA" με πρόσφατες δηλώσεις στον Τύπο θεωρεί θέμα ολίγων
ημερών την υπογραφή της παρέκκλισης από τους Υπουργούς Ανάπτυξης, Εθνικής Οικονομίας και ΠΕΧΩΔΕ,
Ερωτάται ο κύριος Υπουργός, εάν θα συναντήσει τους εκπροσώπους της τοπικής κοινωνίας και θα λάβει υπόψη του τις τεκμηριωμένες αντιρρήσεις τους, πριν αποφασίσει πρώτος εκ των τριών συναρμοδίων Υπουργών την υπογραφή ή μη της παρέκκλισης."
Το λόγο έχει ο Υφυπουργός Ανάπτυξης, κ. Καλαφάτης.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, παρ'όλο που το τελικό ερώτημα είναι διαδικαστικού χαρακτήρα και δεν έχει ουσία, εν τούτοις στην ανάπτυξη της ερωτήσεώς σας μπήκατε στην ουσία και γι'αυτό νομίζω ότι θα πρέπει να απαντήσω επί της ουσίας της ερωτήσεώς σας και να μην απαντήσω ξερά αν πρόκειται να δεχθούμε ή αν έχουμε δεχθεί φορείς της περιοχής.
Υπάρχει γύρω από το γνωστό θέμα ένα σοβαρό δίλημμα και έτσι πρέπει να το αντιμετωπίσουμε και έτσι το αντιμετωπίζουμε εμείς το Υπουργείο Ανάπτυξης. Το δίλημμα είναι το εξής. Εκσυγχρονίζεται η εταιρεία ή παραμένει ως έχει, πράγμα που θα έχει ως συνέπεια την περιθωριοποίησή της και κατ'ακολουθίαν πιθανό κλείσιμό της αργότερα; Γύρω από αυτό το ερώτημα πρέπει να λάβουμε υπόψη μας την κοινοτική νομοθεσία όπως έχει διαμορφωθεί με τις νέες οδηγίες 9312 και 9870 περί παραγωγής καθαρότερων προϊόντων στα πετρελαιοειδή. 'Οπως επίσης πρέπει να λάβουμε υπόψη μας και το δεδομένο της τεχνικής έκθεσης του ΥΠΕΧΩΔΕ που έχει σχέση με τις περιβαλλοντικές επιπτώσεις και με την προκαταρκτική μελέτη ασφάλειας.
Η επένδυση είναι επτακοσίων εκατομμυρίων δολαρίων, είναι μία από τις σημαντικότερες επενδύσεις που πρόκειται να γίνουν στην περιοχή.
Επίσης, πρέπει να λάβουμε υπόψη μας ότι σήμερα σ'όλο το μήκος και το πλάτος της Ευρωπαϊκής 'Ενωσης λαμβάνουν χώρα τέτοιου είδους εκσυγχρονιστικές επενδύσεις στον τομέα των πετρελαιοειδών.
Επίσης, η διϋλιστική ικανότητα της "PETROLA" δεν αυξάνεται. Παραμένει εκατό χιλιάδες βαρέλια αργού πετρελαίου ημερησίως, πράγμα που εκ των προτέρων προκαθορίζει ότι δεν θα έχουμε τουλάχιστον περιβαλλοντική επιβάρυνση. Θα ακολουθήσουν και άλλα που θα πω.
Γίνεται εκσυγχρονισμός του τεχνολογικού εξοπλισμού, επίσης αναδιάρθρωση της παραγωγικής διαδικασίας που σημαίνει ότι έχουμε εκμετάλλευση και αξιοποίηση των τεχνολογικών δεδομένων διεθνώς. 'Εχουμε ποιοτική αναβάθμιση των προϊόντων που προσφέρει ανταγωνιστικότητα στην εθνική οικονομία, έχουμε αναβάθμιση του περιβάλλοντος σε τοπικό επίπεδο καθ'όσον εκσυγχρονίζεται όλη η παραγωγική διαδικασία αλλά έχουμε και αναβάθμιση του εθνικού περιβάλλοντος καθώς καθαρότερα προϊόντα θα κυκλοφορούν στη χώρα μας.
Επίσης, επεκτείνεται και διασφαλίζεται η ασφάλεια των εργαζομένων περαιτέρω. Εξασφαλίζονται οι υπάρχουσες θέσεις εργασίας και μέσα από την επένδυση δημιουργούνται καινούριες θέσεις εργασίας. Είναι και αυτό ένα ζητούμενο. Επίσης, μέσα απ' αυτήν την επένδυση επιτυγχάνουμε συναλλαγματικό όφελος για την εθνική οικονομία καθ'όσον θα μπορέσουμε να μειώσουμε την εισαγωγή σε ντήζελ και ακολούθως θα αυξήσουμε την εξαγωγή λιπαντικών υψηλής τεχνολογίας.
Αυτές είναι απαντήσεις σε ορισμένα ερωτήματα ουσίας και πιστεύω ότι
στη δευτερολογία μου θα πω περισσότερα πράγματα μια και ο χρόνος μου τελείωσε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο. ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, αναγνωρίζουμε και είναι γνωστό
ότι ο όμιλος Λάτση, στον οποίον ανήκει η "PETROLA", αποτελεί ένα κολοσιαίο επιχειρηματικό συγκρότημα με ανάλογες επιρροές.
Για μας το κύριο πρόβλημα βεβαίως δεν είναι η "ΠΕΤΡΟΛΑ", αλλά η
πολιτεία που έχει υποχρέωση να προστατεύει το περιβάλλον σύμφωνα και με το άρθρο 24.
Η "ΠΕΤΡΟΛΑ" βεβαίως έχει δικαίωμα να προωθεί τα συμφέροντά της με
κάθε νόμιμο τρόπο. Δεν έχει όμως το δικαίωμα να ρυπαίνει. Και σήμερα ρυπαίνει χωρίς έλεγχο, παρ'ότι εκσυγχρονίστηκε το 1990 με τα ίδια ωραία λόγια και τις ίδιες υποσχέσεις. Κατανοούμε ότι ο Υπουργός Ανάπτυξης είναι
υποχρεωμένος και νομιμοποιείται και πρέπει ν' ακούει την κάθε "ΠΕΤΡΟΛΑ" για παρόμοιες και μάλιστα γιγαντιαίες επεκτάσεις. Δεν κατανοούμε όμως και δεν νομιμοποιείται ο Υπουργός να αποφεύγει να συναντήσει τους εκπροσώπους της τοπικής κοινωνίας και τους Βουλευτές.
Η "ΠΕΤΡΟΛΑ", κύριε Υφυπουργέ, με την επιστολή της από τις 12 Μαϊου του 1998 προς τους τρεις συναρμόδιους Υπουργούς, που θα της δώσετε την παρέκκλιση για τη γιγαντιαία επέκταση και όχι εκσυγχρονισμό, αναφέρει: "Εν συνεχεία της συναντήσεώς σας με τον κ. Σπύρο Λάτση στις 30.4.1998 κλπ.", ενώ στις 29 Δεκεμβρίου και στις 9 Ιανουαρίου αυτού του χρόνου η "ΠΕΤΡΟΛΑ" δήλωσε προς όλο τον Τύπο ότι οι συναρμόδιοι Υπουργοί έχουν δεσμευτεί να υπογράψουν.
Και σήμερα μέχρι στιγμής δεν μας έχετε απαντήσει: Πρώτον, έχει υπογραφεί η παρέκκλιση τουλάχιστον από το Υπουργείο σας; Δεύτερον, πήρα πριν από δύο μέρες τη σχετική αίτηση κατάθεσης εγγράφων από τις υπηρεσίες του Υπουργείου σας, με την οποίαν μας παραπέμπετε στο ΥΠΕΧΩΔΕ. Εσείς που θα εισηγηθείτε την παρέκκλιση, που έχετε δύο χρόνια το φάκελο, δεν μας λέτε αν υπάρχει γνωμοδότηση αρμόδιας υπηρεσίας;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τελειώνω, κύριε Πρόεδρε.
Εμείς, κύριε Υπουργέ, θεωρούμε ότι η Ελευσίνα που έχει μια ιστορία τριών χιλιάδων ετών δεν μπορεί να συνεχίζει να υποβαθμίζεται. Δεν μπορεί το Υπουργείο να ενδιαφέρεται μόνο για την ανάπτυξη της "ΠΕΤΡΟΛΑ". Οι κάτοικοι δικαιούνται να γνωρίσουν τη βιώσιμη ανάπτυξη και όχι την ανάπτυξη των κερδών των επιχειρήσεων που είναι εκεί, ιδιωτικών και δημόσιων, και την τρομερή ανάπτυξη των περιβαλλοντικών προβλημάτων. 
Ευχαριστώ, κύριε Πρόεδρε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε... ΠΡΟΕΔΡΕΥΩΝ (Κωνσταντίνος Γείτονας): Κύριε Καλαφάτη, να σας δώσω το
λόγο πρώτα. Ορίστε, τον έχετε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για να κερδίζουμε χρόνο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Καλό είναι όχι στο λόγο στο έργο να βιαζόμαστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τα έργα προχωρούν
ταχέως.
ΠΡΟΕΔΡΕΥΩΝ (Κωνσταντίνος Γείτονας): Ακριβώς αυτό λέω ως σημαντικό για μας τους πολιτικούς.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, κατανοώ χωρίς όμως να αποδέχομαι την αγωνία που σας διέπει και φοβάμαι ότι μέσα από την τοποθέτησή σας -η οποία έχει αναπτυχθεί και στην ερώτησή σας, αλλά απέφυγα να απαντήσω- διολισθαίνετε σ' έναν λαϊκισμό καθορίζοντας ποιον θα δει ο Υπουργός ή αν είδε τον κ. Λάτση ή αν δεν τον είδε, μιλώντας για επιρροές με υπονοούμενα του κ. Λάτση, λέγοντας ότι αποφεύγουμε να δούμε τους φορείς, ότι ενδιαφέρεσθε για να ζήσει μία περιοχή, η οποία επί τρεις χιλιάδες χρόνια ζει χωρίς να διασυρθεί από τα ιδιωτικά συμφέροντα, λες και τα προηγούμενα τρεις χιλιάδες χρόνια δεν υπήρχε ιδιωτική πρωτοβουλία.
Νομίζω, ότι όλα αυτά δεν είναι χρήσιμα στην κουβέντα μας. Στην
κουβέντα μας έχει χρησιμότητα το εξής: Στο δίλημμα του τι θα κάνουμε με την "ΠΕΤΡΟΛΑ" θα απαντήσουμε: Πρέπει να εξυγιανθεί, πρέπει να εκσυγχρονισθεί και να παραμείνει ανταγωνιστική ή πρέπει να παραμείνει ως έχει, άρα θα κλείσει; Εκτός κι αν λέτε ότι πρέπει να κλείσει από σήμερα. Αυτή είναι μία άποψη, την οποίαν όμως δεν εκθέσατε. Μιλήσατε με πολλές φιοριτούρες γύρω-γύρω, αλλά στο κεντρικό δίλημμα, στο κεντρικό πρόβλημα που έχει σχέση με την απασχόληση, που έχει σχέση με την εθνική οικονομία δεν απαντήσατε.
ΓΕΩΡΓΙΟΣ ΑΜΠΑΤΖΟΓΛΟΥ: Δεχθείτε μας να σας την πούμε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κι εγώ το έθεσα από την αρχή παρ' όλο που θα έπρεπε να το καταθέσετε εσείς. Δεν πήρατε θέση.
Με το διαδικαστικό ερώτημα που αναφέρετε το Υπουργείο Ανάπτυξης έχει δεχθεί φορείς και είμαστε ανοιχτοί όπως πάντα να δεχθούμε όποιους και όσους φορείς θέλετε. Καθημερινά το Υπουργείο Ανάπτυξης δέχεται φορείς, δέχεται Βουλευτές, δέχεται εκπροσώπους της κάθε τοπικής κοινωνίας. Επομένως μη χρησιμοποιείτε πράγματα που δεν θα πρέπει γιατί ξέρω ότι είσαστε καλοπροαίρετος γενικά.
Δεν έχουμε κρύψει, ότι είμαστε υπέρ της συγκεκριμένης επένδυσης. Πρώτη φορά ακούω από σας ότι δεν έχουμε τοποθετηθεί. Σαφώς είμαστε υπέρ, σαφώς η ΚΥΑ των τριών Υπουργείων βρίσκεται στη διαδικασία της υπογραφής και το δικό μας Υπουργείο την έχει υπογράψει. Ποιος σας είπε, ότι έχουμε αποκρύψει στοιχεία;
Και ακριβώς μέσα από αυτήν την επένδυση, μέσα από τον εκσυγχρονισμό της "ΠΕΤΡΟΛΑ", θα έχουμε αναβάθμιση και αύξηση των θέσεων απασχόλησης. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας):Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
1. Η Διαρκής Επιτροπή Μορφωτικών Υποθέσεων καταθέτει την 'Εκθεσή της στο σχέδιο νόμου του Υπουργείου Εθνικής Παιδείας και Θρησκευμάτων "Κύρωση των 'Αρθρων Συνεταιρισμού του Ευρωπαϊκού Οργανισμού για ανάπτυξη της Ειδικής Αγωγής".
2. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την 'Εκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Είσοδος και παραμονή αλλοδαπών στην Ελληνική Επικράτεια. Κτήση της Ελληνικής Ιθαγένειας με πολιτογράφηση".
3. Η Διαρκής Επιτροπή Παραγωγής και Εμπορίου καταθέτει τις Εκθέσεις
της στα σχέδια νόμων του Υπουργείου Ανάπτυξης:
α. "Κύρωση του Κοινού Πρωτοκόλλου σχετικά με την εφαρμογή της
Σύμβασης της Βιέννης και της Σύμβασης του Παρισιού περί αστικής ευθύνης σε περίπτωση πυρηνικού ατυχήματος".
β. "Κύρωση της Συμφωνίας μεταξύ της Ελληνικής Δημοκρατίας και της
Δημοκρατίας της Τουρκίας για την επιστημονική και τεχνολογική συνεργασία".
θα προχωρήσουμε τώρα στην ψήφιση στο σύνολο του σχεδίου νόμου του Υπουργείου Εμπορικής Ναυτιλίας: "Ρύθμιση θεμάτων ανέλκυσης ναυαγίων και άλλες διατάξεις".
Κύριε Υπουργέ, από τα Πρακτικά βλέπω ότι είχε μείνει σε εκκρεμότητα η συμπλήρωση μιας ημερομηνίας. Για την ενημέρωση του Σώματος το λέω. 
Ορίστε, έχετε το λόγο για να οριστικοποιήσετε την παράγραφο και
δεύτερον για να ανακοινώσετε αν έχετε, κάποια άλλη νομοτεχνική διόρθωση. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Δεν έχω καμία άλλη νομοτεχνική διόρθωση. Απλώς η παράγραφος 4 του άρθρου 13, η οποία φέρει τον τίτλο "Προαγωγή λόγω διακεκριμένης πράξης", αναδιατυπώνεται ως ακολούθως:
"4. Οι διατάξεις του άρθρου αυτού έχουν αναδρομική ισχύ από την 1η
Ιουνίου του έτους 2000".
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό το νομοσχέδιο και στο σύνολο, σύμφωνα με τη διόρθωση - συμπλήρωση του κυρίου Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΙΩΑΝΝΗΣ ΠΑΠΑΘΑΝΑΣΙΟΥ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε
δεκτό κατά πλειοψηφία και στο σύνολο.
Συνεπώς το νομοσχέδιο του Υπουργείου Εμπορικής Ναυτιλίας "Ρύθμιση
θεμάτων ανέλκυσης ναυαγίων και άλλες διατάξεις", σύμφωνα και με τη διόρθωση - συμπλήρωση του κυρίου Υπουργού, έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου του σχεδίου νόμου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να
εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Κώδικας Αναγκαστικών Απαλλοτριώσεων Ακινήτων".
Η Διάσκεψη των Προέδρων αποφάσισε στη συνεδρίαση της, της 21.12.2000 τη συζήτηση του νομοσχεδίου αυτού σε μία συνεδρίαση.
Επίσης, θυμίζω στους κυρίους συναδέλφους ότι σύμφωνα με απόφαση του Σώματος θα εισέλθουμε, μετά την ψήφιση αυτού του νομοσχεδίου και στην 
ειδική ημερήσια διάταξη για τις αναθεωρούμενες διατάξεις του Συντάγματος. Και αυτό το υπενθυμίζω για την οικονομία του χρόνου που πρέπει να
επιδιώξουμε, δεδομένου ότι πολλοί Βουλευτές σήμερα έχουν υποχρεώσεις και
θα πρέπει να πάνε στις περιφέρειές τους.
Από την Κοινοβουλευτική Ομάδα του Κομμουνιστικού Κόμματος Ελλάδας
ορίζεται ως ειδική αγορήτρια για τη συζήτηση του νομοσχεδίου αυτού η
Βουλευτής κ. Λιάνα Κανέλλη.
Επίσης, από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη.
Ο εισηγητής του ΠΑ.ΣΟ.Κ. κ. Αλαμπάνος έχει το λόγο.
ΔΗΜΗΤΡΙΟΣ ΑΛΑΜΠΑΝΟΣ: Κυρίες και κύριοι συνάδελφοι, συζητούμε ένα ακόμα τυπικό νομοσχέδιο, ένα νομοσχέδιο που αναφέρεται στον Κώδικα Αναγκαστικών Απαλλοτριώσεων Ακινήτων.
Επαναλαμβάνω ότι είναι ένα τυπικό νομοσχέδιο στο οποίο έχουμε να κάνουμε ουσιαστικές παρατηρήσεις πλην, όμως, δεν μπορούμε να μπούμε στην ουσία αλλαγών και μεταρρυθμίσεών του ως αυτό εισήχθηκε και συζητήθηκε και στη Διαρκή Κοινοβουλευτική Επιτροπή, αλλά και κατά τη σημερινή μας διαδικασία.
Ο Κώδικας όμως που ισχύει μέχρι σήμερα είχε εκδοθεί το 1971. Και από το 1971 μέχρι σήμερα έχει υποστεί πάρα πολλές αναγκαίες τροποποιήσεις και βελτιώσεις.
Συνεπώς σήμερα θεωρείται αναγκαία η τροποποίηση αυτού του Κώδικα,
δεδομένου ότι το 1974 και 1975 ψηφίστηκε καινούριο Σύνταγμα, το οποίο ισχύει εδώ και είκοσι πέντε χρόνια και ως αποτέλεσμα έχει καταστήσει κενές περιεχομένου πολλές από τις διατάξεις του ισχύοντος μέχρι στιγμή Κώδικα. Επίσης, έχει καταστήσει αναγκαία την εισαγωγή άλλων διατάξεων. Πέραν δε αυτού, επιβάλλεται και από τη θέσπιση άλλων σημαντικών νομοθετημάτων, η τροποποίηση του ισχύοντος Κώδικα, όπως του νόμου που αναφέρεται στη δευτεροβάθμια Τοπική Αυτοδιοίκηση, τον αντικειμενικό προσδιορισμό της αξίας των ακινήτων, το Εθνικό Κτηματολόγιο και άλλων, καθώς επίσης και την εξέλιξη της νομολογίας που εν τω μεταξύ επήλθε. Επιβάλλεται επιπλέον από την ανάγκη προσαρμογής του στις νέες συνθήκες που διέπουν τις αναγκαστικές απαλλοτριώσεις και ειδικότερα στην ανάγκη αντιστάθμισης αφ'ενός των αναγκών για ταχεία και αποτελεσματική περαίωση των σχετικών διαδικασιών για την εξυπηρέτηση του δημοσίου συμφέροντος και αφ'ετέρου της υποχρέωσης προστασίας των δικαιωμάτων του πολίτη, ο οποίος, χωρίς να το επιδιώκει, αποστερείται της ιδιοκτησίας του χάριν του κοινωνικού συνόλου και του κοινωνικού οφέλους.
Υπάρχει, δηλαδή, ανάγκη για αντικατάσταση του ισχύοντος Κώδικα για
τον οποίο έχει από μακρού συσταθεί μια επιτροπή. Πρώτη επιτροπή συστάθηκε το 1982 και από τότε μέχρι σήμερα θα έλεγα ότι έχουν δημιουργηθεί άλλες πέντε επιτροπές και έχουν γίνει αρκετές προσπάθειες ώστε να φτάσουμε στο σημερινό περιεχόμενο του Κώδικα.
Η τελευταία επιτροπή συστάθηκε το 1988 και έκανε πάρα πολλές προσαρμογές στις εν τω μεταξύ νομοθετικές μεταβολές που επήλθαν. Οι μεταβολές αυτές συμπλήρωσαν τον Κώδικα και τον βελτίωσαν.
Ειδικότερα, με το σχέδιο νόμου αυτό που αποτελείται από 31 άρθρα, ορίζεται ως κατά κανόνα αρμόδιος για την κήρυξη της αναγκαστικής απαλλοτρίωσης και την πρόοδο της διαδικασίας συντέλεσής της ο Γενικός Γραμματέας Περιφέρειας.
Δεύτερον, μεταβάλλονται οι προϋποθέσεις και η διαδικασία κήρυξης αναγκαστικής απαλλοτρίωσης. 'Εχει καταβληθεί προσπάθεια, ώστε σύμφωνα με τη διαδικασία αυτή να ενημερώνονται και να συμμετέχουν εκ των προτέρων οι ενδιαφερόμενοι και οι αρμόδιες υπηρεσίες, να αποτυπώνεται εξ αρχής το
ακίνητο και να ακολουθούνται οι διατυπώσεις που τάσσει η νομοθεσία για την προστασία του περιβάλλοντος. Αυτό γίνεται προκειμένου να αποφεύγεται επιβράδυνση της διαδικασίας υλοποίησης της αναγκαστικής απαλλοτρίωσης σε επόμενα στάδια λόγω ατελειών του αρχικού σταδίου. Εξάλλου θεσπίζονται ορισμοί για την έγκαιρη γνωστοποίηση της σχετικής πρόθεσης της διοίκησης στους ενδιαφερόμενους, ώστε να μην αιφνιδιάζονται και θεσπίζονται προσθεσμίες για τις συναρμόδιες αρχές, προκειμένου να μην επιβραδύνουν άσκοπα τη διαδικασία.
Τρίτον, προσαρμόζονται οι διατάξεις για την άρση ή ανάκληση της αναγκαστικής απαλλοτρίωσης προς τους ήδη ισχύοντες συνταγματικούς ορισμούς, ενώ λαμβάνεται πρόνοια να αποφευχθεί ο κίνδυνος καταχρηστικής άσκησης του σχετικού δικαιώματος από τον ιδιοκτήτη και να προωθηθούν γρήγορα οι σχετικές διαδικασίες όταν το αίτημα είναι και κρίνεται νόμιμο. 
Τέταρτον, καθιερώνεται η υποχρέωση τήρησης από την αρμόδια υπηρεσία
ειδικού φακέλου, ώστε προς το συμφέρον τόσο της υπηρεσίας, όσο και του πολίτη, να είναι πάντα δυνατή η άμεση ενημέρωση για την τύχη της απαλλοτρίωσης.
Μεταβάλλεται επίσης το σύστημα της κτηματογράφισης των ακινήτων, το
οποίο είναι η μεγαλύτερη χρονική τροχοπέδη για την πρόοδο της απαλλοτρίωσης, ενώ επελέγη η κατ'αρχήν διατήρηση του συστήματος του χωριστού δικαστικού προσδιορισμού της αποζημίωσης και των δικαιούχων αυτής, διότι εκρίθη ότι ο υποχρεωτικός ενιαίος προσδιορισμός θα δημιουργούσε περισσότερα προβλήματα, παρά θα έλυνε προβλήματα, λόγω του κινδύνου ταυτόχρονης εμπλοκής και των δύο διαδικασιών εξ αιτίας προβλημάτων που θα ανέκυπταν μόνο στη μία.
Στο παρόν νομοσχέδιο προκρίνεται για επίλυση ένα πιο ευέλικτο σύστημα διοικητικής ένωσης των δύο διαδικασιών, είτε κατόπιν αιτήματος των διαδίκων είτε αυτεπάγγελτα στις περιπτώσεις που ο κίνδυνος εμπλοκής δεν υπάρχει.
Επίσης, εισάγεται υπέρ του ιδιώτη η δυνατότητα καταβολής αποζημίωσης για απωλεσθείσα πρόσοδο από το ακίνητο σε περίπτωση ανυπαίτιας καθυστέρησης η είσπραξη της αποζημιώσεως από τον ιδιοκτήτη του ακινήτου. 
'Ολες αυτές οι ρυθμίσεις υπαγορεύτηκαν από την εντατική προσπάθεια
που κατέβαλε, θέλω να πιστεύω, το Υπουργείο και οι υπηρεσίες, να συγκεράσει τις απαιτήσεις εξυπηρέτησης τόσο του δημοσίου συμφέροντος για την ταχεία και κατά την λιγότερο δυνατόν δαπανηρή πρόοδο της διαδικασίας αναγκαστικής απαλλοτριώσεως με την ανάγκη ταυτόχρονα της εξυπηρέτησης των πολιτών από μία διοίκηση με σύγχρονες αντιλήψεις και ταγμένη στην υπηρεσία αυτών.
Ο Κώδικας, λοιπόν, αυτός που αποτελείται, επαναλαμβάνω, από τριάντα
ένα άρθρα εισηγούμαι να ψηφισθεί από την Ολομέλεια της Βουλής. Είμαι βέβαιος ότι δεν λύνει όλα τα θέματα. Είμαι βέβαιος ότι υπάρχουν ζητήματα που μπορεί κανείς να σταθεί, να κρίνει και να κατακρίνει. 'Ομως ένα είναι σίγουρο, ότι από το 1971 μέχρι το 2001 έχουν περάσει τριάντα χρόνια. Χρήζει λοιπόν μιας αναπροσαρμογής. Γι' αυτό, λοιπόν, σας καλώ όλους να ψηφίσουμε αυτό το σχέδιο νόμου. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Πρόεδρε, κυρίες και κύριοι συνάδελφοι,
βασική προϋπόθεση για την επιτυχή επεξεργασία και ψήφιση ενός νομοθετήματος είναι η γνώση του νομοθετήματος.
Θα ήθελα, λοιπόν, πριν εισέλθω στην εισήγησή μου με κάθε συναδελφική καλή πρόθεση να διορθώσω τον εισηγητή της Πλειοψηφίας ως προς το ότι δεν συζητάμε την τροποποίηση και βελτίωση Κώδικος που αφορά τις αναγκαστικές απαλλοτριώσεις, αλλά το "θεσμικό νόμο", όπως τιτλοφορείται, "περί αναγκαστικών απαλλοτριώσεων, νομοθετικό διάταγμα 797/1.1.1971". Και τούτο, όπως θα εκθέσω εν συνεχεία, διότι από την πλευρά της Κυβερνήσεως δυστυχώς ακολουθείται μία διαδικασία και επιδιώκεται περίπου -παρακάμπτοντας το δικαίωμα της Βουλής να συζητήσει και να αποφανθεί και να τροποποιήσει τις όποιες σωστές αν είναι προτάσεις της Κυβερνήσεως- να προχωρήσει με τη δεδομένη κυβερνητική πλειοψηφία στην κύρωση ενός νομοθετήματος, το οποίο δεν αποτελεί και δεν πρέπει να αποτελεί Κώδικα. 
Κυρίες και κύριοι συνάδελφοι, η ιδιοκτησία αποτελεί για όλους τους
'Ελληνες ένα από τα σπουδαιότερα υλικά αγαθά. Γι' αυτό είναι άρρηκτα συνδεδεμένη μαζί της. 'Ολα τα μέχρι σήμερα Συντάγματα της Ελλάδος
εκφράζοντας αυτήν τη βαθιά ριζωμένη στον ελληνικό λαό επιθυμία και πίστη, διασφάλισαν αυστηρά και αποτελεσματικά την επιθυμία του λαού. Συγχρόνως για τις ανάγκες προόδου του κράτους και της κοινωνίας προβλέφθηκαν μέσω της διαδικασίας των αναγκαστικών απαλλοτριώσεων εκείνες οι διαδικασίες ώστε και η περιουσία για κάθε είδους ακίνητο των ιδιοκτητών να διασφαλίζεται έστω και με ισότιμη ανταλλαγή ή αποζημίωση και το δημόσιο να μην εμποδίζεται στην εκτέλεση σπουδαίων έργων κοινής ωφελείας.
Αυτός ο διπλός σκοπός εξασφαλίστηκε μέσω των αναγκαστικών απαλλοτριώσεων και οι σχετικές διαδικασίες προβλέπονται στο άρθρο 17 του ισχύοντος Συντάγματος και του θεσμικού νόμου και όχι στον Κώδικα 797/1.1.1971.
Κυρίες και κύριοι συνάδελφοι, είναι να θαυμάζει και να απορεί κανείς γιατί, ενώ επισημάνθηκε και αναφέρεται στην εισηγητική έκθεση από το 1982 η ανάγκη αντικατάστασης της ισχύουσας νομοθεσίας περί αναγκαστικών απαλλοτριώσεων, όπως αναφέρεται στο νομοθέτημα, ενώ το συζητούμενο νομοθέτημα βασίζεται, σχεδόν ταυτίζεται, με το σχέδιο επιτροπής από το 1988, όπως επίσης αναφέρεται στην εισηγητική έκθεση, ενώ από χθες άρχισε εδώ, στην ίδια Αίθουσα, η διαδικασία Αναθεώρησης του ισχύοντος Συντάγματος και μεταξύ των αναθεωρητέων άρθρων είναι και το άρθρο 17 που αναφέρεται στην προστασία της ιδιοκτησίας και για το οποίο η Νέα 
Δημοκρατία προτείνει σοβαρές βελτιώσεις, οι οποίες είναι πάρα πολύ πιθανό ότι θα υιοθετηθούν από το Σώμα, ενώ συμβαίνουν όλα αυτά, είναι πέρα από κάθε λογική εξήγηση ή σπουδή, ο πανικός της Κυβέρνησης να ψηφίσει νέο Κώδικα, όπως τον ονομάζει, περί αναγκαστικών απαλλοτριώσεων. Αυτός ο "Κώδικας" είναι πιθανό να τροποποιηθεί εκ νέου μετά από δύο μήνες από σήμερα, όταν, δηλαδή, θα έχει ολοκληρωθεί η τροποποίηση του Συντάγματος. 
Αποτελεί δε πρόκληση ο ισχυρισμός ότι το συζητούμενο νομοθέτημα
"στοιχεί", για να χρησιμοποιήσω τις ίδιες φράσεις της εισηγητικής εκθέσεως, με τους αντίστοιχους ορισμούς του άρθρου 17, ως εάν η Κυβέρνηση προεξοφλεί το είδος και το εύρος της Αναθεωρήσεως του Συντάγματος πριν αποφανθεί η Βουλή."
Προκαλεί, επίσης, εύλογες απορίες ο τρόπος με τον οποίο έρχεται προς
ψήφιση το συζητούμενο νομοσχέδιο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Γιατί, κύριε Υπουργέ, εισάγεται με την ειδική, συνοπτική, επείγουσα και μη επιδεχομένη τροποποιήσεων διαδικασία των κωδίκων και όχι με τη διαδικασία ενός συνήθους νόμου; Μήπως για να μην υπάρξει κίνδυνος να αλλάξουν άρθρα που ενδιαφέρουν την Κυβέρνηση να εγκριθούν όπως διατυπώθηκαν, αλλά προκαλούν εύλογη και βεβαία αντίδραση πολλών Βουλευτών όλων των κομμάτων, ακόμα και του κυβερνώντος; Γιατί αυτή η σπουδή; Για να προχωρήσετε σε συνοπτικές διαδικασίες απαλλοτριώσεων, ώστε να καλύψετε, εάν μπορέσετε τελικά να καλύψετε, την καθυστέρηση που προκάλεσαν οι εσωκομματικές ίντριγκες, η διαμάχη κατανομής της "πίτας" και των "τυχερών" που κρύβει η ανάθεση έργων και η εν γένει διαχείριση της Ολυμπιάδος του 2004;
Θα μπορούσαμε να βοηθήσουμε και εμείς την Κυβέρνηση παρά τις
τεράστιες ευθύνες, πράξεις και παραλείψεις της να επισπεύσει τις διαδικασίες απαλλοτριώσεων στην Αττική αποκλειστικά για την εξυπηρέτηση των αναγκών διεξαγωγής των Ολυμπιακών Αγώνων, ώστε η χώρα μας να μην υποστεί τον πρωτοφανή εξευτελισμό να αδυνατίσει τελικά να φιλοξενήσει και να εκτελέσει τους Ολυμπιακούς Αγώνες του 2004.
'Ομως, κύριε Υπουργέ, γιατί γενικεύετε και επεκτείνετε το μέτρο αυτών των συνοπτικών διαδικασιών στις απαλλοτριώσεις σε όλη την Ελλάδα, ακόμα και εκεί όπου δεν πρόκειται κανένα απολύτως ολυμπιακό έργο να κατασκευασθεί;
Κύριε Υπουργέ, κατά την μακρά ιστορία των τροποποιήσεων του θεσμικού νόμου 797/71 προβλέφθηκε και μία διαδικασία αυτοαποζημιώσεων, κυρίως κατά την κατασκευή εθνικών οδών, με το σκεπτικό ότι η κατασκευή μιας τέτοιας οδού δίνει υπεραξία σε κάποια παροδία ακίνητα, τα οποία ήταν μικράς αξίας πριν κατασκευασθεί η οδός.
'Ομως, ο σημερινός τρόπος κατασκευής εθνικών οδών αποκλείει την
πρόσκτηση μιας τέτοιας υπεραξίας, δεδομένου ότι οι σύγχρονες εθνικές οδοί και οι διεθνείς αρτηρίες που διασχίζουν τη χώρα μας κατασκευάζονται ως αυτοκινητόδρομοι ή ως οδοί κλειστού τύπου.
Δεν υπάρχει, δηλαδή, δυνατότητα πρόσβασης, παρά σε πολύ αραιά σημεία. 
Και εκατέρωθεν των οδών αυτών κατασκευάζονται παράλληλες αγροτικές οδοί, οι οποίες απομονώνουν εντελώς το κάθε ακίνητο από το βασικό δρόμο, η κατασκευή του οποίου υποτίθεται ότι προσδίδει υπεραξία στο ακίνητο. Πρέπει λοιπόν, να προβλεφθεί όχι η αυταποζημίωση των ιδιοκτητών αυτών των ακινήτων αλλά η αυξημένη αποζημίωση, διότι ουσιαστικά αδυνατούν να έχουν οποιαδήποτε πρόσβαση στο ακίνητό τους.
Αγαπητοί συνάδελφοι, το συζητούμενο νομοθέτημα αποπνέει ολοκληρωτισμό. Και για να μη θεωρηθεί υπερβολικός και αυθαίρετος ο χαρακτηρισμός, θα αναφερθώ σε συγκεκριμένα άρθρα του.
Το άρθρο 1, παράγραφος 1, αναφέρεται σε απαλλοτριώσεις μεγάλης σημασίας κατά την κρίση του αρμοδίου Υπουργού. Ποιος είναι αυτός ο αδέκαστος και πάνσοφος Υπουργός, που κατά την απόλυτη κρίση του, χωρίς κάποιες αντικειμενικές επιστημονικά αποδεκτές διαδικασίες θα μπορούσε να χαρακτηρίσει μια απαλλοτρίωση ως "μεγάλης σημασίας", ώστε να ακολουθήσει η όποια διαδικασία, την οποία προβλέπετε με το νομοθέτημα;
Στο άρθρο 3, παράγραφος 3, αναφέρεται ότι για κάθε απαλλοτρίωση
αγροτικής εκτάσεως απαιτείται επιπλέον, δηλαδή πέρα από την απόφαση για την απαλλοτρίωση, η σύμφωνη γνώμη των αρμοδίων υπηρεσιών της Νομαρχιακής Αυτοδιοικήσεως. Λέτε όμως ότι η αρνητική γνώμη δεν παρακωλύει την κήρυξη των απαλλοτριώσεων. Εμπαίζουμε τη Νομαρχιακή Αυτοδιοίκηση, κύριε Υπουργέ; Γιατί της δίνετε ένα δικαίωμα που το αναιρείτε; Εφαρμόζετε τη γνωστή ολοκληρωτική τακτική να δίνετε την ελευθερία και το δικαίωμα σε κάποιον να έχει γνώμη μόνον όταν συμφωνεί με τη δική σας;
Στο άρθρο 3, παράγραφος 4, στο δεύτερο εδάφιο ζητείται για οποιαδήποτε αναγκαστική απαλλοτρίωση και η γνώμη της αρμόδιας δασικής υπηρεσίας. Λέτε όμως ότι σε περίπτωση αρνητικής γνώμης η κήρυξη της απαλλοτριώσεως γίνεται κατά τα οριζόμενα στο δεύτερο εδάφιο της παραγράφου 1, του άρθρου 1. Αυτό σημαίνει ότι θα γίνει με κοινή απόφαση του αρμοδίου για την αναγκαστική απαλλοτρίωση Υπουργού και του Υπουργού Οικονομικών. 'Ετσι, λοιπόν, και το άκρως σοβαρό θέμα των απαλλοτριώσεων ή των επεμβάσεων μέσα σε δασικές εκτάσεις το αναθέτετε στην απόλυτη κρίση δύο Υπουργών. Και σε ορισμένες περιπτώσεις, που πάλι αυθαίρετα το Υπουργικό Συμβούλιο χαρακτηρίζει την απαλλοτρίωση ως μεγάλης σημασίας, πάλι σ' αυτούς αναθέτετε το δικαίωμα να αποφασίζουν την αναγκαστική απαλλοτρίωση.
Ποια είναι η διασφάλιση του πολίτη -δεν λέω έναντι της αυθαιρεσίαςέναντι ενδεχομένου λάθους του Υπουργού και του Υπουργικού Συμβουλίου; Λέτε ότι αυτό το δικαίωμα εξασφαλίζεται με τη δημοσίευση της απαλλοτριώσεως σε μία εφημερίδα των Αθηνών, μία της Θεσσαλονίκης για την περιοχή της Μακεδονίας και σε μία τοπική εφημερίδα. Με αυτόν τον τρόπο ουσιαστικά στερείτε το δικαίωμα της ενημέρωσης και της νόμιμης διεκδίκησης των συμφερόντων για την αντίκρουση των αυθαιρεσιών από κάθε πολίτη, διότι αυτές οι προβλέψεις προϋποθέτουν ότι οι 'Ελληνες πολίτες, αυτοί που ζουν στην Ελλάδα, αλλά και αυτοί που εργάζονται στο εξωτερικό, θα διαβάζουν εκατοντάδες εφημερίδες Αθηνών, Θεσσαλονίκης και επαρχιών. 
Και ο μεγαλύτερος εμπαιγμός ειναι να επισκέπτονται κάθε μέρα το
δημαρχείο της περιοχής, όπου γίνεται η απαλλοτρίωση, για να βλέπουν στις θυροκολλήσεις εάν κάποιο ακίνητο είναι μεταξύ των δικών τους που πρόκειται να απαλλοτριωθεί.
'Ολα αυτά, σε συνδυασμό με το γεγονός ότι καταργείτε την ισχύουσα διαδικασία που προβλέπει ότι ένας μηχανικός της κατά τόπον νομαρχίας πρέπει προηγουμένως να διαπιστώσει το ιδιοκτησιακό καθεστώς, να έλθει σε επαφή με τον φερόμενο ως ιδιοκτήτη και έτσι να υπάρχει πλήρης πραγματική ενημέρωση και επομένως δικαίωμα και δυνατότητα αντιδράσεως και υπερασπίσεως των συμφερόντων του από τον ιδιοκτήτη ή τον φερόμενο ως ιδιοκτήτη.
'Ολα αυτά τα καταργείτε και γι'αυτό είπα προηγουμένως ότι αυτό το
νομοθέτημα εκτός του ότι εφαρμόζει συνοπτικές διαδικασίες για να προλάβετε όσο χρόνο έχετε απωλέσει και είσαστε απολύτως υπεύθυνοι, συγχρόνως καταργεί και τη δυνατότητα απο τον κάθε πολίτη να υπερασπιστεί την κατοχυρωμένη από το Σύνταγμα.
Στην εισηγητική έκθεση και στο άρθρο 13 τα όσα προτείνετε αντιστοιχούν προς το άρθρο 17 του Συντάγματος και, όπως είπα προηγουμένως, αυτό προκαλεί την εύλογη διαμαρτυρία μας, διότι προεξολφείτε -και γι'αυτό αναφέρομαι και δεύτερη φορά στη γνώμη της
Βουλής- ουσιαστικά δέχεστε ότι οι αρμοδιότητες της Βουλής είναι τυπικές και αποφασίζει και διατάσσει η Κυβέρνηση για το τι πρόκειται η πλειοψηφία της Βουλής να ψηφίσει και εκθέτετε έτσι πρώτα τους Βουλευτές, τους συναδέλφους της Πλειοψηφίας.
Αλλά υπάρχει και ένα άλλο σοβαρό θέμα. Δεν υπάρχει πρόνοια για εκείνους τους οργανισμούς και τις υπηρεσίες οι οποίες είναι σήμερα κρατικές και επομένως υπάγονται στη διαδικασία των αναγκαστικών απαλλοτριώσεων. 'Ομως είναι γνωστό και έχει ξεκινήσει η διαδικασία, πολύ σύντομα να ιδιωτικοποιηθούν.
Σας ερωτώ: 'Οταν πολύ σύντομα ο ΟΤΕ, η ΔΕΗ και άλλοι τέτοιοι
οργανισμοί καταστούν ιδιωτικοί, με ποιον τρόπο, κύριε Υπουργέ, θα υπάρξει αναγκαστική απαλλοτρίωση υπέρ αυτών των τέως κρατικών και αύριο ιδιωτικών οργανισμών; Και εκεί θα υπάρξει η ίδια συνοπτική και υπέρ των οργανισμών προκλητική διαδικασία; Τι θα γίνει για τη δέσμευση που υπάρχει εδώ και χρόνια για σχολεία κλπ. χωρίς να έχει ολοκληρωθεί η απαλλοτρίωσή τους και η νόμιμη αποζημίωση των ιδιοκτητών;
Σε όλα αυτά δεν έχετε καμία πρόβλεψη, καμία πρόνοια και θέλω να
πιστεύω ότι δεν είναι εκ του πονηρού, δεν είναι σκόπιμα, αλλά οφείλονται στον πανικό που σας διακατέχει να κερδίσετε εκείνο το χρόνο, τον οποίο έχετε απωλέσει για τους λόγους που προείπα αναφορικά με την προετοιμασία και την κατασκευή της υλικοτεχνικής υποδομής των Ολυμπιακών Αγώνων του 2004.
Κύριε Υπουργέ, κατ'αρχήν ισχυρίζεστε, όπως δείχνουν τα απατηλά
φαινόμενα, ότι αποκεντρώνετε τη διαδικασία, αναθέτοντας στους
γενικούς γραμματείς περιφερειών περίπου το μεγαλύτερο μέρος των απαλλοτριώσεων. 'Ομως, είναι αυτό αποκέντρωση; Ποιες είναι οι αρμοδιότητες του νομάρχη; Ακόμα και σε απαλλοτριώσεις μικρής έκτασης εκατό στρεμμάτων, που βάζετε ως όριο, είναι ανεπαρκείς απαλλοτριώσεις για την κατασκευή ενός συνήθους δημοσίου έργου.
Καταργείτε λοιπόν ουσιαστικά τους νομάρχες και, όπως προείπα, καταργείτε και όλες τις αρμόδιες νομαρχιακές και λοιπές περιφερειακές υπηρεσίες, αφού ζητάτε τη γνώμη τους, αλλά εν συνεχεία τη χρησιμοποιείτε κατά το δοκούν.
Τους δίνετε την ελευθερία να εκφραστούν, μόνο εάν αυτή η ελευθερία
οδηγεί σε συμφωνία με τη δική σας γνώμη.
Επομένως έρχεται αυτό το νομοθέτημα να πλήξει ευθέως το θεσμό της
αποκέντρωσης της αιρετής Αυτοδιοίκησης Β' βαθμού, που εσείς υπερηφανεύεσθε σε άλλες περιπτώσεις ότι έχετε θεσμοθετήσει και έχετε καθιερώσει στη χώρα μας.
Με αυτό το νομοθέτημα αποδεικνύετε ότι μετανιώσατε που δώσατε κάποιες αρμοδιότητες στους νομάρχες και σιγά-σιγά αφαιρείτε όλες αυτές τις όποιες λίγες αρμοδιότητες έχουν οι νομάρχες.
Αναφέρομαι, επίσης, σε μία άλλη πρόβλεψη και σε έναν άλλο άδικο
διαχωρισμό μεταξύ των δικαιωμάτων που έχει το κράτος και των δικαιωμάτων που έχει ο πολίτης.
Λέτε ότι μπορείτε να δεσμεύετε τα ακίνητα για όσο χρόνο θα διαρκέσουν οι διαδικασίες απαλλοτριώσεως, χωρίς να έχει το δικαίωμα ο πολίτης να ζητήσει αποζημίωση για το γεγονός ότι για το χρονικό αυτό διάστημα, όσο κι αν υποτεθεί ότι είναι μικρό -που είναι μεγάλο- να διεκδικήσει μία νόμιμη αποζημίωση, γιατί στερείται του δικαιώματος να εκμεταλλευτεί και να αξιοποιήσει το ακίνητό του. 'Ομως, όταν συντελέσετε μία απαλλοτρίωση, όταν καταβάλλετε την αξία και αποφασίσετε εκ των υστέρων να άρετε την απαλλοτρίωση, τότε ζητάτε να σας επιστρέψει με επικαιροποίηση της τιμής εκείνα τα χρήματα τα οποία του δώσατε.
Ερωτώ, κύριε Υπουργέ, ο τρόπος αυτός συμπεριφοράς του κράτους είναι διδαχή προς τον πολίτη να υπακούει στους νόμους, να σέβεται την πολιτεία, όταν υπάρχει αυτή η άνιση συμπεριφορά έναντι του πολίτη; Είναι το κράτος ο απόλυτος άρχων και είναι ο πολίτης ο υπήκοος, ο οποίος πάντοτε θα είναι ο ζημιωμένος;
Εμείς, η Νέα Δημοκρατία, πιστεύουμε ότι απαιτείται κωδικοποίηση,
βελτίωση και προσαρμογή στις σημερινές συνθήκες και ανάγκες της πολυδαίδαλης και διάσπαρτης νομοθεσίας περί αναγκαστικών απαλλοτριώσεων 
και πολλές φορές αντιφάσκουσας νομοθεσίας ως προς τα διάφορα τμήματά της. Δεν συμφωνούμε όμως και γι' αυτό καταψηφίζουμε το συζητούμενο νομοσχέδιο
ως πρόχειρο και σκόπιμο, προκειμένου να εξυπηρετήσει και να καλύψει κυβερνητικές ανικανότητες, καθυστερήσεις και εσωκομματικές ίντριγκες, που
απειλούν να εκθέσουν διεθνώς τη χώρα μας προ του ορατού κινδύνου να μην ετοιμαστεί εγκαίρως η απαραίτητη υλικοτεχνική υποδομή για την εκτέλεση των Ολυμπιακών Αγώνων του 2004.
Κύριε Υπουργέ, λυπούμαι, διότι σήμερα με την ενέργειά σας αυτή, με την εισαγωγή για συζήτηση και ψήφιση του νομοθετήματος που συζητούμε, ουσιαστικά καταργήσατε τη Βουλή σε ένα τόσο καίριο θέμα. Κι αν την ίδια διαδικασία αυτή της συνοπτικής μορφής περί κωδίκων την ακολουθήσουν 
κατ' επέκταση και άλλοι Υπουργοί, τότε όχι απλώς στη Βουλή θα υπάρχει μια αραιή και μικρή προσέλευση συναδέλφων, αλλά τα έδρανα της Βουλής θα είναι παντελώς κενά, γιατί δεν θα υπάρχει λόγος να παρίσταται κανείς. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΣΤΕΦΑΝΟΣ ΜΑΝΟΣ: Κυρία Πρόεδρε, μια παρέμβαση διαδικαστικής φύσεως.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Μάνο.
ΣΤΕΦΑΝΟΣ ΜΑΝΟΣ: Κυρία Πρόεδρε, είμαι εγγεγραμμένος να μιλήσω σ' αυτό το νομοσχέδιο. Νομίζω ότι συνολικά έχουν εγγραφεί πέντε συνάδελφοι. Μέσα στους πέντε είμαι κι εγώ. Είμαι επίσης εγγεγραμμένος να μιλήσω για το Σύνταγμα. Πληροφορούμαι ότι η συμφωνία είναι μόλις τελειώσουμε, να αρχίσει η συζήτηση για το Σύνταγμα. 'Οπως όμως μπορώ να εκτιμήσω το χρόνο, έχουμε δύο τουλάχιστον εισηγητές ακόμα, πέντε ομιλητές και μπορεί να υπάρξουν και δευτερολογίες. Θα διαρκέσει αυτή η συζήτηση άλλες δύο ώρες τουλάχιστον.
Η δική μου άποψη είναι ότι το θέμα του Συντάγματος είναι αρκετά
σοβαρό να μη χρειάζεται να το συμπιέσουμε τώρα όσο πάει και να πρέπει ντε και καλά να μιλήσουμε σήμερα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αντιλαμβάνομαι τι εννοείτε. ΣΤΕΦΑΝΟΣ ΜΑΝΟΣ: Νομίζω ότι θα ήταν σωστό να γίνει μια εμβόλιμη ειδική
συνεδρίαση, για να κλείσει το θέμα των υπολοίπων ομιλητών, δεν ξέρω πόσοι είναι, δεκαπέντε-είκοσι, που θέλουν να μιλήσουν επί του Συντάγματος. Αυτή είναι η παράκλησή μου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Μάνο, δεν ήσασταν εδώ προφανώς όταν έγινε αυτή η συμφωνία, διότι η εναλλακτική πρόταση, η πρώτη που διατυπώθηκε, ήταν να γίνει κανονικά η συζήτηση του νομοσχεδίου και να λήξει και να γίνει εμβόλιμη κανονική συνεδρίαση σήμερα το απόγευμα στις 18.00' η ώρα, αλλά οι περισσότεροι συνάδελφοι ιδίως οι εξ επαρχιών επέμεναν να επιλεγεί η λύση την οποία εφαρμόζουμε τώρα για ευνοήτους λόγους. Θέλουν προφανώς να αναχωρήσουν.
Εσείς επαναφέρετε τώρα θέμα αναθεώρησης της απόφασης και επανόδου στην εναλλακτική. Το κρατώ, κύριε Μάνο, θα γίνει κάποια συνεννόηση και θα δούμε πώς θα εξελιχθεί. Καλό είναι όμως να επισπεύσουμε λίγο τη συζήτηση αυτού του νομοσχεδίου. Είναι γνωστό ότι μπορούμε τα ίδια πράγματα να τα πούμε και σε συντομότερο χρόνο, οπότε θα διευκολυνθούν οι άλλοι συνάδελφοι.
Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, πενήντα μαθητές και τέσσερις συνοδοί από το Ελληνοαμερικανικό Εκπαιδευτικό 'Ιδρυμα - Ιδιωτικό Γυμνάσιο Ψυχικού.
Η Βουλή τους καλωσορίζει.
(Χειροκροτήματα απ'όλες τις πτέρυγες)
Η ειδική αγορήτρια του Κομμουνιστικού Κόμματος Ελλάδος κ. Λιάνα
Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε, και θα διευκολύνω και τον αγαπητό συνάδελφο ίσως και μη εξαντλώντας το σύνολο του χρόνου και για έναν πάρα πολύ σημαντικό λόγο, όχι μόνο για τη διευκόλυνση των συναδέλφων.
Είναι γνωστό ότι με τη διαδικασία των κωδίκων ο λόγος για τον οποίον είμαστε εδώ να εκθέσουμε τις απόψεις μας και μετά από μια ενδελεχή και μακροσκελή θα έλεγα ιδιαιτέρως αναλυτική συζήτηση, που έχει γίνει στην αρμόδια επιτροπή, καθιστά κάθε παρέμβαση ατελέσφορη. Με τη διαδικασία των κωδίκων ό,τι και να πούμε δεν πρόκειται ούτε να εισακουστεί ούτε να επηρεάσει την πλειοψηφία ούτε να κατατείνει στη βελτίωση, ούτε καν να επιτρέψει στον αρμόδιο Υπουργό και στην Κυβέρνηση να συμπεριλάβει -ενδεχομένως λέω για την απίθανη αυτή περίπτωση που θα επιθυμούσε- και κάποια βελτίωση.
Αυτό ακριβώς είναι και το φιλοσοφικό ζήτημα που τίθεται, στο γιατί
τώρα με αυτήν τη διαδικασία των κωδίκων νομοθετούμε επί ζητημάτων τα οποία κρέμονται είτε το θέλουμε είτε όχι από την αναθεώρηση τουλάχιστον τριών άρθρων του Συντάγματος συναφούς νομικής και πρακτικής υφής. Τα άρθρα 14, 24 και 102 του Συντάγματος είναι υπό αναθεώρηση. Επί αυτών βασίζεται μείζον τμήμα των αναγκαστικών απαλλοτριώσεων.
Δεύτερον, η φύση της αναγκαστικής απαλλοτρίωσης, αγαπητοί συνάδελφοι, είναι ούτως ή άλλως αναγκαστική και βιαία. Σπανίως, ειδικά όταν πρόκειται να προασπίσει δημόσιο αγαθό, θα μπορούσε κάποιος να τη θεωρήσει μια πράξη υπέρ των πολιτών, υπέρ των συμφερόντων τους, υπέρ της μικρής ατομικής ιδιοκτησίας, η οποία πρέπει να υποταγεί, γιατί για τη μεγάλη δεν γίνεται λόγος. Διαχέεται η φιλοσοφία στην πολιτική της Κυβέρνησης πολλές φορές και με ενίσχυση της μείζονος Αντιπολίτευσης ως προς την προστασία των μεγάλων συμφερόντων φτάνουμε λοιπόν στο σημείο να βλέπουμε το βίαιο χαρακτήρα να υλοποιείται και πρακτικά διά της διαδικασίας των κωδίκων. 
Ερχόμαστε λοιπόν εδώ να ψηφίσουμε τι; Να νομοθετήσουμε τι; 'Οτι
υπάρχει ανάγκη κωδικοποίησης της διάσπαρτης νομοθεσίας για τις αναγκαστικές απαλλοτριώσεις; Δεν τίθεται καμία αμφιβολία. Αλλά αυτό να γίνεται, ώστε να βρεθούμε και να οδηγηθούμε στη διαδικασία για γη άνω των εκατό στρεμμάτων να παραχωρείται το πλήρες δικαίωμα σε επίπεδο παλιάς φεουδαρχίας στο Υπουργικό Συμβούλιο να αποφασίζει, έχω την εντύπωση ότι πόρρω απέχει από οποιαδήποτε κοινωνική προσέγγιση που θα όφειλε να δικαιολογεί και να αιτιολογεί σε τέτοιο βαθμό το δημόσιο αγαθό και συμφέρον, ώστε να καθιστά την αναγκαστική απαλλοτρίωση λιγότερο επαχθή για τους πολίτες της χώρας.
'Ηθελα να μου πει κάποιος εκ των συναδέλφων και βεβαίως η Κυβέρνηση
-ζητήθηκε επανειλημμένα- ποιo δικαστήριο θα καταφέρει να πάρει ποτέ απόφαση εναντίον αποφάσεως του Υπουργικού Συμβουλίου. Ποιo δικαστήριο θα μπορέσει ποτέ να αντιμετωπίσει μια τέτοια κατάσταση, σε περίπτωση που καταφύγει ένας πολίτης εκεί, ο οποίος αισθάνεται ότι βάλλονται και καταπατώνται ζωτικά και ενίοτε βιοτικά συμφέροντά του, όπως μικρός κλήρος, μικρό σπίτι δίπλα από μία εθνικό οδό, δίπλα από έναν εκπληκτικό εκσυγχρονισμό από τον οποίο δεν έχει να βλαφτεί ποτέ μια μεγάλη εταιρεία ή μια μεγάλη πολυεθνική πάνω σε μία εθνική οδό ή δίπλα από ένα επενδεδυμένο, και ειδικά εν όψει Ολυμπιάδας, έργο; Πώς θα μπορέσει ένας πολίτης να αντιδράσει, όταν αφαιρούνται αρμοδιότητες από τους νομάρχες; 
ΙΩΑΝΝΗΣ ΑΝΘΟΠΟΥΛΟΣ Βρίθει η νομολογία τέτοιων περιπτώσεων.
ΛΙΑΝΑ ΚΑΝΕΛΛΗ: Μα, οι νομάρχες είναι αιρετοί, κύριε συνάδελφε. Ποίος ο λόγος σε μία βίαιη πράξη να καταργήσετε τη δυνατότητα να προσφύγει ο πολίτης σε αιρετό νομάρχη και να τον υποχρεώσετε διά του κώδικος και της νομοθεσίας της σημερινής να πάει στο διορισμένο περιφερειάρχη; Προς τι; Είναι που είναι βίαιος ο χαρακτήρας, είναι που είναι αυτήν τη στιγμή ο πολίτης δεμένος. Φαντασθείτε ότι σε λίγο τέτοιου είδους νομοθετήματα, με τέτοιου είδους διαδικασία και φιλοσοφία, εάν περάσουν οι αναθεωρήσεις και άλλων άρθρων του Συντάγματος, θα αποφασίζονται όχι με αυτή τη διαδικασία απλώς, αλλά σε τμήματα της Βουλής, όπου εάν εσείς διαφωνείτε με το κόμμα σας, θα σας αντικαθιστά, προκειμένου να τα πετύχει. Είναι ίδια φιλοσοφία σε αυτόν τον κώδικα, είναι ίδια φιλοσοφία και στην προτεινόμενη Αναθεώρηση του Συντάγματος. Η δημοκρατία θα εξαντλείται στους συμφωνούντες, οι διαφωνούντες δεν έχουν δικαιώματα και θα είναι και συνταγματικώς κατοχυρωμένο αυτό!
Αυτά δεν τα διανοήθηκαν ούτε μεγαλοτσιφλικάδες πριν από διακόσια -
τριακόσια χρόνια με μουζίκους από κάτω. Δεν τα διανοήθηκαν ποτέ.
Πάμε στις παραγραφές. Στις παραγραφές οι αλλαγές που γίνονται με αυτόν τον κώδικα, στην πραγματικότητα ακυρώνουν. Γιατί προσέξτε, το Σύνταγμα το ισχύον, του οποίου η τήρηση -επέμενα και χθες από αυτού του Βήματος- επαφίεται στο πατριωτισμό των Ελλήνων, αλλά και ο πατριωτισμός των Ελλήνων για να τηρηθεί το παρόν Σύνταγμα είναι συνάρτηση και συσχετισμού δυνάμεων και της δυνατότητας που έχει κάποιος να το κάνει, 
χωρίς να κατηγορηθεί ότι παραβαίνει τη συνταγματική νομιμότητα και τάξη. Πότε τηρήθηκαν οι διαδικασίες που προβλέπει το παρόν Σύνταγμα και οι αποζημιώσεις; Ποτέ. Ουδέποτε τηρήθηκαν. Δεν τηρήθηκαν μέχρι σήμερα. Θα τηρηθούν με αυτήν τη διαδικασία;
Λοιπόν, προσέξτε τι προβλέπεται με αυτό το νομοσχέδιο. Και δεν θα μείνω σε ειδικά ζητήματα, γιατί ούτως ή άλλως είναι και ατελέσφορο. Ούτε καν να καταναλώσουμε το χρόνο. Δεν μπορούμε να κάνουμε τίποτα. Είμαστε εδώ απλώς για να πούμε ότι κάτι κάνουμε σε αυτήν τη διαδικασία του κώδικα και πρέπει να είμαστε κυνικοί και ρεαλιστές εμείς τουλάχιστον και να αληθολογούμε το λιγότερο είναι ως καθήκον μας!
Θα μου πείτε, υπερασπίζομαι ατομικά, ιδιοκτησιακά δικαιώματα; Και βέβαια τα υπερασπίζομαι, το Σύνταγμα υπερασπίζομαι, που τα προβλέπει. Δύναται να ανακληθεί -αυτό ψηφίζουμε- η απαλλοτρίωση ολικώς ή μερικώς 
εφόσον η αρμόδια υπηρεσία δεν κρίνει ότι είναι τελέσφορος για την εκπλήρωση του σκοπού. 'Οποτε θέλει την αλλάζει και αλλάζει και τις προθεσμίες. Ξέρετε πού οδηγεί αυτό με μαθηματική ακρίβεια; Σε δήμευση. Οδηγεί σε
νόμιμη δήμευση περιουσιών. Θα σταματάει για τέσσερα χρόνια, δεν θα σου καταβάλλει την αποζημίωσή σου ολόκληρη, όπως προβλέπει το παρόν Σύνταγμα και προκαταβολικά, πριν τελειώσει η προθεσμία θα αλλάζει το σκοπό, θα του βάζει ένα άλλο σκοπό στο ίδιο κτήμα και θα έχουμε άλλα τέσσερα χρόνια. Θα είναι μονίμως δημευμένο.
Και καλά, αν αλλάξει οριστικά ο σκοπός και ματαιωθεί ή αρθεί η απαλλοτρίωση, θα πρέπει να επιστρέψει κάποιος τα χρήματα που έχει πάρει, χωρίς να ξέρει ποιος του τα δήμευσε με βίαιη ή αναγκαστική απαλλοτρίωση και για ποιο σκοπό. Θα πάει στο Παρακαταθηκών -τι να κάνει ο άλλος με την πλάτη στον τοίχο είναι- που θα του έχετε καταθέσει κάποιο ποσό, τμήμα, θα το πάρει και ενδεχομένως να το χρησιμοποιήσει για το παιδί του για παράδειγμα, που το έχει στο νοσοκομείο. Διότι δεν θα μπορεί να έχει το παιδί του στο δημόσιο νοσοκομείο, είναι προφανές. 'Ηδη πληρώνει 42 δραχμές στις 100 δραχμές για να έχει το παιδί του σε ένα νοσοκομείο. Εμείς καταβάλλουμε για την υγεία. Μακριά από το να μην αρρωστήσει κανένας. Στην Ελλάδα είθισται, όποιος αρρωσταίνει, να πουλάει κτήμα για να γίνει καλά!
Θα δέχεται, λοιπόν, την αναγκαστική απαλλοτρίωση ως ευεργέτημα -Παναγία μου, θα πάρω και δύο δεκάρες- θα παίρνει έστω το 60% και μετά θα του αλλάζουν το σκοπό. Θα του λένε, φέρτα πίσω. Πού να τα βρει, να τα φέρει πίσω; Τι θα κάνει; Υποθηκεύει το παιδί του!
Η υπεραξία, αυτή η απίστευτη εξυπηρέτηση της υπεραξίας. Υπέρ ποίου θα είναι η αναγκαστική απαλλοτρίωση; Υπέρ του δημοσίου συμφέροντος. Υπέρ 
ποίου δημοσίου συμφέροντος; Με τον τρόπο με τον οποίον κατασκευάζονται -τα είπαμε και στην επιτροπή, να τα πούμε για μία ακόμη φορά εδώ- ατελέσφορα είναι.
Ποια η υπεραξία η οποία θα συνυπολογισθεί; Το ότι θα περάσει ο
παρόδιος δρόμος και θα είναι έξι μέτρα υπερυψωμένος; Θα έχει ο άλλος εκεί ένα μικρό κλήρο, θα περνάει μπροστά του το θηρίο, το οποίο με μαθηματική ακρίβεια θα οδηγεί στην καρδιά της Ευρώπης.
Και είναι σάπια καθ' ημάς καρδιά, αλλά δεν έχει καμία σημασία αυτό.
'Αλλωστε δεν το λέμε μόνο εμείς, το λένε πια πολλοί ότι η καρδιά που χτυπάει στις Βρυξέλες είναι σάπια. Θα οδηγούν, λοιπόν, όλοι αυτοί οι λεωφορειόδρομοι στις Βρυξέλες, αλλά θα περνούν πάνω από πτώματα.
Και ποιος θα εκμεταλλευτεί το μικρό κλήρο; Είναι ο ιδιοκτήτης του η
πολυεθνική εταιρεία που θα χτίσει ένα κτήριο σε εκατό στρέματα; Διότι η πολυεθνική θα μπορεί να αγοράσει τους κλήρους. Και θα κάνει αναγκαστική απαλλοτρίωση με αίτημα και απόφαση του Υπουργικού Συμβουλίου. Σιγά μην δεν έχουν οι μεγάλες εταιρείες τη δυνατότητα να απευθυνθούν για εκατό στρέματα στο Υπουργικό Συμβούλιο.
Πάνε λοιπόν οι νομάρχες, πάνε οι ΔΕΚΕ. Εδώ με τον κώδικα καταργείται η προσφυγή στη ΔΕΚΕ! Στη δεκαετία του '70, στη δεκαετία του '80, στη δεκαετία που ίσχυε ακόμη το ΠΑ.ΣΟ.Κ. της διακήρυξης της 3ης Σεπτέμβρη και του σοσιαλισμού, ο πολίτης είχε τη δυνατότητα μπροστά στη βιαιότητα της αναγκαστικής απαλλοτριώσης να καταφύγει στη ΔΕΚΕ και να επικαλεστεί ιδιαίτερες προϋποθέσεις στο νόμο. Τώρα δεν έχει αυτή τη δυνατότητα. Δεν το χρειάζεται. Η απαλλοτρίωση πρέπει να είναι και συνταγματικώς κατοχυρώμενη, για να μπορεί να είναι αποτελεσματική από εδώ και μπρος. 
Υπέρ ποίων γίνεται πια η αναγκαστική απαλλοτρίωση; Και γιατί
χρησιμοποιήσαμε τον κώδικα; Εγώ ξέρω λίγους κλήρους με πραγματικά δάση μικρότερους από εκατό στρέματα. Δεν είναι γεμάτη η Ελλάδα από ιδιοκτήτες δασών μικρού κλήρου. Τα δάση είναι πάνω από εκατό στρέματα.
'Ομως και ιδιοκτησία μας να μην είναι τα δάση, ξέρετε πάρα πολύ καλά ότι το οξυγόνο που παράγει το δάσος είναι ιδιοκτησία όλων ημών. Για εκατό στρέματα δάσους τώρα θα αποφασίζει η Κυβέρνηση ότι μπορεί να τα κουρέψει για το δημόσιο συμφέρον. Θα βγαίνει απόφαση του Υπουργικού Συμβουλίου να κουρεύει τα δάση.
Δεν έχετε παρά να τεμαχίσει τα δάση σε εκατό στρέματα, να τα κάνει εκατό στρέματα και δύο μέτρα -δεν χρειάζεται παραπάνω, με βάση αυτό που λέει ο νόμος- και θα είναι νόμιμη. Και θα κουρεύει νομίμως για το δημόσιο συμφέρον. Θα το έχετε περάσει και στο 24, γιατί είναι πλέγμα ο κώδικας, δεν ήρθε από παρθενογένεση. Η ανάγκη κωδικοποίησης δεν προέκυψε τώρα. Είναι μακρά.
Πού θα πάμε εμείς; Στον περιφερειάρχη -τον διορισμένο από την
κυβέρνηση- να του ζητήσουμε τα ρέστα για το οξυγόνο που μας έχει φάει για λόγους δημοσίου συμφέροντος, που θα είναι κάτι αντίστοιχο με τα σαλέ που έχουν στηθεί στην κορυφή της Αργολίδας;
Και είναι παράξενο, γιατί η μισή Αργολίδα έχει βγάλει το μισό
Υπουργικό Συμβούλιο. Και κόπηκαν, κόπηκαν, κόπηκαν δένδρα και έφτιαξαν ελικοδρόμια; 'Εχετε γεμίσει την Αργολίδα ελικοδρόμια! Δίπλα από το χωριό του πατέρα μου είναι. Μη νομίζετε ότι δεν είμαι σε θέση να τα γνωρίζω πάρα πολύ καλά. Λεωνίδιο-Γεράκι δεν απέχει τίποτα. Και ο κ. Ρέππας γνωρίζει πάρα πολύ καλά τι λέω και ο κ. Λαλιώτης και ο κ. Τσουκάτος και όλοι οι συνάδελφοι της περιοχής ξέρουν για ποιο δημόσιο συμφέρον έχουν κουρευτεί ποια δένδρα. Είναι εκεί που το καλοκαίρι με τις πυρκαγιές έσπευδαν και περίσσευαν τα πυροσβεστικά οχήματα.
ΠΑΡΑΣΚΕΥΑΣ ΑΥΓΕΡΙΝΟΣ: Στην Αρκαδία ήταν αυτό.
ΛΙΑΝΑ ΚΑΝΕΛΛΗ: Στην Αρκαδία, όχι στην Αργολίδα. 'Εχετε δίκιο. Εκ του "άλφα" η παρανόησις.
Θα έχουμε λοιπόν αυτόν τον κώδικα εδώ, έτσι, στο Σύνταγμα το τωρινό, αυτό που ακόμη ισχύει. Είτε μας αρέσει είτε όχι είμαστε υπεύθυνοι, είμαστε ορκισμένοι να το τηρήσουμε. To Σύνταγμα προβλέπει προκαταβολική και στο σύνολο αποζημίωση.
Αυτό όμως πάει, τελείωσε, ξεχάστε το: Στο 21ο αιώνα δεν αποζημιώνεσαι! Θα πρέπει προφανώς να καταβάλλεις τίμημα για να αναπνέεις, τίμημα για να ζεις και τίμημα για να υπάρχεις! Θα φορολογείσαι! Η ύπαρξη θα φορολογείται εντός ολίγου!
Ξέρετε κάτι; Με αυτή τη διαδικασία νομοθεσίας, με αυτή την ακύρωση
των μέχρι σήμερα υπεσχημένων θεσμών τήρησης της δημοκρατίας, πολύ φοβούμαι ότι θα οδηγηθούμε σε παρατηρήσεις που δεν είναι ανάγκη να είσαι κομμουνιστής για να τις κάνεις, φτάνει να έχεις στοιχειωδώς την ευφυϊα να βγάζεις χρήματα, όπως ο κ. Σώρος.
Δεν πάει καιρός που δήλωνε στο Νταβός ότι αν συνεχίσετε με αυτόν τον τρόπο συγκέντρωσης κεφαλαίων και δύναμης και εξουσίας, το καράβι της εξουσίας σας θα πετάει την κοινωνία, τους ανθρώπους, ως έρμαια στη θάλασσα και θα μείνετε με χρηματιστήρια που δεν θα μπορείτε να παίξετε. Θα μείνετε με υπεραξίες που θα είναι ανύπαρκτες. Δεν θα έχετε ανθρώπους να ασκήσουν το παραμικρό δικαίωμα ή να εισπράξουν την υπεραξία. Θα πωλούνται συμβόλαια για τη γη. Συμβόλαια πολιτικά;
'Ηθελα να ρωτήσω: σκέφτηκε ποτέ κανείς από τους Βουλευτές της Συμπολίτευσης -που αναγκαστικά θα το ψηφίσετε, είναι προφανές, τούτο εδώ το νομοθέτημα- ότι θα κατεβείτε στις εκλογές και θα ζητάτε την ψήφο του κόσμου υποσχόμενοι αναγκαστική απαλλοτρίωση αν γίνεται υπουργικό συμβούλιο; Πού θα πάτε να πείτε αυτά τα πράγματα; Σε ποιους πολίτες; "Ψήφισέ με, μη σε νοιάζει, αν γίνουμε Κυβέρνηση τούτο εδώ, τούτο εκεί, εκείνο εκεί, θα το απαλλοτριώνουμε; Και σιγά μη μας κάτσει και κανένας, ο νόμος θα το λέει και θα είμαστε εντάξει". 'Η θα αρχίσετε να δέχεστε εκσυγχρονισμένα ρουσφέτια του 21ου αιώνα που θα μαζεύονται δέκα-δέκα, είκοσι-είκοσι, να φτιάξουν εκατό στρέμματα, να σας τα δίνουν για αξιοποίηση; Είναι μετατροπή του δημοσίου σε κτηματομεσίτη. Αυτός ο κώδικας, η φιλοσοφία του -όχι η φιλοσοφία της κωδικοποίησης, το νομοσχέδιο που φέρει την κωδικοποίηση αυτού του πράγματος- μετατρέπει το δημόσιο σε κτηματομεσίτη και έμπορο γης. Θα είναι έμπορος γης η Κυβέρνηση αφού θα αποφασίζει τις απαλλοτριώσεις, θα κλείνει συμβόλαια εκ των προτέρων.
ΙΩΑΝΝΗΣ ΑΝΘΟΠΟΥΛΟΣ: Οι τέως σοσιαλιστικές χώρες ήταν κτηματομεσίτες. ΛΙΑΝΑ ΚΑΝΕΛΛΗ: Δεν με απασχολεί αγαπητέ κύριε. Στη Douma αισθάνεστε
ότι είστε, της τσαρικής ή μετά τσαρικής εποχής, αγαπητέ συνάδελφε, και με
προβοκάρετε; Εγώ είμαι στην Αθήνα του 2001 και δεν σας επιτρέπω τέτοιο σχολιασμό, αγαπητέ συνάδελφε. Πού νομίζετε ότι είστε; Σας παρακαλώ πάρα πολύ!
ΙΩΑΝΝΗΣ ΑΝΘΟΠΟΥΛΟΣ: Η ερώτηση ισχύει για σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ, κυρία Κανέλλη,
χαμηλότεροι οι τόνοι, θα σας ακούσουν καλύτερα.
ΛΙΑΝΑ ΚΑΝΕΛΛΗ: Κυρία Πρόεδρε, σας παρακαλώ πολύ.
Μαθήματα ιστορίας στο καφενείο, όχι εδώ. Σεβαστείτε την Αίθουσα και
τον κόσμο που μας ακούει.
ΙΩΑΝΝΗΣ ΑΝΘΟΠΟΥΛΟΣ: Το ίδιο ισχύει και για σας.
ΛΙΑΝΑ ΚΑΝΕΛΛΗ: Με συγχωρείτε πάρα πολύ. Η διαφορά πολιτικής του ΠΑΣΟΚ από τη δεκαετία του '70 στη δεκαετία του 2001 είναι αισθητή στο πετσί και του τελευταίου πολίτη. Και αυτός είναι πολιτικός λόγος, δεν είναι ιστορική ανάλυση.
ΙΩΑΝΝΗΣ ΑΝΘΟΠΟΥΛΟΣ: Μας μπερδεύετε με απλούς τηλεθεατές. Δεν είμαστε απλοί τηλεθεατές.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Kύριε Ανθόπουλε, σας παρακαλώ! ΛΙΑΝΑ ΚΑΝΕΛΛΗ: Εσείς χρειαστήκατε άλλα πράγματα. Εσείς εγκαταλείψατε
τις ίδιες σας τις πολιτικές. Εσείς περάσατε από το "ΕΟΚ και ΝΑΤΟ το ίδιο συνδικάτο" στον παράδεισο της ΟΝΕ, δεν πέρασα εγώ. Δεν χρειάζομαι εγώ ανάλυση σοσιαλιστικών καθεστώτων, αγαπητέ συνάδελφε.
ΙΩΑΝΝΗΣ ΑΝΘΟΠΟΥΛΟΣ: Μπερδεύετε την τηλεόραση με το Κοινοβούλιο.
Σεβαστείτε το Κοινοβούλιο.
ΛΙΑΝΑ ΚΑΝΕΛΛΗ: Σας παρακαλώ πάρα πολύ. Για να σεβαστώ εγώ το Κοινοβούλιο, πρέπει να σεβαστείτε εσείς την έννοια σοσιαλισμός στο λογότυπο του κόμματός σας.
ΙΩΑΝΝΗΣ ΑΝΘΟΠΟΥΛΟΣ: Σεβαστείτε το Κοινοβούλιο και τους παρισταμένους, που γνωρίζουν κάτι παραπάνω σε νομικά θέματα.
ΛΙΑΝΑ ΚΑΝΕΛΛΗ: Επιτρέψτε μου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ανθόπουλε, σας παρακαλώ, αφήστε την κ. Κανέλλη να συνεχίσει την ομιλία της.
ΙΩΑΝΝΗΣ ΑΝΘΟΠΟΥΛΟΣ: Κυρία Πρόεδρε, ξέρετε ότι είμαι από εκείνους που δεν αντιδρούν.
ΛΙΑΝΑ ΚΑΝΕΛΛΗ: Σας παρακαλώ πάρα πολύ, μη δίνετε υπόδειγμα της εκπαιδευτικής διαδικασίας, την οποία έχετε υπηρετήσει ως Υφυπουργός Παιδείας. Μη δίνετε υπόδειγμα τέτοιου είδους συμπεριφοράς, είναι αντιεκπαιδευτικό.
ΙΩΑΝΝΗΣ ΑΝΘΟΠΟΥΛΟΣ: Δεν μπορείτε να υβρίζετε ούτε Βουλευτές ούτε
Υπουργούς. Είναι υβριστικοί οι χαρακτηρισμοί.
ΛΙΑΝΑ ΚΑΝΕΛΛΗ: Δεν σας ύβρισα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Kυρία Κανέλλη, προχωρήστε στο
θέμα σας. Αφήστε το διάλογο και προχωρήστε παρακάτω.
ΛΙΑΝΑ ΚΑΝΕΛΛΗ: Τίθεται ένα μείζον ζήτημα, κύριοι συνάδελφοι, με τον παρόντα κώδικα. Μέχρι σήμερα δεν τηρείται η συνταγματική επιταγή της αποζημίωσης για την απωλεσθείσα πρόσοδο. Αν όμως ίσχυε χωρίς τον κώδικα, θα μπορούσε, ακόμη και αν δεν εφαρμόζεται, να είναι ένα θεμελιωμένο δικαίωμα στην περίπτωση της αναγκαστικής απαλλοτρίωσης. Από τούδε και στο εξής η αναδρομική αποζημίωση καταργείται μέσα σε τρεις μήνες από την ώρα που θα ψηφιστεί. Με την ψήφιση του παρόντος, ο πληθυσμός ο οποίος έχει υποστεί με τον έναν ή τον άλλον τρόπο τη βιαιότητα μιας αγκαστικής απαλλοτρίωσης, δεν θα μπορεί να αποζημιωθεί. Αυτοί οι οποίοι θεμελίωσαν το δικαίωμα μέχρι σήμερα, θα το απωλέσουν. Αυτοί οι οποίοι το είχαν ή το άσκησαν και δεν εφαρμόστηκε, αυτό είναι θέμα της ελληνικής πολιτείας. Αυτοί και το είχαν και δεν αποζημιώθηκαν. Οι ελάχιστοι που ενδεχομένως αποζημιώθηκαν μέχρι σήμερα με τις αλλαγές των προθεσμιών, οι οποίες προβλέπονται εδώ, δεν υπάρχει πια αυτό το δικαίωμα. Δεν θα μπορεί λοιπόν να αποζημιωθεί κάποιος για την απωλεσθείσα του πρόσοδο. Μέσα σε τρεις μήνες, λοιπόν, θα έχουμε δεύτερης κατηγορίας πολίτες, οι μηδέποτε αποζημιωθέντες, λόγω μη εφαρμογής του Συντάγματος και των νόμων και αυτοί οι οποίοι δεν είχαν ποτέ αυτό το δικαίωμα. Ξέρετε, αυτό μοιάζει λιγάκι με τα ευχολόγια που συνόδευαν ανέκαθεν τη νομιμοποίηση των αυθαιρέτων,
όπου συμβολικά έβγαινε μία μπουλντόζα και γκρέμιζε ένα κέντρο της παραλιακής μια φορά στα δέκα χρόνια -δύο κέντρα θυμάμαι να έχουν γκρεμιστεί- και πέντε-έξι παραγκίτσες, στις οποίες υπήρχε και το κοινωνικό σπάραγμα κάποιου ανθρώπου, ο οποίος ήταν κάτω και έλεγε "θα περάσουν οι μπουλντόζες από πάνω μου". Αλλά προεκλογικά πάντοτε τα
αυθαίρετα, τα παράνομα, με ΔΕΗ, με νερό και τηλέφωνο ενομιμοποιούντο και μετά είχαμε περιβαλλοντικά ζητήματα και περιβαλλοντικά προβλήματα. 
Ζητήσαμε -το μοναδικό πράγμα που μπορούσε κάποιος να κάνει με έναν
κώδικα- να πάει πίσω, να ολοκληρωθεί η Αναθεώρηση του Συντάγματος και να επανέλθει. Φόβος ένας και μείζων: με αυτά που ψηφίζονται σήμερα θα νομοθετούν ενδεχομένως και θα συνταγματολογούν τα δικαστήρια στα οποία θα καταφύγει ο πολίτης. Και ευχόμεθα -βεβαίως με την κατηγορηματική δήλωση ότι το καταψηφίζουμε- ειλικρινά να μη φθάσουμε ακόμη και στην κατάργηση αυτού του δικαιώματος.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, ο συνάδελφος κ. Βασίλειος Κορκολόπουλος ζητά ολιγοήμερη άδεια απουσίας του στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Η κ. Ασημίνα Ξηροτύρη-Αικατερινάρη έχει το λόγο, ως Κοινοβουλευτική
Εκπρόσωπος του Συνασπισμού της Αριστεράς και της Προόδου.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
Είναι γεγονός ότι ο κώδικας που συζητάμε σήμερα είναι πάρα πολύ ουσιαστικός. Και η δική μας πρόταση είναι ότι θα έπρεπε να αποτελέσει ένα ξεχωριστό νομοσχέδιο, γιατί πραγματικά σ' αυτόν τον κώδικα, ο οποίος έρχεται να καλύψει πάρα πολλές αλλαγές και πάρα πολλές ατέλειες ενός κώδικα πριν από πολλά χρόνια, δεν μπορούμε να κάνουμε αλλαγές, όσο καλή διάθεση και προσπάθεια είχαμε και στην επιτροπή και έχουμε σήμερα στην Αίθουσα.
Τα θέματα των απαλλοτριώσεων για τη χώρα μας είναι πολύ σημαντικά, έχουν δημιουργήσει πολλές αιτίες καθυστέρησης υλοποίησης των έργων και απορρόφησης των κονδυλίων. Ακόμη έχουν δημιουργήσει μεγάλες επιπτώσεις από απαλλοτριώσεις που δεν έγιναν σωστά και απέβησαν σε βάρος του περιβάλλοντος και πολλές από αυτές έχουν επιβαρύνει ιδιαίτερα τον πολίτη, χωρίς να έχει αποδειχθεί ότι παράλληλα ήταν προς όφελος του δημοσίου συμφέροντος.
Το πρόβλημα θα γίνει μεγαλύτερο με μεγάλης έκτασης απαλλοτριώσεις που αφορούν τα έργα των Ολυμπιακών Αγώνων. Εδώ θέλουμε να τονίσουμε το μεγάλο περιβαλλοντικό πρόβλημα που υπάρχει και τον κίνδυνο που θα δημιουργηθεί. Επίσης έχουμε να αντιμετωπίσουμε μία πληθώρα απαλλοτριώσεων, που αφορούν στα μεγάλα έργα του Γ' Κοινοτικού Πλαισίου Στήριξης.
Για τους λόγους αυτούς θα ήθελα να προσεγγίσω αυτόν τον κώδικα -μακάρι να ήταν νομοσχέδιο- με ιδιαίτερο ενδιαφέρον και με κάποια άλλη αρχή, την αρχή ότι οι απαλλοτριώσεις πρέπει να γίνονται υπέρ του δημόσιου συμφέροντος και οπωσδήποτε να εξασφαλίζουν την προστασία του περιβάλλοντος. Επίσης δεν παραβλέπω το γεγονό ότι υπάρχει η κατοχύρωση από το Σύνταγμα, που αφορά την ιδιοκτησία του πολίτη. Και αυτός ο κώδικας, κυρίες και κύριοι συνάδελφοι, έρχεται σ' αυτήν τη δύσκολη εποχή να παντρέψει αυτά τα τρία σοβαρά θέματα: δημόσιο συμφέρον, περιβάλλον, δικαιώματα-ιδιοκτησία του πολίτη.
'Οπως έχει συνταχθεί ο κώδικας, επιχειρεί μία επικαιροποίηση της
κατάστασης, γιατί πράγματι μετά το 1971 με τις Αναθεωρήσεις του Συντάγματος που είχαμε, με τις σχετικά πρόσφατες αλλαγές στη Νομαρχιακή Αυτοδιοίκηση, έχουν επέλθει σοβαρές αλλαγές και ο προηγούμενος κώδικας κινδυνεύει να γίνει εντελώς ανενεργός.
Πέρα από τέτοιες τυπικές αλλαγές υπάρχουν και είναι αναγκασμένος ο κώδικας να ακολουθήσει τα πολλά προβλήματα τα οποία δημιουργήθηκαν αυτά τα χρόνια και να τα επιλύσει, τα οποία απλώς η εισηγητική έκθεση τα αναφέρει επιγραμματικά.
Είναι πάρα πολλά τα προβλήματα, όπως είναι και πάρα πολύ μεγάλη η εμπειρία που έχουν αποκομίσει οι δημόσιες υπηρεσίες, οι περιφερειακές υπηρεσίες, οι υπηρεσίες κυρίως του ΥΠΕΧΩΔΕ και της Αυτοδίοικησης, οι οποίες ασχολήθηκαν με αυτό το πολυσύνθετο θέμα, απαλλοτρίωση από τη μια πλευρά, εξεύρεση των χρημάτων για την κατοχύρωση της απαλλοτρίωσης και υλοποίηση του έργου, έτσι ώστε να υπάρχει σεβασμός στο περιβάλλον, σεβασμός στο δημόσιο συμφέρον. Και από την άλλη πλευρά να επιτευχθεί στον κατάλληλο χρόνο η υλοποίηση και της απαλλοτρίωσης και του έργου, ούτως ώστε να έχει ευτυχία τελικά η όλη διαδικασία αυτής της απαλλοτρίωσης.
Δεν φαίνεται όμως στην έκθεση -και αυτό το τόνισα και στην επιτροπήότι η επιτροπή του Κώδικα αυτού κατέγραψε και κωδικοποίησε όλα αυτά τα
προβλήματα. Και το θέμα εδώ είναι ότι δεν αισθανόμαστε οι περισσότεροι σ' αυτήν την Αίθουσα την ασφάλεια ότι αυτός ο κώδικας θα αποδώσει και θα μπορέσει να επιλύσει τα μεγάλα αυτά προβλήματα.
'Εχουμε την Αναθεώρηση του Συντάγματος και ήδη κυρίως το άρθρο 17, το οποίο κατ' εξοχήν αφορά και αυτόν τον κώδικα, είναι υπό τροποποίηση. Δεν ξέρω τελικά πώς θα λειτουργήσει πιο νωρίς αυτός ο κώδικας και αν θα χρειαστεί μετά από λίγο να το ξανασυζητήσουμε ή να αλλάξουμε άρθρα του. 
'Οσον αφορά τη Νομαρχιακή Αυτοδιοίκηση, η Κυβέρνηση φάσκει και
αντιφάσκει σε διάφορα νομοσχέδιά της. Αν τελικά θα της εκχωρήσει κάποιες αρμοδιότητες από το χωροταξικό σχεδιασμό, άρα θα της εκχωρήσει και παράλληλα αρμοδιότητες που θα έχει για τις απαλλοτριώσεις. Και εγώ εννοώ την υλοποίηση των απαλλοτριώσεων, όχι να εκφράσει απλά και μόνο άποψη και αν δεν την εκφράσει σε δυό μήνες, να τη βάλουμε στο καλάθι.
Κυρίες και κύριοι συνάδελφοι, εδώ θα ήθελα να τονίσω το πολύ μεγάλο πρόβλημα, το οποίο συνδέεται όχι με αυτόν τον κώδικα μόνο, αλλά με ένα σωρό νομοσχέδια και κατ' εξοχήν με την ανάπτυξη της χώρας μας. Δεν υπάρχει ο χωροταξικός σχεδιασμός, δεν υπάρχει εξειδίκευση του χωροταξικού σχεδιασμού με τα ειδικά πολεοδομικά σχέδια, δεν υπάρχουν οι αρχές αυτού του σχεδιασμού, στις οποίες θα έπρεπε να στηρίζεται και ένας κώδικας ή ένα σύγχρονο νομοσχέδιο απαλλοτριώσεων.
Είμαστε χωρίς αρχές, χωρίς πρόγραμμα για το χωροταξικό σχεδιασμό της χώρας, γι' αυτό που θέλουμε να κάνουμε. Το να δημιουργούνται κάθε φορά τα προγράμματα ανάλογα με το τι μας δίνει η Ευρωπαϊκή 'Ενωση και με το πού μας κατευθύνει η Ευρωπαϊκή 'Ενωση ή στο τέλος πολλές φορές το πώς μας κατευθύνει ένας κατ' εξοχήν κεντρικός και κομματικός σχεδιασμός, δεν συνιστά αναπτυξιακό, χωροταξικό σχεδιασμό της χώρας και βέβαια δεν δημιουργεί θεσμούς και διατάξεις, οι οποίες να προλαβαίνουν τη λήψη μέτρων, να προλαβαίνουν ακόμη και τις απαλλοτριώσεις και να προλαβαίνουν να εξασφαλίζουν εκείνες τις ενέργειες και τις πιστώσεις, ούτως ώστε να υλοποιηθεί ένας ολοκληρωμένος χωροταξικός σχεδιασμός για τη χώρα.
Βρήκαμε τώρα τη λύση, αφού έχουμε σε μια πλήρη ασάφεια την Τοπική
Αυτοδιοίκηση, αφού εδώ αιωρείται συνεχώς η αίσθηση ότι η Τοπική Αυτοδιοίκηση για πολλούς και διαφόρους λόγους δεν μπορεί να τα βγάλει πέρα, να επανασυγκεντρώνουμε τα θέματα.
Αυτό, κυρίες και κύριοι συνάδελφοι, είναι πάρα πολύ κακό για τη χώρα μας και για τη δημοκρατία μας. Να βρούμε αυτά τα οποία λείπουν ή αυτά τα οποία χρειάζονται, ούτως ώστε η Τοπική Αυτοδιοίκηση να ξεκινά όλες αυτές τις διαδικασίες σχεδιασμού και υλοποίησης των έργων και των απαλλοτριώσεων.
Βρήκαμε επομένως την εύκολη λύση να μεταφέρουμε όλες αυτές τις αρμοδιότητες, όπως έχουν μεταφερθεί και οι αρμοδιότητες του πολεοδομικού σχεδιασμού και άλλες αρμοδιότητες στη Γενική Γραμματεία Περιφέρειας, στον διορισμένο περιφερειάρχη.
'Ομως η δομή του κράτους, η οργάνωση των υπηρεσιών μέχρι σήμερα ήταν οργανωμένη σε επίπεδο νομαρχίας και απέδιδε σ' αυτό. Κι εμείς όλοι θελήσαμε αυτό το επίπεδο το νομαρχιακό να το κάνουμε αυτοδιοικούμενο, για να το κάνουμε να είναι περισσότερο κοντά στον πολίτη και στα προβλήματά του και για να το κάνουμε περισσότερο σύμφωνο με την περιβόητη εταιρική σχέση που μας επιβάλλει και η Ευρωπαϊκή 'Ενωση.
Ερχόμαστε τώρα να συσσωρεύσουμε κάπου αλλού αυτή την εξουσία. Δεν θα λύσουμε όμως έτσι το πρόβλημα. Το λύνουμε μόνο τυπικά, διότι εκτός των άλλων η Γενική Γραμματεία Περιφέρειας ακόμη δεν έχει το οργανόγραμμα εκείνο, το προσωπικό εκείνο, για να διεκπεραιώσει όλα αυτά τα θέματα, να διεκπεραιώσει δηλαδή υπηρεσίες καθημερινές προς τον πολίτη. Αν της προσθέσουμε τώρα την όλη διαδικασία, την οποία κατ'εξοχήν ήταν αρμόδια να κάνει, τον περιφερειακό σχεδιασμό για την εξειδίκευση του Γ' Κοινοτικού Πλαισίου Στήριξης και των επιχειρησιακών προγραμμάτων, δεν είναι δυνατόν να τα βγάλει πέρα.
Αλλά τελικά τι κάναμε; Με τη διαχείριση του Γ' Κοινοτικού Πλαισίου Στήριξης με το προηγούμενο νομοσχέδιο, που ψηφίστηκε εδώ, μεταφέραμε όλες αυτές τις αρμοδιότητες του περιφερειακού σχεδιασμού πάλι στο Υπουργείο Εθνικής Οικονομίας, στον Υπουργό, καταργήσαμε δηλαδή τον οποιονδήποτε δημοκρατικό προγραμματισμό ή περιφερειακό σχεδιασμό και ερχόμαστε τώρα να μεταφέρουμε την καθημερινή λειτουργία του κράτους, που ήταν σε επίπεδο
Τοπικής Αυτοδιοίκησης και Νομαρχιακής Αυτοδιοίκησης, στο Γενικό Γραμματέα Περιφέρειας.
'Ολα αυτά ακούγονται σαν υπερβολές. Αλλά αν συνδέσει κανείς όλα αυτά τα νομοσχέδια και αυτόν τον κώδικα τώρα, κάπως έτσι θα λειτουργήσουμε και θα βρούμε μπροστά μας όλα αυτά τα αδιέξοδα. Επομένως θα έπρεπε εδώ να περιμένουμε το Σύνταγμα ή, εν πάση περιπτώσει, να δούμε μια λύση, και να πάμε σε ένα νομοσχέδιο και για τις απαλλοτριώσεις, ούτως ώστε όταν
τελικά θα καταλήξουμε στις τρεις βαθμίδες της αυτοδιοίκησης ή στις λεπτομέρειες για τις τρεις βαθμίδες της οργάνωσης και λειτουργίας του κράτους, να μπορέσουμε να λύσουμε και αυτό το μεγάλο πρόβλημα των απαλλοτριώσεων.
'Ενα άλλο μεγάλο θέμα, το οποίο τίθεται, είναι ότι αυτή τη στιγμή βρισκόμαστε στη διαδικασία -με τεράστια βέβαια καθυστέρηση- της σύνταξης του Κτηματολογίου της χώρας. Υπάρχουν αναφορές στον κώδικα απλώς "εάν αλλιώς το Κτηματολόγιο ορίσει".
Εγώ λέω ότι δεν είναι δυνατόν σήμερα να μιλάμε χωρίς να έχουμε τις σαφείς αναφορές από την "ΚΤΗΜΑΤΟΛΟΓΙΟ Α.Ε.", η οποία λειτουργεί εδώ και δύο χρόνια, η οποία έχει πάρα πολλούς πόρους και δεν τους έχει απορροφήσει ακόμη. Αυτή η ανώνυμη εταιρεία του δημοσίου με το τόσο σοβαρό έργο που
έχει να κάνει, δεν μπορεί να μην έχει συνεργαστεί με την επιτροπή του κώδικα των απαλλοτριώσεων και να μην έχει θέσει και αυτή στα άρθρα του κώδικα τις απαιτήσεις της, για να μπορέσει να λειτουργήσει αυτός ο κώδικας προς το καλύτερο.
Η προσπάθεια, επομένως, για την ενοποίηση των διαδικασιών και τη σύντμηση των προθεσμιών που φαίνεται να διακατέχει και την επιτροπή σύνταξης αυτού του νομοσχεδίου δεν είναι δυνατόν τελικά να αποδώσει, γιατί οι σοβαρές διαδικασίες τελικά δεν ενοποιούνται. Η μόνη ενοποίηση, που σας είπα, γίνεται με την αναφορά ότι όλα αυτά τα θέματα μεταφέρονται στον περιφερειάρχη και όπου τα προβλήματα είναι σοβαρότερα θα αποφασίζει ο Υπουργός, όπως αποφάσιζε και τώρα ή θα αποφασίζει το Υπουργικό Συμβούλιο.
Επ' ευκαιρία της συζήτησης αυτού του κώδικα, θέλω να πω ότι από τη
στιγμή που δεν μπορούμε να κάνουμε αλλαγές, το μόνο που μπορούμε να προτείνουμε είναι να έρθει ένα νομοσχέδιο που θα μας δώσει τη δυνατότητα να λύσουμε αυτό το τεράστιο πρόβλημα.
Η συζήτηση όμως του κώδικα εδώ δημιουργεί την ανάγκη να θέσουμε αυτά τα μεγάλα προβλήματα, τα οποία έχει η περιφέρεια σε πολύ μεγαλύτερο βαθμό από την Αθήνα: Την εξασφάλιση των πόρων, ούτως ώστε μέσα από τις προθεσμίες που δίνει ο παλιός και που συνεχίζει να έχει τις ίδιες και ο νέος κώδικας για τις απαλλοτριώσεις, να μπορέσει να εξασφαλίσει τα έργα της.
Ξέρετε ότι επειδή δεν υπήρχε χωροταξικός σχεδιασμός, επειδή δεν
υπήρξαν ποτέ χρήματα για να μπορέσει το δημόσιο να εξασφαλίσει κοινόχρηστους χώρους, αυτή τη στιγμή σε πολλά διαμερίσματα της χώρας -τουλάχιστον στη Θεσσαλονίκη με το περιβόητο θέμα της σχολικής στέγης και με ένα σωρό άλλα θέματα- δεν έχουμε εξασφαλίσει στοιχειωδώς κοινόχρηστους χώρους για την ανάπτυξη και κατασκευή των υποδομών μας.
Από την άλλη πλευρά, ακόμη και το άφθονο χρήμα που θεωρούμε ότι
έχουμε τώρα και για απαλλοτριώσεις από το Γ' Κοινοτικό Πλαίσιο Στήριξης και από άλλα προγράμματα, έτσι όπως είναι πολύπλοκη η διαδικασία της Δημόσιας Διοίκησης, έτσι όπως πολλές διατάξεις παραμένουν ανενεργές, έτσι όπως είναι οργανωμένο το σύστημα οργάνωσης της χώρας, τις περισσότερες φορές μέσα σε ενάμιση χρόνο δεν εξευρίσκονται τα χρήματα και δεν εκδίδεται αυτή η απόφαση της απαλλοτρίωσης. 'Ετσι επέρχεται η άρση της απαλλοτρίωσης και ξεκινάει πάλι ο φαύλος κύκλος: να ξαναρχίσει ο δήμος τη διαδικασία να ξαναπροτείνει την απαλλοτρίωση, να ξαναεπιχειρήσει για τα χρήματα κ.ο.κ.
Κάναμε ανώνυμες εταιρείες, κάναμε άλλα σχήματα για την επιτάχυνση της υλοποίησης των δημοσίων έργων, όπως της Εγνατίας Οδού και πολλών άλλων μεγάλων έργων. Επίσης, αν στην πενταετία που έβαζε και ο παλιός κώδικας και ο σημερινός δεν υλοποιηθεί το έργο ή δεν υλοποιηθεί το 1/3 τουλάχιστον του έργου, πάλι αίρεται αυτοδίκαια η απαλλοτρίωση.
Ξέρετε ότι ακόμη και αυτά τα ταχύρρυθμα έργα, για τα οποία θεωρούμε
ότι έχουμε ρυθμίσει την οργάνωση τους αποδυναμώνοντας άλλους φορείς και άλλους τομείς της Δημόσιας Διοίκησης με τις ανώνυμες εταιρείες, με την επικείμενη τώρα εκχώρηση του μικτού συστήματος, με αυτοχρηματοδότηση των
έργων κλπ. και τα οποία έχουν εξασφαλισμένες τις πιστώσεις τους, δεν έχουν υλοποιηθεί τουλάχιστον κατά το 1/3 μέσα στην πενταετία, από τότε δηλαδή που κηρύχθηκαν οι απαλλοτριώσεις.
Είναι, επομένως, αυτή η διάταξη ακόμη και σήμερα πάρα πολύ δύσκολη
και θα πρέπει να μας απασχολήσει γενικότερα το θέμα, το πώς θα καταφέρουμε να απορροφήσουμε με σωστό τρόπο τα κονδύλια από το Γ' Κοινοτικό Πλαίσιο Στήριξης, για να μπορέσουμε να υλοποιήσουμε τα έργα. Δηλαδή, δεν λύνουμε τίποτα με το να κάνουμε αυτή τη στοιχειώδη επικαιροποίηση του κώδικα και να μεταφέρουμε το πρόβλημα στον περιφερειάρχη, ούτως ώστε οι απαλλοτριώσεις αυτών των έργων να γίνονται από εκεί κ.ο.κ. και χωρίς να έχουμε λύσει όλα τα άλλα θέματα οργάνωσης της διοίκησης.
Αμέσως-αμέσως ο κώδικας τι λέει; Λέει ότι αν σε δύο μήνες η αρμόδια αρχή δεν εκφράσει άποψη, παραμένει στο συρτάρι και προχωράει. Και πώς θα υλοποιηθεί ο τρίτος στόχος αυτού του κώδικα, κύριε Υπουργέ, ο οποίος λέει ότι έχει εξασφαλισθεί το θέμα της προστασίας του περιβάλλοντος από την επικείμενη απαλλοτρίωση και μετά γίνεται η απαλλοτρίωση;
Με τέτοιες υπηρεσίες ή με τέτοιες δυνατότητες που δίνετε στην υπηρεσία να μην εκφράσει άποψη ή να μην είναι υπεύθυνη, αν δεν εκφράσει άποψη, ή να μην πρέπει να περιμένει την άποψη της υπηρεσίας ο γενικός γραμματέας ή ο Υπουργός, προκειμένου να κηρύξει την απαλλοτρίωση, δεν εξασφαλίζεται τίποτα. Αυτά τα αντιφάσκουν μεταξύ τους και δεν εξασφαλίζουν τίποτα.
Οι υπηρεσίες οι οποίες υπάρχουν, είτε στο Λεκανοπέδιο είτε στην
περιφέρεια είτε στη νομαρχία είτε στην Τοπική Αυτοδιοίκηση, είναι αρμόδιες και είναι υποχρεωμένες -και πρέπει να ελέγχονται γι' αυτό- για να εκφράσουν άποψη για κάθε επικείμενη απαλλοτρίωση. Η απαλλοτρίωση είναι άρρηκτα συνδεδεμένη με το ίδιο το έργο, με την ποιότητα του έργου, με το χρόνο ζωής του έργου, με το κόστος τελικά του έργου.
Είναι τεράστιο το κόστος, τεράστια η διαφορά κόστους που έχει
επιβαρύνει τα δημόσια έργα από τις καθυστερήσεις, από τις απαλλοτριώσεις, τις οποίες οι ανάδοχοι τις χρησιμοποιούν πολλαπλώς. Αυξάνουν τις απαιτήσεις τους για υπέρβαση χρόνου που έχει γίνει, που δεν είναι αυτοί υπαίτιοι. Είναι μεγάλο το κόστος το οποίο έχει δημιουργηθεί και από την ίδια τη διαδικασία εκδίκασης όλων αυτών των θεμάτων για τον καθορισμό τιμής μονάδος, για την απαλλοτρίωση.
Θα έλεγα, λοιπόν, κύριε Υπουργέ, ότι σχεδόν τίποτα δεν λύνουμε με
αυτόν τον κώδικα. 'Εχουμε έναν ίδιον κώδικα με τον προηγούμενο, έχουμε τα ίδια προβλήματα, θα παραμείνουν τα ίδια προβλήματα από την προηγούμενη περίοδο, ενώ έχουμε μπροστά μας αυτήν τη στιγμή, όπως σας είπα, να παντρέψουμε τρία μεγάλα σοβαρά θέματα. Θα πρέπει να κάνουμε τα έργα μας γρήγορα και να απορροφήσουμε τα κονδύλια, θα πρέπει αυτά να γίνουν υπέρ του δημοσίου συμφέροντος, να είναι έργα τα οποία θα δημιουργούν υποδομές και ανάπτυξη, κυρίως στην περιφέρεια, η οποία έχει μεγάλη υστέρηση και δεν θα είναι έργα ή δεν θα προκύπτουν διατάξεις, που θα υπαγορεύονται από τις ανάγκες μόνο των Ολυμπιακών Αγώνων ή του λεκανοπεδίου Αττικής.
Θα είναι έργα και θα είναι διαδικασίες, οι οποίες τελικά πρέπει να συνδυαστούν με τις διαδικασίες και τις αρμοδιότητες της αυτοδιοίκησης. Πρέπει να συνδυαστούν με τις αρμοδιότητες εκείνων των φορέων, που έχουν το πρόβλημα, που πρέπει να παράγουν το σχεδιασμό, που πρέπει να υλοποιούν τα προγράμματα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, είναι έξι
εγγεγραμμένοι στον κατάλογο. Προτιμάτε να μιλήσετε τώρα;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, έχετε το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Υπουργέ, είναι έξι εγγεγραμμένοι. Αφήστε να μιλήσουμε και μετά παίρνετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα υπάρξει δευτερολογία ούτως ή άλλως και δική μου και των ομιλητών.
Κυρία Πρόεδρε, κυρίες και κύριοι συνάδελφοι, το Υπουργείο Οικονομικών, συνεχίζοντας την προσπάθεια εκσυγχρονισμού του, φέρει σήμερα το σχέδιο νόμου "για την Κύρωση του Κώδικα Απαλλοτριώσεων".
Είναι μια προσπάθεια, η οποία ξεκινά από τον κτιριολογικό εκσυγχρονισμό με ένα πρόγραμμα μαμούθ τριακοσίων σαράντα δισεκατομμυρίων δραχμών, προχωρά στην εκπαίδευση του προσωπικού του με την ολοκλήρωση αυτής της διαδικασίας, συνεχίζει με τον εκσυγχρονισμό της νομοθεσίας και
τη σύσταση ειδικής επιτροπής, η οποία εντός δύο ετών, μέχρι το τέλος του 2002, θα φέρει τη ριζική αναμόρφωση του φορολογικού συστήματος, αλλά και σε διαδικασίες εκσυγχρονισμού όλων των δομών, μεταξύ των οποίων την απλοποίηση όλων των διαδικασιών για τον 'Ελληνα φορολογούμενο, την κατάργηση της ουράς, τον περιορισμό της ταλαιπωρίας του 'Ελληνα φορολογούμενου, με τη δυνατότητα συνεργασίας με τις υπηρεσίες του Υπουργείου Οικονομικών από το σπίτι του και από το γραφείο του, χωρίς τη φυσική του παρουσία στους χώρους του Υπουργείου και των δημόσιων οικονομικών υπηρεσιών.
Προηγήθηκε σε επίπεδο νομοθετικού εκσυγχρονισμού η κατάθεση του κώδικα του ΦΠΑ, συνεχίζεται με αυτόν τον κώδικα, είναι σε εξέλιξη ο Κώδικας της Φορολογίας Κεφαλαίου, ο Τελωνειακός Κώδικας. Φιλοδοξούμε όλη η φορολογική νομοθεσία να έχει κωδικοποιηθεί, ώστε να υπάρχει η ασφάλεια δικαίου σε αυτούς που ασχολούνται με τη φορολογία, να γνωρίζουν ακριβώς το τι συμβαίνει.
Ο συγκεκριμένος κώδικας έρχεται με τη ειδική διαδικασία ψήφισής του, η οποία προβλέπεται από το Σύνταγμα και από τον Κανονισμό της Βουλής. 
Κατηγορήθηκε η κυβέρνηση ότι δεν θέλει το διάλογο, ότι δεν θέλει τις
παρατηρήσεις. Θα θυμίσω, όμως, ότι είναι έλλειψη πληροφόρησης τουλάχιστον και άγνοια της διαδικασίας να κατηγορείται η Κυβέρνηση γι' αυτή τη διαδικασία. Η Βουλή προέβλεψε αυτή τη διαδικασία με νόμο του 1982 που χορήγησε την ειδική εξουσιοδότηση για τη σύσταση αυτής της επιτροπής, αλλά και τη διαδικασία, η οποία είναι αυτονόητο ότι ακολουθείται.
Δεν θα υπήρχε καμιά απολύτως αντίρρηση. Θα έλεγα ότι πολλές φορές
δημιουργείται πρόβλημα και στην Κυβέρνηση με αυτή τη διαδικασία. Πιθανότατα να υπήρχαν κάποιες μικρές ή μεγαλύτερες βελτιώσεις του συγκεκριμένου κώδικα. 'Ομως, το ξανατονίζω, το συγκεκριμένο νομοθέτημα έρχεται μετά από χορήγηση εξουσιοδότησης από την ίδια τη Βουλή και η επιτροπή εξετέλεσε το έργο της σύμφωνα με αυτές τις διαδικασίες.
Η υπερβολή αποτελεί επιτρεπτό στοιχείο της δημοκρατίας, πολλές φορές όμως η υπερβολή εξουδετερώνει και τα οποιαδήποτε θετικά της στοιχεία και την κριτική. 'Ετσι, λοιπόν, ακούστηκαν εδώ πολλά θετικά. Μέσα όμως σ' αυτό το πάθος της υπερβολής, τελικώς μου έδωσαν την εντύπωση ορισμένοι αγαπητοί -κατά τα άλλα- συνάδελφοι, ή ότι δεν ανέγνωσαν όλο το κείμενο του κώδικα ή ότι δεν γνωρίζουν την υφιστάμενη νομοθεσία ή ότι τελικώς θα έπρεπε να έρθουμε εδώ, απλά και μόνο για να κατακρίνουμε έναν κώδικα ο οποίος είναι αποτέλεσμα μιας πολύχρονης και επίπονης εργασίας.
Να πω μόνο ότι από το 1982 ξεκίνησε η επεξεργασία αυτού του κώδικα με πολλές δυσκολίες και ολοκληρώνεται τώρα μετά από πέντε άκαρπες προσπάθειες πέντε αντίστοιχων προγενέστερων επιτροπών. Δεν πρέπει να θεωρείται μειονέκτημα το ότι ολοκληρώνεται ένα νομοθετικό έργο, έστω με κάποια καθυστέρηση. Θα έλεγα ότι θα μπορούσε να γίνει η κριτική ότι καθυστερημένα έρχεται ο κώδικας. 'Ομως, ξανατονίζω ότι η προθεσή μας είναι να ολοκληρώσουμε εντός του πρώτου εξαμήνου του 2001 του τρέχοντος έτους όλη την κωδικοποίηση.
Υπήρξε η ένσταση ότι εντός των ημερών ψηφίζεται το Σύνταγμα, το οποίο προβλέπει την αναθεώρηση κάποιων διατάξεων που έχουν σχέση με την ιδιοκτησία, επομένως και με την απαλλοτρίωση. Θα πρέπει να πούμε ότι το Σύνταγμα αποτελεί τον υπέρτατο νόμο, ο οποίος βέβαια δεν ασχολείται με τις λεπτομέρειες και δεν θα έπρεπε να ασχολείται με λεπτομέρειες, αλλά καθορίζει δικαιώματα και υποχρεώσεις. Αυτό πράττει και αυτό πρέπει να πράττει. Αλλά και σ' αυτό το σημείο το Σύνταγμα καθορίζει τα ελάχιστα όρια προστασίας ενός ατομικού δικαιώματος. Δε σημαίνει, δηλαδή, ότι η πολιτεία και η κυβέρνηση πρέπει να περιοριστούν στο ελάχιστο όριο προστασίας, αλλά τελικά αυτό που δεσμεύει την κάθε κυβέρνηση είναι να μην ξεπεράσει, σε βάρος των ατομικών δικαιωμάτων, αυτά τα ελάχιστα όρια.
Κάτι τέτοιο, λαμβάνοντας υπόψη και τις προτάσεις οι οποίες διατυπώθηκαν εδώ στη Βουλή για την αναθεώρηση του Συντάγματος και χωρίς να προεξοφλεί κανένας απολύτως, κύριοι συνάδελφοι, ότι θα ψηφιστούν αυτές ή άλλες, μας δείχνει ότι το σχέδιο του κώδικα ακριβώς κατοχυρώνει πολύ περισσότερο από το ελάχιστο όριο ατομικά δικαιώματα και το
δικαίωμα της ιδιοκτησίας.
Το δικαίωμα της ιδιοκτησίας προστατεύεται από το Σύνταγμα, αλλά η προστασία αυτή δεν είναι απόλυτη. Κάμπτεται. Γιατί μπορεί να υπάρχει το
δικαίωμα της ιδιοκτησίας, από την άλλη πλευρά όμως υπάρχει η δημόσια οφέλεια, δηλαδή το δικαίωμα όλων των άλλων Ελλήνων να μπορέσουν να απολαύσουν την ιδιοκτησία κατά άλλον τρόπο. Επομένως, η δημόσια ωφέλεια η οποία πρέπει να δικαιολογείται σε κάθε απαλλοτρίωση, μπορεί να κάμψει το δικαίωμα της ιδιοκτησίας του κάθε 'Ελληνα.
Δεν υπάρχει κανένα πρόβλημα, όσον αφορά το ότι εντελώς τυχαία -το ξανατονίζω- συνέπεσε να συζητείται ο Κώδικας Απαλλοτρίωσης με την ημέρα που συζητείται και η Αναθεώρηση του Συντάγματος. Γιατί κάπου διέγνωσα υπόνοια για κάποια πρόθεση του να έρθει αυτήν την ημερα. Απλώς -το ξανατονίζω-συνέπεσε. Εξάλλου η συζήτηση του Συντάγματος διαρκεί πολλά χρόνια και έχει ωριμάσει αυτή η συζήτηση αυτές τις ημέρες.
Πρέπει να τονίσω προκαταβολικά ότι ο κώδικας, το παρόν νομοθέτημα, δεν αφορά τα ολυμπιακά έργα, γιατί καταγγέλθηκε μάλιστα με επιμονή ότι βιαζόμαστε για τα ολυμπιακά έργα, μήπως δεν μπορέσουμε να τα ολοκληρώσουμε, γι'αυτό και φέρνουμε εσπευσμένα τον Κώδικα Απαλλοτριώσεων. 
Θα πρέπει να θυμίσω στη Βουλή ότι εσείς, εμείς ως Βουλευτές, ψηφίσαμε
τον ειδικό νόμο που προβλέπει τη διαδικασία απαλλοτρίωσης για τα έργα της Ολυμπιάδας. Και μάλιστα υπάρχει ρητή αναφορά στο σχέδιο του κώδικα που λέει ότι τα έργα, για τα οποία προβλέπονται ειδικές διαδικασίες με άλλους νόμους, εξαιρούνται από τον Κώδικα Απαλλοτριώσεων.
Επομένως, μην αγχώνεστε τόσο πολύ για το αν θα προχωρήσουν ή όχι τα έργα. Εξάλλου, αν υποθέσουμε ότι ασχολείται και με την Ολυμπιάδα, εγώ θα περίμενα να πείτε να ψηφίσετε μια ώρα νωρίτερα το νόμο, ώστε να μην έχουμε καθυστερήσεις γι'αυτά τα έργα. Αλλά το να λέτε ότι βιαζόμαστε και να μας κατακρίνετε γι' αυτόν το λόγο, πιστεύω ότι είναι τουλάχιστον άδικη η επικριτική σας διάθεση. 'Οπως άδικη είναι, επιεικώς να το χαρακτηρίσω, η κριτική σας ότι βιαζόμαστε να ψηφίσουμε έναν νόμο, επειδή θέλουμε να επισπεύσουμε τα έργα του Γ' Κοινοτικού Πλαισίου Στήριξης. Αυτό να το εκλάβω ως επίκριση ή ως θετική κριτική απέναντι σ'ένα έργο της Κυβέρνησης, ότι δηλαδή θέλει να επισπεύσει κάποιες διαδικασίες οι οποίες πράγματι καθυστερούν λόγω της υφιστάμενης νομοθεσίας;
Κατηγορήσατε την Κυβέρνηση ότι παίρνει εξουσίες από την αιρετή Νομαρχιακή Αυτοδιοίκηση και κάνει βήματα προς τα πίσω. Αυτό όμως δηλώνει άγνοια της υπάρχουσας νομικής πραγματικότητας, γιατί δεν παίρνει καμία απολύτως εξουσία. Μετά την καθιέρωση της Νομαρχιακής Αυτοδιοίκησης, η εξουσία, η δυνατότητα απαλλοτρίωσης επέστρεψε διά νόμου, εκ του Συντάγματος και με την πάγια νομολογία όλων των δικαστηρίων και του Ανωτάτου Δικαστηρίου στην Κυβέρνηση. Σήμερα, εδώ και έξι χρόνια τις απαλλοτριώσεις δεν τις κάνει ο νομάρχης, αλλά η Κυβέρνηση με τον αρμόδιο Υπουργό. 'Αρα, αν έπρεπε να κάνετε κριτική, έπρεπε να πείτε, μην αποκεντρώνετε την εξουσία την οποία σήμερα έχει η Κυβέρνηση σε ανώτατο επίπεδο, σε επίπεδο Υπουργού Οικονομικών και μη δίνετε τη δυνατότητα αυτή στους περιφερειάρχες. 'Ομως, επαναλαμβάνω, η αναφορά στο ότι παίρνουμε αρμοδιότητες από την Τοπική Αυτοδιοίκηση, δεν είναι αληθής και ανταποκρίνεται σε νομικά δεδομένα, πριν από έξι χρόνια, πριν την καθιέρωση της αιρετής Νομαρχιακής Αυτοδιοίκησης.
'Ετσι, λοιπόν, ένας από τους λόγους όντως της καθυστέρησης των
δημόσιων έργων ήταν και η μακρόχρονη διαδικασία της απαλλοτρίωσης. Είναι γνωστό σε όσους ασχολούνται με αυτά τα θέματα, είτε ως Βουλευτές είτε με οποιαδήποτε άλλη ιδιότητα ότι τραβάει σε μάκρος η διαδικασία της απαλλοτρίωσης.
Εμείς, ως Υπουργείο Οικονομικών, θέλοντας να επισπεύσουμε αυτές τις
διαδικασίες, χορηγούμε τη δυνατότητα στους περιφερειάρχες να απαλλοτριώνουν εκτάσεις για δημόσια ωφέλεια και για εκτέλεση έργων των οποίων την αρμοδιότητα έχουν οι ίδιοι.
Δώσαμε τη δυνατότητα στους περιφερειάρχες να διαχειρίζονται εκατοντάδες δισεκατομμύρια δραχμών. Το 80% του προγράμματος του Γ' 
Κοινοτικού Πλαισίου Στήριξης τελικώς εκτελείται από τους περιφερειάρχες. 'Αραγε θα έχουμε δυσπιστία του να τους δώσουμε μια καθαρά διαδικαστική πράξη απαλλοτρίωσης: Δυσπιστούμε απέναντι στο θεσμό της αποκέντρωσης της κεντρικής εξουσίας στους περιφερειάρχες, όταν οι ίδιοι έχουν τα χρήματα για να πληρώσουν μέσα από τα προγράμματα της Ευρωπαϊκής 'Ενωσης, είτε από το πρόγραμμα δημοσίων επενδύσεων, όταν οι ίδιοι πληρώνουν τις
αποζημιώσεις, όταν οι ίδιοι σχεδιάζουν μέσα από τη διαδικασία του δημοκρατικού προγραμματισμού με τη συμμετοχή όλων των κοινωνικών φορέων των περιφερειών, όταν έχουμε εκχωρήσει στους περιφερειάρχες τη δυνατότητα να διαχειρίζονται τα χρήματα μέσα από το περιφερειακό επιχειρησιακό πρόγραμμα;
Σήμερα κρίνουμε ένα συγκεκριμένο νομοσχέδιο, καλό θα είναι να
βλέπουμε το τι υπάρχει σήμερα. Τι υπάρχει σήμερα; Η κριτική θα πρέπει να είναι: Αν θέλουμε πραγματικά να αποσυρθεί και να μην ψηφίσουμε το σχέδιο του κώδικα και να ισχύει αυτό το οποίο ισχύει σήμερα; Δηλαδή το ισχύον καθεστώς είναι καλύτερο από αυτό το οποίο φέρνει ο κώδικας; Αν κανείς είχε το χρόνο να ασχοληθεί και να μελετήσει την υφιστάμενη νομοθεσία για τις απαλλοτριώσεις δεν θα έλεγε αυτά τα οποία άκουσα από ορισμένους συναδέλφους. Γιατί, τελικώς, μέσα από τη διαδικασία της υφιστάμενης νομοθεσίας υπάρχει καταταλαιπώρηση του 'Ελληνα φορολογούμενου, ο οποίος και την ιδιοκτησία του χάνει για δημόσια ωφέλεια, αλλά και ταλαιπωρείται για πάρα πολλά χρόνια στα δικαστήρια, κάτι το οποίο επιδιώκει ο παρών κώδικας να θεραπεύσει κατά το δυνατόν. Υπάρχουν πάρα πολλά ζητήματα, τα οποία τέθηκαν και για τα οποία δεν είναι πρόθεσή μου να απαντήσω στο καθένα ξεχωριστά. Αυτό το οποίο θέλω να πω είναι ότι η αρμοδιότητα του περιφερειάρχη, να κηρύξει την απαλλοτρίωση, φθάνει μέχρι το σημείο των έργων που η περιφέρεια έχει εντάξει στο περιφερειακό επιχειρησιακό πρόγραμμα. 'Αλλως μέχρι τα εκατό στρέμματα. Πάνω από τα εκατό στρέμματα παραμένει ή αρμοδιότητα του Υπουργού Οικονομικών και του συναρμόδιου καθ' ύλην Υπουργού και σε έργα ιδιαίτερα μεγάλης σημασίας είναι απόφαση του Υπουργικού Συμβουλίου, κάτι το οποίο ισχύει και σήμερα, δεν θεσμοθετούμε κάτι καινούργιο.
Επομένως οι αντιρρήσεις, οι οποίες τελικώς εκφράστηκαν από εισηγήτρια, ότι, τελικώς, ποιο είναι το Υπουργικό Συμβούλιο που θα αποφασίσει, ποιος είναι Υπουργός που θα αποφασίσει και γιατί να μη λαμβάνεται υπόψη η αρνητική εισήγηση κάποιας επιτροπής ή κάποιου φορέα π.χ. του δασαρχείου είναι αβάσιμες. Αγαπητοί συνάδελφοι, σε μια δημοκρατία, σε ένα σύστημα το οποίο θέλει πραγματικά να θεωρείται σοβαρό, κάποιος πρέπει να αποφασίζει. Δεν μπορεί να αποφασίζει ο δασάρχης για μία αρμοδιότητα η οποία δεν ανήκει στο δασάρχη. 'Ομως η άποψη του δασάρχη ή οποιαδήποτε άποψη του οποιουδήποτε υπαλλήλου, υπηρεσίας, φορέα, λαμβάνεται υπόψη, αλλά δεν σημαίνει ότι μπορεί να ανατρέψει το αποκλειστικό δικαίωμα του αποφασίζοντος οργάνου. Δεν μπορεί, δηλαδή, να ζητάς δεκαπέντε απόψεις και αν ο ένας έχει αντίθετη άποψη να σταματάει η διαδικασία. Και αυτό δεν ισχύει μόνο για τον παρόντα κώδικα και το παρόν νομοθέτημα, ισχύει για όλες τις πράξεις. Κάποιος θα αποφασίζει. Από κει και πέρα αποφασίζει λαμβάνοντας υπόψη ακόμη και την αρνητική άποψη κάποιου φορέα, ο οποίος σύμφωνα με τον κώδικα καλείται να εκφράσει αυτή την άποψή του. Η ευθύνη όμως, το ξανατονίζω, είναι του αποφασίζοντος οργάνου, είτε αυτός είναι ο περιφερειάρχης είτε οι συναρμόδιοι Υπουργοί, είτε το Υπουργικό Συμβούλιο.
Ζητήματα ενισχυμένης δημοσιότητας: Μου προξενεί εντύπωση το γεγονός
γιατί μία απλή ανάγνωση της υφιστάμενης νομοθεσίας του νομοθετικού διατάγματος του 1971 θα έπειθε ότι καμία δημοσιότητα δεν υπάρχει στο προστάδιο της κήρυξης απαλλοτριώσης. Σήμερα θεσμοθετούμε ενισχυμένη δημοσιότητα. Λέμε να δημοσιευθεί και στην εφημερίδα και ανάρτηση να γίνει στο δήμο και μία σειρά από άλλες περιπτώσεις δημοσιότητας που δεν προβλεπόταν προηγούμενα. Κανένας δεν στερείται του δικαιώματός του, ούτε γίνεται καμία απαλλοτρίωση κρυφά. Γιατί στο επόμενο στάδιο, στο στάδιο της δικαστικής πια διερεύνησης της υπόθεσης για την αναγνώριση των δικαιούχων που εκεί πραγματικά γίνεται η προσβολή ή μη κάποιου δικαιώματος ιδιοκτησίας ή του καθορισμού προσωρινής τιμής ή οριστικής τιμής μονάδος, είναι γνωστό σε μας που ασχολούμαστε με τη δικηγορική, δικαστηριακή πρακτική, ότι η ενημέρωση είναι ατομική. Είναι με ατομική πρόσκληση στον καθένα με αποδεκτικό επίδοσης ώστε να λάβει γνώση και του περιεχομένου της αίτησης αλλά και της ημερομηνίας διεξαγωγής της δίκης, ώστε να μπορέσει να υπερασπίσει τα οποιαδήποτε δικαιώματα, θεωρεί πιθανόν ότι θίγονται, τα δικά του ιδιοκτησιακά δικαιώματα.
Συνεχίζοντας, λοιπόν, θα ήθελα να πω ότι η διάταξη, η οποία προβλέπει
αποζημίωση για την καθυστέρηση ολοκλήρωσης της απαλλοτρίωσης, είναι μια πρωτότυπη διάταξη. Πρώτη φορά εισάγεται εδώ και επικρίθηκε. Μέχρι τώρα δεν είχε δυνατότητα κανένας να ζητήσει αποζημίωση αν καθυστερούσε η απαλλοτρίωση. 'Ερχεται η διάταξη για πρώτη φορά σεβόμενη τη γενικότερη θεώρηση του Συντάγματος για την προστασία της ιδιοκτησίας και θέτει μία επιπλέον κατοχύρωση του 'Ελληνα πολίτη με την παροχή αποζημίωσης, εφόσον καθυστερήσει αδικαιολόγητα και χωρίς την υπαιτιότητα του ιδιοκτήτη η απαλλοτρίωση.
Αγαπητοί συνάδελφοι, πιστεύω ότι το παρόν νομοσχέδιο είναι ένα νομοσχέδιο, που πραγματικά συμβάλλει στον εκσυγχρονισμό της νομοθεσίας, όσον αφορά στις απαλλοτριώσεις, οδηγεί σε ασφάλεια δικαίου, γιατί ο προηγούμενος κώδικας έχει τροποποιηθεί πάρα πολλές φορές και αποτελούσε αίτημα εδώ και είκοσι χρόνια και των φορέων αλλά και των πολιτικών παρατάξεων, εξ ου και η εξουσιοδότηση από το 1982 προς την Κυβέρνηση να ορίσει αυτήν την επιτροπή.
Πιστεύουμε ότι το γεγονός ότι βρίσκεται σήμερα εδώ αποτελεί πραγματικά δικαίωση αυτής της μακρόχρονης προσπάθειας, καθώς κι ένα θετικό βήμα για την κατοχύρωση αφ'ενός μεν των δικαιωμάτων των πολιτών και της ιδιοκτησίας τους αφ'ετέρου δε την προαγωγή της δημόσιας ωφέλειας με την επίσπευση των διαδικασιών εκτέλεσης όλων των έργων.
Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νεράντζης.
Θα σας δώσω δέκα λεπτά με ανοχή.
ΑΝΑΣΤΑΣΙΟΣ ΝΕΡΑΝΤΖΗΣ: Κύριοι συνάδελφοι, ο δικαιολογητικός λόγος, η
λεγόμενη ratio αυτού του σχεδίου νόμου που συζητάμε είναι πράγματι ελκυστικός. Τα των απαλλοτριώσεων ρυθμίζονται από ένα νόμο του 1971, τον 797, ο οποίος είναι καρπός μιας άλλης εποχής, είναι προϊόν ενός άλλου έκνομου τρόπου διακυβέρνησης της χώρας. Εν τω μεταξύ έχουν ψηφισθεί
και το Σύνταγμα και άλλοι σημαντικοί νόμοι, έχει εξελιχθεί η νομολογία. 'Ολα, λοιπόν, συνηγορούν υπέρ της ανάγκης εκσυγχρονισμού.
Μέχρις εδώ πάνε καλά τα πράγματα. Από δω και πέρα όμως είναι
εκσυγχρονισμός αυτό που επιχειρείται; Είναι επιχείρημα αυτό που ακούσαμε από τον κύριο Υπουργό ότι μήπως το υπάρχον καθεστώς είναι καλύτερο; 'Ετσι νομοθετούμε; Αν ήταν καλύτερο το υπάρχον καθεστώς, δεν θα θέλαμε να το αλλάξουμε. Το ερώτημα δεν είναι εάν το υπάρχον καθεστώς είναι καλύτερο, το ερώτημα είναι αν αυτό που φέρνετε εσείς, αν αυτό που εισηγείσθε, επιφέρει τόσες και τέτοιες μεταβολές, που να δικαιολογούν το ότι απασχολείται η Βουλή μ' αυτό, το ότι απασχολήθηκε επί πολύ καιρό μια επιτροπή από έγκριτους πιστεύω νομικούς -δεν ξέρω ποιοι είναι αυτοί- και άλλους, οι οποίοι επεξεργάστηκαν το θέμα. Εκείνο είναι το ζητούμενο. 
Εμείς λοιπόν πιστεύουμε ότι δεν επιχειρείται εκσυγχρονισμός, εκτός
εάν αυτός ο εκσυγχρονισμός που νομίζετε είναι ο ιδιότυπος εκσυγχρονισμός των κυβερνήσεων του κ. Σημίτη. Και θα εξηγήσω αμέσως το γιατί. Προτού προχωρήσω θέλω να προσεγγίσω δύο γενικές, καθολικές παραδοχές. Η πρώτη είναι ότι οι αναγκαστικές απαλλοτριώσεις αφορούν βεβαίως στο δικαίωμα ιδιοκτησίας. Το δικαίωμα ιδιοκτησίας είναι συστατικό στοιχείο του αστικού καθεστώτος που υπάρχει στη χώρα και από την άλλη πλευρά αποτελεί αντικείμενο ευρείας και εξειδικευμένης συνταγματικής προστασίας. Αυτό είναι πάρα πολύ σημαντικό και δεν πρέπει να το ξεχνάμε.
Από την άλλη πλευρά πρέπει να θυμόμαστε ότι οι αναγκαστικές απαλλοτριώσεις ακινήτων προκαλούν πόνο, δημιουργούν αισθήματα αδικίας και συνηθέστατα διεγείρουν τους ιδιοκτήτες εκείνους των οποίων το ακίνητο αφαιρείται διά του θεσμού αυτού. Τα συναισθήματα αυτά δεν είναι καινούρια. Χιλιάδες χρόνια πριν ο Θουκυδίδης έλεγε: "Και λύπη ουχ ων αν τις μη πειρασάμενος αγαθών στερίσκηται, αλλ' ου αν εθάς γενόμενος αφαιρεθή". 'Ετσι λοιπόν είναι επόμενο να πονάει κανείς για τα πράγματα που απέκτησε με δικό του κόπο και δεν του απονεμήθηκαν.
Εάν, λοιπόν, συμφωνήσουμε με αυτές τις παραδοχές -και πρέπει νομίζω
να συμφωνήσουμε- θα πρέπει να πούμε το εξής:
Πρώτο μειονέκτημα: Είναι ανεπίτρεπτο πολιτικά, ηθικά και συνταγματικά να έρχεται αυτός ο νόμος λίγες μόνο ημέρες πριν ρυθμιστεί το κυρίως θέμα, δηλαδή το θέμα του άρθρου 17 του Συντάγματος. Για όνομα του Θεού! Αποδεικνύεται με αυτήν την τακτική, με αυτήν τη νομοθετική σας
πρωτοβουλία ότι η Κυβέρνηση δεν διδάσκεται από τίποτα, ότι τα επί μέρους Υπουργεία αποτελούν αυτόνομες μονάδες, οι οποίες αγνοούν, περιφρονούν το τι συμβαίνει αλλού.
Για να είμαι σαφέστερος: Μήπως δεν έχετε πληροφορηθεί, κύριε Υπουργέ, τι συνέβη με ανάλογο φαινόμενο μόλις το Σεπτέμβρη του 2000; Μήπως δεν έχετε αντιληφθεί τι θύελλα ξεσήκωσε ο κ. Ρέππας, όταν έφερε το περιβόητο σχέδιο νόμου για το Εθνικό Ραδιοτηλεοπτικό Συμβούλιο; Μήπως δεν διαβάσατε τον Τύπο, να δείτε τι αντιρρήσεις υπήρξαν όχι μόνο από την καθ' όλα Αντιπολίτευση -Ελάσσονα και Μείζονα- αλλά και από τους επιστήμονες και από τον Τύπο για το γεγονός ότι ενώ επέκειτο η ρύθμιση η συνταγματική για τις ανεξάρτητες διοικητικές αρχές, έφερνε τότε ο κ. Ρέππας νομοσχέδιο που ρύθμιζε το Ραδιοτηλεοπτικό Συμβούλιο, που είναι ανεξάρτητη αρχή;
Δεν θυμόσαστε ότι τότε ευτυχώς ο κ. Βενιζέλος έριξε σωσίβιο -προσφέρεται για γενικούς λόγους ο κ. Βενιζέλος γι' αυτές τις σωστικές επεμβάσεις- με μια ενδιάμεση πρόταση, που προσέγγιζε την πρόταση της Νέας Δημοκρατίας και των άλλων κομμάτων και τελικά βρέθηκε μια λύση η οποία είναι πολύ κοντά;
Εάν η Ολομέλεια, για την οποία δεν υπάρχει θέμα πειθαρχίας, αποφασίσει διαφορετικά για το θέμα της απαλλοτριώσεως, τι αξία θα έχει ολόκληρος κώδικας, που βιαστήκατε να τον φέρετε εδώ;
Το '88 επεξεργάστηκε η επιτροπή αυτόν τον κώδικα. Περιμένατε περίπου δώδεκα - δεκατρία χρόνια, εκ των οποίων τα δέκα ήσασταν κυβέρνηση. Για ποιο λόγο δεν περιμένατε και άλλους δύο μήνες; Το άρθρο 17 θα είναι εκ των πρώτων που θα ψηφιστούν από την επόμενη φορά.
Η πρώτη, λοιπόν, και βασική μας εναντίωση είναι ότι χτίζουμε ένα
οικοδόμημα επάνω στην άμμο. Η στατική αντοχή αυτού του νομοθετικού κτηρίου -ας ονομάσουμε έτσι το σχέδιο νόμου- δεν είναι σωστή, δεν είναι ασφαλής. 'Επρεπε να περιμένετε να τελειώσει η επεξεργασία του Συντάγματος, να ψηφισθεί το άρθρο 17 και από κει και πέρα ας φέρνατε το νομοσχέδιο και μάλιστα προσαρμοσμένο προς αυτήν την ιστορία, η οποία λέγεται Σύνταγμα και δεν είναι ευκαταφρόνητη.
Προχωρούμε στα άλλα ολισθήματα: Δίνετε την εντύπωση -το νομοσχέδιο δηλαδή- ότι νομοθετούμε μόνο για την Αττική. Διότι πολλά απ' αυτά που γράφετε μέσα περί της αυξήσεως των αξιών των ακινήτων, συνεπεία των εκτελουμένων έργων, έχουν μεν την αξία και τη σημασία τους, προκειμένου περί της Αττικής, όπου θα γίνουν τα ολυμπιακά έργα, αλλά δεν έχουν καμία αξία προκειμένου περί της κατασκευής μιας εθνικής οδού στην περιφέρεια. Διότι οι πάροδοι κακώς θεωρείται ότι οφελούνται εξαιτίας αυτής της εθνικής οδού, αφού δεν θα έχουν ούτε πρόσβαση επάνω σ' αυτήν.
Δεύτερον, αυτό το σχέδιο νόμου μας δίνει την εντύπωση ότι νομοθετεί
μόνο εξ αφορμής των Ολυμπιακών Αγώνων. 'Εχετε αφήσει να περάσει ο πολύτιμος χρόνος σαν Κυβέρνηση, είτε εκ της γνωστής αμελείας και προχειρότητας που διακρίνει τις κυβερνητικές πρωτοβουλίες είτε σκοπίμως, όπως κάποιοι σας καταμαρτυρούν -στην Κυβέρνηση δηλαδή- ότι το κάνετε για να προβείτε σε απευθείας αναθέσεις και να αποφύγετε τον σκόπελο των δημοπρασιών και όλων αυτών των διαδικασιών.
Εν ονόματι των Ολυμπιακών Αγώνων -μία συγκεκαλυμμένη αλλά εμφανή στην ουσία της πρόθεση- νομοθετούμε, αλλά αυτό το νομοθέτημα θα ισχύσει και για μετά.
'Αρα, λοιπόν, δεν μπορούμε να σας δώσουμε πίστωση επιείκειας, αφού εδώ δεν πρόκειται για ένα μεταβατικό σχέδιο. Το ονομάζουμε φιλάρεσκα κώδικα.
Και μια και μιλάμε για κώδικες, έχω και μία προσωπική αντίρρηση. Θα προτιμούσα αυτό να ερχόταν ως ένα σύνηθες σχέδιο νόμου, ούτως ώστε να μπορούμε να συζητήσουμε καλύτερα και για τις επί μέρους διατάξεις του. Δεν είναι δα ένα τέτοιο νομοσχέδιο σαν τον Κώδικα Δημοσίων Υπαλλήλων, που συζητήσαμε προηγουμένως ή κάτι άλλο. 'Ετσι τώρα δεν μπορούμε να κάνουμε κατ' άρθρον καμία παρατήρηση, αφού ο Κανονισμός της Βουλής, ως γνωστό, απαγορεύει την προσέγγιση κατ' άρθρο, μια που πρόκειται για συζήτηση προς τον Κώδικα.
Τέλος, έχει δίκιο ο κύριος Υπουργός -για να μην είμαι και άδικος-
όταν λέει για το Υπουργικό Συμβούλιο. Πράγματι το Υπουργικό Συμβούλιο και σήμερα έχει αρμοδιότητα. Επομένως δεν μπορώ να αμφισβητήσω το γεγονός ότι σε κάποιες περιπτώσεις έργων μείζονος σπουδαιότητας αποφασίζει το Υπουργικό Συμβούλιο. Κάποιον πρέπει να εμπιστευθούμε. 
ΣΤΕΦΑΝΟΣ ΜΑΝΟΣ: Μη μιλάτε στον Υπουργό. Σε εμάς απευθυνθείτε.
(Θόρυβος στην Αίθουσα)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Απευθυνθείτε προς το Σώμα γιατί δεν σας άκουσαν καλά.
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Μάνο, ξέρετε ότι είστε υπό διαρκή παρακολούθηση. Αλλά στον κύριο Υπουργό το είπα, διότι δικό του ήταν το επιχείρημα.
ΣΤΕΦΑΝΟΣ ΜΑΝΟΣ: Μυστικό ήταν;
ΑΝΑΣΤΑΣΙΟΣ ΝΕΡΑΝΤΖΗΣ: Αν ήταν μυστικό δεν θα το έλεγα από μικροφώνου. Ατυχήσατε και εδώ.
ΣΤΕΦΑΝΟΣ ΜΑΝΟΣ: Να το ξαναπείτε.
ΑΝΑΣΤΑΣΙΟΣ ΝΕΡΑΝΤΖΗΣ: 'Αρα δεν συμμερίζομαι την άποψη, το υπουργικό
συμβούλιο για ποιο λόγο να έχει λόγο και αρμοδιότητα σε αυτήν την ιστορία. Αυτή την αρμοδιότητα την έχει και, σήμερα και εν πάση περιπτώσει η πρόβλεψη του σχεδίου νόμου του κώδικα αυτού είναι ότι αυτό συμβαίνει μόνο για έργα σημαντικά.
'Ομως εδώ έχω να κάνω μια άλλη παρατήρηση. Βλέπω ότι ο αιρετός
νομάρχης, αυτός ο θεσμός τον οποίον η Κυβέρνησή σας εισήγαγε -και εγώ σας κατηγόρησα επανειλημμένως για αστοργία προς το τέκνο σας, μόλις προχθές εδώ- θέλει και αυτός ενίσχυση. Δεν θέλει μόνο ο δοτός περιφερειάρχης, ο οποίος στραγγαλίζει κάθε πρωτοβουλία που αναπτύσσουν οι Οργανισμοί Τοπικής Αυτοδιοίκησης.
Θα έλεγα λοιπόν ότι βλέπω αρκετά αποξενωμένο το νομάρχη από όλες
αυτές τις διαδικασίες περί απαλλοτριώσεων. Ο νομάρχης έχει ένα επιπλέον προσόν. Το προσόν αυτό είναι ότι γνωρίζει καλύτερα, προκειμένου περί έργων νομαρχιακής εμβέλειας, και τη σκοπιμότητα και την ωφέλεια και τον τρόπο με τον οποίο πρέπει να κινηθεί. Νομίζω ότι θα έπρεπε ίσως να ληφθεί πρόνοια και γι'αυτό.
Τέλος για τις προθεσμίες έχω κάποιες επιφυλάξεις. Επειδή ο χρόνος είναι αμείλικτος και με καταδιώκει και υποσχέθηκα στην κυρία Πρόεδρο
ότι θα τελειώσω πριν εκπνεύσει η προθεσμία που μου δίνει ο Κανονισμός, οι αντιρρήσεις αυτές τις οποίες διετύπωσα και κυρίως το άκαιρο, αλλά και το περιεχόμενο αυτού του συγκεκριμένου σχεδίου νόμου εμποδίζει τη Νέα Δημοκρατία να συμφωνήσει μαζί του και να το ψηφίσει.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα) Ευχαριστούμε πολύ τον κ.
Νεράντζη που συνεμορφώθη στην παράκληση να συντομεύσει το χρόνο του. Ελπίζω να κάνει το ίδιο και ο κ. Μαγκριώτης ως Κοινοβουλευτικός
Εκπρόσωπος του ΠΑΣΟΚ ο οποίος έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Θα προσπαθήσω και εγώ να είμαι μέσα στα όρια του
χρόνου, τα οποία βεβαίως προσδιόρισε και περιόρισε ο μόλις κατελθών
Κοινοβουλευτικός Εκπρόσωπος της Νέας Δημοκρατίας.
Πολύ γρήγορα, λοιπόν, θέλω να πω πως τα αντεπιχειρήματα του
Κοινοβουλευτικού Εκπροσώπου της Νέας Δημοκρατίας για το εκσυγχρονιστικό
περιεχόμενο του συζητούμενου κώδικα, δεν είναι ισχυρά, ούτε το
επικαλούμαστε τον Θουκυδίδη και μία ρήση είναι αντεπιχείρημα για μία εκσυγχρονιστική προσπάθεια το 2001, πολύ περισσότερο το αστικό καθεστώς και η πρόβλεψη για την υψηλή προστασία της ατομικής ιδιοκτησίας, η οποία βεβαίως είναι γνωστή δεν διακυβεύεται με τον κώδικα. Απλώς προσαρμόζει την πραγματικότητα του χθες στις ταχύτητες και στους ρυθμούς του σήμερα. 
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Εάν κάτι προσδιορίζει τον εκσυγχρονισμό στην εποχή μας είναι η
ταχύτητα, η αποτελεσματικότητα, οι ρυθμοί με τους οποίους τρέχουμε. 'Οταν όλο το διεθνές περιβάλλον αναπτύσσει μεγάλες ταχύτητες και όταν εμείς θέλουμε να διατηρήσουμε την ανταγωνιστικότητα που έχουμε πετύχει και κατακτήσει με πολλές θυσίες -υπολειπόμαστε βεβαίως των ρυθμών και της αποτελεσματικότητας του διεθνούς περιβάλλοντος- νομίζω πως ο εκσυγχρονισμός εδώ προσδιορίζεται με την επιτάχυνση, με έναν όρο δηλαδή της φυσικής.
'Ετσι μπορώ να πω ότι και μόνο διασφαλίζοντας την επιτάχυνση, κινούμενος μέσα στα πλαίσια και του Συντάγματος του 1995 για την προστασία της ατομικής ιδιοκτησίας, αλλά προβλέποντας και τις προσαρμογές του συζητούμενου προς τροποποίηση άρθρου 17 του Συντάγματος για την προστασία της ατομικής ιδιοκτησίας και τις αναγκαστικές απαλλοτριώσεις, νομίζω ότι ο συζητούμενος κώδικας είναι προνοητικός. 'Αλλωστε πώς να μην είναι τέτοιος, αφού από το 1971 έχει διαμορφωθεί, οκτώ απόπειρες
τροποποίησης έχουν γίνει, πολλές προσαρμογές σε όλη τη διάρκεια των τριάντα περίπου χρόνων και ένα βασικό πλαίσιο νέου κώδικα έχει διατυπωθεί από την επιτροπή του 1988.
Με αυτή την έννοια είναι ώριμο πλέον το θέμα της τροποποίησης του
κώδικα και της προσαρμογής στα νέα δεδομένα.
'Oσον αφορά το επιχείρημα ότι είμαστε στην διαδικασία Αναθεώρησης του Συντάγματος και γι'αυτό δεν πρέπει να υπάρξει η συζήτηση και η ψήφιση του σημερινού κώδικα εδώ, θα έλεγα πως η τροποποίηση του Συντάγματος έχει ξεκινήσει από το 1994-1995. Κατά τον κ. Μητσοτάκη, όπως τον άκουσα χθες, από το 1991 άρχισε η συζήτηση τροποποίησης του Συντάγματος. Τότε, λοιπόν, ο καθένας θα μπορούσε ή θα μπορεί να επικαλείται όλη αυτή τη δεκαετία ότι προσοχή, έχουμε μπροστά μας την τροποποίηση του Συντάγματος, συνεπώς δεν πρέπει να νομοθετούμε. Μα, έτσι θα είχαμε τελματώσει τη δημόσια ζωή, έτσι θα είχαμε παγιδέψει την κοινωνική και οικονομική δραστηριότητα της χώρας. 
'Ετσι θα είχαμε φαλκιδεύσει, θα είχαμε περιορίσει, για να μην πω ότι
θα είχαμε μηδενίσει, το νομοθετικό ρόλο της Βουλής.
Για όλους αυτούς τους λόγους, αγαπητέ συνάδελφε, κύριε Νεράντζη, νομίζω πως τα επιχειρήματά σας βεβαίως έχουν τη λογική τους βάση, δεν είναι, όμως, καθόλου εκσυγχρονιστικά, δεν κινούνται δηλαδή από εκσυγχρονιστικές αφετηρίες δυστυχώς. Κάθε άλλο παρά μια παρελκυστική διάθεση στις νομοθετικές πρωτοβουλίες, πολύ περισσότερο στο κυβερνητικό παραγόμενο έργο, θέλουν και σήμερα να προτείνουν.
Θα ήθελα ακόμη να προσθέσω για την ουσία του κώδικα που σήμερα
συζητούμε -άλλωστε είναι προϊόν συζητήσεων όλων των εμπλεκομένων φορέωνότι έρχεται να διαμορφώσει μια νέα ισορροπία -απαίτηση της εποχήςανάμεσα στο κοινωνικό και δημόσιο συμφέρον, ανάμεσα στο περιβάλλον και στην αναγκαιότητα της υψηλής προστασίας του και ανάμεσα στον πολίτη ιδιώτη. Αυτούς τους τρεις πόλους έρχεται σε μια νέα ισορροπία να προσφέρει ο συζητούμενος κώδικας. Και νομίζω ότι με αρκετή ευστάθεια διαμορφώνει τη νέα ισορροπία. 'Αλλωστε επί της ουσίας των συζητούμενων διατάξεων δεν έχω ακούσει ισχυρές ενστάσεις και επιφυλάξεις ή αντιπροτάσεις.
Θα ήθελα ακόμα να πω ότι σήμερα έχουμε πλέον μία συσσωρευμένη
εμπειρία από την υλοποίηση και του Α' Κοινοτικού Πλαισίου Στήριξης και του Β' Κοινοτικού Πλαισίου Στήριξης, όπου μεγάλα έργα, αναπτυξιακά έργα, κοινωφελή έργα, έργα υψηλού δημόσιου συμφέροντος, δεν μπόρεσαν να ξεκινήσουν, δεν μπόρεσαν να ολοκληρωθούν, γιατί πάντοτε ενεπλέκετο και παρεμποδίζονταν από το κακώς εννοούμενο ιδιωτικό συμφέρον. Υπάρχει μεν το ιδιωτικό συμφέρον, που προστατεύεται από το Σύνταγμα, ιδιαίτερα η ατομική ιδιοκτησία -και καλώς προστατεύεται- αλλά υπάρχει και το κακώς εννοούμενο ιδιωτικό συμφέρον, αυτό που αντιβαίνει στο συμφέρον του κοινωνικού συνόλου μιας τοπικής και περιφερειακής κοινωνίας όλης της χώρας πολλές φορές. Και βεβαίως το δικονομικό πλαίσιο της Ελλάδας, η γραφειοκρατία, η αναποτελεσματικότητα πολλές φορές της Δημόσιας Διοίκησης, προσφέρουν, θα έλεγα, λύσεις και υπηρεσίες στο κακώς εννοούμενο ιδιωτικό συμφέρον παρεμποδίζοντας την εκτέλεση ενός κοινωφελούς έργου πολλές φορές υψηλής κοινωνικής προσφοράς και σημασίας. Βεβαίως από την άλλη πλευρά διογκώνουν, θα έλεγα, τις αποζημιώσεις μετά από τις επανειλημμένες περιοδικές δίκες και σκαρφαλώνοντας στις βαθμίδες της δικαστικής εξουσίας. Στο τέλος το εκτελούμενο έργο είναι υποπολλαπλάσιο όσον αφορά το κόστος του ποσού που πρέπει να δοθεί, να πληρωθεί για την αποζημίωση. 
Θα πω δύο χαρακτηριστικά παραδείγματα από την Περιφέρεια της
Μακεδονίας. Πρώτα-πρώτα για τη σχολική στέγη.
Πρέπει να σας πω ότι το μέγα ζήτημα για τη διαιώνιση του προβλήματος της σχολικής στέγης ιδιαίτερα στο πολεοδομικό συγκρότημα της Θεσσαλονίκης, είναι η έλλειψη από την άναρχη δόμηση των προηγούμενων δεκαετιών ανοιχτών και ελεύθερων χώρων. Και εκείνοι που υπάρχουν απαιτούν τεράστια, κολοσσιαία ποσά, δυσανάλογα του κόστους κατασκευής του κτιρίου με τις πιο σύγχρονες προδιαγραφές της εκπαίδευσης, της κοινωνιολογίας, της αρχιτεκτονικής και κάθε περιβαλλοντικής ευαισθησίας συμπεριλαμβανομένης. Τεράστιο είναι το κόστος, 1 προς 5 περίπου είναι η αναλογία στο κόστος κατασκευής με το κόστος εξαγοράς. Και από την άλλη πλευρά έχουμε τον περίφημο δρόμο από τα όρια του πολεοδομικού
συγκροτήματος από την Καρδία μέχρι την Καλλικράτεια.
ΒΑΣΙΛΗΣ ΚΕΔΙΚΟΓΛΟΥ: Και αυτά τα θεραπεύετε με το νομοσχέδιο;
ΙΩΑΝΝΗΣ ΜΑΓΚΡΙΩΤΗΣ: Είναι δεκαέξι χιλιόμετρα. Υπάρχει ανάδοχος εδώ και πέντε χρόνια. Υπάρχει εκταμιευμένο και δεσμευμένο το ποσό και από τον κρατικό προϋπολογισμό και από το Β' Κοινοτικό Πλαίσιο Στήριξης. Και για τέσσερα χρόνια καθυστερούσε η έναρξη του έργου, γιατί οι ιδιώτες που έσπευσαν εν τω μεταξύ να αγοράσουν γύρω από τη χαραχθείσα οδό οικόπεδα, έχουν πετύχει μέσα από τις επανειλημμένες δικαστικές προσφυγές και εφέσεις το αρχικώς προϋπολογισθέν ποσό των 2,5 δισεκατομμυρίων δραχμών να το φθάσουν στο ύψος των 14 δισεκατομμυρίων δραχμών για ένα δρόμο που στον αρχικό προϋπολογισμό του κόστιζε 6 δισεκατομμύρια δραχμές.
Θα τονίσω ότι το κοινωνικό κόστος, τα ατυχήματα, οι ζωές που έχουν χαθεί, το οικονομικό κόστος, το ψυχολογικό κόστος είναι μεγαλύτερα. Αφήνω στην άκρη το πολιτικό κόστος, γιατί κάποιοι άλλοι χάνουν και κάποιοι άλλοι κερδίζουν. Εκεί υπάρχει ένα ισοζύγιο.
'Ομως, νομίζω ότι όλα τα άλλα δεν μας επιτρέπουν να είμαστε ιδιαίτερα ευτυχείς για την κατασκευή αυτού του έργου που ακόμα δεν έχει, δυστυχώς, ολοκληρωθεί.
Στην εποχή της ταχύτητας, στην εποχή όπου η εκταμίευση των πόρων του Γ' Κοινοτικού Πλαισίου Στήριξης απαιτούν ολοκληρωμένες μελέτες, απαιτούν ταχύτητα στην εκταμίευση και στην απορρόφηση των πόρων, πιστεύω ότι όλοι πρέπει με ένα περίσσευμα ψυχής να συμβάλουμε στο να αναπτύξουμε υψηλούς ρυθμούς στη παραγωγή του δημόσιου έργου.
Κύριε Πρόεδρε, κυρίες και κύριοι συνάδελφοι, θα ήθελα πολύ γρήγορα μέσα στο χρόνο που μου έχει δοθεί να πω ότι το βήμα της αποκέντρωσης με τη δυνατότητα του περιφερειάρχη πλέον να προχωρά στις απαλλοτριώσεις είναι πολύ σημαντικό. Η δυνατότητα να ενημερώνοται όλοι οι εμπλεκόμενοι και οι ενδιαφερόμενοι φορείς καθώς και ιδιώτες, οι διασφαλίσεις του περιβάλλοντος που περιέχονται μέσα στον κώδικα, η προστασία, όπως ήδη τόνισα, του καλώς εννοούμενου ιδιωτικού συμφέροντος, δεν επιτρέπουν έμμεσους ή άμεσους εκβιασμούς, καθυστερήσεις σε έργα μεγίστης κοινωνικής και δημόσιας σημασίας.
Προβλέπονται ακόμα -αυτό είναι επιτέλους μια καινοτομία της Δημόσιας Διοίκησης και της πολιτείας- οι αποζημιώσεις για ανυπαίτιες καθυστερήσεις στη καταβολή του τιμήματος της αποζημίωσης προς τον ιδιώτη. Βάζει το κράτος πλέον να σκέφτεται με διαφορετική νοοτροπία. Βάζει το κράτος μπροστά στις μεγάλες του ευθύνες.
Θα κλείσω λέγοντας ότι η Ελλάδα, που μπαίνει με υψηλή αυτοπεποίθηση και αρκετή αισιοδοξία στον 21ο αιώνα, δεν μπορεί άλλο να καθυστερεί. Δεν μπορεί άλλο να ανέχεται τις ανεπάρκειες, τις μετριότητες, τις γραφειοκρατικές ή άλλες αγκυλώσεις ξεπερασμένων νοοτροπιών. Πρέπει να τρέξουμε με ρυθμούς υψηλής αποτελεσματικότητας. Πρέπει να αλλάξουμε τους ρυθμούς της δικής μας καθημερινής δουλειάς.
(Χειροκροτήματα απο την πτέρυγα του ΠΑ.ΣΟ.Κ)
ΠΡΟΕΔΡΕΥΩΝ (Κωνσταντίνος Βρεττός): Ξεκινάμε τις ομιλίες με τον
Αντιπρόεδρο της Βουλής κ. Παναγιώτη Σγουρίδη.
Ορίστε κύριε Αντιπρόεδρε, έχετε δέκα λεπτά.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, είμαι ο πρώτος εγεγραμμένος.
ΠΡΟΕΔΡΕΥΩΝ (Κωνσταντίνος Βρεττός): Τον κ. Σγουρίδη βλέπω εδώ.
ΠΑΝΑΓΙΩΤΗΣ ΣΓΟΥΡΙΔΗΣ(Β' Αντιπρόεδρος της Βουλής): Κύριε Βαρβιτσιώτη, είχα ζητήσει το λόγο προφορικά, γιατί δεν είχα την κάρτα μαζί μου. Ζητώ συγνώμη από το Σώμα. Δεν θα μιλήσω παραπάνω από τρία λεπτά.
ΑΝΑΣΤΑΣΙΟΣ ΜΑΝΤΕΛΗΣ: Σας συγχωρούμε.
ΠΡΟΕΔΡΕΥΩΝ (Κωνσταντίνος Βρεττός): Ξέρετε ότι λόγω διαδικασιών πρέπει να ρυθμίζουμε το χρόνο μεταξύ μας.
ΠΑΝΑΓΙΩΤΗΣ ΣΓΟΥΡΙΔΗΣ(Β' Αντιπρόεδρος της Βουλής): Κύριοι συνάδελφοι, θα ήθελα να χαιρετίσω την κωδικοποίηση, η οποία γίνεται ως προς το θέμα 
των απαλλοτριώσεων και να πω ότι πράγματι περιέχει θετικές διατάξεις. Εξάλλου κάθε κωδικοποίηση κινείται προς τη σωστή κατεύθυνση, διότι
σχηματοποιεί αυτή τη "χύμα" νομοθεσία, η οποία υπάρχει.
Γνωρίζω ότι αυτό το νομοσχέδιο συζητείται με τη διαδικασία των
κωδίκων, που δεν επιδέχεται καμία αλλαγή. 'Ομως παίρνω το λόγο, για να προσθέσω και το δικό μου προβληματισμό και τη δική μου φωνή στη φωνή των υπολοίπων συναδέλφων πάνω σε μία αδικία και μία υποκρισία του κράτους που γίνεται εις βάρος του πολίτη.
'Ερχομαι ξεκάθαρα να πω ότι είναι πολύ υποκριτικό αυτό το οποίο λέμε
για την αυταποζημίωση των απαλλοτριωμένων κτημάτων και την υπεραξία η οποία υπάρχει από το εναπομένον τμήμα.
ΑΝΑΣΤΑΣΙΟΣ ΝΕΡΑΝΤΖΗΣ: Σωστό.
ΠΑΝΑΓΙΩΤΗΣ ΣΓΟΥΡΙΔΗΣ(Β' Αντιπρόεδρος της Βουλής): Είναι πολύ σχετικό,
είναι πολύ υποκριτικό και πάντα εις βάρος του πολίτη.
Ειδικότερα με τα μεγάλα έργα, τα οποία γίνονται, όπως οι μεγάλοι αυτοκινητόδρομοι, οι παρακάμψεις των πόλεων, τα τοιχία τα οποία σηκώνονται πολλές φορές για ένα δημόσιο έργο, το οποίο είναι κοινής ωφέλειας γίνονται εις βάρος του πολίτη. Ενώ του παίρνουμε, για παράδειγμα, τα 3/4 του κτήματός του, του αφήνουμε ένα κομμάτι που δεν μπορεί να το χρησιμοποιήσει, γιατί σηκώνεται μπροστά ένα τοίχος από χώματα ή από τσιμέντα και του λέμε: "Το χωράφι σου, ή το κτήμα σου παίρνει υπεραξία διότι, πέρασε ο δρόμος".
Αυτό είναι τελείως υποκριτικό, όταν επίσης ξέρουμε ότι όλοι οι
αυτοκινητόδρομοι είναι κλειστοί.
Δεν υπάρχουν πλέον αυτοκινητόδρομοι δια μέσου των οποίων μπορούν να
υπάρξουν επικοινωνίες. Γι'αυτούς τους λόγους θα πρέπει να υπάρξει μια διαδικασία μέσω της οποίας ο πολίτης να μπορεί να επιζητεί την ουσία της υπεραξίας και της αυταποζημίωσης. Νομίζω ότι σ'αυτές τις περιπτώσεις το κράτος θα πρέπει να είναι γενναιόδωρο. Δεν είναι δυνατόν εις βάρος κάποιων μεμονωμένων πολιτών να εκτελεί το δημόσιο τον κορμό των έργων για το κοινό ώφελος προχωρώντας σε απαλλοτριώσεις που δεν ωφελούν αυτόν που χάνει το μισό του κτήμα.
Πιστεύω ότι με την ευαισθησία που σας διακρίνει, κύριε Υπουργέ, σ'αυτά τα πράγματι δίκαια αιτήματα θα μπορέσετε να δώσετε λύσεις. 
ΠΡΟΕΔΡΕΥΩΝ (Κωνσταντίνος Βρεττός): Ο κ.Βαρβιτσιώτης έχει το λόγο. ΙΩΑΝΝΗΣ ΒΑΡΒΙΤΣΙΩΤΗΣ: Μπαίνω στον πειρασμό να απαντήσω στον κύριο
Υφυπουργό Οικονομικών. Βρήκε την ευκαιρία για να εξάρει και να εμφανίσει το "πλούσιο" έργο του Υπουργείου Οικονομικών. Μας μίλησε για εκσυγχρονισμούς, για αλλαγές στη νομοθεσία, για τη μείωση της ταλαιπωρίας του πολίτη, για τα μεγάλα βήματα εκσυγχρονισμού που γίνονται στον τομέα του οποίου έχει την ευθύνη.
Κύριε Υφυπουργέ σας συνιστώ να κάνετε μια βόλτα σε μια Δ.Ο.Υ. και τότε Θα δείτε ότι οι ουρές μεγαλώνουν ότι η ταλαιπωρία του κόσμου συνεχίζεται, ότι το ΤΑΧΙS βρίσκεται σε στάδιο υπολειτουργίας. Θα σας πω και το προσωπικό μου παράδειγμα: Βρισκόμαστε στα μέσα του Ιανουαρίου και ακόμα δεν έχω πάρει το εκκαθαριστικό σημείωμα του προηγουμένου έτους. Παρα ταύτα εσείς μιλάτε για εκσυγχρονισμό. Ποτέ δεν είχαν γίνει αυτά στο παρελθόν παρά το γεγονός ότι δεν υπήρχε μηχανογράφηση, παρά το γεγονός 
ότι δεν είχαν δαπανηθεί τετρακόσια δισεκατομμύρια για τον εκσυγχρονισμό. Για ποιον εκσυγχρονισμό μιλάτε; Μιλάτε για μια ταλαιπωρία, για μια υποβάθμιση της αποστολής και του έργου του Υπουργείου Οικονομικών.
Βέβαια, δεν έλαβα το λόγο για να επισημάνω τις ατέλειες ή τις θετικές
διατάξεις του νομοσχεδίου. Είναι αναμφισβήτητο ότι η νομοθεσία περί απαλλοτριώσεων χρειάζεται εκσυγχρονισμό. 'Ελαβα το λόγο για να διαμαρτυρηθώ για την πολιτική απρέπεια την οποία διαπράττει η Κυβέρνηση. Και δεν είναι η πρώτη φορά. Είναι η δεύτερη φορά μέσα σε σύντομο χρονικό διάστημα που η Κυβερνηση ασεβεί προς το Σώμα.
Και εξηγούμαι αμέσως: Πριν από λίγο καιρό με πρωτοβουλία της Κυβερνήσεως το Σώμα ψήφισε με την κυβερνητική πλειοψηφία το νομοσχέδιο
για το Εθνικό Συμβούλιο Ραδιοτηλεόρασης, το οποίο βάσει εκείνου του νόμου ανήγετο σε ανεξάρτητη αρχή. Και εκείνο το νομοσχέδιο και αυτό που φέρνετε σήμερα περιλαμβάνονται ως ύλη στα αναθεωρητέα άρθρα του Συντάγματος. Εκείνο το νομοσχέδιο στο άρθρο 15 και στο άρθρο 100 και το σημερινό νομοσχέδιο στο άρθρο 17. Είναι άμεση η σχέση του νομοσχεδίου σας με το άρθρο 17.
Χθες, άρχισε η συζήτηση στην Ολομέλεια του Σώματος. Πρόκειται να ολοκληρωθεί μέσα στους προσεχείς τρεις μήνες. Γιατί λοιπόν αυτή η σπουδή, γιατί αυτή η περιφρόνηση προς το Κοινοβούλιο; Γιατί προεξοφλείτε ποια θα είναι η τελική απόφαση που θα πάρει η Ολομέλεια της Βουλής σχετικά με το άρθρο 17; Η σπουδή όμως, κύριε Υφυπουργέ, έχει και ένα ολισθηρό δρόμο. Είναι προφανές ότι η επιτροπή η οποία συνέταξε αυτόν τον κώδικα, δεν έχει διαβάσει καν τις προτάσεις της Επιτροπής αναθεωρήσεως του Συντάγματος. Οι προτάσεις της πλειοψηφίας της επιτροπής που τις ψήφισε το κυβερνών Κόμμα ως πλειοψηφία, γιατί εμείς είχαμε αντιρρήσεις, είναι άκρως αντίθετες με
αυτά που ρυθμίζετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Βαρβιτσιώτη πέστε μας σε ποιο σημείο.
ΙΩΑΝΝΗΣ ΒΑΡΒΙΤΣΙΩΤΗΣ: Μην με διακόπτετε γιατί ο χρόνος μου είναι
περιορισμένος.
Πρέπει να σας πω ότι από το 1982 λέει η εισηγητική έκθεση έχουν συγκροτηθεί πέντε επιτροπές χωρίς οι προσπάθειες μέχρι σήμερα να τελεσφορίσουν. 'Εχουν περάσει δεκαοκτώ χρόνια από τότε και δεν καταφέρατε σ' αυτό το χρονικό διάστημα εκ των οποίων δεκαπέντε χρόνια είσαστε στην εξουσία να φέρετε τον κώδικα; Θέλω να σας ρωτήσω κάτι που δεν αναφέρεται μέσα και νομίζω εσκεμμένως έχει παραλειφθεί, πότε υπεβλήθη ο κώδικας αυτός από την επιτροπή στο Υπουργείο; Ημερομηνία δεν γράφεται και το κάνετε εσκεμμένα, διότι φαίνεται τον έχετε πολύ χρόνο στα συρτάρια σας και τώρα σκεφθήκατε να τον φέρετε.
'Ενα ακόμη επιχείρημα είναι ότι στο άρθρο 2 λέτε ότι η εφαρμογή θα αρχίσει μετά την πάροδο τριών μηνών, όταν εν τω μεταξύ θα έχει ψηφιστεί το Σύνταγμα. Γιατί λοιπόν αυτή η σπουδή; Ψιθυρίζεται μεταξύ των συναδέλφων ότι όλη αυτή η σπουδή οφείλεται στα έργα των Ολυμπιακών Αγώνων. Τώρα θυμηθήκατε τους Ολυμπιακούς Αγώνες; 'Εχετε ήδη χάσει το μισό χρόνο μέσα στο οποίο είχατε την υποχρέωση να προχωρήσετε τα έργα και τώρα πρέπει οπωσδήποτε να αιφνιδιαστεί η Βουλή να ψηφίσει ένα κώδικα ο οποίος είναι βέβαιο ότι αύριο θα χρειαστεί να τον αναθεωρήσετε;
Δεν είναι δυνατόν εξ αυτών των λόγων η Νέα Δημοκρατία να ψηφίσει
αυτόν τον κώδικα, ανεξάρτητα των επιμέρους παρατηρήσεων και επιφυλάξεων. Και κάτι ακόμα, η θεωρία της ψηφίσεως των κωδίκων η οποία έχει μία
λογική, αλλά, όπως υπαινίχθη και ο Κοινοβουλευτικός Εκπρόσωπος ο Κώδικας των Δημοσίων Υπαλλήλων που μπορεί να έχει τριακόσια άρθρα δεν μπορεί να αποτελέσει αντικείμενο της Ολομέλειας της Βουλής, αλλά ένα νομοσχέδιο που έχει είκοσι πέντε άρθρα, δεν μπορεί να έρθει ως απλό νομοσχέδιο και να εκφραστούν οι αντιρρήσεις μας και να έχετε και εσείς τη δυνατότητα να κάνετε τις διορθώσεις, κύριε Υφυπουργέ, οι οποίες θα σας υποδειχθούν από τη Βουλή και οι οποίες θα είναι εύλογες και δίκαιες;
'Εκανε ο Αντιπρόεδρος της Βουλής κ. Σγουρίδης και άλλοι συνάδελφοι
μία λογικότατη παρατήρηση. Και όμως δεν μπορείτε να τροποποιήσετε τώρα τον κώδικα. 'Η τον ψηφίζουμε ως έχει ή τον καταψηφίζουμε.
Σκεφθείτε αυτά που είπα, κύριε Υφυπουργέ, και πιστεύω ότι εσείς προσωπικά δεν έχετε δώσει μέχρι τώρα δείγματα απρέπειας και ελλείψεως σεβασμού στο Σώμα. Κάντε λοιπόν τη γενναία πράξη, να αποσύρετε τον κώδικα, περιμένετε να ψηφιστεί από την Ολομέλεια -άλλωστε η διάταξη του άρθρου 17 την προσεχή εβδομάδα θα έχει διατυπωθεί πλέον ουσιαστικά και θα έχει αποκρυσταλλωθεί η τελική διατύπωση- και φέρτε τον ύστερα από λίγες μέρες, γιατί διαφορετικά και εσείς θα συμβάλετε σε μία απρέπεια η οποία είναι απαράδεκτη.
Τέλος, θα ήθελα να σημειώσω, κύριε Πρόεδρε, ότι χθες είχαμε αποφασίσει να συνεχιστεί η συζήτηση μετά το πέρας του νομοσχεδίου επί του Συντάγματος. 'Ηδη η ώρα είναι δύο παρά δέκα και νομίζω ότι προ των 
δυόμιση δεν πρόκειται να τελειώσει η συζήτηση επί του νομοσχεδίου αυτού. Κατά συνέπεια θεωρώ ότι υποβαθμίζεται η Βουλή, υποβαθμίζεται η κύρια αποστολή της που είναι η ψήφιση του Συντάγματος, αν στις δυόμιση η ώρα αρχίσετε τη συζήτηση για να μιλήσουν οι υπολοιπόμενοι συνάδελφοι επί της γενικής αρχής του Συντάγματος. Βρείτε μία άλλη συνεδρίαση, ας είναι εμβόλιμη ώστε και οι συνάδελφοι πολύ πιο άνετα να διατυπώσουν τις απόψεις τους.
Υποβαθμίζουμε και υποτιμούμε τη Βουλή με αυτό το νομοσχέδιο. Μην υποβαθμίσουμε τη Βουλή με την επιμονή του Προεδρείου να συνεχίσει τώρα τη συζήτηση επί του Συντάγματος, γιατί το Σύνταγμα θέλει περισσότερο από
εμάς σεβασμό και, αν θέλετε, ενδιαφέρον.
Με αυτές τις λίγες παρατηρήσεις τελείωσα και σας ευχαριστώ για την υπομονή σας.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, πήραμε μία
απόφαση, την οποία πρέπει να τηρήσουμε.
ΣΤΕΦΑΝΟΣ ΜΑΝΟΣ: Να την αλλάξουμε, κύριε Πρόεδρε!
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να την αλλάξουμε! Η Βουλή πήρε την απόφαση και εμείς να την αλλάξουμε!
ΠΡΟΕΔΡΕΥΩΝ (Κωνσταντίνος Βρεττός): Βέβαια, η Βουλή την πήρε!
Κύριοι συνάδελφοι, έχω την τιμή να ανακοινώσω στο Σώμα ότι τη
συνεδρίασή μας παρακολουθούν από τα δυτικά θεωρεία τριάντα έξι μαθητές και μαθήτριες και δύο συνοδοί καθηγητές από το Γυμνάσιο Οιχαλίας Τρικάλων.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριοι συνάδελφοι, πήρα το λόγο για να αναφερθώ σε ένα σημαντικό τοπικό πρόβλημα του νομού μου που δημιουργούν οι αναγκαστικές αυτές απαλλοτριώσεις.
Πριν περάσω όμως σε αυτό το πρόβλημα, θα ήθελα να κάνω δύο-τρεις παρατηρήσεις στο νομοσχέδιο αυτό, αλλά συγχρόνως και δύο-τρεις προτάσεις. 
Βέβαια, το νομοσχέδιο αυτό συζητείται με τη διαδικασία των κωδίκων
και επομένως οι προτάσεις δεν θα μπορέσουν να συμπεριληφθούν. Κι εδώ ακριβώς είναι το μεγάλο λάθος, κύριε Υπουργέ, όπως πολύ σωστά οι προλαλήσαντες επεσήμαναν, ότι έπρεπε να περιμένετε τη διαδικασία της αναθεώρησης του άρθρου 17 του Συντάγματος, το οποίο αναφέρεται στις αναγκαστικές απαλλοτριώσεις και στη συνέχεια να φέρετε το νομοσχέδιο αυτό προς ψήφιση.
Κύριοι συνάδελφοι, το νομοσχέδιο αυτό δεν βρίσκεται σε συμφωνία με
τις σύγχρονες φιλελεύθερες αρχές της προστασίας των ατομικών δικαιωμάτων. Ακολουθεί τη λογική του δικτατορικού διατάγματος 797/71. Δεν λαμβάνει
υπόψη του ούτε τη νομολογία ούτε τη θεωρεία γύρω από το δίκαιο των αναγκαστικών απαλλοτριώσεων. Διατηρεί τη δαπανηρή, χρονοβόρα και ακατανόητη διαδικασία δύο γύρων στον καθορισμό της τιμής μονάδος, προσωρινός προσδιορισμός, οριστικός προσδιορισμός. Βέβαια, το ορθό είναι να θεσπισθεί η κανονική δικονομική διαδικασία, δηλαδή το πρωτοβάθμιο δικαστήριο μονομελές πρωτοδικείο, δευτεροβάθμιο δικαστήριο εφετείο, όταν ασκούνται τα ένδικα μέσα της εφέσεως και ο 'Αρειος Πάγος αν ασκηθεί αναίρεση.
Η διαδικασία, λοιπόν, των δύο γύρων είναι παλαιό κατασκεύασμα και
είναι ανεπίτρεπτο να διατηρείται στις μέρες μας, στον 21ο αιώνα, στη χαραυγή της νέας χιλιετίας με αυτήν τη σκέψη, με αυτήν τη νοοτροπία. Θα πορευτούμε κύριε υπουργέ, πρέπει να είμαστε ρηξικέλευθοι στην προστασία των ατομικών δικαιωμάτων.
Το άρθρο 17 του Συντάγματος, όπως προανέφερα, που είναι αναθεωρητέο δεν θα πρέπει και αυτό να έχει τις ορολογίες, προσωρινός και οριστικός προσδιορισμός.
Επίσης, το άρθρο 11 δεν προβλέπει, όταν μια απαλλοτρίωση ανακαλείται, να μπορεί το κράτος να την επανεπιβάλει μία φορά ακόμα και μόνο μία. Δεν νομοθετείται η νομολογιακά καθορισθείσα θέση ότι την άρση της απαλλοτρίωσης μπορεί να τη ζητήσει μόνο ο ιδιοκτήτης του απαλλοτριώμενου ακινήτου και ότι η άρση ενεργεί πάντοτε σε όφελός του. Εξαιρούνται από τις ρυθμίσεις του άρθρου αυτού οι ρυμοτομικές και αρχαιολογικές απαλλοτριώσεις, δηλαδή η πλειοψηφία των επιβαλλόμενων απαλλοτριώσεων της χώρας μας, παρά την πάγια αντίθεση στην εν λόγω εξαίρεση της θεωρίας και της νομολογίας στο Συμβούλιο της Επικρατείας, ώστε αυτό να καθίσταται εμπαιγμός των πολιτών και ευθεία παραβίαση του Συντάγματος και του άρθρου 1 του πρόσθετου πρωτοκόλλου στη Σύμβαση της Ρώμης για τα ατομικά δικαιώματα και για τις ατομικές ελευθερίες.
Τέλος, δεν προβλέπεται ένα όριο στη δυνατοτητα της διοίκησης για
επανεπιβολή ανακληθείσας ή αρχθείσας απαλλοτρίωσης. Πρέπει να νομοθετηθεί ρητώς ότι μόνο μία φορά ή δύο μπορεί η διοίκηση να επανεπιβάλει ανακληθείσα ή αρθείσα απαλλοτρίωση οιουδήποτε είδους.
Στο άρθρο 13 δεν προβλέπεται η υποχρεωτική απαλλοτρίωση των τμημάτων εκείνων τα οποία απομένουν μετά την κύρια απαλλοτρίωση και δεν έχουν αξία ή η αξία τους έχει μειωθεί εξ αιτίας της απαλλοτρίωσης. Αυτό ενδιαφέρει κυρίως τους αγρότες των οποίων απαλλοτριώνεται το χωράφι τους κατά ένα ποσοστό και τους απομένει το υπόλοιπο άνευ αξίας και δυνατότητας αξιοποίησης.
Εδώ ακριβώς είναι το τοπικό πρόβλημα που ανέφερα στην αρχή της ομιλίας μου. Εδώ και πέντε χρόνια δεκάδες, εκατοντάδες ιδιοκτήτες στο Νομό Πέλλης στερήθηκαν τη γη τους με αναγκαστικές απαλλοτριώσεις, προκειμένου να ανοιχθεί ο οδικός άξονας Μελισσίου-Μαυροβουνίου. Παρόμοιο πρόβλημα έχει και ο οδικός άξονας Μαυροβουνίου-Αψάλου, καθώς επίσης και
η παρακαμπτήριος της 'Εδεσσας. 'Ολοι αυτοί οι άνθρωποι υποχρεώθηκαν να
παραχωρήσουν την περιουσία τους -στην πλειοψηφία τους αγρότες βιοπαλαιστές- και ακόμα περιμένουν τα χρήματα των αποζημιώσεων από τις απαλλοτριώσεις.
'Εχουν περιέλθει σε αδιέξοδο αφού και τη γη από την οποία αποζούσαν έχασαν και τα χρήματα που δικαιούνται δεν παίρνουν, ώστε να μπορέσουν να αγοράσουν άλλες εκτάσεις να ξαναστήσουν τις καλλιέργειές τους και να ξαναρχίσουν τις δουλειές τους. Η κατάσταση αυτή αποκαλύπτει για μια ακόμη φορά το πρόσωπο ενός "κράτους δυνάστη" απέναντι σε βιοπαλαιστές "υπηκόους" έχει δημιουργήσει μεγάλα οικονομικά προβλήματα σε δεκάδες 
εκατοντάδες οικογένειες με αντίκτυπο σε ολόκληρη την τοπική κοινωνία. Αυτοί οι άνθρωποι βρίσκονται σε ουσιαστική ομηρία όλο αυτό το μεγάλο
χρονικό διάστημα. Στην κυριολεξία έχουν δημευθεί οι περιουσίες τους.
Για να δείξω τη μεγάλη αδικία που έγινε σε βάρος των ιδιοκτητών που έχουν τα αγροτεμάχια εκατέρωθεν των οδικών αξόνων που ανέφερα, υπάρχει παράδειγμα ενός αγροτεμαχίου πέντε στρεμμάτων. 'Εχουν απαλλοτριωθεί τα τρία στρέμματα και αποζημιώνεται μόνο το μισό στρέμμα, διότι λέει τα δυόμισι στρέμματα έχουν πάρει υπεραξία. Διαλύεται δηλαδή το χωράφι του αγρότη, χάνεται η περιουσία του, του μένει ένα ελάχιστο μέρος το οποίο εν τέλει δεν αξίζει καν να το καλλιεργήσει και ο συγκεκριμένος δρόμος που ανέφερα δεν είναι προσπελάσιμος (έχει μπάρες προστατευτικές φτιάχτηκε πιο ψηλά από την επιφάνεια των αγροτών), δεν έχει δηλαδή πρόσβαση. Ποια αξία λοιπόν υπάρχει σ'αυτό το χωράφι που έχει μείνει;
Γιατί να συμμετέχουν οι αγρότες στο κόστος της απαλλοτρίωσης ή να θεωρείται ότι αυτοαποζημιώνονται; Είναι δηλαδή αυτό που λέγεται από τους παραγωγούς "εκεί που μας χρωστάγανε, μας πήραν και το γάιδαρο".
Πρέπει να αντικαταστήσετε τις άδικες διατάξεις με αντίστοιχες που θα αποζημιώνουν ολόκληρο το αγροτεμάχιο, το οποίο έχει απαλλοτριωθεί, χωρίς αυτοαποζημιώσεις ή συμμετοχές στο κόστος απαλλοτριώσεις με το αιτιολογικό ότι αποκτά, αξία το χωράφι τους.
Από εκεί και πέρα, κύριε Πρόεδρε, θα ήθελα να αναφερθώ και στο άρθρο
19. Θεσπίζονται περιορισμοί στα αποδεικτικά μέσα των ιδιωτών για την απόδειξη της τιμής μονάδας. Περιορισμοί ανεπίτρεπτοι και ανεξήγητοι. Απαγορεύονται δηλαδή οι ένορκες βεβαιώσεις ή η πραγματογνωμοσύνη. Ο πολίτης πρέπει να προστατεύεται απόλυτα κατά την ενάσκηση των δικαιωμάτων του ιδίως όταν στερείται αναγκαστικά της ιδιοκτησίας του, κύριε Υπουργέ. Για παράδειγμα, αποζημιώνονται οι ιδιοκτήτες της Εγνατίας Οδού με ενάμισι και με δύο εκατομμύρια ενώ οι ιδιοκτήτες των οδικών αξόνων που ανέφερα
του νομού μου με διακόσιες και με τετρακόσιες χιλιάδες δραχμές και δεν έχουν το δικαίωμα με αποδεικτικά μέσα βάσει του άρθρου 19 να μπορέσουν να υπερασπίσουν την ιδιοκτησία τους.
Προσέξτε, λοιπόν, αυτά τα πράγματα. 'Ηταν λάθος που σπεύσατε να
φέρετε αυτό το νομοσχέδιο ενώ θα έπρεπε να περιμένετε την αναθεώρηση του άρθρου 17 του Συντάγματος.
Ευχαριστώ πάρα πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω προς το Σώμα ότι η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Πρόνοιας "Βελτίωση και εκσυγχρονισμός του Εθνικού Συστήματος Υγείας". 
ΣΤΕΦΑΝΟΣ ΜΑΝΟΣ: Κύριε Πρόεδρε, μου επιτρέπετε μια διαδικαστική
ερώτηση;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Μάνο.
ΣΤΕΦΑΝΟΣ ΜΑΝΟΣ: Στην κ. Μπενάκη που ήταν στην 'Εδρα πριν από σας
έθεσα εγκαίρως -εννοώ στις 11.30' το πρωί- το εξής ζήτημα: Είμαι εγγεγραμμένος πέμπτος στη σειρά να μιλήσω σε αυτό το νομοσχέδιο. 'Εχουν μιλήσει δύο Βουλευτές νομίζω και απομένουν άλλοι τέσσερις.
ΠΡΟΕΔΡΕΥΩΝ (Κωνσταντίνος Βρεττός): Είναι τρεις: Ο κ. Μπέζας, ο κ.
Μάνος και ο κ. Κεδίκογλου.
ΣΤΕΦΑΝΟΣ ΜΑΝΟΣ: Είμαι επίσης εγγεγραμμένος να μιλήσω στο Σύνταγμα
όγδοος ή ένατος στη σειρά απ'αυτούς που απομένουν.
Θα μου επιτρέψετε να σας πω ότι είναι εξευτελιστικό αυτό που γίνεται και για τη Βουλή και για το Σύνταγμα και δε χρωστάνε τίποτα -ειλικρινά σας το λέω- οι Βουλευτές γι'αυτήν τη συμπεριφορά του Προεδρείου. Αν το Προεδρείο θέλει να υποβάλουμε τις απόψεις μας εγγράφως και να είμαστε εδώ ως αργόσχολοι να περιμένουμε πότε θα έρθει η ώρα να μιλήσουμε κατά τις πέντε το απόγευμα. Δεν είναι τρόπος αυτός να γίνεται η συζήτηση.
Θα σας παρακαλέσω να τα μεταφέρετε αυτά στον Πρόεδρο -αντιλαμβάνομαι ότι αυτός παίρνει αυτές τις αποφάσεις- για να παρθεί μια απόφαση. 
'Ακουσα να επικαλείσθε το γεγονός ότι πήρατε απόφαση χθες. Δεν την
πήρατε εσείς, εμείς την πήραμε. Εγώ λοιπόν σας ζητώ να ρωτήσετε τους παριστάμενους αν επιθυμούν να γίνει τώρα μ'αυτόν τον εξευτελιστικό τρόπο η συζήτηση ή να ορισθεί άλλη μέρα οποτεδήποτε. Δεν θα κάνουμε κουρελόχαρτο το Σύνταγμα τώρα μόνο και μόνο για να βολέψουμε τον έναν ή τον άλλον.
ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, το λόγο παρακαλώ επ'αυτού του θέματος.
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο.
ΠΑΝΑΓΙΩΤΗΣ Ν. ΚΡΗΤΙΚΟΣ: Επί του διαδικαστικού θέματος, κύριε Πρόεδρε, θα ήθελα να πω ότι αναγνωρίζουμε τη νομοθετική ανάγκη του Σώματος και βεβαίως και πρέπει να ανταποκριθούμε σε αυτήν την ανάγκη, αλλά μέχρις ενός ορίου αντοχής. Θα παρακαλέσω, λοιπόν, και εγώ, επειδή είναι αρκετοί οι εγγεγραμμένοι επί ενός τεραστίας σημασίας ζητήματος, όπως είναι η Αναθεώρηση του Συντάγματος, να βρούμε μία εμβόλιμη εντός των προσεχών ημερών.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μητσοτάκης έχει ζητήσει το
λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, νομίζω ότι πρέπει από την αρχή να αρχίσουμε σωστά στην Ολομέλεια. 'Οσοι ήμασταν μέλη στην Επιτροπή Αναθεωρήσεως του Συντάγματος, εταλαιπωρηθήκαμε πολύ από την αφόρητο πίεση, η οποία ησκείτο για να τελειώσουμε μία ώρα αρχύτερα. Και απεδείχθη ότι ήταν τζάμπα η πίεση, διότι άργησε πολύ να έρθει στην Ολομέλεια. Να μην επαναληφθεί το ίδιο πράγμα και στη συζήτηση στην Ολομέλεια.
Εφιστώ την προσοχή των συναδέλφων, αλλά και του Προεδρείου. Και λέω πρώτα των συναδέλφων, διότι υποθέτω ότι και το Προεδρείο δέχεται ότι η Βουλή αποφασίζει και δεν είναι δικτάτορας ο Πρόεδρος.
Κατά συνέπεια, νομίζω ότι το ελάχιστο το οποίο πρέπει να γίνει
-σεβαστείτε επιτέλους και τους εργαζόμενους εδώ μέσα, οι οποίοι και αυτοί πρέπει να έχουν κάποια ώρα λήξης της εργασίας τους- είναι να βρεθεί μία οποιαδήποτε εμβόλιμος την άλλη εβδομάδα, για να συνεχιστεί η συζήτηση επί του Συντάγματος και φυσικά να ψηφίσουμε αυτό το νομοσχέδιο πριν λήξει η σημερινή συνεδρίαση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γιαννόπουλος έχει το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ: Κύριε Πρόεδρε, διετέλεσα Υπουργός Δικαιοσύνης κατά τις προηγούμενες φάσεις. Αυτό το πράγμα δεν το περίμενα. Δεν περίμενα ποτέ ότι η Αναθεώρηση του Συντάγματος θα γινόταν "τσόντα" σαν συζήτηση ύστερα από ένα νομοσχέδιο. Πρέπει να διακόψουμε τη συζήτηση αυτή, να σηκωθούμε να φύγουμε και βρείτε μια άλλη ώρα, μια άλλη μέρα να κουβεντιάσουμε για το Σύνταγμα. Εγώ σήμερα ήρθα για το Σύνταγμα και βρίσκομαι προ νομοσχεδίων. Κάθησα, εν πάση περιπτώσει, να παρακολουθήσω. 
Συνεπώς, μεταφέρετε στον κύριο Πρόεδρο της Βουλής ότι είναι ομόφωνη η
άποψη των συναδέλφων για μεταφορά της συζητήσεως μία άλλη μέρα. ΠΡΟΕΔΡΕΥΩΝ (Κωνσταντίνος Βρεττός): Ο κ. Γκούσκος έχει το λόγο. ΔΙΟΝΥΣΙΟΣ ΓΚΟΥΣΚΟΣ: Θα ήθελα να προσθέσω κάτι, κύριε Πρόεδρε, σε αυτά
που είπαν οι καλοί συνάδελφοι. Κατ' αρχήν, πρέπει να συμφωνήσουμε ότι δεν πρόκειται περί κάποιας διεκπεραιώσεως, ούτε μπορεί να γίνει συζήτηση για την Αναθεώρηση του Συντάγματος με συνοπτικές διαδικασίες.
'Οταν χθες η Βουλή πήρε την απόφαση που πήρε, την πήρε με την προϋπόθεση ότι θα γίνει πάρα πολύ νωρίς. Και το ότι αυτή ήταν η προϋπόθεση προκύπτει από την ειδική ημερησία διάταξη που μας καλεί να συζητήσουμε για την Αναθεώρηση του Συντάγματος σήμερα το πρωί στις 10.30'. Αυτή ήταν η απόφαση της Βουλής.
Η ώρα είναι ήδη 14.00' και δεν προβλέπεται να ξεκινήσει η συζήτηση
επί της αναθεωρήσεως, εάν δεν περάσει άλλη μία ώρα. Ως εκ τούτου, έχουμε υπερβεί τα όρια επί των οποίων επάρθη η χθεσινή απόφαση της Βουλής και πρέπει να ξανατεθεί στον κύριο Πρόεδρο το θέμα, ώστε η Βουλή να ανακαλέσει την απόφασή της και να γίνει μία εμβόλιμη συνεδρίαση. 
ΠΡΟΕΔΡΕΥΩΝ (Κωνσταντίνος Βρεττός): Ας προχωρήσουμε, κύριοι
συνάδελφοι, και ας δώσουμε το λόγο στον κ. Μπέζα. Στο μεταξύ θα δούμε τι μπορεί να γίνει.
ΦΛΩΡΟΣ ΚΩΝΣΤΑΝΤΙΝΟΥ: Υπάρχει κίνδυνος, κύριε Πρόεδρε, να μη μιλήσουμε για το Σύνταγμα μερικοί, γιατί φεύγουν τα αεροπλάνα μας.
ΑΝΔΡΕΑΣ ΛΟΒΕΡΔΟΣ: Κύριε Πρόεδρε, μπορώ να προσθέσω κάτι;
ΠΡΟΕΔΡΕΥΩΝ (Κωνσταντίνος Βρεττός): 'Εχω δώσει το λόγο, κύριε
συνάδελφε. Θα μου πείτε πάλι τα ίδια πράγματα. Ας μην το παρακάνουμε, για να σεβαστούμε και τον κύριο συνάδελφο που του δώσαμε το λόγο.
ΑΝΔΡΕΑΣ ΛΟΒΕΡΔΟΣ: Αν μου επιτρέπει ο κύριος συνάδελφος.
ΑΝΤΩΝΙΟΣ ΜΠΕΖΑΣ: Παρακαλώ, κύριε συνάδελφε.
ΠΡΟΕΔΡΕΥΩΝ (Κωνσταντίνος Βρεττός): Ορίστε λοιπόν, κύριε Λοβέρδο. ΑΝΔΡΕΑΣ ΛΟΒΕΡΔΟΣ: Είχε μιλήσει χθες ο κ. Πρόεδρος κ. Κακλαμάνης, περί
δύο προτάσεων. Η μία ήταν να κάνουμε εμβόλιμη το απόγευμα, δηλαδή να συνεχίσουμε τη χθεσινή συνεδρίαση σήμερα το απόγευμα. Η άλλη ήταν μετά τη συζήτηση των σχεδίων νόμων να μπούμε στο Σύνταγμα. Δεχθήκαμε τη δεύτερη, αν θυμάστε, θέλοντας να έχουμε το απόγευμα ελεύθερο. Και δεν το λέω για μένα, γιατί εγώ είμαι Βουλευτής Αθηνών, το λέω για τους συναδέλφους από την Περιφέρεια.
ΠΡΟΕΔΡΕΥΩΝ (Κωνσταντίνος Βρεττός): Καλώς, κύριε συνάδελφε.
Ορίστε, κύριε Μπέζα.
ΑΝΤΩΝΙΟΣ ΜΠΕΖΑΣ: Κύριοι συνάδελφοι, πρέπει να δηλώσω από την αρχή ότι συμφωνώ με την ανάγκη να τροποποιηθεί, να βελτιωθεί και να επικαιροποιηθεί το νομοθετικό διάταγμα 797/1971, που ρυθμίζει έως σήμερα τα θέματα σε σχέση με το σημαντικό θεσμό της αναγκαστικής απαλλοτρίωσης. Το νομοθετικό αυτό διάταγμα βέβαια έχει τροποποιηθεί με άλλα νομοθετικά διατάγματα, όπως το 280/74, το 395/74 και άλλα, αλλά και νόμους όπως ο 212/75, ο 469/76.
Παρ' όλα αυτά, η ανάγκη για επικαιροποίηση υπάρχει, διότι υπάρχει
πλέον μία συσσωρευμένη εμπειρία από την εφαρμογή του θεσμού της αναγκαστικής απαλλοτρίωσης όλα αυτά τα χρόνια. Επιπλέον υπάρχουν πολλά νέα δεδομένα, τα οποία έχουν συμβεί στη χώρα και επηρεάζουν το θεσμό της αναγκαστικής απαλλοτρίωσης, όπως η ύπαρξη του δεύτερου βαθμού Νομαρχιακής Αυτοδιοίκησης, ο αντικειμενικός προσδιορισμός της αξίας των ακινήτων, η σύνταξη του Εθνικού Κτηματολογίου, η καινούργια νομοθεσία που υπάρχει μετά το 1971 σε σχέση με την υλοποίηση και την έγκριση των πολεοδομικών σχεδίων.
Τα θέματα των απαλλοτριώσεων είναι σημαντικά γιατί συνδέονται άμεσα με την υλοποίηση των έργων και την απορρόφηση των κονδυλίων. Πολλές όμως είναι οι περιπτώσεις που το δημόσιο συμφέρον δεν προωθείται διότι υπάρχει μεγάλη καθυστέρηση σε έναρξη σημαντικών έργων, αφού δεν μπορούν να υλοποιηθούν οι απαραίτητες απαλλοτριώσεις. Από την άλλη μεριά όμως υπάρχουν και απαλλοτριώσεις, οι οποίες έχουν προχωρήσει με μεγάλη βιασύνη και αποτέλεσμα είναι και το περιβάλλον να επιβαρυνθεί ανεπανόρθωτα,
αλλά και να επιβαρυνθεί η περιουσία ιδιοκτητών.
Επομένως, θα πρέπει αυτά τα δύο σημαντικά θέματα από τη μια μεριά η προστασία του περιβάλλοντος και η προστασία της ιδιοκτησίας και από την άλλη μεριά η προώθηση του δημόσιου συμφέροντος να βρίσκονται σε μία ισορροπία.
Στο υπό συζήτηση σχέδιο κώδικα υπάρχουν θετικές κατά τη γνώμη μου ρυθμίσεις όπως είναι η υποχρέωση τήρησης από τις αρμόδιες υπηρεσίες χωριστού φακέλου για κάθε απαλλοτρίωση ή το σύστημα χωριστού δικαστικού προσδιορισμού της αποζημίωσης και των δικαιούχων. Δυστυχώς όμως, το συγκεκριμένο νομοσχέδιο δεν αντιμετωπίζει συνολικά με όλες τις παραμέτρους και λαμβάνοντας υπόψη τα προβλήματα που έχουν δημιουργηθεί στην πράξη, το θεσμό της αναγκαστικής απαλλοτρίωσης, έτσι ώστε να δίνεται η δυνατότητα στους πολίτες, στους χρήστες του κώδικα αλλά και στους μελετητές με μία ασφάλεια δικαίου να προσεγγίζουν την αναγκαστική απαλλοτρίωση.
Συγκεκριμένα για την αναγκαστική απαλλοτρίωση προς εφαρμογή σχεδίων πόλεων είτε αυτά έχουν εγκριθεί με τις διατάξεις του παλαιού νομοθετικού διατάγματος του 1923 είτε με μεταγενέστερη νομοθεσία όπως είναι ο
ν. 947/79 ή ο ν. 1337/83 αλλά και για απαλλοτριώσεις υπέρ οργανισμών αυτοδιοίκησης Α' ή Β' βαθμού, έχουν θεσπιστεί με τους προηγούμενους νόμους ειδικές διατάξεις και υπάρχει μεγάλη νομολογία του Συμβουλίου της Επικρατείας.
Ο συγκεκριμένος λοιπόν Κώδικας δεν ασχολείται με αυτό το σημαντικό μέρος των αναγκαστικών απαλλοτριώσεων που είναι οι απαλλοτριώσεις προς εφαρμογή σχεδίου πόλεως ή υπερ οργανισμών Τοπικής Αυτοδιοίκησης, αφού στο άρθρο 29 αναφέρεται χαρακτηριστικά ότι οι απαλλοτριώσεις αυτές κηρύσσονται σύμφωνα με τις ειδικές διατάξεις που ισχύουν γι' αυτές τις απαλλοτριώσεις.
Επιπλεόν το συγκεκριμένο σχέδιο νόμου δεν λαμβάνει υπόψη τη συνταγματική αναθεώρηση. Ειπώθηκαν εδώ πολλά από προηγούμενους ομιλητές σε σχέση με αυτό το σημαντικό θέμα. Η κήρυξη της αναγκαστικής απαλλοτρίωσης ενός ακινήτου με έκταση μικρότερη από εκατό χιλιάδες τετραγωνικά μέτρα ή ενός ακινήτου οποιασδήποτε εκτάσεως εάν αυτό εντάσσεται μέσα σε έργα που υλοποιούνται στα πλαίσια του περιφερειακού επιχειρησιακού προγράμματος γίνεται πράγματι με το συγκεκριμένο σχέδιο κώδικα με απόφαση του Γενικού Γραμματέα της Περιφέρειας και όχι με κοινή υπουργική απόφαση του αρμόδιου Υπουργού και του Υπουργού Οικονομικών όπως συνέβαινε στο παρελθόν με το νομοθετικό διάταγμα του '71.
Ισχυρίζεται, λοιπόν, η Κυβέρνηση ότι με αυτόν τον τρόπο προωθεί την αποκέντρωση, η πραγματικότητα όμως είναι διαφορετική. Το νομοθετικό διάταγμα του 1971 στο πρώτο του άρθρο προέβλεπε ότι οι υπέρ του δημοσίου ή νομικών προσώπων δημοσίου δικαίου ή δημοσίων επιχειρήσεων ή κοινωφελών ιδρυμάτων, αναγκαστικές απαλλοτριώσεις ακινήτων εκτός σχεδίου πόλεως κηρύσσονται με απόφαση Νομάρχη. Προέβλεπε δηλαδή για ένα μεγάλο εύρος απαλλοτριώσεων τη δυνατότητα οι απαλλοτριώσεις να προχωρούν με απόφαση του Νομάρχη. Τη στιγμή επομένως που ένα από τα ζητήματα της επικείμενης συνταγματικής αναθεώρησης είναι η κατοχύρωση των αρμοδιοτήτων της Νομαρχιακής Αυτοδιοίκησης, η ουσιαστική ενίσχυση του θεσμού της Νομαρχιακής Αυτοδιοίκησης, εσείς όχι μόνο δεν ενισχύετε τη Νομαρχιακή Αυτοδιοίκηση, αλλά δεν αποκεντρώνετε, το αντίθετο με ένα νέο συγκεντρωτισμό μεταφέρετε συνεχώς αρμοδιότητες εις βάρος του αιρετού Νομάρχη στο διορισμένο Περιφερειάρχη.
Και να σας τονίσω ότι με τον καινούριο νόμο για τη διαχείριση και την υλοποίηση του Γ' Κοινοτικού Πλαίσιου Στήριξης έχετε καταργήσει πλήρως το δημοκρατικό προγραμματισμό. Και εδώ βέβαια γεννάται το ερώτημα κατά πόσο ο Περιφερειάρχης με το μηχανισμό τον οποίον διαθέτει μπορεί να φέρει σε πέρας όλες αυτές τις αρμοδιότητες που συγκεντρώνονται συνεχώς τα τελευταία χρόνια στο πρόσωπό του.
Ακόμη και αν το Συμβούλιο Επικρατείας ακυρώνει αποφάσεις νομαρχών που έχουν σχέση με το χωροταξικό σχεδιασμό και την πολεοδομία, αφού περιμένατε τόσα χρόνια -στην εισηγητική έκθεση του συγκεκριμένου Κώδικα αναφέρεται ότι από το 1982 έχουν συσταθεί πέντε επιτροπές για την ανασύνταξη του κώδικα- γιατί δεν περιμένετε λίγο ακόμη χρονικό διάστημα, ώστε παράλληλα με την κατοχύρωση των αρμοδιοτήτων της Νομαρχιακής Αυτοδιοίκησης στη χωροταξία και στον πολεοδομικό σχεδιασμό, να υπάρχει η πρόβλεψη και η δυνατότητα μέσα από τον Κώδικα Αναγκαστικών Απαλλοτριώσεων η Νομαρχιακή Αυτοδιοίκηση να κηρύσσει απαλλοτριώσεις και να προωθεί τα έργα και τις δραστηριότητές της.
Επιπλέον, αφού περιμένατε τόσο χρονικό διάστημα, γιατί δεν περιμένετε λίγο καιρό ακόμα -η συνταγματική αναθεώρηση άρχισε να συζητείται στην Ολομέλεια- για να προσαρμοστεί ο Κώδικας στο άρθρο 17 του Συντάγματος -αναφέρθηκε σ' αυτά τα ουσιαστικά θέματα προηγουμένως ο
κ. Βαρβιτσιώτης-που είναι ένα από τα αναθεωρητέα άρθρα;
Εκτός από τα γενικά θέματα, δηλαδή της αποσπασματικής αντιμετώπισης
και προσέγγισης του θεσμού της αναγκαστικής απαλλοτρίωσης, αφού δεν περιλαμβάνει ο κώδικας όλες τις μορφές αναγκαστικής απαλλοτρίωσης, αλλά και της μη προσαρμογής του κώδικα στην επικείμενη συνταγματική αναθεώρηση, υπάρχουν και πολλά επιμέρους ζητήματα, τα οποία θα μπορούσαμε να τονίσουμε.
Εντελώς επιγραμματικά αναφέρω ότι ο κώδικας δεν είναι πλήρως προσαρμοσμένος στα θέματα του Εθνικού Κτηματολογίου. Στο άρθρο 3 αναφέρεται χαρακτηριστικά ότι τα κτηματολογικά διαγράμματα και οι κτηματολογικοί πίνακες, συντάσσονται μετά από πρόσφατη αποτύπωση δημόσιας αρχής. Αναφέρεται, επίσης, ότι επιφυλάσσεται σε κάθε περίπτωση η εφαρμογή των διατάξεων για το Εθνικό Κτηματολόγιο. Νομίζω ότι τέτοιες διατυπώσεις δεν έπρεπε να υπάρχουν στο συγκεκριμένο σχέδιο κώδικα. 'Επρεπε να υπάρχουν πλήρεις προδιαγραφές, που να ταυτίζονται με τις προδιαγραφές του Εθνικού Κτηματολογίου, ώστε όλα αυτά τα στοιχεία, τα κτηματολογικά διαγράμματα και οι πίνακες, να μπορούν να μεταφερθούν αμέσως στη βάση δεδομένων του Εθνικού Κτηματολογίου.
'Ενα άλλο θέμα είναι ότι ενώ για την κήρυξη αναγκαστικής απαλλοτρίωσης δασικής έκτασης απαιτείται πλέον γνώμη της δασικής
υπηρεσίας -και σε περίπτωση αρνητικής γνώμης η κήρυξη της απαλλοτρίωσης δεν γίνεται με απόφαση του Γενικού Γραμματέα της Περιφέρειας, αλλά με κοινή υπουργική απόφαση- δεν συμβαίνει το ιδιο για την κήρυξη αναγκαστικής απαλλοτρίωσης σε αγροτικές εκτάσεις. Στις περιπτώσεις αυτές, απαιτείται η γνώμη της αρμόδιας υπηρεσίας της Διεύθυνσης Γεωργίας που ανήκει στη Νομαρχιακή Αυτοδιοίκηση. Αλλά στην περίπτωση αρνητικής γνώμης, δεν σταματά η διαδικασία της αναγκαστικής απαλλοτρίωσης, εξακολουθεί να κηρύσσεται η αναγκαστική απαλλοτρίωση με απόφαση του Γενικού Γραμματέα της Περιφέρειας. Αυτό δεν είναι, κύριε Υπουργέ, μια διακριτική μεταχείριση σε βάρος μιας υπηρεσίας, η οποία ανήκει στη Νομαρχιακή Αυτοδιοίκηση; Αυτό δεν είναι μια περαιτέρω αποδυνάμωση του θεσμού της Νομαρχιακής Αυτοδιοίκησης και των αρμοδιοτήτων του αιρετού νομάρχη; 
Επίσης, ένα σημαντικό ερώτημα, που τίθεται, είναι πώς προστατεύεται η
ιδιοκτησία και ο πολίτης από την αλλεπάλληλη επιβολή απαλλοτριώσεων που ματαιώνονται για κάποιο λόγο λίγο πριν την εκτέλεσή τους και προωθείται κήρυξη νέας απαλλοτρίωσης του ιδίου ακινήτου, γεγονός που συνεπάγεται διαρκή και συνεχή δέσμευσή του.
Το νομοθετικό διάταγμα του 1971 στο άρθρο 11 προέβλεπε την καθιέρωση διετίας μεταξύ δύο διαδοχικών απαλλοτριώσεων. Στο συγκεκριμένο σχέδιο κώδικα, δεν υπάρχει πλέον αυτή η διετία, αλλά προβλέπεται χρονικό διάστημα ενός έτους μεταξύ δύο διαδοχικών απαλλοτριώσεων και το διάστημα αυτό διπλασιάζεται στην επόμενη απαλλοτρίωση. Το γεγονός όμως ότι όλες αυτές οι προθεσμίες δεν ισχύουν για απαλλοτριώσεις οι οποίες έχουν σχέση με εφαρμογή ρυμοτομικών σχεδίων ή για αρχαιολογικούς χώρους ή για ανέγερση δημοσίων κτιρίων, συνεπάγεται ότι σε όλες αυτές τις περιπτώσεις των ακινήτων που δεσμεύονται για εφαρμογή ρυμοτομικών σχεδίων ή για αρχαιολογικούς χώρους ή για κτίρια δημόσιας ωφέλειας, υπάρχει θεωρητικά η δυνατότητα της συνεχούς δέσμευσης της ιδιοκτησίας.
Νομίζω, κύριε Πρόεδρε, κυρία και κύριοι συνάδελφοι, ότι με βάση αυτές τις επισημάνσεις, τόσο επί της αρχής, όσο και επί συγκεκριμένων άρθρων του συγκεκριμένου σχεδίου Κώδικα, δεν μπορεί να ψηφιστεί το συγκεκριμένο σχέδιο κώδικα. Ευχαριστώ.
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΩΝ (Κωνσταντίνος Βρεττός): Ο κ.Μάνος έχει το λόγο.
ΣΤΕΦΑΝΟΣ ΜΑΝΟΣ: Κυρία και κύριοι συνάδελφοι, οι Φιλελεύθεροι θα καταψηφίσουμε το νομοσχέδιο για τον εξής λόγο. Θα σας επισημάνω κάτι που ήδη επισημάνθηκε από πολλούς συναδέλφους, ότι, αν διαβάσετε την εισηγητική έκθεση θα δείτε ότι ένας από τους λόγους για τους οποίους αλλάζει ο Κώδικας, είναι ότι ο ισχύων Κώδικας -διαβάζω την εισηγητική έκθεση- έχει εκδοθεί το 1971 και έχει υποστεί πολλές τροποποιήσεις και έχει ανάγκη αντικατάστασης. Τούτο, λέει η εισηγητική έκθεση, επιβάλλεται, όχι μόνο από την ισχύ νέου συντάγματος που έχει καταστήσει κενές περιεχομένου πολλές διατάξεις του κώδικα. Αυτή είναι η εισηγητική έκθεση. 
Δηλαδή ένας από τους λόγους για τον οποίο αλλάζουμε τον Κώδικα είναι
διότι πριν από είκοσι πέντε χρόνια άλλαξε το Σύνταγμα.
'Οπως ξέρετε, ως υποσημίωση της σημερινής συζήτησης, ο Πρόεδρος της Βουλής είχε κανονίσει να συζητήσουμε και για το Σύνταγμα, μεταξύ των οποίων περιλλαμβάνεται και το άρθρο...
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, με συγχωρείτε πολύ, αλλά δεν το κανόνισε ο Πρόεδρος της Βουλης. Το αποφάσισε η Βουλή. Το είπατε και το ξανάπατε. Δεν θέλω να δώσω έμφαση.
ΣΤΕΦΑΝΟΣ ΜΑΝΟΣ: Κύριε Πρόεδρε, να μου αφαιρέσετε το χρόνο για να σας απαντήσω.
ΠΡΟΕΔΡΕΥΩΝ (Κωνσταντίνος Βρεττός): Θα σας αφαιρέσω όσο χρόνο θέλετε, αλλά αυτήν την απόφαση την πήρε η Βουλή και μάλιστα είχε πολλούς συναδέλφους η Αίθουσα χθες.
ΣΤΕΦΑΝΟΣ ΜΑΝΟΣ: Συγγνώμη, έθεσα το ζήτημα σήμερα το πρωί στις 11.30' και παρακάλεσα να ληφθεί απόφαση. Πριν από λίγο όλη η Αίθουσα, απ' όλες τις πλευρές, σας είπε ότι συμφωνεί να μετατεθεί η ημερομηνία. Τέλος πάντων ποιος αποφασίζει; Εμείς οι Βουλευτές ή το Προεδρείο;
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ μιλήστε επί του
θέματος.
ΣΤΕΦΑΝΟΣ ΜΑΝΟΣ: Τα αναφέρω αυτά επειδή παρενέβητε.
ΠΡΟΕΔΡΕΥΩΝ (Κωνσταντίνος Βρεττός): 'Εχετε υποχρέωση να μιλήσετε επί
του θέματος. Τόση ώρα μιλάτε εκτός θέματος. Κύριε Μάνο, είσθε πολύ έμπειρος κοινοβουλευτικός και γνωρίζετε πολύ καλά ότι μιλάτε εκτός
θέματος.
ΣΤΕΦΑΝΟΣ ΜΑΝΟΣ: Κύριε Πρόεδρε, ασφαλώς μιλώ εκτός θέματος απαντώντας στον Προεδρεύοντα που παρενέβη σ' αυτά τα οποία έλεγα. Ο Προεδρεύων παρενέβη και άνοιξε τη συζήτηση, όχι εγώ. Να μην παρεμβαίνετε, να μην απαντώ.
ΠΡΟΕΔΡΕΥΩΝ (Κωνσταντίνος Βρεττός): Σας έδωσα προηγουμένως καταχρηστικά το λόγο και τα είπατε αυτά.
ΣΤΕΦΑΝΟΣ ΜΑΝΟΣ: Σε ό,τι αφορά λοιπόν το θέμα αυτό, έχουμε το εξής περίεργο: Ενώ πρόκειται να αλλάξουμε μεθαύριο το Σύνταγμα, βάση του οποίου γίνονται οι απαλλοτριώσεις, λέμε τώρα, την τελευταία στιγμή, να κάνουμε μια ρύθμιση που καθυστερεί, σύμφωνα με την εισηγητική έκθεση, είκοσι πέντε χρόνια. Η εισηγητική έκθεση λέει ότι εδώ και είκοσι πέντε χρόνια έπρεπε να είχε γίνει η αλλαγή λόγω του Συντάγματος και πέντε μέρες πριν αλλάξουμε το Σύνταγμα μας φέρνουν μια καινούρια αλλαγή, για να μείνει ίσως είκοσι πέντε χρόνια σε εκκρεμότητα εφ' εξής. Τι άλλο μπορούμε να πούμε;
Αυτός είναι ένας λόγος για τον οποίο δεν θα έπρεπε να γίνεται η
συζήτηση και αν γίνεται ....
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σε τι έρχεται σε
σύγκρουση με τις προτάσεις;
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, σας παρακαλώ να μη διακόπτετε.
ΣΤΕΦΑΝΟΣ ΜΑΝΟΣ: Εγώ έχω ακούσει ποικίλες προτάσεις. Λέει ο κύριος Υπουργός: "Γιατί το είπες αυτό; Οι προτάσεις που έχουν ακουστεί μέχρι στιγμής δεν έρχονται σε σύγκρουση με το νομοσχέδιο". Μπορεί να είναι έτσι πράγματι, πλην όμως, χθες για παράδειγμα ήρθε ο εισηγητής της Πλειοψηφίας κ. Βενιζέλος και τράβηξε ξαφνικά καινούριες προτάσεις από εκεί που δεν υπήρχαν και τις παρουσίασε. Ποιος μου λέει ότι μεχρι την επόμενη εβδομάδα δεν θα αλλάξουν και οι προτάσεις για τις απαλλοτριώσεις;
Σημειώστε ότι εάν εξαρτιόταν από εμένα μόνο ασφαλώς θα άλλαζα τις προτάσεις, διότι θεωρώ απαράδεκτο αυτό το οποίο επιχειρείται να γίνει σε βάρος της ιδιοκτησίας και εξαιτίας της ανικανότητας της Δημόσιας Διοίκησης.
Τώρα θα πω δύο λόγια γι' αυτό. Δεν υπάρχει αμφιβολία, κύριοι
συνάδελφοι, ότι οι απαλλοτριώσεις καθυστερούν. Θα μου πείτε τώρα γιατί καθυστερούν.
Θα σας δώσω ένα παράδειγμα. Ως Υπουργός Χωροταξίας το 1991, με Πρωθυπουργό τον κ. Μητσοτάκη τότε, ανακοίνωσα στο Υπουργείο μια σειρά μεγάλων έργων και είπα τότε ότι θα γίνουν με αυτοχρηματοδότηση τα έργα 
Σταυρού-Ελευσίνας, η λεωφόρος Κύμης και η περιφερειακή λεωφόρος Υμηττού. 'Εδωσα δε τότε εντολή ως Υπουργός να αρχίσουν αμέσως οι απαλλοτριώσεις
για την διασφάλιση των λωρίδων της γης που θα επέτρεπαν την κατασκευή αυτών των έργων όταν θα είχαμε τα λεφτά.
Επειδή έκανα αυτές τις απαλλοτριώσεις τότε, οι οποίες δεν ήταν
ιδιαίτερα δημοφιλείς και κόστισαν και πάρα πολλά χρήματα, μπορεί σήμερα ο κ. Λαλιώτης να λέει ότι θα φτιάξει κάποτε -βέβαια με τους ρυθμούς που πάει ο Θεός ξερει πότε θα τελειώσει- τη λεωφόρο Σταυρού-Ελευσίνας. Και επειδή ο Μάνος τότε είπε ότι θα πρέπει να έχουμε και σιδηρόδρομο στη μέση της λεωφόρου Σταυρού-Ελευσίνας, απαλλοτρίωσα και πρόσθετη λωρίδα για να χωράει ο σιδηρόδρομος, προκειμένου να μιλάμε για προαστιακό σιδηρόδρομο σήμερα. Διότι αν δεν είχα κάνει τότε την απαλλοτρίωση κύριε Υπουργέ, σήμερα ούτε σιδηρόδρομο θα είχαμε ούτε τη δυνατότητα να πάει μια ελεύθερη λεωφόρος στα Σπάτα.
Το ίδιο ακριβώς έκανα, κύριοι συνάδελφοι, για τη λεωφόρο Κύμης, η
οποία όπως ξερετε σταματάει σε ένα σημείο και δεν φθάνει στην Εθνική Οδό. 'Οταν όμως, ήρθε η Κυβέρνηση του ΠΑ.ΣΟ.Κ., σταματησε αυτές τις απαλλοτριώσεις, διότι προφανώς δεν είχε ψήφους απ' αυτές. Δεν ξέρω άλλο λόγο.
Και τώρα μας φέρνετε διατάξεις για να επισπεύσετε τις απαλλοτριώσεις, που αφορούν βέβαια τους Ολυμπιακούς Αγώνες, διότι καθυστερήσατε; Τι είναι αυτό που φταίει εν προκειμένω; Το νομοσχέδιο φταίει ή τα μυαλά μας που
δεν έχουν γίνει οι απαλλοτριώσεις; Και γιατί θα θιγούν τώρα οι
ιδιοκτησίες; Επειδή και το πολιτικό σύστημα και βεβαίως η διοίκηση δεν
ήταν ικανές να προβλέψουν τι χρειάζεται; Αυτά θα τα κάνουμε σε βάρος της ιδιοκτησίας;
Θα ήταν ένας λόγος λοιπόν βάσιμος να καταψηφίσω, διότι το ότι δεν
έχουν γίνει απαλλοτριώσεις, οφείλεται στο γεγονός ότι ποτέ δεν σκεφτόμαστε δύο μήνες, δύο χρόνια, πέντε χρόνια μπροστά. Γι' αυτό δεν έχουμε απαλλοτριώσεις και τρέχουμε την τελευταία στιγμή.
Η γνώμη μου είναι ότι θα έπρεπε εμείς εδώ στο Κοινοβούλιο -και είναι η γνώμη των Φιλελευθέρων αυτή- να έχουμε πολύ μεγάλο σεβασμό στην ιδιοκτησία και να προσέχουμε πάρα πολύ πριν αρχίσουμε να διευκολύνουμε τις παρεμβάσεις. Και γι' αυτό δεν είμαι σύμφωνος ούτε με την πρόταση της Νέας Δημοκρατίας για το άρθρο 17, που δέχεται εξαιρετικώς μερικες περιπτώσεις. Σε καμιά περίπτωση.
Και να σας πω για ποιό λόγο, πρόσθετο λόγο. Καμιά φορά λέμε ότι θα προχωρούμε στις απαλλοτριώσεις και χωρίς λεφτά σε έκτακτες ανάγκες. Σημειώστε ότι σήμερα σχεδόν σε όλη την Ελλάδα έχει καθιερωθεί το σύστημα του αντικειμενικού προσδιορισμού της αξίας της γης. Συνεπώς, θα μπορούσε να πει κανείς ότι σε πρώτη τοποθέτηση έχουμε μία αίσθηση της πραγματικής αξίας, διότι έχει προσδιορισθεί. Υποτίθεται ότι το Υπουργείο Οικονομικών προσδιορίζει τις αντικειμενικές αξίες παντού.
Βέβαια μπορεί να μην έχω κάνει λεπτομερέστατη μελέτη, γιατί προσπαθούσα να μελετώ ταυτοχρόνως και το Σύνταγμα, το οποίο υποτίθεται ότι θα συζητήσουμε στις 16.00' το απόγευμα, αλλά δεν είδα να υπάρχει αναφορά στο σύστημα προσδιορισμού της αντικειμενικής αξίας. Υπάρχει στο νομοσχέδιο, κύριε Υπουργέ; 'Οχι.
Αναρωτιέμαι αυτή η επιτροπή που έκανε αυτήν τη δουλειά, τον κώδικα, πού ζούσε; Δεν ξέρει ότι σε όλη την Ελλάδα έχουμε σύστημα προσδιορισμού αντικειμενικής αξίας; Και αν δεν το ξέρει και για κάθε ένα οικοπεδάκι πρέπει να συνιστάται μία επιτροπή, γιατί το κάνει αυτό;
'Ενας από τους λόγους που θα μπορούσε να επικαλεστεί κανείς, ένας
κακός άνθρωπος, όπως είμαι εγώ καμιά φορά, είναι ότι γίνεται για να χρηματίζονται οι επιτροπές. Διότι ενώ έχουμε τον προσδιορισμό της αντικειμενικής αξίας, λέμε για κάθε ένα οικοπεδάκι "φτου και απο την αρχή", θα βάλουμε μία επιτροπή και τρέχα-γύρευε πότε θα τελειώσουμε. Αυτά τα λέει ο καινούριος κώδικας. Και εμείς γιατί το κάνουμε αυτό;
Είπε πάρα πολύ σωστά ο συνάδελφος της Νέας Δημοκρατίας κ. Μπέζας πριν από λίγο ότι εδώ έχουμε ξοδέψει δεκάδες δισεκατομμύρια για το Εθνικό 
Κτηματολόγιο. Εδώ και έξι χρόνια καθε χρόνο ο κ. Λαλιώτης ξοδεύει πολλά. Μήπως ξέρετε πόσα έχουμε ξοδέψει, κύριε Υπουργέ, για το Κτηματολόγιο
μέχρι τώρα; Πάνω από εκατό δισεκατομμύρια (100.000.000.000) δραχμές. Και πού πάνε; Τα πετάξαμε στο καλάθι των αχρήστων αυτά; Γιατί να μην υπάρχει ρητή αναφορά και ρητός συνδυασμός όλων αυτών των εργασιών που γίνονται στο Κτηματολόγιο με αυτά που λέμε για τις απαλλοτριώσεις; Καμία σύμπτωση. 
Θα ήθελα να πω και κάτι άλλο ακόμη και θα ήθελα, κύριε Πρόεδρε, να
μου δώσετε το χρόνο που μου χρωστάτε. Να σας θυμίσω το εξής, ότι ο μακαρίτης ο Τρίτσης...
ΠΡΟΕΔΡΕΥΩΝ (Κωνσταντίνος Βρεττός): 'Ενα λεπτό παραπάνω, κύριε Μάνο,
που σας έφαγα.
ΣΤΕΦΑΝΟΣ ΜΑΝΟΣ: Δύο μου φάγατε.
ΠΡΟΕΔΡΕΥΩΝ (Κωνσταντίνος Βρεττός): Ενάμισι, κύριε Μάνο.
ΣΤΕΦΑΝΟΣ ΜΑΝΟΣ: 'Εστω, κύριε Πρόεδρε.
Ο μακαρίτης ο Τρίτσης κατήργησε το ν. 947. Δεν τον κατήργησε βέβαια, τον μετατόπισε και τον μετέτρεψε στον 1337/83 και διέλυσε την πολεοδομία έκτοτε, διότι μπορεί να μη γνωρίζετε ότι καμμια υπαγωγή στο σχέδιο πόλης από το 1983 μέχρι σήμερα βάσει του ν. 1337 δεν έχει ακόμη ολοκληρωθεί. Δεν έχει ολοκληρωθεί τίποτα. 'Εχουν περάσει δεκαοκτώ χρόνια. Εσείς, κύριε Πρόεδρε, είσθε παλιός δήμαρχος και έπρεπε να ενδιαφέρεσθε γι' αυτό. 
ΠΡΟΕΔΡΕΥΩΝ (Κωνσταντίνος Βρεττός): Τα θυμάμαι πολύ καλά. Σας
διαβεβαιώνω ότι είχε γίνει πολύ καλή δουλειά.
ΣΤΕΦΑΝΟΣ ΜΑΝΟΣ: 'Εχουν περάσει δεκαοκτώ χρόνια και δεν έχει τελειώσει μία ακόμη εφαρμογή του σχεδίου πόλεως. Αυτό πού είναι στον κώδικα; Δηλαδή αυτοί οι άνθρωποι τι δουλειά έκαναν;
Εγώ λοιπόν θα έλεγα ότι, ανεξαρτήτως όλων των υπολοίπων, μπορεί σε σχέση με τον κώδικα του '71 να έχει μερικές βελτιώσεις, αλλά θα έλεγα ότι μάλλον για πέταμα είναι όλα αυτά. Και από την άλλη αυτά που μας τρώνε σήμερα είναι άλλα πράγματα. Και αυτό είναι εκείνο που έπρεπε να κοιταχθεί. Και αυτό δεν το κάνει το σχέδιο.
Δεν έχει λέξη, πραγματική λέξη για την εφαρμογή των σχεδίων πόλης που όλα λιμνάζουν, τίποτα δεν προχωρεί, είναι όλα κολλημένα. Αυτά είναι τα ζητήματα που θα έπρεπε ένας κώδικας να επιλύει. Και γι' αυτό όπως σας
είπα, κύριε Υπουργέ, λυπάμαι όχι μόνο για τους λόγους τους πρώτους, μια που έχουμε και το θέμα του Συντάγματος, αλλά γενικά θα σας έλεγα ότι είναι ένα κακό νομοσχέδιο και γι'αυτό το καταψηφίζουμε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο. Από μηχανικό σε μηχανικό!
Ορίστε, κύριε συνάδελφε.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε και αγαπητοί συνάδελφοι, είναι μια καλή συγκυρία το ότι διαδέχομαι στο Βήμα τον κ. Μάνο. 'Εχουμε μία, δεν θα έλεγα πολύ καλή παράδοση, στην Αίθουσα και στην πολιτική ζωή να μην λέμε ο ένας για τον άλλο καλή κουβέντα. Και ο κ. Κωνσταντίνος Σημίτης, Πρωθυπουργός της Ελλάδος, επαίρεται πάρα πολύ -γιατί όλοι επαιρόμαστε για ό,τι καταφέραμε- για την είσοδο της χώρας στην ΟΝΕ.
Είπε ο κ. Μάνος προ ολίγου για κάποιες αποφάσεις που πήρε. Τον έχω αντιπολιτευθεί σκληρά από το 1977 -συμπληρώνω μάλιστα ότι για το ν. 947 είχατε σύμβουλο τον κ. Τρίτση- οφείλω όμως να ομολογήσω ότι η είσοδος της χώρας στην Ευρωπαϊκή 'Ενωση, η αλλαγή της πορείας της ελληνικής οικονομίας έγινε χάρις και εξαιτίας των αποφάσεων κόστους πολιτικού του Στέφανου Μάνου. Αν ο Στέφανος Μάνος δεν έκαμνε με τον κ. Σιούφα το νόμο για το ασφαλιστικό, αν ο κ. Μάνος δεν έπαιρνε εκείνη τη σκληρή, την αντιδημοτική, την πραγματικά πάρα πολύ δύσκολη απόφαση της αύξησης των εμμέσων φόρων, ώστε να αναστραφεί το κύμα των εισπράξεων, είναι ζήτημα αν σήμερα θα μπορούσαμε να πλησιάσουμε, να δούμε την πόρτα της ΟΝΕ. Η είσοδος της Ελλάδος στην Οικονομική Νομισματική 'Ενωση, οφείλουμε να το ομολογήσουμε όλοι, οφείλεται στην κυβέρνηση εκείνη και πρωτίστως στον κ. Μάνο και ήταν ατύχημα ότι έληξε γρήγορα η θητεία του και δεν μπόρεσε να ολοκληρώσει τα πράγματα αυτά.
Ακόμα να προσθέσω ότι ως υπουργός έχει πάρει πρωτοβουλίες και είναι
δημιουργός αρχικών θέσεων, όπως οι πεζόδρομοι κλπ. Τι δεν άκουσε όταν ήθελε να κάνει τη Βουκουρεστίου πεζόδρομο. Τι απεργίες, τι ιστορίες έκαναν όλοι οι καταστηματάρχες και σήμερα είναι ο δρόμος με τα ακριβότερα καταστήματα.
Αλλά ας μπούμε στο νομοσχέδιο ...
ΠΡΟΕΔΡΕΥΩΝ (Κωνσταντίνος Βρεττός): Να σας διακόψω μισό λεπτό για να επιβεβαιώσω αυτά που λέτε, ότι αν δεν ήταν ο ν. 947 του κ. Μάνου, δεν θα υπήρχε μετά ο ν.1337 που άνοιξε νέους ορίζοντες.
ΒΑΣΙΛΗΣ ΚΕΔΙΚΟΓΛΟΥ: Ο οποίος έγινε για λόγους προσωρινούς.
ΠΡΟΕΔΡΕΥΩΝ (Κωνσταντίνος Βρεττός): Θα πρέπει να του το αναγνωρίσουμε, εγώ το αναγνωρίζω ειλικρινά, διότι με προκάλεσε προηγουμένως ως τέως εκπρόσωπο της αυτοδιοίκησης. Είναι μεγάλη η συνεισφορά του στον τομέα αυτό και πρέπει να τα λέμε αυτά τα πράγματα και βεβαίως και του συγχωρεμένου του Τρίτση και της τότε κυβερνήσεως του ΠΑ.ΣΟ.Κ.
ΒΑΣΙΛΗΣ ΚΕΔΙΚΟΓΛΟΥ: Ο ν.1337 έγινε για προσωρινά, αλλά δυστυχώς έγινε μόνιμος.
Αγαπητοί συνάδελφοι, συζητούμε ένα νομοσχέδιο σήμερα και νομίζω ότι δεν έχουμε κάποια ενημέρωση. Δεν έχετε παρά να ανατρέξετε σε κάποιες απαλλοτριώσεις που έγιναν και σε έργα που εκτελούνται για να δείτε πολλά πράγματα που συμβαίνουν με τις απαλλοτριώσεις και τα οποία δεν θεραπεύει το παρόν νομοσχέδιο, απεναντίας τη νόσο, τα συμπτώματα τα επιδεινώνει. 
Στην Εγνατία οδό, λοιπόν, λόγου χάρη ...
(Θόρυβος στην Αίθουσα)
Κύριε Πρόεδρε, κύριοι συνάδελφοι, ή έχουμε Αίθουσα, ή να το διαλύσουμε. 'Οποιος θέλει να συζητήσει να πάει έξω.
ΠΡΟΕΔΡΕΥΩΝ (Κωνσταντίνος Βρεττός): 'Οταν μιλάει ο κ. Κεδίκογλου πρέπει να είμαστε πολύ προσεκτικοί. Σας παρακαλώ πάρα πολύ, κύριοι συνάδελφοι, να μην κάνουμε φασαρία.
ΒΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, αν θέλετε συζήτηση να
διακόψουμε. Καμία αντίρρηση.
Αγαπητοί συνάδελφοι, όσον αφορά την Εγνατία Οδό η οποία περνάει από βουνά -λίγο ως πολύ τα γνωρίζουμε όλοι μας και αρκετοί Μακεδόνες που είναι εδώ- έχουν δαπανηθεί μέχρι τις 30-11-2000 για έργα τριακόσια είκοσι έξι δισεκατομμύρια δραχμές και για απαλλοτριώσεις, στα βουνά εξήντα εννέα δισεκατομμύρια δραχμές, το 21% του κόστους των έργων.
Αυτό έπρεπε να προβληματίσει πολύ το Υπουργείο Οικονομικών και το ΥΠΕΧΩΔΕ -το ΥΠΕΧΩΔΕ το προβληματίζει, αλλά δεν είναι εκεί, δεν έχει τα όπλα του- και θα έπρεπε να προσανατολισθείτε.
'Οπως υπήρχαν εταιρείες κακών πράξεων, υπάρχουν σήμερα ακριβώς
νομικές εταιρείες απαλλοτριώσεων για το πως θα μεγιστοποιήσουν το τίμημα της απαλλοτρίωσης, πως θα καταφέρουν να πάρουν ως αποζημίωση πολύ μεγάλο ποσό. Κανείς δεν έχει αντίρρηση να προστατευθεί η ιδιοκτησία και κανείς δεν έχει αντίρρηση να πληρωθεί η ιδιοκτησία. Αλλά ποια ιδιοκτησία και μέχρι ποιο σημείο και πότε;
Το μέγα πρόβλημα είναι ο κρίσιμος χρόνος. Ποιος είναι ο κρίσιμος χρόνος στον οποίο καθορίζεται η αξία και πρέπει να καταβληθεί, κύριε Υπουργέ; Εδώ λέτε με το νομοσχέδιο που φέρατε ότι η αξία καθορίζεται κατά το χρόνο της συζήτησης. Κατά το χρόνο της συζήτησης έχουν συνταχθεί τα σχέδια, έχουν γίνει τα όνειρα, έχουν δημιουργηθεί τα οράματα, είναι γνωστή η χάραξη. Από το χρόνο της σύνταξης της μελέτης, είτε αφορά μία πλατεία όπως είπε ο κ. Μαγκριώτης, για ένα σχολείο είτε αφορά μια βιομηχανική περιοχή, έως το χρόνο της συζήτησης παρεμβάλλονται κάποια χρόνια. Οι εταιρείες, οι νομικές και οικονομικές που προείπα, στο χρόνο αυτό αγοράζουν μερικά κομμάτια κατά καιρούς σε τεχνητά τιμήματα εξωφρενικά και όταν έλθει η ώρα της συζήτησης, αυτά είναι συγκριτικά στοιχεία. Και η επιτροπή την οποία φτιάχνετε εσείς μπορεί να λέει μία τιμή πραγματικώς αντικειμενική -ορθώς κατέχουν τα πράγματα και είναι λάθος σας που δεν έχετε μέσα στην επιτροπή εκπρόσωπο των τεχνικών υπηρεσιών και της γεωργικής και δασικής υπηρεσίας- αλλά ούτε καν λαμβάνεται υπόψη. Μπορείτε, συμβάνει να δείτε εκτιμήσεις, εκθέσεις επιτροπών με δέκα δραχμές το μέτρο και προσδιορισμό τιμής χίλιες δραχμές. 
Προ ολίγων μηνών καθορίστηκε η προσωρινή τιμή στην περιμετρική ζώνη
της Αιδηψού σε κάτι βουνά. Κάποιοι έξυπνοι, κάποιοι δικηγόροι φρόντισαν εγκαίρως -ήξεραν ότι ο δρόμος θα περάσει από εκεί, πέντε-δέκα πόντους δεξιά αριστερά, συζητήσεις χρόνων- και αγόρασαν ένα στρέμμα από εδώ, από εκεί. Ενώ δε στο χρόνο που έγινε αυτή η δουλειά προκειμένου να αγοράσει κανείς ένα κτήμα σε παραλιακό δρόμο η τιμή ήταν της τάξεως των δεκαπέντε εκατομμυρίων δρχ/στρέμμα, το δικαστήριο προσδιόρισε τιμή γι' αυτά κατά μέσο όρο ογδόντα εκατομμύρια το στρέμμα. Μετά λίγες μέρες, λίγο δίπλα κάτι ζήτησε να αγοράσει ο δήμος και συμφώνησε τιμή αγοράς επτά χιλιάδες το στρέμμα θεωρήθηκε δε αυτή η τιμή πολύ μεγάλη, από την Αντιπολίτευση του Δήμου.
Λοιπόν, το νομοσχέδιο έτσι όπως το έχετε, είναι ένα νομοσχέδιο
διαφθοράς. Εισάγει τη διαφθορά στην ελληνική κοινωνία. Δημιουργεί ένα νέο επάγγελμα: Επιχειρήσεις εκμετάλλευσης γης προς απαλλοτρίωση.
Να σας φέρω παράδειγμα; Η Σκύρος. Μία μεγάλη έκταση στη Σκύρο ανήκει στη Μονή Λαύρας, κατά κάποιο τρόπο, διότι έχει ολιγωρήσει το ελληνικό 
Δημόσιο. Σε μία περιοχή στη Σκύρο ειπώθηκε ότι θα γίνει ναυτικός σταθμός. 'Ολοι ήξεραν ότι θα γίνει στις Τρεις Μπούκες.
Ο συνάδελφος κ. Παπαγεωργίου είναι εδώ και μπορεί να σας πει ως
δικηγόρος και έκανε τη δουλειά του ως δικηγόρος άριστα. 'Ετερον εκάτερον. Πήγαν, λοιπόν, σε μία περιοχή, που αν πάτε θα τρομάξετε και θα
φοβηθείτε από την αγριότητα και την παντελή έλλειψη παρουσίας ανθρωπίνου στοιχείου και έκαναν μία ή δύο εικονικές πωλήσεις και έβαλαν τιμή πέντε εκατομμύρια το στρέμμα. 'Ολοι ήξεραν ότι θα γίνει εκεί η ναυτική μονάδα

και ότι τουλάχιστον κάποια στρέμματα θα απαλλοτριωθούν. Πήγαν στη συνέχεια να γίνουν οι απαλλοτριώσεις και προσδιορίστηκε και ικανοποιητικώς μάλιστα, τέσσερα εκατομμύρια το στρέμμα. Αν πάτε εκεί, δεν θα βρείτε ούτε πουρνάρι. Με ποιο αιτιολογικό κυρίως; Της οικιστικής περιοχής. Μα, έπρεπε να ξέρετε ότι το Υπουργείο ΠΕΧΩΔΕ έχει κάνει κάποιους κανονισμούς χρήσεως γης. Ούτε καν αυτά λαμβάνονται υπόψη. 
Λοιπόν, κρίσιμος χρόνος δεν καθορίζεται. Από τη μία μεριά λέτε ότι θα
κουβεντιαστεί ο χρόνος της συζήτησης και από την άλλη μεριά λέτε ό,τι προήλθε κατά το χρόνο από τη διακήρυξη μέχρι την ημέρα της συζήτησης, δεν λαμβάνεται υπόψη.
Αναφέρομαι στο άρθρο όπου λέτε: "'Ως κριτήριο για την εκτίμηση της
αξίας του απαλλοτριωμένου λαμβάνεται υπόψη και η αξία που έχουν κατά τον κρίσιμο χρόνο" -ποιος είναι αυτός;- "παρακείμενα και ομοειδή ακίνητα καθώς και η πρόσοδος του απαλλοτριωμένου".
Παρακάτω συνεχίζετε: "Ενδεχόμενη μεταβολή της αξίας του απαλλοτριωμένου μετά τη δημοσίευση της πράξης της απαλλοτρίωσης και μόνο εξαιτίας της δεν λαμβάνεται υπόψη".
Τι αντιφάσεις είναι αυτές; Αυτές είναι διατάξεις διαφθοράς. Bέβαια δεν με εκπλήσσει, αγαπητοί συνάδελφοι, διότι ο Πρωθυπουργός της χώρας είναι ο ιδρυτής της διαπλοκής δυστυχώς και εισάγει νομοσχέδια -έχω φέρει πολλά παραδείγματα- που φέρνουν τη διαφθορά....
ΠΡΟΕΔΡΕΥΩΝ (Κωνσταντίνος Βρεττός): Κύριε Κεδίκογλου, σας παρακαλώ πάρα πολύ φέρνετε το Προεδρείο, αλλά και την Κυβέρνηση, σε δύσκολη θέση. 
ΒΑΣΙΛΗΣ ΚΕΔΙΚΟΓΛΟΥ: ...σε επίπεδο μάλιστα που προσβάλλει και αρχές
του ΠΑ.ΣΟ.Κ., όπως την αρχή της ανεξαρτησίας, κάνοντας την κ. Ολμπράιτ ρυθμιστή...
ΠΡΟΕΔΡΕΥΩΝ (Κωνσταντίνος Βρεττός): Παρακαλώ πάρα πολύ είστε εκτός
θέματος, αλλά δημιουργείτε και προσωπικά θέματα.
Ο κύριος Υπουργός έχει ζητήσει το λόγο για μια σύντομη παρέμβαση. Ορίστε, κύριε Υπουργέ, έχετε το λόγο να δευτερολογήσετε συντόμως. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες
και κύριοι συνάδελφοι, οι πρώτοι που ενδιαφέρονται να μην καταστεί ανενεργός αυτός ο κώδικας είναι η Κυβέρνηση και ο υποφαινόμενος.
Είναι γνωστό σε όλους μας ότι οι διατάξεις του Συντάγματος υπερισχύουν οποιουδήποτε νόμου, υφισταμένου ή μελλοντικού. Επομένως θα έλεγα ότι οι παρατηρήσεις σας και κατά τη Διαρκή Επιτροπή λήφθηκαν υπόψη, αλλά και πριν από τη Διαρκή Επιτροπή ήταν σε γνώση μας ότι συζητείται η αναθεώρηση του Συντάγματος και ειδικότερα οι παρεμβάσεις και οι προτάσεις που γίνονται για το άρθρο 17.
Παρακάλεσα θερμώς και επιμόνως να μου πείτε σε ποιο σημείο οι
προτάσεις σας -δεν ψηφίστηκαν ακόμα- οι προτάσεις οποιασδήποτε πτέρυγας της Βουλής, έρχονται έστω και κατ' ελάχιστο σε αντίθεση με τον κώδικα ή αντίστροφα, ο κώδικας έρχεται σε αντίθεση με κάποιες προτάσεις, οι οποίες έγιναν από οποιοδήποτε μέλος της Βουλής, από οποιοδήποτε κόμμα. Δεν άκουσα τίποτα, παρά το γεγονός ότι επανειλημμένως παρενέβην γι' αυτό γιατί το ξανατονίζω ότι το Υπουργείο Οικονομικών το ενδιαφέρει να γνωρίζει ότι θεσπίζει έναν νόμο, ο οποίος θα έχει κάποια διάρκεια, ασφαλώς μείζονα των τριών μηνών που θα είναι η ψήφιση του Συντάγματος. 
'Οσον αφορά την αναφορά ότι συζητείται παράλληλα το Σύνταγμα δε
νομίζω ότι θα πρέπει να ληφθεί σοβαρά υπόψη, αν δεν συνδυαστεί με την προηγούμενη παρατήρηση. Φαίνεται ότι η ένταση της φωνής μου δεν είναι τόσο μεγάλη και στην πρωτομιλία μου δεν άκουσαν οι συνάδελφοι αυτά τα οποία είχα πει.
Είχα πει ότι ο κώδικας απαλλοτριώσεων δεν αφορά τα ολυμπιακά έργα και μάλιστα δεν τα αφορά ρητά και ξεκάθαρα. Το άρθρο 29 αναφέρει ότι διατηρούνται σε ισχύ διατάξεις, οι οποίες έχουν θεσπιστεί για ειδικά έργα, εξειδικευμένα έργα, η δε διαδικασία των Ολυμπιακών έργων καθορίστηκε από το ν. 2730/99 και από το ν. 2741/99. 'Αρα για τα ολυμπιακά έργα έχουμε ειδική πρόβλεψη και επομένως, το άγχος το οποίο διαβλέπω στις τοποθετήσεις σας είναι αδικαιολόγητο.
Επίσης είπα ότι ασφαλώς το νομοθετικό διάταγμα του 1971, κύριε συνάδελφε, προβλέπει αρμοδιότητα των νομαρχών, αλλά αρμοδιότητα των διορισμένων νομαρχών, των εκπροσώπων της Κυβέρνησης. Μετά από το ν. 2218/94, με τον οποίο καθιερώθηκε η αιρετή αυτοδιοίκηση, ρητά αναφέρεται ότι αυτή η αρμοδιότητα έφυγε από τους παλιούς διορισμένους νομάρχες και πήγε κατ' αρχήν μεν στον περιφερειακό διευθυντή, δηλαδή πάλι στον εκπρόσωπο της Κυβέρνησης συγκεκριμένα τότε και ακολούθως, μετά την κατάργηση του περιφερειακού διευθυντή, η αρμοδιότητα γύρισε πίσω στους Υπουργούς, στην Κυβέρνηση. 'Αρα δεν υπάρχει καμιά στέρηση κάποιας αρμοδιότητας, η οποία προϋπήρχε πάλαι ποτέ ή κάποια στιγμή ίσχυε. Ποτέ οι αιρετοί νομάρχες, η αιρετή αυτοδιοίκηση, δεν είχε τις συγκεκριμένες αρμοδιότητες της κήρυξης της απαλλοτρίωσης.
Εάν την εκλάβω σαν τέτοια παρατήρηση σε επίπεδο του de lege ferenda, του τι θέλουμε, ότι πραγματικά θέλουμε κάποιες αρμοδιότητες να μεταβιβασθούν στην Τοπική Αυτοδιοίκηση, θα ήταν ένα θέμα το οποίο θα μπορούσαμε ασφαλώς να το συζητήσουμε.
Υπήρξε η παρατήρηση προσαρμογής στο Σύνταγμα. Φοβάμαι ότι ορισμένοι συνάδελφοι, δεν διάβασαν ούτε το Σύνταγμα ούτε τον κώδικα. Γιατί άκουσα πρόταση ότι πρέπει να καταργηθεί η διαδικασία του ορισμού προσωρινής τιμής της μονάδος. Θα ήταν μια όντως αξιόλογη πρόταση για μένα, πού οποίος ως δικηγόρος της μαχόμενης δικηγορίας θα συμφωνούσα να συντομεύσουμε τις διαδικασίες. Αλλά από την άλλη πλευρά το άρθρο 17 ορίζει τη διαδικασία της δυνατότητας ορισμού προσωρινής τιμής μονάδος. 
Και ένας νόμος δεν μπορεί να είναι κόντρα στο Σύνταγμα ακόμη και αν η βούληση του αρμόδιου Υπουργού είναι τελείως διαφορετική.
Επομένως, θα έλεγα ότι έγινε σαφής προσπάθεια προσαρμογής του κώδικα στις διατάξεις του υφισταμένου Συντάγματος και έλαβα υπόψη τις οποιεσδήποτε παρατηρήσεις και προτάσεις, απλά και μόνο σαν μια πρόταση αυτοάμυνας, γιατί θα ήταν ανόητο από την πλευρά τη δική μας να φέρουμε ένα νόμο ο οποίος θα πάψει να ισχύει μετά από δυο μήνες που θα ψηφιστεί 
το Σύνταγμα, χρονικό δικαίωμα που θα είναι και η έναρξη ισχύος του νόμου. Γιατί μετά από τρεις μήνες -μετά τη δημοσίευση του κώδικα- αρχίζει η
ισχύς του.
ΕΥΓΕΝΙΟΣ ΧΑΙΤΙΔΗΣ: Πώς θα ξέρετε ότι θα ισχύσει;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το τι είπε ο καθένας, κύριε συνάδελφε, υπάρχει καταγεγραμμένο. Ο κώδικας δεν φέρνει τομές ριζικές ούτε παίρνει πολιτικές αποφάσεις. Ο κώδικας απαλλοτριώσεων
ρυθμίζει διαδικαστικά ζητήματα κήρυξη της απαλλοτριώσης, καθορισμό τιμής μονάδος κλπ. Επιλύει και επιταχύνει διαδικασίες. Μετά μαθηματικής ακριβείας θα πω ότι δεν υπάρχει δυνατότητα στο Σύνταγμα να ορίσει διαφορετικά και λεπτομερειακά.
Το Σύνταγμα είναι ο βασικός νόμος, καθορίζει μόνο αρχές και ποτέ
κανένα σύνταγμα της Ελλάδας δεν ασχολήθηκε με λεπτομέρειες εφαρμογής των συγκεκριμένων δικαιωμάτων που υπερασπίζεται. 'Αρα, από την ώρα που δεν υπάρχει πρόθεση, δεν υπάρχει κάποια διάταξη η οποία περιορίζει το δικαίωμα της ιδιοκτησίας μέσα στο συγκεκριμένο κώδικα, δεν υπάρχει περίπτωση να κάνει κάποιος πρόταση...
ΕΥΓΕΝΙΟΣ ΧΑΙΤΙΔΗΣ: Εμμέσως η εφαρμογή αυτού του κώδικα καταργεί το
Σύνταγμα. Δεν διασφαλίζει τα δικαιώματα των ιδιοκτητών.
ΠΡΟΕΔΡΕΥΩΝ (Κωνσταντίνος Βρεττός): Κύριε Χαϊτίδη μη διακόπτετε.
Αφήστε τον κύριο Υπουργό να ολοκληρώσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Με συγχωρείτε πάρα πολύ, κύριε συνάδελφε, αλλά αφήστε και τους επαϊόντες να έχουν και αυτοί μια γνώση για ένα ιδιαίτερα εξειδικευμένο νομικό ζήτημα. Η επιτροπή η οποία ορίστηκε δεν έκρινε με βάση μια πολιτική επιλογή. 'Ηταν εξειδικευμένοι και στα τεχνικά αλλά και στα νομικά. 'Ελαβε υπόψη την εμπειρία των προηγούμενων χρόνων, την πάγια νομολογία των δικαστηρίων και με βάση αυτήν τη νομολογία έχουν έρθει οι προτάσεις.
ΕΥΓΕΝΙΟΣ ΧΑΙΤΙΔΗΣ: Ξέρετε πόσοι νόμοι που έχουν περάσει από
επιτροπές επαιόντων κηρύσσονται αντισυνταγματικοί;
ΠΡΟΕΔΡΕΥΩΝ (Κωνσταντίνος Βρεττός): Κύριε Χαϊτίδη, σας παρακάλεσα, να μη διακόπτετε. Είστε άνθρωπος που προσέχει τους ομιλητές.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ωφελεί ο διάλογος, αλλά τελικά δεν μπορεί να ολοκληρωθεί η σκέψη μου. Αυτό ακριβώς έκανε ο κώδικας, κύριε συνάδελφε, να λάβει υπόψιν τις οποιεσδήποτε "παρατηρήσεις", απόψεις των δικαστηρίων μέχρι τώρα, τα οποία επιμελώς ασχολήθηκαν όλα αυτά τα χρόνια για την προστασία του δικαιώματος της ατομικής ιδιοκτησίας. Επομένως, εγώ με επιμονή ζήτησα από σας να μου πείτε μια περίπτωση, μια παράγραφο, η οποία ήρθε κόντρα στο Σύνταγμα. Και ειλικρινά θα την εξελάμβανα σαν θετική συνεισφορά στη συζήτηση. Αλλά το μόνο που άκουσα συνέχεια είναι να λέτε, περιμένετε να ψηφιστεί πρώτα το Σύνταγμα και μετά φέρτε τον κώδικα. Ε, λοιπόν αυτήν την άποψη δεν την αποδεχόμαστε σε καμιά απολύτως περίπτωση.
ΝΙΚΟΛΑΟΣ ΚΑΤΣΑΡΟΣ: Μα και να αποδέχεστε κάτι δεν μπορείτε να το
περάσετε μέσα, γιατί είναι κώδικας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα δεν θα μπορούσαμε, αλλά αν υπήρχε κάποια αντισυνταγματική διάταξη, κύριε συνάδελφε, θα ήταν ένα σοβαρό επιχείρημα από σας για να μας πείσετε να κρατήσουμε τον κώδικα, να επανασυστήσουμε την επιτροπή και να τον επαναφέρουμε. Δεν άκουσα -το ξανατονίζω- καμιά απολύτως περίπτωση. Απλά και μόνο η επιμονή σας, πιθανότατα και η ενδόμυχη θέλησή σας, να καθυστερούν τα έργα και να σταματήσει μια διαδικασία επιτάχυνσης αυτών των έργων, θα ήταν πραγματικά ένα επιχείρημα από τη δική σας πλευρά, αλλά μη αποδεκτό από την πλευρά της Κυβέρνησης.
'Οσον αφορά το ζήτημα της αυτοαποζημίωσης. Τέθηκε ένα ζήτημα ιδιαίτερα σημαντικό, που απασχολεί την Κυβέρνηση και το Υπουργείο Οικονομικών και είναι ορθό. Τέθηκε από την πλευρά του Αντιπροέδρου της Βουλής, του συναδέλφου του κ. Σγουρίδη, αλλά και από άλλους συναδέλφους. 
'Οντως, με την υφιστάμενη νομοθεσία, υπάρχει η διαδικασία της
αυτοαποζημίωσης. Βέβαια, αυτά τα θέματα δεν τα λύνει ούτε ο προηγούμενος κώδικας, ο ισχύων μέχρι σήμερα ούτε ο φερόμενος για ψήφιση στη Βουλή. 
ΒΑΣΙΛΗΣ ΚΕΔΙΚΟΓΛΟΥ: Δεν υπήρχε κώδικας. Νόμο είχαμε μέχρι σήμερα. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε συνάδελφε, θα
συμφωνήσω. Με προλάβατε. Ρυθμίζονται από τον ν. 653/77 για τα οδικά έργα. 'Οταν λοιπόν ψηφίσθηκε ο νόμος του '77, είχε κάποια ratio, κάποια λογική μεν, αλλά σήμερα όντως δεν μπορεί κανένας να ισχυρισθεί ότι σε έργα
μεγάλα, όπως είναι η ΠΑΘΕ ή η Εγνατία Οδός, που είναι κλειστοί αυτοκινητόδρομοι, ότι αποκτούν αξία τα παρακείμενα κτήματα τα οποία κατατέμνονται, γιατί τελικώς περισσότερες πολεοδομικές και άλλες επιβαρύνσεις υπάρχουν. Είναι, επαναλαμβάνω, δρόμοι κλειστοί, είναι δρόμοι υπερυψωμένοι ή βυθισμένοι και επομένως όχι μόνο δεν υπάρχει υπεραξία στα συγκεκριμένα ακίνητα, αλλά αντίστροφα υπάρχει μείωση της αξίας και του υφισταμένου, του μη απαλλοτριωθέντος ακινήτου, γιατί έχει δεσμεύσεις πολύ μεγαλύτερες απ' ότι είχε πριν απαλλοτριωθεί και πριν γίνει το συγκεκριμένο έργο. Είναι μία ατέλεια του νόμου. Οφείλω όμως να σας πω, επειδή μας απασχόλησε, ότι αναθέσαμε ήδη σε επιτροπή η οποία, απ' ό,τι με ενημερώνει η συνεργάτης μου, την επόμενη εβδομάδα...
ΕΥΓΕΝΙΟΣ ΧΑΙΤΙΔΗΣ: 'Αλλα είκοσι χρόνια.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εντάξει. Αν το νομίζετε έτσι, κύριε συνάδελφε, σας πληροφορώ ότι έξι μήνες στο Υπουργείο Οικονομικών, έχουμε φέρει δεκαπέντε νομοσχέδια, τα οποία μπορεί να εκκρεμούσαν είκοσι χρόνια, αλλά όλα τα νομοσχέδια έχουν έλθει στη Βουλή. Αν μας κατηγορείτε γι' αυτό, ότι δηλαδή επισπεύδουμε τις διαδικασίες, είναι δικαίωμά σας. Αλλά όταν δεσμευόμεθα εμείς, κύριοι συνάδελφοι, στη Βουλή, το πράττουμε. Και σας λέγω ότι μας απασχόλησε το ζήτημα, γιατί είναι ένα υπαρκτό κοινωνικό πρόβλημα, γιατί καταστρέφονται οι περιουσίες ιδιωτών, πολιτών. Σας επαναλαμβάνω ότι ήδη έχει συσταθεί επιτροπή και σε μια εβδομάδα -δεν σας λέγω ούτε σε ένα χρόνο ούτε σε είκοσι χρόνια-φέρνει την πρότασή της και στο πρώτο νομοσχέδιο που θα είναι αρμοδιότητος Υπουργείου Οικονομικών ή ΥΠΕΧΩΔΕ, θα έλθει η συγκεκριμένη διάταξη, για να λύσει μια αδικία η οποία συντελείται σε βάρος πολιτών, οι οποίοι συνεισφέρουν τα ακίνητά τους, κατ' επιταγήν του Συντάγματος, για την εκτέλεση έργων δημόσιας ωφέλειας.
Τελειώνοντας, κύριοι συνάδελφοι, θα ήθελα να ευχαριστήσω τον κ. Βαρβιτσιώτη για τα καλά του λόγια, αλλά και για την "πάσα" που μου έριξε, για να πω τελικώς κάτι που είπα με μια λέξη, να το πω με περισσότερα λόγια. Θέλω να πω ότι ο εκσυγχρονισμός του Υπουργείου Οικονομικών είναι γεγονός. Το γεγονός ότι υπάρχει η δυνατότητα για πρώτη φορά τώρα ο πολίτης να υποβάλει τις δηλώσεις του Φόρου Προστιθεμένης Αξίας μέσω του κομπιούτερ και μέσω του ΙΝΤΕRΝΕΤ από το γραφείο του, το γεγονός ότι πενήντα χιλιάδες επιχειρήσεις ήδη συνεργάζονται με το Υπουργείο Οικονομικών μ' αυτόν το σύγχρονο τρόπο και το γεγονός ότι τεσσεράμισι εκατομμύρια 'Ελληνες, ως αρχηγοί οικογένειας, έχουν τη δυνατότητα να υποβάλλουν τις δηλώσεις φόρου εισοδήματος πάλι μέσω κομπιούτερ από το γραφείο τους ή το σπίτι τους αποτελεί μια θετική εξέλιξη. Ακόμη το γεγονός ότι τον Φόρο Προστιθέμενης Αξίας κατ' αρχήν, αλλά και το φόρο εισοδήματος έχει τη δυνατότητα ο φορολογούμενος να τον πληρώσει χωρίς την παρουσία του στις Δ.Ο.Υ., αλλά με μια ηλεκτρονική εντολή μέσω του ΙΝΤΕRΝΕΤ ΒΑΝΚΙΝG ή του PΗΟΝΕ BΑΝΚΙΝG ή τη δυνατότητα που έχει ο φορολογούμενος να πληρώσει με την πιστωτική του ή τη χρεωστική του κάρτα ή με άλλους τρόπους σύγχρονης συναλλαγής, είναι θετικό και είναι αποτέλεσμα μιας προσπάθειας η οποία καταβάλλεται τα τελευταία χρόνια για τον εκσυγχρονισμό των διαδικασιών.
Στόχος μας είναι όλες οι πράξεις των φορολογουμένων, ουδεμιάς εξαιρουμένης, να μπορούν να διεξάγονται από το σπίτι μας, από το γραφείο μας, από το λογιστήριο της οργανωμένης επιχείρησης, ώστε να μην υπάρξει αναγκαία η παρουσία του φορολογούμενου στις Δ.Ο.Υ., να σταματήσουν οι ουρές και αυτό που λέμε ως σύνθημα "προτεραιότητα στον πολίτη", να γίνει πραγματικότητα. Και αυτά δεν είναι υπόσχεση, δεν είναι λόγια που θα υλοποιηθούν στο μέλλον. Είναι πράξεις που καθημερινά υλοποιούνται και το καθημερινό μας πρόβλημα είναι να πείσουμε τον ελληνικό λαό και τους
φορολογούμενους να κάνουν χρήση αυτής της δυνατότητας. 'Ηδη τα πρώτα αποτελέσματα είναι ενθαρρυντικά, γιατί υπάρχουν δεκάδες χιλιάδες πολίτες, πλέον των πενήντα χιλιάδων επιχειρήσεων και άλλοι δεκάδες χιλιάδες, που έχουν πάρει τον προσωπικό τους κωδικό πρόσβασης, για να συναλλάσσονται με το Υπουργείο με ηλεκτρονικό τρόπο.
Εμείς πιστεύουμε ότι ορθόν και επιβεβλημένον είναι ο αντιπολιτευτικός λόγος επιτρεπτή είναι η υπερβολή στη δημοκρατία αλλά κάποια στιγμή, όταν αναγνωρίζετε και τη θετική πορεία της Κυβέρνησης, ο λόγος σας και η κριτική σας γίνεται πιο αξιόπιστη.
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Μάνο, επί διαδικαστικού θέματος έχει ζητήσει το λόγο ο κ. Κωστόπουλος. Να δώσουμε το λόγο στον κ. Κωστόπουλο και έπειτα στον κ. Χαϊτίδη.
Ορίστε, κύριε Κωστόπουλε, έχετε το λόγο.
ΔΗΜΗΤΡΙΟΣ ΚΩΣΤΟΠΟΥΛΟΣ: Δεν έχω την ευκαιρία να απαντήσω στον κύριο
Υπουργό, θα έπαιρνε την κατάλληλη απάντηση.
Κύριε Πρόεδρε, είχε συμφωνηθεί να συνεχιστεί η συζήτηση για το Σύνταγμα, μετά τη συνεδρίαση. Επειδή η ώρα βλέπουμε ότι παρήλθε, επειδή οι συνάδελφοι έφυγαν και είναι και κουρασμένοι, κάνω την πρόταση να κάνουμε μία εμβόλιμη συνεδρίαση για την περαιτέρω συζήτηση του Συντάγματος για την Τρίτη το πρωϊ, στις 10.30'.
ΠΡΟΕΔΡΕΥΩΝ (Κωνσταντίνος Βρεττός): Μάλιστα. Αυτό είναι βέβαια μία
συνέχεια της προηγούμενης συζήτησης που είχαμε κάνει.
Ο κ. Μαγκριώτης, Κοινοβουλευτικός Εκπρόσωπος του ΠΑΣΟΚ, έχει το λόγο. ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, θα συμφωνήσω απολύτως με την
πρόταση του κ. Κωστόπουλου. Απλώς θέλω να προσθέσω στα επιχείρημα, ότι η συζήτηση που ξεκίνησε χθες έχει ιδιαίτερον ενδιαφέρον όχι μόνο βεβαίως για τους συναδέλφους αλλά και για την κοινή γνώμη. Και το είδαμε με την τηλεθέαση που είχε και η ΝΕΤ στην απευθείας μετάδοσή της. 'Ετσι, λοιπόν, είναι πολύ καλό να δώσουμε τη δυνατότητα μεθαύριο την Τρίτη σε μία ανάλογη ώρα με τη σημερινή, αφού σήμερα καλύψαμε το χρόνο με τη συζήτηση του νομοσχεδίου και στους υπόλοιπους συναδέλφους του καταλόγου να εκφράσουν τις απόψεις τους για το Σύνταγμα και βεβαίως να έχουν την ευκαιρία να επικοινωνήσουν και με τους πολίτες.
ΣΤΕΦΑΝΟΣ ΜΑΝΟΣ : Χρειάστηκαν τρεισήμισι ώρες στο Προεδρείο για να
κατανοήσει το αυτονόητο. Χαιρόμαστε πάντως.
ΠΡΟΕΔΡΕΥΩΝ (Κωνσταντίνος Βρεττός): 'Ολα γίνονται, κύριε Μάνο, με καλή διάθεση.
Η κ. Ξηροτύρη, ως Κοινοβουλευτικός Εκπρόσωπος, συμφωνεί με την
πρόταση που έγινε;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Συμφωνώ, κύριε Πρόεδρε.
ΙΩΑΝΝΗΣ ΤΣΕΚΟΥΡΑΣ: Μήπως, κύριε Πρόεδρε, είναι καλύτερο να αρχίσουμε στις 11, γιατί πολλοί Βουλευτές ερχόμαστε από επαρχίες;
ΠΡΟΕΔΡΕΥΩΝ (Κωνστανταντίνος Βρεττός): Συνεπώς αποφασίζουμε για εμβόλιμη συνεδρίαση την επόμενη Τρίτη 10.30' και αυτό θα το δει ο κύριος Πρόεδρος ο οποίος είναι και ενήμερος των διαθέσεών σας, για να είμαστε και πιο συγκεκριμένοι. Γι' αυτό και καθυστερήσαμε λίγο διότι πρέπει να παίρνουμε αποφάσεις στις οποίες να συμφωνούμε όλοι και να μη δημιουργούν προβλήματα στο γενικότερο προγραμματισμό της Βουλής.
Ο κ. Χαϊτίδης έχει το λόγο.
ΕΥΓΕΝΙΟΣ ΧΑΙΤΙΔΗΣ: Κύριε Υπουργέ, εγώ εκτιμώ την ευθιξία και την ευαισθησία σας, αλλά ήθελα να διευκρινίσω ή μάλλον να επισημάνω κάτι το οποίο είναι προφανές. Δεν σας κρίνουμε ατομικά, την Κυβέρνηση κρίνουμε, η οποία δι' υμών εισηγείται ένα νομοσχέδιο το οποίο θεωρούμε ότι έχει πάρα πολλά ελαττώματα και γι' αυτό το καταψηφίζουμε.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ).
'Ηθελα να επισημάνω, γιατί δεν πήρα απάντηση, ότι: πρώτον, εάν έχετε όπως είπατε σωρεία κωδίκων, αποτέλεσμα της εργατικότητάς σας, δεν μας διευκρινίσατε -ξεκινώντας το ερώτημα και από τη Διαρκή Επιτροπή- γιατί επιλέξατε ειδικά αυτό το νομοσχέδιο και όχι κάποιο άλλο από τη σωρεία των ετοίμων προς συζήτηση κωδίκων ή νομοσχεδίων.
Δεύτερον, εάν πράγματι, όπως διαρρηγνύοντας τα ιμάτιά σας διαψεύδατε ότι έχει κάποια σχέση το επείγον της εδώ συζητήσεως με τους Ολυμπιακούς Αγώνες ή με κάποια άλλη σκοπιμότητα, γιατί δεν αποσύρετε αυτό το νομοσχέδιο προκειμένου και να έχουμε έτοιμο, ψηφισμένο το Σύνταγμα σε όλα του τα άρθρα μετά από ένα ή ενάμιση μήνα και ενδεχομένως να λάβετε υπόψη
και όλες αυτές τις παρατηρήσεις και προτάσεις μας, οι οποίες ακούστηκαν και μερικές από τις οποίες θεωρήσατε ότι είναι ορθές.
Είπατε ότι η Βουλή σας έδωσε εξουσιοδότηση να εισάγετε με την
διαδικασία των κωδίκων το συζητούμενο νομοσχέδιο. Αυτό δεν σημαίνει ότι σας υποχρεώνει. Η Βουλή πράγματι μπορεί να σας έδωσε κάποια εξουσιοδότηση, αλλά δεν σας υποχρεώνει. Είναι στην ευχέρεια τη δική σας να φέρετε το νομοσχέδιο αυτό, είτε με τη διαδικασία του κατεπείγοντος, όπως το φέρνετε, με συνοπτικές δηλαδή διαδικασίες είτε με τη διαδικασία ενός κανονικού νόμου.
Δεν απαντήσατε επίσης, κύριε Υπουργέ, ποιος είναι αρμοδιότερος από
τις τοπικές υπηρεσίες και ειδικότερα από τον τοπικό δασάρχη στα θέματα τα δασικά να αποφανθεί και γιατί πρέπει αυτήν την απόφαση όταν δεν έχει γνώση του αντικειμένου να την παίρνει είτε ο περιφερειάρχης είτε ο Υπουργός είτε το Υπουργικό Συμβούλιο.
Θα μπορούσα, λοιπόν, εδώ να επαναλάβω τη γνωστή ρήση: Επιτέλους, κύριε Υπουργέ, ποιοι αποφασίζουν και ποιοι κυβερνούν αυτόν τον τόπο; Οι κατοικούντες στην Αθήνα ή αυτοί που έχουν γνώση στην περιφέρεια; Και μάλιστα δεν αναφέρομαι σε οποιουσδήποτε στην περιφέρεια, αλλά σε δικούς σας κρατικούς υπαλλήλους, οι οποίοι εφόσον δεν υπάρχει κάτι αντίθετο εναντίον τους είναι αξιόπιστοι και πρέπει να λαμβάνονται υπόψη. Αλλιώς καταργήστε τους για να κάνετε και οικονομία στις υπηρεσίες.
Τέλος, ήθελα να σας παρακαλέσω αυτό το νομοσχέδιο έστω την υστάτη
αυτή στιγμή να το αποσύρετε εάν θέλετε πράγματι να μας πείσετε ότι και οι προθέσεις της Κυβέρνησης είναι καλές και ότι δεν εξαναγκάζεσθε από κάποια πίεση χρόνου ή από άλλες σκοπιμότητες, ότι έχετε καλή διάθεση να συνεργαστείτε με τη Βουλή και ότι εν πάση περιπτώσει δεν υπάρχει λόγος να σπεύδετε και να επισπεύδετε με τον τρόπο που συζητούμε. Διαφορετικά εμείς, η Νέα Δημοκρατία, καταψηφίζουμε και διαμαρτυρόμαστε για τον τρόπο, τη μέθοδο και τη διαδικασία που ακολουθήθηκε και για το περιεχόμενο του νομοσχεδίου. Και νομίζω ότι μας αδικείτε όταν λέτε ότι δεν κάναμε προτάσεις. Ασφαλώς κάναμε προτάσεις, τις οποίες όμως ίσως δεν σημειώσατε. 
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής κ. Πάνος Καμμένος ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Το λόγο έχει ο κ. Μάνος για να δευτερολογήσει.
ΣΤΕΦΑΝΟΣ ΜΑΝΟΣ: Κυρία Πρόεδρε, παρακολούθησα τον κύριο Υπουργό πριν
που μας είπε τα εξής: Πρώτον, ότι δεν άκουσε από πουθενά να υπάρχει σύγκρουση του νομοσχεδίου και του επικειμένου Συνταγμάτος. Μπορεί να έχει δίκιο. Εγώ όμως λέω ότι δεν κάνει καλά να προκαταλαμβάνει την τελική απόφαση της Αίθουσας αυτής σε ό,τι αφορά στο Σύνταγμα. Νομίζω ότι θα έχουμε εκπλήξεις συνολικά. Τώρα αν αυτές θα αφορούν ειδικώς στο άρθρο 17 δεν το ξέρω, αλλά ότι θα έχουμε είμαι βέβαιος περί αυτού. Κι ελπίζω να μην μετανιώσετε γι' αυτό.
Δεύτερον, είπε ο κύριος Υπουργός ότι αυτά δεν αφορούν στα ολυμπιακά
έργα για τα οποία έχουν γίνει ειδικές ρυθμίσεις. Κάνει λάθος διότι ειδικές ρυθμίσεις έχουν γίνει για τα στενώς εννοούμενα ολυμπιακά έργα, για παράδειγμα για το ζήτημα του Ιπποδρόμου κλπ. Για τη λεωφόρο Κύμης που είναι άμεσα συνδεδεμένη με το Ολυμπιακό Στάδιο δεν έχει γίνει ρύθμιση διότι είναι λεωφόρος Κύμης.
Δεν έχει γίνει καμία ρύθμιση για παράδειγμα για ένα απειλούμενο έγκλημα κατά της Αθήνας, το να γίνει δηλαδή εναέριος σιδηρόδρομος κατά μήκος της λεωφόρου Κηφισίας μέχρι το Ολυμπιακό Στάδιο. Αυτό επαναλαμβάνω, εάν πρόκειται να γίνει, θα είναι έγκλημα κατά της Αθήνας για να πληρώσουμε την ολιγωρία των αρμοδίων που μολονότι γνωρίζουν ότι όταν θα γίνουν οι αγώνες κάπως πρέπει να φθάνουν οι ενδιαφερόμενοι στο Στάδιο. Διότι με τα σημερινά δεδομένα και όπως αυτά διαμορφώνονται νομίζω όλοι γνωρίζουμε ότι δεν θα φθάνουμε.
Αυτά καθ' αυτά, λοιπόν, δεν είναι ολυμπιακά έργα. Σ' αυτά όμως αφορά ίσως το νομοσχέδιό σας. Εγώ επαναλαμβάνω ότι δεν είναι θέμα των ιδιωτών να πληρώσουν με την περιουσία τους την ολιγωρία της Κυβέρνησης και της διοίκησης ή της διοίκησης και της Κυβέρνησης.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Δεν θέλω να ρίξω όλο το βάρος επάνω σας διότι δεν υπάρχει αμφιβολία ότι δεν έχετε συμβάλει μόνον εσείς στη διάλυση της διοίκησης. Είναι όμως πραγματικό το γεγονός ότι η διοίκηση βρίσκεται σε πλήρη διάλυση.
Δεν βλέπω, λοιπόν, κανένα λόγο να υποστούν και τη ζημία αυτή πάλι οι ιδιοκτήτες.
Δεν είναι, λοιπόν, ακριβές αυτό που είπατε για τα ολυμπιακά έργα. Σας ανέφερα δυο παραδείγματα που δεν είναι μέσα στα ολυμπιακά έργα, αλλά συνδέονται αμεσότατα με τους Ολυμπιακούς Αγώνες.
Θέλω επίσης να σας επισημάνω το εξής: 'Εκανα τρεις παρατηρήσεις από καλή διάθεση προς όλη αυτήν τη διαδικασία, διότι αναγνωρίζω ότι υπάρχουν προβλήματα, τα οποία δεν ρυθμίζει το νομοσχέδιο.
Δεν αντιμετωπίζετε καθόλου τα ζητήματα που σχετίζονται με την
πολεοδομία και το σχέδιο πόλης -καθόλου- ενώ αυτά είναι πάρα πολύ σημαντικά, είναι σε εκκρεμότητα εδώ και δεκαοκτώ χρόνια και περιμένουν κάποιον θαρραλέο Υπουργό να τα αντιμετωπίσει.
Δεν είπατε τίποτα για τις αντικειμενικές αξίες, γιατί για παράδειγμα δεν θα μπορούσαν να χρησιμοποιηθούν οι αντικειμενικές αξίες, κύριε Υπουργέ, για τον προσωρινό προσδιορισμό και συνεπώς να επιταχύνουν τη διαδικασία. Εάν τόσο πολύ σας ενδιαφέρει η επιτάχυνση της διαδικασίας, γιατί δεν το χρησιμοποιείται αυτό ως μέθοδο;
Επίσης, δεν είπατε τίποτα στην πολύ σωστή παρατήρηση -την οποία επανέλαβα- του κ. Μπέζα για το Κτηματολόγιο. Το Κτηματολόγιο ξέρετε -έχω την εμπειρία από το παρελθόν- οι απαλλοτριώσεις και τα μεγάλα έργα, είναι απλώς μια ευκαιρία να θησαυρίζουν οι τοπογράφοι με το να ξανακτηματογραφούν για εκατοστή φορά πολλές φορές τις ίδιες εκτάσεις. 
ΑΝΑΣΤΑΣΙΟΣ ΜΑΝΤΕΛΗΣ: Είναι μέσα στα κομπιούτερ έτοιμα.
ΣΤΕΦΑΝΟΣ ΜΑΝΟΣ: Πολύ σωστά το λέτε. Απλώς τα επαναλαμβάνουν.
Και εσείς αυτό το επαναλαμβάνετε μέσα στο νομοσχέδιο τώρα. Και λέω,
αυτά είναι πράγματα ουσιαστικά τα οποία, εάν θέλατε να έχετε ένα νομοσχέδιο για να θυμόμαστε ότι έφερε ένα πολύ καλό νομοσχέδιο ο Φωτιάδης, θα έπρεπε να τα αλλάξετε αντί να το προχωρήσετε τώρα. Αυτό θα έλεγα εγώ.
Ευχαριστώ πολύ που με παρακολουθήσατε.
ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, τα θέματα που έθεσα εδώ στην αρχική μου τοποθέτηση, τα είχα θέσει και με αναλυτικότερο τρόπο, γιατί είχαμε περισσότερο χρόνο, στην επιτροπή.
Ας αρχίσω από το τελευταίο θέμα, για το Κτηματολόγιο. Το είχα θέσει διεξοδικά στην τοποθέτησή μου και στην επιτροπή. Τουλάχιστον εγώ ήθελα να ακούσω να διατυπώνετε εδώ την ανησυχία σας. Διότι σε αυτήν την Αίθουσα -είπαμε- μπορεί στον κώδικα να μην έχουμε τη δυνατότητα να προσθέσουμε τίποτα, αλλά τις ανησυχίες μας για πράγματα που έπρεπε να είχαν τελειώσει -όχι μόνο καθυστερούν- και το ότι δεν μπορούν να διατυπωθούν και δυο, τρεις προτάσεις ώστε να περιληφθούν σε έναν κατ'εξοχήν κώδικα, που να αφορά το Κτηματολόγιο και τις απαλλοτριώσεις, αυτό είναι ένα μεγάλο πρόβλημα. Δεν αναφερθήκατε σε αυτό.
Είπατε πριν, γιατί λέμε συνεχώς ότι συνδέεται το καινούριο Σύνταγμα με τον κώδικα για τις απαλλοτριώσεις. Εγώ έψαξα πριν από λίγο και βρήκα την πρόταση του ΠΑ.ΣΟ.Κ. και την πρόταση της Νέας Δημοκρατίας για την τροποποίηση του άρθρου 17. Μιλάμε ακόμα και για τροποποίηση του χρόνου του ενάμιση έτους που σαφώς το άρθρο 17 λέει, ότι πρέπει να ισχύσει προκειμένου να παραμείνει η απαλλοτρίωση ή όχι. Υπάρχουν εδώ δηλαδή καταγεγραμμένες κατά τη συζήτηση προτάσεις που ανατρέπουν ως προς τις προθεσμίες τουλάχιστον το άρθρο 17, προθεσμίες που ο κώδικας τις έχει περιλάβει σε σχέση με το άρθρο 17, το παλαιό, το υπάρχον στο Σύνταγμα. 
Εγώ, όμως, δεν μένω σε αυτήν την τυπολατρεία. Και αυτές οι προθεσμίες
είτε είναι ενάμιση έτους είτε γίνουν δύο χρόνια, που λέει η Νέα Δημοκρατία είτε συντμηθούν κατά τη δική σας πρόταση, του ΠΑ.ΣΟ.Κ., το θέμα είναι πώς θα υλοποιηθούν, πώς θα αποδώσει δηλαδή είτε αυτός ο κώδικας είτε κάποιος άλλος, καλύτερα.
Το κρισιμότερο θέμα για μένα -και δεν έχει λήξει και αυτό, κύριε
Υπουργέ- είναι οι αρμοδιότητες των βαθμίδων αυτοδιοίκησης. Και βεβαίως η διορισμένη νομαρχία είχε αρμοδιότητες. Είχε γίνει τότε μία προσπάθεια -είναι αέναη αυτή η προσπάθεια και της αποκέντρωσης και της αυτοδιοίκησης, δεν τελειώνει ποτέ και μερικές φορές ξανάρχεται
αντίστροφα, πιο συντηρητική- να πάρουν έστω και οι διορισμένες νομαρχίες -και από το δικό σας κόμμα κατ'εξοχήν όταν ήλθατε στην κυβέρνηση και είχατε κάνει πάρα πολλά σε αυτό- πολλές αρμοδιότητες.
Είχαν πάρει πάρα πολλές αρμοδιότητες και για τον πολεοδομικό
σχεδιασμό και για ορισμένες πράξεις απαλλοτρίωσης.
Πηγαίνοντας να καλυτερεύσουμε το θέμα, αυτές οι αρμοδιότητες που
ανέλαβε η νομαρχία, να ασκούνται από μία αυτοδιοικούμενη μονάδα, προέκυψε το πρόβλημα της ασάφειας, εάν από το Σύνταγμα έχει ευθύνη για θέματα κρατικά η αυτοδιοικούμενη ομάδα να τα διεκπεραιώνει. Και συνεπώς η δική σας Κυβέρνηση δεν έχει πει ότι έχει κλείσει αυτό το θέμα. Στη συζήτηση του Συντάγματος έχει ανοίξει μεγάλο θέμα. Η ίδια η Aντιπολίτευση που δεν είχε πει τίποτα μέχρι τώρα, προτείνει αιρετή και την τρίτη βαθμίδα αυτοδιοίκησης. Ο Συνασπισμός βέβαια ξέρετε πόσα χρόνια αναφέρει αυτό το θέμα όσον αφορά τις αρμοδιότητες της αυτοδιοίκησης σε σχέση με αυτές που είχε παλιά η νομαρχία.
Επομένως, δεν έχουν κλείσει αυτά τα θέματα. Και τουλάχιστον μην τα κλείνετε, κύριε Υπουργέ, σε συζήτηση μέσα στη Βουλή. Τα κλείσατε με έναν κώδικα, ο οποίος όντως δεν είναι σύγχρονος, μην τα κλείσουμε όμως και στον πολιτικό μας διάλογο.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να πάρετε το λόγο;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): 'Οχι, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
επί του νομοσχεδίου του Υπουργείου Οικονομικών.
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΕΦΑΝΟΣ ΜΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο έγινε δεκτό επί της αρχής κατά πλειοψηφία.
Εισερχόμαστε στην ψήφιση των άρθρων.
Ερωτάται το Σώμα: Γίνεται δεκτό το άρθρο πρώτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΕΦΑΝΟΣ ΜΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο πρώτο έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο δεύτερο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΕΦΑΝΟΣ ΜΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο δεύτερο έγινε δεκτό κατά πλειοψηφία.
Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΕΦΑΝΟΣ ΜΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το νομοσχέδιο έγινε δεκτά κατά πλειοψηφία και στο σύνολο.
Συνεπώς το νομοσχέδιο του Υπουργείου Οικονομικών: "Κώδικας
Αναγκαστικών Απαλλοτριώσεων Ακινήτων" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:"
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα
εξουσιοδότηση.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.10', λύεται η συνεδρίαση για
αύριο ημέρα Παρασκευή 19 Ιανουαρίου 2001 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών της Νέας Δημοκρατίας προς
τον Υπουργό Ανάπτυξης, σχετικά με την πολιτική της Κυβέρνησης στον τομέα του τουρισμού.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

