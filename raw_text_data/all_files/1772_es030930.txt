      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ ΛΘ΄
      Τρίτη 30 Σεπτεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων: 
      α) Προς τον Υπουργό Εθνικής Παιδείας και Θρησκευμάτων, σχετικά με την επίλυση οικονομικών αιτημάτων των πανεπιστημιακών κλπ., σελ.
      β) Προς τον Υπουργό Ανάπτυξης, σχετικά με το πρόσφατο ατύχημα στα μεταλλεία της επιχείρησης «Αργυρομεταλλευμάτων και Βαρυτίνης» στη Φωκίδα, τον καταλογισμό των ευθυνών κλπ., σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συνέχιση της συζήτησης και ψήφιση επί των άρθρων του σχεδίου νόμου του Υπουργείου Ανάπτυξης: «Τροποποίηση του ν. 2323/1995 «Υπαίθριο Εμπόριο και άλλες διατάξεις», και άλλες διατάξεις, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΟΠΟΥΛΟΣ Α., σελ.
      ΕΥΘΥΜΙΟΥ Π., σελ.
      ΚΑΛΑΦΑΤΗΣ Α., σελ.
      ΤΣΙΟΓΚΑΣ Δ., σελ.
      
      Β. Επί του σχεδίου νόμου του Υπουργείου Ανάπτυξης:
      ΓΚΑΤΖΗΣ Ν., σελ.
      ΔΙΑΜΑΝΤΗΣ Κ., σελ.
      ΚΑΛΑΦΑΤΗΣ Α., σελ.
      ΚΙΡΚΟΣ Γ., σελ.
      ΚΟΝΤΟΜΑΡΗΣ Ε., σελ.
      ΛΙΑΣΚΟΣ Α., σελ.
      ΜΗΤΣΟΤΑΚΗΣ Κ., σελ.
      ΠΑΥΛΟΠΟΥΛΟΣ Π., σελ.
      ΣΓΟΥΡΙΔΗΣ Π., σελ.
      ΣΠΥΡΙΟΥΝΗΣ Κ., σελ.
      ΣΤΕΡΓΙΟΥ Ι., σελ.
      ΤΣΟΧΑΤΖΟΠΟΥΛΟΣ Α., σελ.
     
     ΠΡΑΚΤΙΚΑ  ΒΟΥΛΗΣ
     Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
     ΣΥΝΟΔΟΣ  Γ΄ 
     ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
     ΘΕΡΟΥΣ 2003
     ΣΥΝΕΔΡΙΑΣΗ  ΛΘ΄
     Τρίτη 30 Σεπτεμβρίου 2003
     
     	Αθήνα, σήμερα στις 30 Σεπτεμβρίου 2003, ημέρα Τρίτη και ώρα 18.35΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
     ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Τμήμα.
     (Ανακοινώνονται προς το Τμήμα από τον κ. Δημήτριο Τσιόγκα, Βουλευτή Λαρίσης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία ο κ. Αντωνάκος Δημήτριος, κάτοικος Νίκαιας, ζητεί νομοθετική ρύθμιση ασφαλιστικού θέματος.
     2) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία το Εμπορικό και Βιομηχανικό Επιμελητήριο Πειραιώς, ζητεί την οριοθέτηση του Γ΄ Διαμερίσματος Πειραιώς, ως πλημμυροπαθούς περιοχής.
     3) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία η Ένωση Αθλητικών Σωματείων Σ.Ε.Γ.Α.Σ. Πειραιά, ζητεί τη δημιουργία Αθλητικού Κέντρου στον Πειραιά.
     4) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία το Βιοτεχνικό Επιμελητήριο Πειραιά, ζητεί τη νομοθετική ρύθμιση ασφαλιστικού ζητήματος που απασχολεί τα μέλη του.
     5) H Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ, κατέθεσε αναφορά με την οποία ο Δήμος Γαζίου Νομού Ηρακλείου, ζητεί οικονομική ενίσχυση για την αγορά ακινήτου στην ευρύτερη περιοχή του οικισμού Αγ. Μαρίνας και την ανέγερση σχολικού συγκροτήματος.
     6) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΛΙΑΝΑ ΚΑΝΕΛΛΗ, κατέθεσαν αναφορά με την οποία το Σωματείο εργαζομένων Μεταλλωρύχων της ΛΑΡΚΟ Α.Ε. «Ο ΑΓΙΟΣ ΙΩΑΝΝΗΣ», διαμαρτύρεται για την παραγωγική και διοικητική αποδιοργάνωση του πιο πάνω Μεταλλείου, κλπ. 
     7) Oι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ  και ΔΗΜΗΤΡΙΟΣ ΤΣΙΟΓΚΑΣ, κατέθεσαν αναφορά με την οποία ο Σύνδεσμος Λεμβούχων, Φορτοεκφορτωτών και Αχθοφόρων Λιμένος Τήνου, ζητεί την έγκριση του κανονισμού εργασίας και του τιμολογίου αμοιβής για τους Φορτοεκφορτωτές του Λιμένα της Τήνου.
     8) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ, κατέθεσε αναφορά με την οποία ο Δήμος Κύρρου  Νομού Πέλλας, ζητεί την ολική αποκατάσταση και διαμόρφωση του περιβάλλοντος χώρου των πηγών Αραβήσσου κ.α. 
     9) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ, κατέθεσε αναφορά με την οποία το Επιμελητήριο Πέλλας, ζητεί την έκδοση νέας Υπουργικής Απόφασης ώστε, στις ρυθμίσεις οφειλών των επιχειρήσεων που δραστηριοποιούνται στον τομέα του ροδάκινου, να συμπεριληφθούν και  άλλες επιχειρήσεις του τομέα αυτού.
     10) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ, κατέθεσε αναφορά με την οποία η Πανελλήνια Ένωση Κτηνιάτρων Δημοσίων Υπαλλήλων, ζητεί την ικανοποίηση θεσμικών και οικονομικών αιτημάτων των Γεωτεχνικών.  
     11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ, κατέθεσε αναφορά με την οποία το Επιμελητήριο Πέλλας, ζητεί την αντιμετώπιση του προβλήματος που προκύπτει για την υγεία των καταναλωτών, από τη συνεχιζόμενη απεργία των Γεωτεχνικών Υπαλλήλων και Κτηνιάτρων των Νομαρχιακών Αυτοδιοικήσεων.
     12) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ, κατέθεσε αναφορά με την οποία το Σωματείο Εργατοϋπαλλήλων ΚΟΡ – ΦΙΛ «Η ΜΕΛΙΣΣΑ», ζητεί τη συνέχιση της λειτουργίας της ΚΟΡ - ΦΙΛ  Α.Ε. , Κλωστήρια Κορίνθου.
     13) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ, κατέθεσε αναφορά με την  οποία η Ένωση Τεχνικών ΔΕΗ Τ.Δ.Ε./ΑΗΣ Ρόδου, ζητεί την έγκριση 25 νέων θέσεων εργασίας και προσλήψεων για την εύρυθμη λειτουργία του  ΑΗΣ Ρόδου.
     14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία η κα Μπορονικόλα  Παναγιώτα, κάτοικος Λιτόχωρου Πιερίας, ζητεί την επαναβαθμολόγιση της από την Επιτροπή Επιλογής Υποψηφίων ΕΠΟΠ Στρατολογικού.
     15) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ, κατέθεσε αναφορά με την οποία η κα Μανασσάκη Ειρήνη Πτυχιούχος Παιδαγωγικού Τμήματος Δημοτικής Εκπαίδευσης Πανεπιστημίου Κρήτης, ζητεί την πρόσληψή της, ως αναπληρώτριας εκπαιδευτικού.
     16) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ, κατέθεσε αναφορά με την οποία ο κ. Σαρημπεγιόγλου Κωνσταντίνος, κάτοικος Βασιλικών Σαλαμίνος, ζητεί την επίλυση ιδιοκτησιακού ζητήματος το οποίο απασχολεί κατοίκους της περιοχής Σαλαμίνας.
     17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε δημοσίευμα εφημερίδας που αφορά στην καθυστέρηση πληρωμής των εργολάβων δακοκτονίας. 
     18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ, κατέθεσε αναφορά με την οποία ο Σύλλογος Επαγγελματιών Αλιέων Παλιόκαστρου Σητείας, διαμαρτύρεται για το σχέδιο  Προεδρικού Δ/ γματος που προβλέπει την απαγόρευση Αλιείας στο Β.Α. άκρο της Κρήτης.
     19) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ, κατέθεσε αναφορά με την οποία Φορείς του Νομού Καρδίτσας, ζητούν να ικανοποιηθούν άμεσα τα αιτήματα των γεωτεχνικών.
     20) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ , κατέθεσε αναφορά με την οποία ο Δήμος Περιστερίου και ο Αθλητικός Όμιλος Αγίου Ιερόθεου Αττικής, ζητούν να παραχωρηθεί το γήπεδο του Αγίου Ιερόθεου, ιδιοκτησίας της ΕΔΕΠ στο Δήμο Περιστερίου.
     21) Ο Βουλευτής Αιτωλοακαρνανίας κ. ΝΙΚΟΛΑΟΣ ΑΓΓΕΛΟΠΟΥΛΟΣ, κατέθεσε αναφορά με την οποία ο κ. Χρήστος Βασιλείου, αυτοκινητιστής, ζητεί να αλλάξουν οι προϋποθέσεις αντικατάστασης των λεωφορείων των ΚΤΕΛ.
     22) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ, κατέθεσε αναφορά με την οποία ο Δήμος Καλυμνίων Δωδεκανήσου, ζητεί η σύνδεση του νησιού της Τελένδου  με τις Μυρτιές Καλύμνου να μην χαρακτηριστεί ως «ακτοπλοϊκή γραμμή».
     23) Ο Βουλευτής Αχαΐας κ. ΘΕΟΦΙΛΟΣ ΒΑΣΙΛΕΙΟΥ, κατέθεσε αναφορά με την οποία το Σωματείο Εργαζομένων στην ΑΔΕΠ «Η ΠΑΡΕΜΒΑΣΗ», ζητεί τη μεταφορά των αδιάθετων ποσών του ΠΟΠ, στη δράση της επιδοτούμενης απασχόλησης.
     24) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ, κατέθεσε αναφορά με την οποία οι Συμβασιούχοι της 3ης ΕΒΑ και Κ΄ ΕΠΚΑ, ζητούν τη μονιμοποίησή τους.
     25) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ, κατέθεσαν αναφορά με την οποία ο Σύλλογος Πολιτικών Υπαλλήλων Θεσσαλίας Υπουργείου Δημοσίας Τάξης, διαμαρτύρεται για την ανάκληση της Υπουργικής απόφασης σχετικά με τη χορήγηση ειδικής αποζημίωσης , για εργασία πέρα του πενθημέρου, στο πολιτικό προσωπικό του Υπουργείου Δημοσίας Τάξης, όπως και στο αστυνομικό προσωπικό.
     26) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΙΟΣ ΣΚΥΛΛΑΚΟΣ, κατέθεσαν αναφορά με την οποία ο Δήμος Κράννωνας του Νομού Λάρισας, ζητεί την επίλυση του προβλήματος υδροδότησης των Δημοτικών Διαμερισμάτων του.
     27) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία η κ. Παπαδάκη Σοφία, κάτοικος Νεροφράκτη Δράμας, ζητεί  την επίλυση συνταξιοδοτικού της προβλήματος από τον Ο.Γ.Α.
     28) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία ο κ. Γιασλάνης Σπύρος, κάτοικος Αγ. Αθανασίου Δράμας, ζητεί την ικανοποίηση συνταξιοδοτικού του αιτήματος από τον Ο.Γ.Α.
     29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία η κ. Κυριακίδου Μαρία, κάτοικος Αγ. Αθανασίου Δράμας, ζητεί την ικανοποίηση συνταξιοδοτικού της αιτήματος από τον Ο.Γ.Α.
     30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία ο κ. Ευθυμιάδης Αθανάσιος, κάτοικος Κεφαλαρίου Δράμας, ζητεί την ικανοποίηση συνταξιοδοτικού του αιτήματος από τον Ο.Γ.Α.
     31) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία το Τεχνικό Επιμελητήριο Ελλάδας, Τμήμα Ανατολικής Μακεδονίας, ζητεί νομοθετική ρύθμιση, ώστε τα διπλώματα που χορηγούνται από το Ε.Μ.Π. και τις άλλες Πολυτεχνικές Σχολές, να αναγνωρίζονται και ως Master.
     32) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ, κατέθεσε αναφορά με την οποία ο κ. Λογοθέτης Παντελής και η κ. Τσελεπίδου Μαρία, εκπαιδευτικοί, ζητούν την επίλυση επαγγελματικού τους προβλήματος.
     33) Ο Βουλευτής Πειραιά κ. ΙΩΑΝΝΗΣ ΔΙΑΜΑΝΤΙΔΗΣ, κατέθεσε αναφορά με την οποία ο Όμιλος Ερετών, ζητεί τη διάσωση του Μουσείου Κωπηλασίας και την παραμονή του εντός της Μαρίνας της Ζέας.
     34) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ, κατέθεσε αναφορά με την οποία ζητεί τη λήψη μέτρων, για την αυστηρή τήρηση της οδικής συμπεριφοράς των μεγάλων αυτοκινήτων στους εθνικούς δρόμους, λόγω των μεγάλων οδικών έργων που βρίσκονται σε εξέλιξη.
     35) Ο Βουλευτής Καβάλας κ. ΓΕΩΡΓΙΟΣ ΚΑΛΑΤΖΗΣ, κατέθεσε αναφορά με την οποία η Πανελλήνια Ένωση Φίλων των Πολύτεκνων, ζητεί την ικανοποίηση αιτημάτων των πολυτέκνων.
     36) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ, κατέθεσε αναφορά με την οποία η Πανελλήνια Ένωση Φίλων των Πολυτέκνων, ζητεί την ικανοποίηση αιτημάτων των πολυτέκνων.
     37) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ, κατέθεσε δημοσίευμα εφημερίδας στο οποίο ζητείται η άμεση δημοπράτηση της επέκτασης του νοσοκομείου Ρεθύμνου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 551/8-7-03, 665/10-7-03 και 919/17-7-03 ερωτήσεις των Βουλευτών κυρίων Νικολάου Kατσαρού, Σπήλιου Σπηλιωτόπουλου, Τάκη Τσιόγκα, Παναγιώτη Κοσιώνη, Άγγελου Τζέκη και Σπύρου Στριφτάρη, δόθηκε με το υπ’ αριθμ. 83/31-7-03  έγγραφο από τον Υφυπουργό Γεωργίας η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές, κύριοι Σ. Σπηλιωτόπουλος, Ν. Kατσαρός, Τ. Τσιόγκας, Π. Κοσιώνης, Α. Τζέκης και Σπ. Στριφτάρης, σας πληροφορούμε τα εξής:
     Σύμφωνα με τα στοιχεία των Περιφερειακών Υπηρεσιών, η φετινή καλλιεργούμενη έκταση με καρπούζια και η αναμενόμενη παραγωγή έχει ως εξής:
     -Στο Νομό Λάρισας ανέρχεται στα 5.000 στρ. έναντι 12.000 στρ. πέρσι και η παραγωγή εκτιμάται στους 25-30.000 τον. περίπου, έναντι 75.000 τον το 2002.
     -Στο Νομό Αχαΐας ανέρχεται στα 10.000 στρ. έναντι 12.000 στρ. πέρσι και η παραγωγή -εκτιμάται στους 45-50.000 τον. περίπου έναντι 52.000 τον. το 2002.
     -Στο Νομό Τρικάλων ανέρχεται στα 8.000 στρ. έναντι 7.200 στρ. πέρσι και η παραγωγή εκτιμάται στα 29.000 τον. έναντι 24.000 τον. το έτος 2002.
     Οι καιρικές συνθήκες που επικράτησαν φέτος την άνοιξη και αρχές καλοκαιριού (δυνατοί άνεμοι και πρόωρος καύσωνας), είχαν σαν αποτέλεσμα την οψίμιση της παραγωγής ορισμένων περιοχών της χώρας (Ηλεία, Αχαΐα).
     Η συγκομιδή των καρπουζιών στις παραπάνω περιοχές, συμπίπτει με την έναρξη- συγκομιδής άλλων περιοχών και δημιούργησε ένα πλεόνασμα προσφοράς καρπουζιών στην εσωτερική αγορά, με αποτέλεσμα οι τιμές παραγωγού να κυμαίνονται σε σχετικά χαμηλά επίπεδα.
     Επίσης, οι καλές καιρικές συνθήκες που επικράτησαν στις χώρες της Κεντρική Ευρώπης (Ουγγαρία) και στην Ιταλία, αύξησαν τις προσφερόμενες ποσότητες καρπουζιών στις αγορές της Ευρώπης.
     Οι εισαγωγές καρπουζιών από Τρίτες Χώρες ανέρχονται σε 2.200 τον. (από Τουρκία 1.950 τον.) και μέρος αυτών έγιναν επανεξαγωγή.
     Σημειώνεται ότι είναι προς όφελος των παραγωγών, να οργανωθούν σε Ομάδες Παραγωγών (Ο.Π.). Οι Οργανώσεις Παραγωγών μπορούν επιπλέον να υλοποιήσουν Επιχειρησιακά Προγράμματα στα οποία περιλαμβάνονται δράσεις που χρηματοδοτούνται από την Ε.Ε. κατά 50% και μ΄ αυτό τον τρόπο να προωθήσουν τη συγκέντρωση και διάθεση της παραγωγής των μελών τους. Επίσης οι παραγωγοί που είναι μέλη Ο.Π., μετά από αίτησή τους, μπορούν να αποσύρουν μέρος της παραγωγής τους σε ποσοστό 10% της παραγωγής που διαθέτουν στο εμπόριο.
     Η λήψη οικονομικών μέτρων σε εθνικό επίπεδο δεν είναι συμβατή με το Κοινοτικό καθεστώς.
     Ο Υφυπουργός
     Ε. ΑΡΓΥΡΗΣ»
     2. Στην με αριθμό 669/10-7-03 ερώτηση του Βουλευτή κ. Γεώργιου Παπαγεωργίου δόθηκε με το υπ΄ αριθμ. 13741/31-7-03 έγγραφο από τον Υπουργό Ανάπτυξης  η ακόλουθη απάντηση:
     «Aπαντώντας στην ανωτέρω ερώτηση, που κατέθεσε στη Βουλή ο Βουλευτής κ. Γεώργιος Παπαγεωργίου, σας διαβιβάζουμε την με αριθ. πρωτ. 117483/29.7.2003 επιστολή του Δ/ντος Συμβούλου της ΔΕΠΑ Α.Ε., η οποία καλύπτει πλήρως το θέμα.
     Ο Υπουργός
     Α. ΤΖΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 670/10-7-03 ερώτηση των Βουλευτών κυρίων Ευάγγελου Πολύζου, Γ. Κωνσταντόπουλου και Ν. Τσιαρτσιώνη δόθηκε με το υπ’ αριθμ. 102/31-7-03 έγγραφο από τον Υφυπουργό Γεωργίας  η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές, κύριοι Ε. Πολύζος, Γ. Κωνσταντόπουλος και Ν. Τσιαρτσιώνης, σας πληροφορούμε τα εξής:
     Το πρόβλημα της εμφάνισης του κηλιδωτού μαρασμού της ντομάτας στον καπνό της ορεινής Πιερίας οφείλεται στην ίωση TSOV, μεταφέρεται από τον Θρίπα «Thrips Tabaci» και πρόκειται για κηλίδες προσβολής σε καλλιέργειες καπνού στις Κοινότητες Μοσχοποτάμου Λαγόραχης και Ελαιοχωρίου.
     Οι εν λόγω κηλίδες έχουν εντοπισθεί και αξιολογήθηκαν ως μη σημαντικές για το εισόδημα των ζημιωθέντων παραγωγών που ωστόσο είναι ανησυχητική η παρουσία του για τις επόμενες καλλιεργητικές περιόδους.
     Ως εκ τούτου η Γεωργική Δ/νση της Ν.Α. Πιερίας και Κοζάνης σε συνεργασία με το Α.Π. Θεσσαλονίκης και το ΕΘΙΑΓΕ έχουν δώσει ήδη τις πρώτες πληροφορίες στους παραγωγούς για την αντιμετώπιση του προβλήματος, καθώς επίσης έχουν προγραμματιστεί σεμινάρια πληροφόρησης για τις αρχές της επομένης καλλιεργητικής περιόδου, προκειμένου να αντιμετωπισθεί ριζικά το πρόβλημα του Θρίπα στα πρώτα στάδια ανάπτυξης του καπνού (φυτώριο και μεταφύτευση).
     Ο Υφυπουργός
     Ε. ΑΡΓΥΡΗΣ»
     4. Στην με αριθμό 672/10-7-03 ερώτηση του Βουλευτή κ. Αντώνη Σκυλλάκου δόθηκε με το υπ΄ αριθμ. 70/1-8-2003 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΣΕΡΑ τα εξής:
     Η οδός Ηρακλείτου είναι μέρος του εγκεκριμένου Γενικού Πολεοδομικού Σχεδιασμού (Γ.Π.Σ.) Χαλανδρίου και η χάραξή της, απετέλεσε κατά καιρούς αντικείμενο διαφοροποιήσεων εκ μέρους του Δήμου Χαλανδρίου.
     Η τελευταία πρόταση της ΕΥΔΕ/ΣΕΡΑ προς το Δήμο Χαλανδρίου ήταν η εξής: Η χάραξη επέκτασης της οδού Ηρακλείτου μέχρι τη συμβολή της με την οδό Αναπαύσεως να γίνει δια της οδού Ησιόδου, υποβάλλοντας και σχετική μελέτη οδοποιίας.
     Με την πρόταση αυτή της Υπηρεσίας ο Δήμος Χαλανδρίου με το υπ΄ αρ. 4242/21.2.2003 σχετικό έγγραφό του που επισυνάπτεται δεν συμφώνησε, αναπτύσσοντας τους λόγους της διαφωνίας του και εκφέροντας την άποψη ότι η χάραξη της οδού οφείλει να ακολουθήσει την προβλεπόμενη από το Γ.Π.Σ. Χαλανδρίου και η οποία συμπίπτει με τις αλλεπάλληλες αναρτήσεις της Πολεοδομικής Μελέτης για ένταξη της περιοχής στο σχέδιο πόλης.
     Η εν λόγω άποψη του Δήμου συμπίπτει με την αρχική θέση του Δήμου, με την οποία είχε ξεκινήσει και η διαδικασία απαλλοτρίωσης, της οποίας η κήρυξη έγινε με την ΚΥΑ 1011422/968/0010/27.11.2002 (ΦΕΚ 1071/02).
     Η Υπουργός
     ΒΑΣΩ ΠΑΠΑΝΔΡΕΟΥ»
     5. Στην με αριθμό 675/10-7-03 ερώτηση των Βουλευτών κυρίων Γεωργίου Γαρουφαλιά, Χρήστου Ζώη, Τάκη Τσιόγκα, Νικολάου Γκατζή και Αντώνη Σκυλλάκου δόθηκε με το υπ’ αριθμ. 105/31-7-03 έγγραφο από τον Υφυπουργό Γεωργίας η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές, κύριοι Γ. Γαρουφαλιάς, Χ. Ζώης, Δ. Τσιόγκας, Ν. Γκατζής και Α. Σκυλλάκος, σας πληροφορούμε τα εξής:
     Η μείωση εισοδήματος λόγω πτώσης των τιμών των καρπουζιών δεν αποζημιώνεται από τον ΕΛΓΑ, σύμφωνα με τον Κανονισμό Ασφάλισης Φυτικής Παραγωγής και δεν εντάσσεται σε πρόγραμμα χορήγησης Οικονομικών ενισχύσεων, αρμοδιότητας ΠΣΕΑ, βάσει των Κοινοτικών κατευθυντήριων γραμμών.
     Για τις ζημιές που προξενήθηκαν στις καλλιέργειες καρπουζιών του Δήμου Μακρυχωρίου του Ν. Λάρισας από τις υψηλές θερμοκρασίες που επικράτησαν αρχές lουλίου, οι Γεωπόνοι του Υποκαταστήματος ΕΛΓΑ. Λάρισας διενήργησαν αμέσως τις απαραίτητες επισημάνσεις.
     Μετά τη λήξη της προθεσμίας υποβολής δηλώσεων, θα αρχίσει αμέσως η διενέργεια εξατομικευμένων εκτιμήσεων και όπου διαπιστωθούν ζημιές οφειλόμενες, στον καύσωνα (υψηλές θερμοκρασίες) σύμφωνα, με τον Κανονισμό Ασφάλισης Φυτικής παραγωγής, θα καταβληθούν στους δικαιούχους παραγωγούς οι προβλεπόμενες αποζημιώσεις.
     Σύμφωνα με τα στοιχεία των Περιφερειακών Υπηρεσιών, η φετινή καλλιεργούμενη έκταση με καρπούζια και η αναμενόμενη παραγωγή έχει ως εξής:
     -Στο Νομό Λάρισας ανέρχεται στα 5.000 στρ. έναντι 12.000 στρ. πέρσι και η παραγωγή εκτιμάται στους 25-30.000 τον. περίπου, έναντι 75.000 τον το 2002.
     -Στο Νομό Αχαΐας ανέρχεται στα 10.000 στρ. έναντι 12.000 στρ. πέρσι και η παραγωγή εκτιμάται στους 45-50.000 τον. περίπου έναντι 52.000 τον. το 2002.
     -Στο Νομό Τρικάλων ανέρχεται στα 8.000 στρ. έναντι 7.200 στρ. πέρσι και η παραγωγή εκτιμάται στα 29.000 τον. έναντι 24.000 τον. το έτος 2002.
     Οι καιρικές συνθήκες που επικράτησαν φέτος την άνοιξη και αρχές καλοκαιριού (δυνατοί άνεμοι και πρόωρος καύσωνας), είχαν σαν αποτέλεσμα την όψιμιση της παραγωγής ορισμένων περιοχών της χώρας ( Ηλεία, Αχαΐα).
     Η συγκομιδή των καρπουζιών στις παραπάνω περιοχές, συνέπεσε με την έναρξη συγκομιδής άλλων περιοχών και δημιούργησε ένα πλεόνασμα προσφοράς καρπουζιών στην εσωτερική αγορά, με αποτέλεσμα οι τιμές παραγωγού να κυμαίνονται σε σχετικά χαμηλά επίπέδα.
     Επίσης, οι καλές καιρικές συνθήκες που επικράτησαν στις χώρες της Κεντρική Ευρώπης (Ουγγαρία) και στην Ιταλία, αύξησαν τις προσφερόμενες ποσότητες καρπουζιών στις αγορές της Ευρώπης.
     Οι εισαγωγές καρπουζιών από Τρίτες Χώρες ανέρχονται σε 2.200 τον. (από Τουρκία 1.950 τον.) και μέρος αυτών έγινε επανεξαγωγή.
     Σημειώνεται ότι είναι προς όφελος των παραγωγών, να οργανωθούν σε Ομάδες Παραγωγών (Ο.Π.). Οι Οργανώσεις Παραγωγών μπορούν επιπλέον να υλοποιήσουν Επιχειρησιακά Προγράμματα στα οποία περιλαμβάνονται δράσεις που χρηματοδοτούνται από την Ε.Ε. κατά 50% και μ’ αυτό τον τρόπο να προωθήσουν τη συγκέντρωση και διάθεση της παραγωγής των μελών τους. Επίσης οι παραγωγοί που είναι μέλη Ο.Π., μετά από αίτησή τους, μπορούν να αποσύρουν μέρος της παραγωγής τους σε ποσοστό 10% της παραγωγής που διαθέτουν στο εμπόριο.
     Η λήψη οικονομικών μέτρων σε εθνικό επίπεδο δεν είναι συμβατή με το Κοινοτικό καθεστώς.
     Ο Υφυπουργός
     Ε. ΑΡΓΥΡΗΣ»
     6. Στην με αριθμό 715/10-7-03 ερώτηση του Βουλευτή κ. Σπύρου Ταλιαδούρου δόθηκε με το υπ’ αριθμ. 73/1-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Περιφέρειας Θεσσαλίας τα εξής:
     1. Το έργο «Κατασκευή οδικού τμήματος γέφυρα Κακάρας-Γεφύρια, προϋπολογισμού 9.300.000,00 Ευρώ από χ.θ. 2+980 έως χ.θ. 9+274» της Ε.Ο. Σοφάδες-Ν. Μοναστήρι, δημοπρατήθηκε στις 11.6.2003 και η διαδικασία ολοκλήρωσης της δημοπράτησης βρίσκεται σε εξέλιξη.
     2. Το έργο για το οδικό τμήμα από Κακάρα έως κόμβο Σοφιάδας προϋπολογισμού 3.000.000,00 Ευρώ εντάχθηκε στο Περιφερειακό Πρόγραμμα κατά τη συνεδρίαση της 17.7.2003 του Περιφερειακού Συμβουλίου.
     3. Για το οδικό τμήμα από Γεφύρια προς Σοφάδες γίνονται ενέργειες για εξασφάλιση πρόσθετης πίστωσης μέσω του Γ ΚΠΣ.
     4. Οι ανάδοχοι των εργολαβιών των έργων «Ματαράγκα-γέφυρα Φαρσαλίτη» και «γέφυρα Φαρσαλίτη-lτέα» έχουν ήδη εγκατασταθεί από 20.5.2003.
     5. Οι γέφυρες (Φαρσαλίτη» και «Χτούρι» εκτιμάται ότι θα δημοπρατηθούν το τέλος του Α΄ τριμήνου του 2003 μόλις ολοκληρωθεί η μελέτη τους.
     6. Έχει εγκριθεί' η προμελέτη του οδικού τμήματος Τρυγόνα - Δρακότρυπα και εκκρεμεί η έγκριση της προμελέτης περιβαλλοντικών επιπτώσεων.
     7. Η μελέτη της σήραγγας Τυμπάνου θα ολοκληρωθεί μέσα στο Α' τρίμηνο του 2004.
     8. Η μελέτη της οδού Καρδίτσας - Καρπενησίου και ειδικότερα για τα οδικά τμήματα:
     α) Γέφυρα Μέγδοβα - Νεράιδα, μήκους 500 χλμ. περίπου
     β) Συνδετήριο τμήμα από χ.θ. 23+000 της υπάρχουσας μελέτης μέχρι οικισμό Νεράιδας μήκους 3,00 χλμ. περίπου και μελέτη γέφυρας ποταμού Μέγδοβα, προϋπολογισμένης αμοιβής 586.940,57 ευρώ που έχει προκηρυχθεί από την αρμόδια Υπηρεσία της Περιφέρειας Θεσσαλίας βρίσκεται ακόμη στο στάδιο εκδίκασης αίτησης ασφαλιστικών μέτρων στο Συμβούλιο της Επικρατείας.
     9. Κατόπιν εντολής του Γενικού Γραμματέα της Περιφέρειας Θεσσαλίας η αρμόδια Υπηρεσία της (ΔΕΣΕ), διενήργησε αυτοψία και συνέταξε τεχνικές μελέτες για τη συντήρηση του οδικού τμήματος «Σήραγγες Συκιάς - Γέφυρα Κοράκου» της επαρχιακής οδού Καρδίτσας - Άρτας, στο οποίο συμπεριλαμβάνεται και ο δρόμος στις σήραγγες Πετρωτού. Το έργο συμπεριλαμβάνεται στην εργολαβία του έργου Αχελώου - Φράγμα Συκιάς που πρόκειται να δημοπρατηθεί το Σεπτέμβριο του 2003.
     Η Υπουργός
     ΒΑΣΩ ΠΑΠΑΝΔΡΕΟΥ»
     7. Στην με αριθμό 725/11-7-03 ερώτηση του Βουλευτή κ. Γεώργιου Καρασμάνη δόθηκε με το υπ’ αριθμ. Δ5/ΗΛ/Α/Φ6/128/13746/31-7-03 έγγραφο από τον Υπουργό Ανάπτυξης  η ακόλουθη απάντηση:
     «Σε απάντηση της υπ' αριθ. 725/11-7-03 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄ αριθ. Γ.ΔΝΣ/2561/29-7-03 έγγραφο της ΔΕΗ Α.Ε. που καλύπτει το θέμα.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 755/11-7-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 73794/ΙΗ/31-7-03 έγγραφο από τον Υπουργό Εθνικής Παιδείας και Θρησκευμάτων ακόλουθη απάντηση:
     «Απαντώντας στην ερώτηση με αριθμό 755/11-7-03 την οποία κατέθεσε ο Βουλευτής κ. Σωτ. Χατζηγάκης και αφορά στην ίδρυση νέων Πανεπιστημιακών Τμημάτων στο Νομό Τρικάλων, σας γνωρίζουμε τα ακόλουθα:
     Ο προγραμματισμός λειτουργίας νέων Σχολών-Τμημάτων Πανεπιστημίων σε νέες πόλεις - έδρες όπως επίσης και ο συνολικός σχεδιασμός (χωροταξικός και στρατηγικός πλέον) για την ανάπτυξη της Ανώτατης Εκπαίδευσης, θα ανακοινωθεί σύντομα από το ΥΠΕΠΘ, αφού προηγουμένως θα έχει ολοκληρωθεί και θα έχει υποβληθεί η ολοκληρωμένη εισήγηση της Ομάδας Στρατηγικού και Χωροταξικού Σχεδιασμού, που λειτουργεί εδώ και τρία χρόνια στο Υπουργείο Εθνικής Παιδείας και Θρησκευμάτων.
     Ο Υπουργός
     ΠΕΤΡΟΣ Δ. ΕΥΘΥΜΙΟΥ»
     9. Στην με αριθμό 814/15-7-03 ερώτηση του Βουλευτή κ. Σάββα Τσιτουρίδη δόθηκε με το υπ’ αριθμ. 77/1-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Ειδικής Υπηρεσίας Δημοσίων Έργων/Οδικοί Άξονες Παραχώρησης του ΥΠΕΧΩΔΕ τα εξής:
     1. Για το Σχεδιασμό του αυτοκινητοδρόμου Κορίνθου - Πατρών λαμβάνονται υπόψη τα ακόλουθα:
     α. Προδιαγραφές που απαιτείται να τηρηθούν σε ό,τι αφορά την ανάπτυξη του Οδικού Έργου, όπως ταχύτητα μελέτης και τα αναγκαία Γεωμετρικά χαρακτηριστικά του Έργου, αποστάσεις Ανισόπεδων κόμβων κλπ.
     β. Γεωλογικές και Γεωτεχνικές παράμετροι.
     γ. Συναφή Έργα στην περιοχή του Έργου, υφιστάμενα ή σχεδιαζόμενα να αναπτυχθούν.
     δ. Περιβαλλοντική διάσταση των έργων και αποφυγή ή μείωση δυσμενών Περιβαλλοντικών Επιπτώσεων, τόσο στην περίοδο κατασκευής όσο και στην περίοδο λειτουργίας.
     2. Σε ό,τι αφορά τις χωροταξικές μελέτες αυτές αποτελούν κατευθύνσεις για τη μελέτη των προβλεπόμενων έργων και εξειδικεύονται στις επί μέρους λεπτομερειακές μελέτες.
     3. Οι Υπηρεσίες του ΥΠΕΧΩΔΕ και της ΕΡΓΟΣΕ, τόσο για τα έργα στις περιοχές από Κόρινθο μέχρι Πάτρα και όσο και σε άλλα έργα, είναι σε στενή συνεργασία.
     Ειδικότερα για τα δύο έργα, Αυτοκινητόδρομος και Σιδηροδρομική Γραμμή, με δεδομένες τις συνθήκες περιορισμού για το σχεδιασμό (ανάπτυξη αστικών περιοχών, αντιμετώπιση χρόνιων γεωλογικών προβλημάτων), τα δύο έργα σχεδιάζονται σε πλήρη εξάρτηση αλλά με αυτοτέλεια λειτουργίας στις περιόδους κατασκευής και λειτουργίας τους.
     Άλλωστε ήδη, εκπονείται η Μελέτη Περιβαλλοντικών Επιπτώσεων στην οποία όχι μόνο λαμβάνονται υπόψη τα δύο έργα αλλά θα αποτελέσουν τη βάση για το σύνολο των έργων και των Χωροταξικών, Πολεοδομικών και λοιπών ρυθμίσεων των περιοχών διέλευσης.
     Αξίζει να σημειωθεί ότι σε μεγάλο μήκος και όπου οι τοπικές συνθήκες επιτρέπουν, τα δύο έργα είναι σε ενιαία ζώνη.
     Η Υπουργός
     ΒΑΣΩ ΠΑΠΑΝΔΡΕΟΥ»
     10. Στην με αριθμό 820/15-7-2003 ερώτηση των Βουλευτών κυρίων Παναγιώτη Κοσιώνη και Λιάνας Κανέλλη δόθηκε με το υπ’ αριθμ. 421,31-7-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του με αριθ. πρωτ. 820/15-07-2003 εγγράφου σας, με το οποίο μας διαβιβάστηκε ερώτηση των Βουλευτών κ. Π. Κοσιώνη και κ. Λ. Κανέλλη που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Κατά τη διάρκεια διεξαγωγής οποιουδήποτε αγωνίσματος με σκάφος στη θάλασσα, όπως είναι γνωστό τίθενται σε επιφυλακή τόσο οι τοπικές Αρχές, όσο και ο Θάλαμος Επιχειρήσεων του ΥΕΝ. Μεταξύ των μέτρων που λαμβάνονται, είναι και η κινητοποίηση πλωτών, χερσαίων και εναερίων πολλές φορές μέσων, που θέτουν σε πρόσθετη απασχόληση, τόσο τα μέσα αυτά καθ' εαυτά, όσο και το προσωπικό του ΛΣ.
     2. Τα τέλη υπέρ ΕΚΟEMN και Κεφαλαίου Λιμενικής Αστυνομίας θεσπίστηκαν για τη συντήρηση των πλωτών- χερσαίων και εναερίων μέσων του ΛΣ, καθώς και για την κάλυψη, τόσο την ασφαλιστική, όσο και των μετακινήσεων του προσωπικού του. Τα τέλη αυτά καταβάλλονται για τους διασυλλογικούς αγώνες καθώς και τους αγώνες ανοικτής θαλάσσης και όχι για εσωτερικούς αγώνες (σαν προπόνηση) που εκτελούν οι όμιλοι.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ».
     11. Στην με αριθμό 827/15-7-2003 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Κ 2581/84/Β0018 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσε ο Βουλευτής κ. Κων/νος Τσιπλάκης, σχετικά με την αναγκαιότητα επανεξαγωγής των ΙΧΕ αυτοκινήτων που εισάγονται στη-χώρα μας με το καθεστώς προσωρινής εισαγωγής, σας γνωρίζουμε τα ακόλουθα:
     Τα ΙΧΕ αυτοκίνητα που παραλαμβάνονται με το καθεστώς της προσωρινής εισαγωγής, μπορούν να κυκλοφορήσουν προσωρινά, χωρίς την καταβολή των δασμοφορολογικών τους επιβαρύνσεων για διάστημα που δεν ξεπερνά τους έξι μήνες, με τη λήξη των οποίων πρέπει να επανεξάγονται. Η επανεξαγωγή των οχημάτων αποτελεί βασικό όρο για την υπαγωγή τους στο καθεστώς αυτό, το οποίο προβλέπει προσωρινή αναστολή των δασμοφορολογικών επιβαρύνσεων και όχι οριστική ατέλεια, τόσο από τις κοινοτικές διατάξεις όσο και από τις εθνικές μας, η μη τήρηση του οποίου συνεπάγεται επιβολή προστίμων.
     Επιπλέον, οι εθνικές μας διατάξεις αντί της επανεξαγωγής παρέχουν τη δυνατότητα της τελωνειακής ακινητοποίησης για την τακτοποίηση των οχημάτων που έχουν υπαχθεί στο καθεστώς της προσωρινής εισαγωγής, ώστε να μπορούν να παραμένουν στη χώρα χωρίς να επιβάλλονται πρόστιμα και να μην καθίστανται απαιτητές οι δασμοφορολογικές τους επιβαρύνσεις. Η δυνατότητα αυτή της τελωνειακής ακινητοποίησης παραχωρήθηκε στα πρόσωπα με συνήθη κατοικία στο εξωτερικό και, κυρίως, για να εξυπηρετηθούν οι διαμένοντες σε υπερπόντιες χώρες ομογενείς, ώστε να αποφύγουν τα έξοδα μεταφοράς των οχημάτων τους κάθε φορά που ήθελαν να επισκεφθούν την Ελλάδα.
     Όσον αφορά την αυθημερόν επανεξαγωγή και εκ νέου εισαγωγή του οχήματος από τους ενδιαφερομένους, αυτή είναι μια ενέργεια που δεν τους νομιμοποιεί, αφού οι σχετικές διατάξεις προβλέπουν, ότι προκειμένου ένα πρόσωπο να θεμελιώσει δικαίωμα για να κυκλοφορήσει εκ νέου το αυτοκίνητό του με το καθεστώς της προσωρινής εισαγωγής, θα πρέπει μετά τη λήξη του δικαιώματός του να παραμείνει στο εξωτερικό επί 185 ημέρες τουλάχιστον, προϋπόθεση που ελέγχεται από τις τελωνειακές αρχές τόσο για τα πρόσωπα που προέρχονται από χώρες της κοινότητας, όσο και για τα προερχόμενα από τρίτες χώρες.
     Ο Υφυπουργός
     Α. ΦΩΤΙΑΔΗΣ»
     12. Στην με αριθμό 840/15-7-2003 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 79/1-8-2003 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε την κ. Βουλευτή σύμφωνα με τα στοιχεία της ΕΥΔΕ/ΣΕΡΑ και της εταιρείας «ΑΤΤΙΚΟ ΜΕΤΡΟ Α.Ε.» τα εξής:
     1. Για το τμήμα Παπαρηγοπούλου έως Δημοκρατίας υπήρξε αλλαγή του συγκοινωνιακού έργo εντός των ορίων απαλλοτρίωσης και προβλέπεται ζώνη για τη διαμόρφωση χώρου πρασίνου εγγύς των όμορων οικοδομικών τετραγώνων με παράπλευρο πεζόδρομο.
     2. Η αιτούμενη μείωση των λωρίδων κυκλοφορίας στην παράπλευρη οδό της Δυτικής Περιφερειακής Λεωφόρου Υμηττού (ΔΠΛΥ) από Παπαρηγοπούλου έως και Δερβενακίων δεν μπορεί να καταστεί εφικτή, διότι στο συγκεκριμένο τμήμα του παραπλεύρου υπάρχουν: α) ισόπεδος κόμβος που εξυπηρετεί την κίνηση των οχημάτων από και προς τον χώρο στάθμευσης λεωφορείων και αυτοκινήτων στο χώρο στάθμευσης του σταθμού Μετρό και β) ισόπεδος κόμβος άνωθεν του σκεπαστού ΤΕ - 09 που συνδέει την περιοχή δια μέσου της Εμ. Μπενάκη με τα βόρεια της Ελεύθερης Λεωφόρου Ελευσίνας - Σταυρού Αεροδρομίου Σπάτων (Πάτημα Χαλανδρίου) και ο αριθμός λωρίδων επεβλήθη από την κυκλοφοριακή μελέτη.
     3. Ως προς τα αναφερόμενα για επέκταση του σκεπαστού «Κλεισθένους έως Χρ. Σμύρνης» (Γ.Ε. Α18 Β) η αρμόδια Υπηρεσία του ΥΠΕΧΩΔΕ για την εποπτεία των έργων (ΕΥΔΕ/ΣΕΡΑ) έχει ήδη πληροφορήσει την επιτροπή ότι έχει γίνει εξάντληση των ορίων που είναι ικανά για την πλέξη του κλάδου εισόδου των διοδίων με τον κλάδο του αυτοκινητοδρόμου της ΔΠΛΥ με κατεύθυνση Σταυρό, και που πρέπει να είναι εκτός σήραγγας για την ασφάλεια της κυκλοφοράς του έργου.
     Σημειώνεται δε ότι έχει ήδη προηγηθεί επέκταση του Σκεπαστού από τη Χρ. Σμύρνης προς τον κόμβο Δουκ. Πλακεντίας κατά 50 μ. περίπου όπου ήταν εφικτό. Επίσης στο ήδη κατασκευασμένο σκεπαστό προβλέπεται διαμόρφωση της ζώνης μεταξύ των παραπλεύρων και άνωθεν αυτού για πράσινο, όπως και στο σκεπαστό Βριλισσίων - Χαλανδρίου.
     4. Για την αιτούμενη. διαμόρφωση ζώνης πρασίνου εκατέρωθεν της Δυτικής Περιφερειακής Λεωφ. Υμηττού (ΔΠΛΥ) ως Ζώνη Ελεγχόμενης Ανάπτυξης (Ζ.Ε.Α) πληροφορούμε την κα. Βουλευτή ότι δεν μπορούν να έχουν ισχύ στη συγκεκριμένη περίπτωση αφού η Ζ.Ε.Α εφαρμόζεται σε περιοχές εκτός σχεδίου πόλης ή σε αυτές που είναι υπό ένταξη και δεν εφαρμόζεται σε αυτές που ήδη έχουν ρυμοτομικό σχέδιο σύμφωνα με τα αναφερόμενα από την αρμόδια Δ/νση του ΥΠΕΧΩΔΕ για τον Πολεοδομικό Σχεδιασμό και τον Οργανισμό Αθήνας. Σε άλλη περίπτωση για διαμόρφωση χώρου πρασίνου πρέπει να γίνει επιπλέον απαλλοτρίωση ζώνης πέραν του ορίου του έργου, η οποία συνεπάγεται την εκ των προτέρων τροποποίηση του ήδη εγκεκριμένου ρυμοτομικού σχεδίου και στη συνέχεια να ακολουθήσει η διαδικασία της απαλλοτρίωσης.
     5. Ήδη σε τμήμα της έκτασης που βρίσκεται μεταξύ Γαρηττού - Δουκ. Πλακεντίας και Μεταμορφώσεως έχει συντελεσθεί η απαλλοτρίωση και θα γίνει κατάληψη του αναγκαίου χώρου για την κατασκευή της συναρμογής των κλάδων του Α Κ. Δουκ. Πλακεντίας με την υφιστάμενη οδό Δουκ. Πλακεντίας και η εναπομένουσα έκταση της ζώνης αυτής θα διαμορφωθεί κατάλληλα σε χώρο πρασίνου.
     6. Σχετικά με το αίτημα της επιτροπής για την ανάπτυξη μεγάλων δένδρων πλησίον του τερματικού σταθμού του Μετρό «Δ.Πλακεντίας» επισημαίνονται τα εξής:
     α. Στα πλαίσια των εργασιών αρχιτεκτονικών τελειωμάτων του Σταθμού Δ. Πλακεντίας προβλέπεται και η αποκατάσταση του περιβάλλοντος χώρου μαζί με τη διαμόρφωση σταθμού μετεπιβίβασης αστικών λεωφορείων και χώρων στάθμευσης πλησίον του Σταθμού.
     β. Ο διαγωνισμός για τις ανωτέρω εργασίες έχει ουσιαστικά ολοκληρωθεί και σύντομα πρόκειται να γίνει η σχετική ανάθεση.
     γ. Στις εργασίες αποκατάστασης του περιβάλλοντος χώρου του Σταθμού, όπως και της διαμόρφωσης του σταθμού μετεπιβίβασης και των χώρων στάθμευσης, έχει προβλεφθεί η φύτευση μεγάλων δένδρων και θάμνων. .
     δ. Παρόλα αυτά η «ΑΤΤΙΚΟ ΜΕΤΡΟ Α.Ε.» θα εξετάσει τις προτάσεις των κατοίκων της περιοχής και τη δυνατότητα να αυξηθεί ή να διαφοροποιηθεί η δενδροφύτευση στους χώρους στάθμευσης σε επόμενη φάση.
     Η Υπουργός
     ΒΑΣΩ ΠΑΠΑΝΔΡΕΟΥ»
     13. Στην με αριθμό 847/16-7-2003 ερώτηση του Βουλευτή κ. Νίκου Νικολόπουλου δόθηκε με το υπ’ αριθμ. 2/42223/0022/30-7-2003 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της αρ. 847/16-7-2003 ερώτησης, που κατατέθηκε στη Βουλή από το Βουλευτή κ. Νίκο Ι. Νικολόπουλο, από πλευράς δικής μας αρμοδιότητας, πληροφορούμε την Εθνική Αντιπροσωπεία τα εξής:
     Ο θεσμός των βαρέων και ανθυγιεινών επαγγελμάτων δεν έχει επεκταθεί στο δημόσιο με εξαίρεση, υπό ορισμένες προϋποθέσεις, μιας κατηγορίας υπαλλήλων των ΟΤΑ που απασχολούνται στην καθαριότητα των δήμων και εφόσον φυσικά επιλέξουν την υπαγωγή τους στο καθεστώς των βαρέων και ανθυγιεινών επαγγελμάτων.
     Το θέμα αυτό εξετάζεται με σκοπό τη δημιουργία ενός σύγχρονου πλαισίου για τα βαρέα και ανθυγιεινά επαγγέλματα στο Δημόσιο.
     Αναφορικά με τα αιτήματα για αύξηση των αποδοχών και χορήγηση επιδόματος ανθυγιεινής εργασίας στο προσωπικό του ΕΚΑΒ, αυτά τελούν υπόψη της Υπηρεσίας μας και θα μελετηθούν στα πλαίσια κατάρτισης του νέου μισθολογίου των υπαλλήλων του Δημοσίου και των ΝΠΔΔ .
     Ο Υφυπουργός
     ΝΙΚΟΣ ΦΑΡΜΑΚΗΣ»
     14. Στην με αριθμό 984/22-7-2003 ερώτηση του Βουλευτή κ. Γεώργιου Βλάχου δόθηκε με το υπ’ αριθμ. Δ2/Γ/Β 4744/31-7-03 έγγραφο από τον Υπουργό Ανάπτυξης η ακόλουθη απάντηση:
     «Απαντώντας στην ανωτέρω ερώτηση που κατέθεσε στην Βουλή ο Βουλευτής κ. Γεώργιος Βλάχος, σας γνωστοποιούμε τα εξής:
     Η Κοινή Απόφαση των Υπουργών Οικονομίας & Οικονομικών και Ανάπτυξης, η οποία προβλέπεται να εκδοθεί, με βάση τις διατάξεις της παραγράφου 3 του άρθρου19 του Νόμου 3054/2002 και η οποία θα καθορίσει τις λεπτομέρειες της διάθεσης του λογαριασμού, με την ονομασία «Λογαριασμός Χρηματοδότησης εταιρειών εμπορίας πετρελαιοειδών για μεταφορές καυσίμων στις προβληματικές περιοχές της χώρας, βρίσκεται στο στάδιο της τελικής επεξεργασίας, ,από τις Υπηρεσίες του Υπουργείου και άμεσα θα υλοποιηθεί.
     Στην ίδια απόφαση καθορίζονται και τα κριτήρια απόδοσης στους Δήμους.
     Το ύψος του ποσού που θα συγκεντρωθεί και προφανώς του ποσοστού 15% μόνον απολογιστικά μπορεί να προσδιορισθεί.
     Εξάλλου και εάν είχε εκδοθεί η Υπουργική Απόφαση, απόδοσης στους Δήμους του ποσοστού 15%, δεν είναι δυνατόν να τους καταβληθούν χρήματα, καθόσον η λειτουργία του λογαριασμού δεν προβλέπει την χορήγηση προκαταβολών.
     Ο Υπουργός
     Α. ΤΣΟΧΑΤΖΟΠΟΥΛΟΣ»
     15. Στην με αριθμό 1038/21-7-03 ερώτηση της Βουλευτού κ. Μαρίας Κόλλια - Τσαρουχά δόθηκε με το υπ’ αριθμ. 1072808/143/11-8-03 έγγραφο από τον Υφυπουργό Οικονομικών η ακόλουθη απάντηση:
     «Σε απάντηση της με αριθ. 1038/21-7-03 ερώτησης που κατέθεσε η Βουλευτής κ. Μαρία Κόλλια - Τσαρουχά, σχετικά με το ανωτέρω θέμα, σας γνωρίζουμε ότι, κατόπιν έρευνας που διεξήγαγε η αρμόδια Δ/νση του Υπουργείου μας, για τα έτη 2002 και 2003, μέσω του Ολοκληρωμένου Πληροφοριακού Συστήματος Τελωνείων, ότι κατά την περίοδο αυτή έχουν πραγματοποιηθεί συνολικά 15 εισαγωγές κρασιού από τη Βουλγαρία (4 το 2002 και 11 το 2003), συνολικής ποσότητας 55.622,5 λίτρων και αξίας 33.086,65 Ευρώ), με τιμές που κυμαίνονται μεταξύ 0,36 και 4,29 Ευρώ ανά λίτρο, ενώ δεν έχει πραγματοποιηθεί καμία εισαγωγή σταφυλιών.
     Επισημαίνουμε ότι κατά την εισαγωγή κρασιών λαμβάνονται δείγματα και αφού ελεγχθούν από τις αρμόδιες Υπηρεσίες του Γενικού Χημείου του Κράτους και κριθούν ποιοτικά κατάλληλα επιτρέπεται ο τελωνισμός τους σε ελεύθερη κυκλοφορία και ανάλωση.
     Ο Υφυπουργός
     ΑΠ. ΦΩΤΙΑΔΗΣ»
     16. Στην με αριθμό 1086/22-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 90022/18679/3887/11-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην με αριθμ. 1086/22-7-03 ερώτηση, που κατατέθηκε στη Βουλή από τη Βουλευτή κ. Μ. Δαμανάκη, σχετικά με το προαναφερόμενο θέμα, σας πληροφορούμε τα ακόλουθα όπως μας γνώρισε το ΙΚΑ:
     Το Τοπικό Ιατρείο Ν. Ζωής ανήκει στην Τοπική Μονάδα Υγείας ΙΚΑ Περιστερίου, η οποία είναι επαρκώς στελεχωμένη με γιατρούς όλων των ειδικοτήτων.
     Στο Τοπικό Ιατρείο Ν. Ζωής υπηρετούν γιατροί των παρακάτω ειδικοτήτων:
     ΕΙΔΙΚΟΤΗΤΕΣ ΥΠΗΡΕΤΟΥΝΤΕΣ
     Παθολόγοι 				4 
     Γυναικολόγοι 				1 
     Καρδιολόγοι				3 
     Παιδίατροι 				3 
     Οδοντίατροι 				2
     Ω.Ρ.Λ. 					2 
     Οφθαλμίατρος 				1 
     Γαστρεντερολόγος 			1 
     Ορθοπεδικοί 				2 
     Παιδοψυχίατροι 			1 
     Ψυχίατροι 				1 
     Πνευμονολόγοι 			1
     ΣΥΝΟΛΟ 				22
     Το Τοπικό Ιατρείο Ν. Ζωής αλλά και η Τοπική Μονάδα Περιστερίου είναι ενταγμένη στο Σύστημα Διαχείρισης Ζήτησης Υπηρεσιών Υγείας, όπου καλώντας το τηλ. 184 εξυπηρετούνται όλοι οι ασφαλισμένοι επιλέγοντας τον γιατρό της προτίμησής τους.
     Σημειώνεται ότι οι γιατροί του Ιδρύματος έχουν την υποχρέωση να συμμετέχουν στο Ειδικό Σώμα Γιατρών Υγειονομικών Επιτροπών Αναπηρίας όπως προβλέπεται από την ειδική σύμβαση που υπογράφουν, προκειμένου να μην υπάρχει καθυστέρηση στην απονομή της Αναπηρικής Σύνταξης σε ευπαθείς ομάδες ασφαλισμένων του Ιδρύματος.
     Πρόθεση της Διοίκησης του Ι.Κ.Α. είναι η κατά το δυνατό καλύτερη στελέχωση όλων των Μονάδων Υγείας του πανελλαδικά με γιατρούς ειδικοτήτων, η οποία και πραγματοποιείται σταδιακά.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     17. Στην με αριθμό 1029/21-7-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 16173Β/170/4-8-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ερώτηση με αριθμό 1029 που κατατέθηκε στις 21.7.03 από την Βουλευτή κ. Μαρία Δαμανάκη, σας γνωρίζουμε τα εξής:
     Ι. Με την υπ’ αρ. 176/00 πράξη του ΚΣΧΟΠ κρίθηκε ότι «…τα οικόπεδα των ΟΤ.580, 547,... που προβάλλονται επί της Εθνικής Οδού χωρίς να μεσολαβεί άλλο ΟΤ., υπάγονται στην ίδια κατηγορία με αυτά που έχουν πρόσωπο επί της ΕΟ... .»
     ΙΙ. Η άποψη ότι, τα ΟΤ. που περιελήφθησαν στην υπ’ αρ.105801/03 Απόφαση της Υφυπουργού, «έχουν πρόσωπο στην Εθνική οδό», υποστηρίχθηκε και από τον αρμόδιο για το χειρισμό των ΓΠΣ Αττικής, Οργανισμό Αθήνας (έγγραφό του με αρ. 2059/99) με αποτέλεσμα να κριθεί επιβεβλημένη η συμπλήρωση από την Δ/νση Πολεοδομικού Σχεδιασμού του από 6.2.93 Πρ. Δ/τος με τα εν λόγω ΟΤ., προς άρση των παρερμηνειών που είχαν διαπιστωθεί στο μεταξύ.
     ΙΙΙ. Είναι γεγονός ότι, για την προώθηση της ρύθμισης δεν ζητήθηκε η άποψη του Δημοτικού Συμβουλίου Κηφισιάς. Και αυτό έγινε, όχι τόσο γιατί σύμφωνα με την ισχύουσα νομοθεσία (αρ. 85Α Ν. Δ/τος 17.7.23) αυτή είναι προαιρετική, όσο γιατί, στα πλαίσια προωθηθείσας τροποποίησης του ΓΠΣ του Δήμου είχε ήδη εκφραστεί η άποψη του Δήμου ως εξής: «Στα ΟΤ. 432, 479 , 491 και 501 επιτρέπεται και η χρήση γραφείων μετά από σύμφωνη γνώμη του Δημοτικού Συμβουλίου...» (α.π. Δ.Σ.228/98).
     Για τις ρυθμίσεις της υπ’ αρ. 105801/03 απόφασης Υφυπουργού ουδέποτε εξέφρασε αντιρρήσεις ο Δήμος (γεγονός που θα ήταν άλλωστε αντίθετο προς την προαναφερθείσα προγενέστερη απόφαση του Δ.Σ. του), παρά το ότι το σχετικό ΦΕΚ. 274Δ/03 του διαβιβάστηκε έγκαιρα από την αρμόδια Δ/νση Τοπ. Εφαρμογών του ΥΠΕΧΩΔΕ (έγγραφο με αρ. 14635/479/313.03).
     IV. Τέλος, κρίνεται σκόπιμο να επισημάνουμε τα εξής:
     - Η αναφερόμενη ως « γενική κατοικία» χρήση του ΓΠΣ, εξειδικευθείσα με το από 6.2.93 Πρ. Δ/γμα, συμπίπτει ως προς το περιεχόμενο της με αυτήν της «αμιγούς κατοικίας» με μοναδική διαφοροποίηση από αυτήν, τη χρήση γραφείων για τη συγκεκριμένη περίπτωση. Αυτή η επί πλέον χρήση αφορά μόνον τα οικόπεδα που κατά την ημερομηνία δημοσίευσής της υπ’ αρ. 105801/03 απόφασης Υπουργού, προβάλλονται στον άξονα της Ε.Ο. υπό τους όρους της απόφασης αυτής, και όχι ολόκληρα τα ΟΤ., στο υπόλοιπο των οποίων ι σε δύο τουλάχιστον περιπτώσεις (547 και 470), καθορίζονται χρήσεις μικρότερης έντασης από τις προϊσχύουσες της απόφασης αυτής.
     Η Υφυπουργός
     Ρ. ΖΗΣΗ»
     18. Στην με αριθμό 965/18-7-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 14911/11-8-03 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο βουλευτής κ. Σ. Χατζηγάκης, συνημμένα σας στέλνουμε το με αριθ. 01-6128/ΠΖ/βου/2003-07-30 έγγραφο του ΕΛΟΤ.
     Ο Υφυπουργός
     ΑΛΕΞΑΝΔΡΟΣ ΚΑΛΑΦΑΤΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     19. Στην με αριθμό 872/16-7-03 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντώνη Σκυλλάκου δόθηκε με το υπ’ αριθμ. 90021/18586/795/8-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην 872/16-7-03 ερώτηση που κατατέθηκε στη Βουλή από τους Βουλευτές κυρίους Τ. Τσιόγκα, Αν. Σκυλλάκο και Ν. Γκατζή σχετικά με τη λειτουργία Ειδικής Υπηρεσίας Ελέγχου Ασφάλισης ΙΚΑ στη Λάρισα, σας γνωρίζουμε τα εξής:
     Σύμφωνα με τις διατάξεις της παρ. 1 του άρθρ. 1 του Ν.2556/97 (ΦΕΚ 270/τ. Α΄/97), «στις έδρες όλων των περιφερειών της χώρας συνίσταται περιφερειακή υπηρεσία ασφάλισης με τίτλο Ειδική Υπηρεσία Ελέγχου Ασφάλισης (ΕΥΠΕΑ) -ΙΚΑ που υπάγεται απευθείας στο Διοικητή του ΙΚΑ και εποπτεύεται από τους κατά τόπου αρμόδιους συντονιστές.
     Η ΕΥΠΕΑ της περιφέρειας Αττικής είναι οργανική μονάδα επιπέδου Διεύθυνσης με έδρα την Αθήνα και η χωρική της αρμοδιότητα εκτείνεται σε όλη την Επικράτεια ...».
     Κατ’ εξουσιοδότηση των ανωτέρω διατάξεων καταρτίστηκε ο Κανονισμός Λειτουργίας των ΕΥΠΕΑ με την Φ21/1639/14-10-98 (ΦΕΚ 1129/τ.Β΄/29-10-98) απόφαση του Υπουργού Εργασίας και Κοινωνικών Ασφαλίσεων.
     Με τις διατάξεις του άρθρου 5 του εν λόγω Κανονισμού προβλέπεται ότι «με απόφαση του Διοικητή του Ιδρύματος, που δημοσιεύεται στην Εφημερίδα της Κυβέρνησης, ορίζεται ο χρόνος έναρξης λειτουργίας της κάθε ΕΥΠΕΑ-ΙΚΑ». Βάσει του άρθρου 3 του ιδίου κανονισμού προβλέπεται ότι: «με απόφαση του Διοικητή του Ιδρύματος, που δημοσιεύεται στην Εφημερίδα της Κυβέρνησης, είναι δυνατόν να περιορίζεται ή να διευρύνεται η χωρική (κατά τόπο) αρμοδιότητα των ΕΥΠΕΑ-ΙΚΑ, ανάλογα με τις ανάγκες, τους στόχους και τα συμφέροντα της Υπηρεσίας».
     Ακολούθως η Διοίκηση του ΙΚΑ στα πλαίσια του εκσυγχρονιστικού της προγράμματος, έχει δρομολογήσει μια σειρά μέτρων που έχει σαν αντικείμενο την ενίσχυση των ελέγχων των επιχειρήσεων με στόχο τον περιορισμό της εισφοροδιαφυγής. Για την επίτευξη του στόχου αυτού, καθοριστικό ρόλο αναμένεται να αποτελέσουν οι Ειδικές Υπηρεσίες Ελέγχου Ασφάλισης ΙΚΑ, των οποίων μελετάται ο επανασχεδιασμός τους, προκειμένου να ανταποκρίνονται στις σύγχρονες απαιτήσεις της λειτουργίας του Ιδρύματος.
     Στα πλαίσια αυτά, εξετάζεται και η λειτουργία της ΕΥΠΕΑ στην Περιφέρεια Θεσσαλίας.
     Ο Υφυπουργός
     ΡΟΒ. ΣΠΥΡΟΠΟΥΛΟΣ»
     20. Στην με αριθμό 742/11-7-03 ερώτηση του Βουλευτή κ. Γεώργιου Τσούρνου δόθηκε με το υπ’ αριθμ. 111268/4-8-03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 742 που κατατέθηκε στις 11/7/2003 από το Βουλευτή κ. Γεώργιο Τσούρνο, και μας διαβιβάστηκε με το α.π. 32247/22-7-2003 από το Υπουργείο Εσωτερικών, Δημόσιας Διοίκησης και Αποκέντρωσης, σας γνωρίζουμε τα ακόλουθα:
     1. Η εν θέματι δραστηριότητα σύμφωνα με την υπ. αρ. Η.Π. 15393/2332/2002 ΚΥΑ (ΦΕΚ 1022/8/5.8.2002) υπάγεται στα έργα & δραστηριότητες της πρώτης κατηγορίας - δεύτερης υποκατηγορίας.
     2. Δεδομένου ότι η εν λόγω δραστηριότητα δεν εντάσσεται στις εξαιρέσεις του άρθρου 5 της υπ. αρ. Η.Π. 11014/703/Φ1/04/14.03.2003 ΚΥΑ (ΦΕΚ 332/8/20.03.03), η περιβαλλοντική αδειοδότηση της εν θέματι κτηνοτροφικής μονάδας γίνεται σύμφωνα με το άρθρο 6 της ιδίας ΚΥΑ από την Περιφέρεια Πελοποννήσου και όχι της Υπηρεσίας μας.
     3. Με το υπ’ αρ. οικ. 111339/28.07.03 έγγραφό μας ζητήθηκε από τη Δ/νση ΠΕΧΩ της Περιφέρειας Πελοποννήσου να μας ενημερώσει λόγω αρμοδιότητας, για την εν θέματι δραστηριότητα.
     Με την λήψη της απάντησης από την Δ/νση ΠΕΧΩ της Περιφέρειας Πελοποννήσου, θα σας ενημερώσουμε σχετικά.
     Η Υφυπουργός
     Ρ. ΖΗΣΗ»
     21. Στην με αριθμό 195/1-7-03 ερώτηση του Βουλευτή κ. Μάριου Σαλμά δόθηκε με το υπ’ αριθμ. 90022/18919/3916/11-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην με αριθμ. 195/1-7-03 ερώτηση, που κατατέθηκε στη Βουλή από το Βουλευτή κ. Μ. Σαλμά, σχετικά με το προαναφερόμενο θέμα, σας πληροφορούμε τα ακόλουθα, όπως μας γνώρισε το ΙΚΑ:
     Η Διοίκηση του ΙΚΑ για την καλύτερη εξυπηρέτηση των 1.657 ασφαλισμένων του Παραρτήματος Βόνιτσας, αρχικά μετακινούσε γιατρό παθολόγο κάθε Τρίτη και Πέμπτη από το Υποκατάστημα Λευκάδας και την Ν.Μ.Υ. ΙΚΑ Πρέβεζας. Σε συνέχεια προέβη σε προκήρυξη για την πρόσληψη γιατρού παθολόγου για το Παράρτημα Βόνιτσας, παρ’ ότι δεν προβλέπεται οργανική θέση. Από 14-7-2003 ανέλαβε και υπηρετεί γιατρός παθολόγος στο παράρτημα.
     Είναι φανερό ότι η Διοίκηση του Ιδρύματος καταβάλλει κάθε προσπάθεια για την παροχή καλύτερης ιατρικής περίθαλψης σε όλες τις περιοχές της χώρας, καθώς και σε περιοχές με λίγους ασφαλισμένους προκειμένου να αντιμετωπίσει ριζικά τα προβλήματα της περίθαλψης. 
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
     22. Στην με αριθμό 41/1-7-03 ερώτηση των Βουλευτών κυρίων Θεόδωρου Κατσανέβα, Φοίβου Ιωαννίδη και Γεράσιμου Γιακουμάτου δόθηκε με το υπ’ αριθμ. 90021/18592/797/8-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
     «Απαντώντας στην 41/1-07-03 ερώτηση που κατατέθηκε στη Βουλή από τους Βουλευτές κυρίους Θ. Κατσανέβα, Φ. Ιωαννίδη και Γ. Γιακουμάτο, σχετικά με τη μετονομασία του ΙΚΑ σε ΙΚΑ -ΕΤΑΜ, σας γνωρίζουμε τα εξής:
     Με τις διατάξεις του άρθρου 5 παρ. 1 του Νόμου 3029/2002 (ΦΕΚ 160/τ.Α΄/12/7/2002) «Μεταρρύθμιση Συστήματος Κοινωνικής Ασφάλισης, το ίδρυμα Κοινωνικής Ασφάλισης, που ιδρύθηκε με το Ν. 6298/34 (ΦΕΚ 346/34 τ.Α΄) μετονομάζεται σε Ίδρυμα Κοινωνικών Ασφαλίσεων - Ενιαίο Ταμείο Ασφάλισης Μισθωτών (ΙΚΑ -ΕΤΑΜ).
     Στα πλαίσια του γενικότερου εκσυγχρονισμού του και προκειμένου το ΙΚΑ να απεικονίσει τη νέα ταυτότητα του, προσθέτοντας το συνθετικό ΕΤΑΜ, προέβη στην αναζήτηση του νέου λογότυπου, διενεργώντας δύο δημόσιους ανοικτούς διαγωνισμούς για την εκπόνηση της σχετικής μελέτης.
     Ο διαγωνισμός διενεργήθηκε στις 18-04-2003, η επιτροπή αξιολόγησης προσφορών -προτάσεων επέλεξε την επικρατέστερη πρόταση - μελέτη λογότυπου και το ΙΚΑ έχει πλέον τη διακριτική ευχέρεια της ελευθέρας χρησιμοποίησης του.
     Ο Υφυπουργός
     ΡΟΒΕΡΤΟΣ ΣΠΥΡΟΠΟΥΛΟΣ»
      23. Στην με αριθμό 30/1.7.03 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 90022/18417/897/11.8.03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην 30/1.7.2003 ερώτηση που έχει κατατεθεί στη Βουλή των Ελλήνων από το Βουλευτή κ. Γ. Καρατζαφέρη, σχετικά με το ύψος των συντάξεων του Τ.Ε.Α.Π.Α.Ε. μετά τη συγχώνευσή του στο Ε.Τ.Ε.Α.Μ., όπως αυτό έχει συσταθεί με τις διατάξεις του άρθρου 6 του ν.3029/2002 και λειτουργεί από 1-6-2003 (τ. 1.κ.Α.-Τ.Ε.Α.Μ.), σας γνωρίζουμε τα εξής:
      Σύμφωνα με το άρθρο 19 του ν.2434/1996, τα ποσά συντάξεων των συγχωνευομένων φορέων που την προηγούμενη της συγχώνευσης ημέρα είναι μεγαλύτερα από το κατώτατο όριο συντάξεων του Ε.Τ.Ε.Α.Μ. προσαυξημένου κατά 50 % εξακολουθούν να καταβάλλονται, διατηρουμένης της επιπλέον διαφοράς ως προσωρινού επιδόματος, συμψηφιζομένου όμως με τις χορηγούμενες αυξήσεις των συντάξεων του Ε.Τ.Ε.Α.Μ. Από 1-1-2003 το κατώτατο όριο συντάξεων του Ε.Τ.Ε.Α.Μ. προσαυξημένο κατά 50 % έχει διαμορφωθεί σε 147 ευρώ. Σύμφωνα με τα στοιχεία που μας γνώρισε το Τ.Ε.Α.Π.Α.Ε., η πλειονότητα των συνταξιούχων του κατά την 31-3-2003 λαμβάνουν ακαθάριστο ποσό μηνιαίας σύνταξης άνω των 147 ευρώ.
      Επειδή με βάση τα ανωτέρω, η πλειονότητα των καταβαλλόμενων συντάξεων του Τ.Ε.Α.Π.Α.Ε. θα εμπίπτει μετά τη συγχώνευση στον παραπάνω περιορισμό, στο Υπουργείο μελετάται νομοθετική ρύθμιση, με την οποία θα προβλέπεται, ότι το ποσό της σύνταξης που αντιστοιχεί στο εκάστοτε κατώτατο όριο συντάξεων του Ε.Τ.Ε.Α.Μ. προσαυξημένου κατά 50% θα αυξάνεται σύμφωνα με τις αυξήσεις των συντάξεων του Ε.Τ.Ε.Α.Μ., χωρίς να επηρεάζεται η καταβολή της επιπλέον διαφοράς των συντάξεων.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      24. Στην με αριθμό 271/2/7/03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 3917/17.7.03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 271/2-7-2003 που κατέθεσε στη Βουλή ο Βουλευτής κ. Hλίας Καλλιώρας ,σχετικά με την ίδρυση του Εμπορευματικού Κέντρου στη Λαμία, κατά λόγο αρμοδιότητας του Υπουργείου Μεταφορών, σας πληροφορούμε τα παρακάτω:
      Έχει προβλεφθεί στο ΓΚΠΣ η επιχορήγηση μέρους του κόστους 6 Εμπορευματικών Κέντρων, από τα Περιφερειακά Επιχειρησιακά Προγράμματα 2000-2006 Δυτικής Ελλάδας, Κρήτης, Θεσσαλίας, Ηπείρου, Κεντρικής Μακεδονίας και Ανατ. Μακεδονίας &Θράκης αντιστοίχως.
      Α. Η επιλογή αυτών των περιοχών στον σχεδιασμό του ΥΜΕ για επιχορήγηση Εμπορευματικών Κέντρων έγινε με βάση τα αποτελέσματα της «Μελέτης Σκοπιμότητας για την Ανάπτυξη κόμβων Συνδυασμένων Μεταφορών κατά μήκος του Ελληνικού Διευρωπαϊκού Δικτύου Μεταφορών».
      Β. Σύμφωνα με τα αποτελέσματα αυτά, δεν τεκμηριώνεται η προτεραιότητα ενός Διαμετακομιστικού Κέντρου στην περιοχή της Λαμίας, έναντι κάποιου από τα έξι (6) κέντρα των προαναφερομένων περιοχών.
      Όμως, αυτό δεν αποτρέπει τη δuνατότητα δημιουργίας Κέντρου στην περιοχή, με αμιγώς ιδιωτικές επενδύσεις.
      Το ΥΜΕ προτίθεται να καταθέσει άμεσα στο Σχέδιο Νόμου για « Ίδρυση και Λειτουργία Εμπορευματικών Κέντρων, στο οποίο περιγράφονται οι προϋποθέσεις και σχετικές διαδικασίες υλοποίησης.
      Ο Υπουργός
      ΧΡΙΣΤΟΣ ΒΕΡΕΛΗΣ»
      25. Στην με αριθμό 473/4.7.03 ερώτηση του Βουλευτή κ. Μανώλη Φραγκιαδουλάκη δόθηκε με το υπ’ αριθμ. 47656/ΔΕ7373/16.7.03 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της ερώτησης 473/4.7.03 του Βουλευτή κ. Εμμανουήλ Φραγκιαδουλάκη, σχετικά με την ένταξη περιοχών της Κρήτης σε Προγράμματα Ανάπτυξης χώρου, σας γνωρίζουμε ότι μετά από πρόταση της Περιφέρειας Κρήτης έχει εγγραφεί στο ΠΔΕ 2003 έργο «Ολοκληρωμένα Προγράμματα Ανάπτυξης Αγροτικών χώρων, προϋπολογισμού 30.000.000.00ευρώ με φορέα εκτέλεσης την Περιφέρεια Kρήτης.
      Το έργο αυτό εγκρίθηκε για τη χρηματοδότηση των ΟΤΑ που δεν περιελήφθησαν στα Ολοκληρωμένα Προγράμματα Ανάπτυξης Αγροτικού Χώρου (ΟΠΑΑΧ) του Υπουργείου Γεωργίας.
      Η αρμοδιότητα για την εκτέλεση και κατανομή των πιστώσεων του ανωτέρω έργου στους δικαιούχους, με βάση συγκεκριμένα κριτήρια, ανήκει στην περιφέρεια Κρήτης.
      Για τα λοιπά θέματα της ερώτησης αρμόδιο να απαντήσει είναι το Υπουργείο Γεωργίας, το οποίο είναι συναποδέκτης της ερώτησης.
      Ο Υφυπουργός
      ΧΡHΣΤΟΣ ΠΑΧΤΑΣ»
      26. Στην με αριθμό 313/2.7.03 ερώτηση του Βουλευτή κ. Γεωργίου Τσούρνου δόθηκε με το υπ’ αριθμ. 46282/ΕΥΔ&ΠΤΣ864/16.7.03 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της παραπάνω ερώτησης του βουλευτού κ. Γεωργίου Τσούρνου, σας πληροφορούμε τα εξής:
      Με την Ε(01) 4059/20-12-2001 απόφαση της Ευρωπαϊκής Επιτροπής εγκρίθηκε η χρηματοδότηση, από το Ταμείο Συνοχής, του έργου «Κατασκευή και βελτίωση δικτύου ύδρευσης Δήμου Ναυπλίου, αποχέτευση ακαθάρτων και ομβρίων υδάτων Δήμου Ναυπλίου» με προϋπολογισμό 11.372.000 €. Σύμφωνα με την απόφαση, οι επιλέξιμες δαπάνες για τεχνική βοήθεια μπορούν να ανέλθουν μέχρι 30.000€.
      Στην ανωτέρω εγκριτική απόφαση αναφέρεται ότι η πρόσληψη υπεύθυνου του έργου είναι υποχρεωτική για τη ΔΕΥΑ Ναυπλίου, το έργο του ανατίθεται μέσω διαδικασίας πρόσκλησης υποβoλής προσφορών και στα πλαίσια των καθηκόντων του ελέγχει τα τεύχη και τις μελέτες πριν την δημοπράτηση.
      Ο προς δημοπράτηση προϋπολογισμός για τον υπεύθυνο του έργου πρέπει να καλύπτει το κόστος των προβλεπομένων με την εγκριτική απόφαση υπηρεσιών για όλο το χρονικό διάστημα υλοποίησης του έργου προκειμένου να μην υπάρχουν προβλήματα στην υλοποίησή του.
      Στα πλαίσια των αρμοδιοτήτων της, η αρμόδια Ειδική Υπηρεσία Διαχείρισης του ΥΠΟΙΟ έχει παράσχει όλη την απαραίτητη πληροφόρηση τόσο εγγράφως όσο και σε επανειλημμένες τηλεφωνικές επικοινωνίες και συναντήσεις που διεξήχθησαν στο ΥΠΟΙΟ με την υπεύθυνη της ΔΕΥΑ Ναυπλίου.
      Το γεγονός ότι έχει παρέλθει αδικαιολόγητα μεγάλο χρονικό διάστημα από την έγκριση της χρηματοδότησης του έργου και δεν έχουν ξεκινήσει ακόμα οι εργασίες δεν δικαιολογεί τη διαδικασία του κατεπείγοντος καθώς η μεγάλη καθυστέρηση οφείλεται αποκλειστικά σε ευθύνη του φορέα υλοποίησης.
      Σε ότι αφορά την έναρξη εργασιών, σύμφωνα με την εγκριτική απόφαση, οι σχετικές εργασίες πρέπει να έχουν αρχίσει να πραγματοποιούνται εντός της διετίας που έπεται της ημερομηνίας έγκρισης, δηλαδή έως τις 20-12-2003. Η πιστοποίηση της έναρξης των εργασιών, σύμφωνα και με σχετικό έγγραφο της Ευρωπαϊκής Επιτροπής, μπορεί να συντελεσθεί με την υπογραφή της σύμβασης του υπεύθυνου του έργου.
      Ο Υφυπουργός
      ΧΡΗΣΤΟΣ ΠΑΧΤΑΣ»
      27. Στην με αριθμό 465/4.7.03 ερώτηση της Βουλευτού κ. Αικατερίνης Παπακώστα-Σιδηροπούλου δόθηκε με το υπ’ αριθμ. Φ900α/3632/6660/17.7.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 465/04-07-2003 ερώτησης, που κατέθεσε η Βουλευτής κ. Παπακώστα-Σιδηροπούλου, με θέμα τον μη υπολογισμό της επαγγελματικής προϋπηρεσίας στους πολιτικούς υπαλλήλους του ΥΠΕΘΑ, σας γνωρίζουμε τα εξής:
      Σύμφωνα με τη διάταξη του άρθρου 17 παρ. 1 εδαφ. η΄ του ν. 2470197 «Αναμόρφωση Μισθολογίου Προσωπικού Δημόσιας Διοίκησης και άλλες συναφείς διατάξεις»), για τη μισθολογική εξέλιξη ενός υπαλλήλου λαμβάνεται υπόψη και ο χρόνος (έως οκτώ (8) έτη) που έχει ληφθεί υπόψη ως προσόν για το διορισμό αυτού. Το εν λόγω δικαίωμα παρέχεται στους υπαλλήλους, οι οποίοι υπηρετούν κατά την έναρξη ισχύος του νόμου (1-1-97), και εφόσον το προσόν αυτό δεν θεμελιώνει δικαίωμα χορήγησης σε αυτούς άλλης οικονομικής παροχής. Το Γενικό Λογιστήριο του Κράτους (που ανήκει στο συνερωτώμενο Υπουργείο Οικονομικών), ως καθ’ ύλην αρμόδιο όργανο για την αναγνώριση προϋπηρεσίας, σε σχετικό ερώτημα του ΥΠΕΘΑ τον Ιούλιο του 2002, απάντησε με σχετικό έγγραφό του (2/12164/0022/26-9-02/ΓΛΚ/22ηΔΝΣΗ) ότι, σε περίπτωση μετατροπής της σχέσης εργασίας, για να αναγνωριστεί η εμπειρία-προϋπηρεσία ως προσόν διορισμού και στη νέα θέση του υπαλλήλου, θα πρέπει η προϋπηρεσία αυτή να απαιτείται ως προσόν διορισμού από τις διατάξεις πρόσληψης, οι οποίες ισχύουν για τη νέα θέση εργασίας, στην οποία και κατατάσσεται Ο υπάλληλος μετά τη μετατροπή της σχέσης εργασίας.
      Στο ΥΠΕΘΑ, εκκρεμούν δικαστικές υποθέσεις, οι οποίες έχουν ως αντικείμενο την αναγνώριση του χρόνου προϋπηρεσίας στον ιδιωτικό τομέα και την καταβολή ανάλογου χρηματικού ποσού, υπαλλήλων που μονιμοποιήθηκαν με το ν. 1476/84.
      Ανεξάρτητα από τα παραπάνω, η Υπηρεσία επιθυμεί την επίλυση του θέματος της αναγνώρισης του χρόνου προϋπηρεσίας στον ιδιωτικό τομέα.
      Κατόπιν δε και των αντικρουόμενων δικαστικών αποφάσεων που έχουν εκδοθεί (ΔΕΑ 1850/1990, ΔΕΑ 1685/1993 (απορριπτική), Σ.τ.Ε 1175/1988, Δ.Ε Πατρών 79/2000 και ΔΕ Πατρών 545/2000), αλλά και προς άρση πάσης αμφιβολίας, πρόκειται να υποβάλλει σχετικό ερώτημα στο Νομικό Συμβούλιο του Κράτους.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      28. Στην με αριθμό 843/15.7.03 ερώτηση του Βουλευτή κ. Αθανασίου Βαρίνου δόθηκε με το υπ’ αριθμ.ΤΚΕ/Φ2/14440/25.7.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην υπ’ αρ.843/15.7.03 ερώτηση που κατέθεσε στη Βουλή ο Βουλευτής κ. Α. Βαρίνος, σας γνωστοποιούμε τα εξής:
      Κατά την παρ. 1 του άρθρου 150 του ΠΔ 611/1977, όπως αυτό αντικαταστάθηκε με το άρθρο 58, παρ. 1 του ν. 1943/1991. 1. Με απόφαση των οικείων υπουργών επιτρέπεται η απόσπαση υπαλλήλων …. επιχειρήσεων κοινής ωφέλειας, …. για αντιμετώπιση υπηρεσιακών Οι αποσπάσεις είναι υποχρεωτικές για τους αποσπώμενους υπαλλήλους, καθώς και για τις υπηρεσίες στις οποίες ανήκουν. …. 	Η απόσπαση υπαλλήλων από τη ΔΕΗ γίνεται μόνο με αίτηση των υπαλλήλων. 2. Η χρονική διάρκεια της απόσπασης ορίζεται σε ένα έτος με δυνατότητα παράτασης έως ένα έτος ακόμη με τη συμπλήρωση των οποίων η απόσπαση λήγει αυτοδικαίως και ο υπάλληλος επανέρχεται στην υπηρεσία του, εκτός αν, με αίτησή του, παρατάθηκε η απόσπασή του.
      Κατά το άρθρο 68 του κυρωθέντος δια του άρθρου πρώτου του ν.2683/1999 (ΦΕΚ A΄ 19) "Κώδικα κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ." ορίσθηκαν τα εξής:
      1. «Με απόφαση των οικείων υπουργών επιτρέπεται η απόσπαση υπαλλήλων δημοσίων υπηρεσιών κάθε μορφής ή νομικών προσώπων δημοσίου δικαίου σε υπηρεσία άλλου υπουργείου ή σε νομικό πρόσωπο δημοσίου δικαίου για την αντιμετώπιση σοβαρών και επειγουσών υπηρεσιακών αναγκών προσωρινού χαρακτήρα μετά από γνώμη των οικείων υπηρεσιακών συμβουλίων… 4. Η διάρκεια των ανωτέρω αποσπάσεων δεν μπορεί να υπερβαίνει τα δύο έτη συνολικά. 5. Η απόσπαση παύει αυτοδικαίως όταν λήξει το χρονικό όριο της παρ.4. Ο υπάλληλος με τη λήξη, της απόσπασης επανέρχεται υποχρεωτικά στη θέση του χωρίς άλλη διατύπωση… 8. στην περίπτωση της αποσπασμένος υπάλληλος που συμπλήρωσε διετία συνεχώς ή διακεκομμένα, δεν επιτρέπεται να αποσπασθεί πριν να παρέλθει τριετία από τη λήξη της προηγούμενης απόσπασης….»
      Επειδή από τα ανωτέρω προκύπτει ότι οι περί αποσπάσεων διατάξεις του άρθρου 68 του νεότερου" Κώδικα Κατάστασης Δημόσιων Πολιτικών Διοικητικών Υπαλλήλων και Υπαλλήλων Ν.Π.Δ.Δ." δεν προβλέπουν πλέον, σε αντίθεση προς το άρθρο 150 του προϊσχύσαντος Υπαλληλικού Κώδικα ( ΠΔ 611/1977) , την απόσπαση υπαλλήλων νομικών προσώπων ιδιωτικού δικαίου κοινωφελούς χαρακτήρα σε δημόσιες υπηρεσίες ή σε νομικά πρόσωπα δημοσίου δικαίου. Και ναι μεν η παρ. 12 του ως άνω άρθρου 68 προβλέπει ότι διατηρούνται σε ισχύ ειδικές διατάξεις περί αποσπάσεων, αλλά ως διατηρούμενες ειδικές διατάξεις δεν μπορούν να θεωρηθούν οι ρυθμίσεις του προϊσχύσαντος Υπαλληλικού Κώδικα, αφού το άρθρο 172 παρ. 1 του ως άνω νέου Υπαλληλικού Κώδικα ρητώς ορίζει ότι " κάθε διάταξη που είναι αντίθετη προς τον παρόντα κώδικα ή ρυθμίζει θέματα που διέπονται από αυτόν, καταργείται. Συνεπώς, μετά την έναρξη ισχύος του ως άνω άρθρου 68 (δηλ. την 9.4.99 κατά το 5ο άρθρο του ν. 2683/1999) έχει καταργηθεί η διάταξη του άρθρου 150 του Π.Δ. 611/1977, όπως αυτό αντικαταστάθηκε με το άρθρο 58 παρ. 1 του ν. 1943/91.
      Κατόπιν τούτων είναι προφανές ότι δεν υπάρχει κάτι που να μπορούμε να κάνουμε για να ικανοποιήσουμε το αίτημα του κ. Ν. Μένεγα, αν και προδήλως συμμεριζόμαστε απολύτως το ενδιαφέρον του ερωτώντος Βουλευτή. Δεδομένων των κατά το άρθρο 153 του ν. 2683/1999 λόγων απόλυσης των υπαλλήλων και σημειώνοντας ότι η σωματική ανικανότητα αποτελεί ένα από αυτούς, είναι αυτονόητο ότι ο κ. Ν. Μένεγας καλά θα κάνει να προσφύγει σε δημόσιο νοσοκομείο και να εξετασθεί, ώστε να έχει στα χέρια του αδιαφιλονίκητη ιατρική βεβαίωση περί του ότι έχει αναρρώσει μετά την εγχείρηση που του έγινε κατά το 2001 και ότι έχει μεν παράλυση της δεξιάς πλευράς του, τούτο όμως δεν επιφέρει σωματική ή πνευματική του ανικανότητα και δεν τον εμποδίζει να παρέχει τις υπηρεσίες του. Έτσι και ο συγκεκριμένος πολίτης δεν θα αντιμετωπίσει το φάσμα της ανεργίας και η νομιμότητα ως προς τις αποσπάσεις θα τηρηθεί.
      Ο Υφυπουργός
      ΝΙΚΟΣ ΜΠΙΣΤΗΣ»
      29. Στην με αριθμό 668/10.7.03 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 5046/18.7.03 έγγραφο από τον Υπουργό Μακεδονίας – Θράκης η ακόλουθη απάντηση:
      «Απαντώντας στην με αριθμό 668/10-7-2003 ερώτηση. που κατέθεσε στη Βουλή ο Βουλευτής κ. Γιώργος Καρατζαφέρης, με θέμα «Πιστώσεις Αρχαιολογικών χώρων», σας γνωρίζουμε τα παρακάτω:
      α) Είναι αληθές ότι το Υπουργείο Μακεδονίας-Θράκης ανέλαβε να οργανώσει, σε συνεργασία με τους τοπικούς φορείς (Αυτοδιοίκηση, Επιμελητήρια. Πανεπιστήμια. Εργατοϋπαλληλικό Κέντρο κλπ.) και τους εκπροσώπους των κινημάτων, την προετοιμασία της πόλης ώστε να μπορέσει αυτή να υποδεχθεί τον όγκο των επισκεπτών- διαδηλωτών που θα την επισκέπτονταν, στο πλαίσιο της Συνόδου Κορυφής και των προγραμματισμένων. από διάφορα κινήματα και οργανώσεις, εκδηλώσεων της «Αντισυνόδου».
      Το Υπουργείο Μακεδονίας-Θράκης ανέλαβε και τη σχετική δαπάνη για τη δημιουργία των κατάλληλων προϋποθέσεων και συνθηκών (οργάνωση καταυλισμών ιατρική μέριμνα, καθαριότητα, δίκτυα φωτισμού-υδροδότησης διευκόλυνση μετακινήσεων. εξασφάλιση χώρων για εκδηλώσεις κλπ).
      Αποτελεί κοινή παραδοχή ότι, παρά τις περιορισμένης έκτασης καταστροφές που προκάλεσε μικρή ομάδα ακραίων στοιχείων το απόγευμα του Σαββάτου 21/6/2003. το σχέδιο της «φιλοξενίας» των επισκεπτών-διαδηλωτών εφαρμόσθηκε με εξαιρετική επιτυχία και συνετέλεσε αποφασιστικά στο να μη διαταραχθεί η ομαλή ζωή της πόλης και να πραγματοποιηθούν οι εκδηλώσεις των κινημάτων στη Θεσσαλονίκη με απόλυτα ειρηνικό τρόπο.
      β) Η δαπάνη για την εφαρμογή του παραπάνω σχεδίου «φιλοξενίας» καταβλήθηκε από ειδικό κωδικό (ΚΑΕ 5126) που είχε περιληφθεί στον τακτικό προϋπολογισμό του έτους 2003 του Υ.ΜΑ.Θ. υπό τον τίτλο «Κάθε είδους δαπάνες που προκύπτουν από την ανάληψη της Προεδρίας της Ε.Ε.» .
      Δεν είναι, άρα, αληθές ότι « ο Υπουργός Μακεδονίας-Θράκης έδωσε εντολή να εκταμιευθούν 600.000,00 ΕΥΡΩ, περίπου, από τους Κωδικούς (ΚΑΕ) που προορίζονταν για τις δαπάνες αξιοποίησης και συντήρησης των αρχαιολογικών χώρων και τα χρησιμοποίησε για την κάλυψη των αναγκών φιλοξενίας των διαδηλωτών της αντισυνόδου της Θεσσαλονίκης (20/22.6.2003)», όπως ισχυρίζεται στην ερώτησή του ο κύριος Βουλευτής.
      γ) Η από την πλευρά του Υ.ΜΑ.Θ. ενίσχυση του προγράμματος ανάδειξης και συντήρησης αρχαιολογικών χώρων στην περιοχή της Μακεδονίας και Θράκης γίνεται από κωδικό (ΚΑΕ 5161) του τακτικού προϋπολογισμού τελείως ανεξάρτητο από τον κωδικό ( ΚΑΕ 5126) από τον οποίο καταβλήθηκαν δαπάνες για την «φιλοξενία» επισκεπτών-διαδηλωτών, κατά τα ανωτέρω περιγραφόμενα (α και β) . Δεν υπάρχει, συνεπώς, θέμα ανάλωσης, μεταφοράς ή επανατοποθέτησης χρημάτων από τον έναν κωδικό στον άλλο.
      Ο Υπουργός
      ΧΑΡΑΛΑΜΠΟΣ ΚΑΣΤΑΝΙΔΗΣ»
      30. Στην με αριθμό 723/10.7.03 ερώτηση του Βουλευτή κ. Σωτήρη Κούβελα δόθηκε με το υπ’ αριθμ. Φ.15/392/ΑΣ 280 δις/22.7.03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης, σας γνωρίζουμε τα εξής:
      Το όνομα «πρώην Γιουγκοσλαβική Δημοκρατία της Μακεδονίας» είναι το όνομα που επισήμως χρησιμοποιείται από την Ε.Ε., το ΝΑΤΟ και τους λοιπούς διεθνείς οργανισμούς, σύμφωνα με την απόφαση 817/1993 του Σ.Α. του ΟΗΕ περί εισδοχής της χώρας αυτής στον Οργανισμό Ηνωμένων Εθνών.
      Έχουμε επισημάνει την πρόθεσή μας να εργαστούμε εποικοδομητικά προς την κατεύθυνση της επίλυσης του θέματος του ονόματος, με την εξεύρεση κοινά αποδεκτής λύσης στο πλαίσιο των διαπραγματεύσεων που βρίσκονται σε εξέλιξη υπό την αιγίδα του Γενικού Γραμματέα των Ηνωμένων Εθνών.
      Όσον αφορά στις Η.Π.Α., έχουν συνάψει διπλωματικές σχέσεις με την συγκεκριμένη χώρα, με βάση την προαναφερόμενη απόφαση, με το όνομα πΓΔΜ.
      Η χρήση του ονόματος «Μακεδονία» στο κείμενο της Συμφωνίας Η.Π.Α. - πΓΔΜ για το Διεθνές Ποινικό Δικαστήριο, αποτελεί, κατά επίσημη δήλωση του εκπροσώπου του State Department, κ. Μπάουτσερ, ανεπίσημη ονομασία.
      Ο Αμερικανός Υπουργός Εξωτερικών κ. Πάουελ απάντησε σε σχετική επιστολή μου ότι οι Η.Π.Α. αναγνωρίζουν τη συγκεκριμένη χώρα ως πρώην Γιουγκοσλαβική Δημοκρατία της Μακεδονίας και ότι τίποτε δεν έχει αλλάξει στην πολιτική της χώρας του επί του θέματος.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      31. Στην με αριθμό 594/9.7.03 ερώτηση του Βουλευτή κ. Νικήτα Κακλαμάνη δόθηκε με το υπ’ αριθμ. ΥΠΠΟ/Γ.Υ/Κ.Ε./49/21.7.03 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 594/09.07.2003 ερώτηση του Βουλευτή κ. Νικήτα Κακλαμάνη και με βάση τα στοιχεία που έθεσε υπόψη μας η Ο.Ε.Ο.Α. - «ΑΘΗΝΑ 2004», σας γνωρίζουμε τα εξής:
      1. Η εκστρατεία διαφήμισης προγράμματος εισιτηρίων για τους Ολυμπιακούς Αγώνες του 2004 είχε διάρκεια από 29/04/03 έως 11/06/03 και η διαφημιστική επένδυση ανήλθε στα 3.093.747 €, εκ των οποίων 761.015 € καλύφθηκαν από τους χορηγούς ΕΡΤ και EUROSPORT.
      2. Για την εκστρατεία Εθελοντισμού με διάρκεια από 04/02/03 έως 23/02/03 (Α΄ φάση) και από 30/03/03 έως 20/04/03 (Β΄ φάση), η δαπάνη ανέρχεται στα 2.362.817 €, εκ των οποίων 239.230 € καλύφθηκαν από το χορηγό ΕΡΤ. Η διαφημιστική εκστρατεία για τον εθελοντισμό σημείωσε μεγάλη επιτυχία μιας και ο αριθμός των Εθελοντών ανέρχεται μέχρι στιγμής σε 94.000. Μόνο τον Μάιο του 2003 δήλωσαν περισσότεροι από 8.000 εθελοντές.
      3.&4. Για την επικοινωνία των Παραολυμπιακών Αγώνων υπάρχει ειδικό πρόγραμμα.
      Είχε προκηρυχθεί σχετικός Διαγωνισμός Διαφημιστικής στις 19/07/02, ο οποίος δημοσιεύθηκε στις 25/07/02 στην Εφημερίδα Ευρωπαϊκών Κοινοτήτων. Ο συνολικός προϋπολογισμός για την εκστρατεία ανέρχεται στα 4.402.054 €.
      Η εκστρατεία είναι προγραμματισμένη να ξεκινήσει στις 17 Σεπτεμβρίου 2003.
      Έχουν ήδη ολοκληρωθεί εξειδικευμένες ενέργειες (για παράδειγμα, επικοινωνία προγράμματος «Ερμής-Προσβάσιμη Επιλογή» σε συνεργασία με τα Εμπορικά και Βιομηχανικά Επιμελητήρια Αθηνών και Θεσ/νίκης, καθώς και το Πρόγραμμα «Υιοθετείστε ένα άθλημα»).
      5. Οι ανάγκες έχουν υπολογισθεί, κατ’ ανώτατο όριο σε 15.000, αριθμός ο οποίος επιβεβαιώνεται η διορθώνεται, ανά τομέα απασχόλησης και ανά εγκατάσταση, καθώς οριστικοποιείται ο σχεδιασμός για τους Παραολυμπιακούς Αγώνες. Από πλευράς διαθεσιμότητας εθελοντών, από το σύνολο των σχεδόν 94.000 αιτήσεων, 26% έχει δηλώσει διαθεσιμότητα για τους Παραολυμπιακούς Αγώνες και 5% αποκλειστικά για τους Παραολυμπιακούς. 
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      32. Στην με αριθμό 638/9-7-03 ερώτηση του Βουλευτή κ. Αθανασίου Κατσιγιάννη δόθηκε με το υπ’ αριθμ. Β- 39933/22-7-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 638/9.7.2003 που κατέθεσε στη Βουλή ο Βουλευτής κ. Θανάσης Κατσιγιάvνης, σχετικά με τις χρεώσεις για χρήση του διαδικτύoυ, σας πληροφορούμε ότι σύμφωνα με το άρθρο 3 του ν. 2867/2000,αρμόδια για τον έλεγχο, τη ρύθμιση του τομέα τηλεπικοινωνιών και την εποπτεία της τηλεπικοινωνιακής αγοράς είναι η Ε.Ε.Τ.Τ.
      Ωστόσο, με βάση το ισχύον Ελληνικό και Κοινοτικό νομικό πλαίσιο, η υπηρεσία παροχής προσβάσεων ADSL δεν τελεί υπό καθεστώς ρύθμισης και ως εκ τούτου δεν παρέχεται η δυνατότητα στην Ε.Ε.Τ.Τ. να παρέμβει και να επιβάλει στον Ο.Τ.Ε χαμηλότερες λιανικές τιμές.
      Το Υπουργείο Μεταφορών και Επικοινωνιών, πάντως παρακολουθεί το θέμα και επιδεικνύει για αυτό, ιδιαίτερη ευαισθησία. Για το λόγο αυτό, συγκαλέσαμε ειδική σύσκεψη, με την ηγεσία του Ο.Τ.Ε., αποτέλεσμα της οποίας ήταν να δεσμευτεί ο Οργανισμός για σημαντική μείωση των τιμολογίων του ADSL. Αυτό αντικατοπτρίζεται και στην από 16-5-2003 επιστολή του Ο.Τ.Ε.
      Επίσης, σας πληροφορούμε ότι ο ανταγωνισμός στην Ελληνική Τηλεπικοινωνιακή αγορά έχει παρουσιάσει αλματώδη ανάπτυξη το τελευταίο διάστημα, γεγονός που επιβεβαιώνεται και από την 8η Έκθεση της Ευρωπαϊκής Επιτροπής σχετικά με τις τηλεπικοινωνίες. Αξίζει εδώ να αναφέρουμε ότι προωθήθηκαν σχετικές τεχνολογίες που δύναται να καλύψουν τις σχετικές ανάγκες των καταναλωτών για ευρυζωνική πρόσβαση σε δίκτυα και νέες ευρυζώνιες υπηρεσίες ηλεκτρονικών επικοινωνιών. Μέχρι σήμερα χορηγήθηκαν Γενικές Άδειες παροχής τηλεπ/κών υπηρεσιών σε 241 Επιχειρήσεις ενώ 37 Επιχειρήσεις λειτουργούν ήδη υπό καθεστώς Ειδικής Άδειας παρέχοντας σημαντικές τηλεπικοινωνιακές υπηρεσίες όπως κινητές επικοινωνίες 2ης και 3ης γενιάς, σταθερή ασύρματη πρόσβαση, σταθερά ενσύρματα (εναλλακτικά) δίκτυα, δορυφορικές επικοινωνίες, φωνητική τηλεφωνία κλπ. Αποτέλεσμα αυτού είναι η αύξηση των επιλογών των Ελλήνων καταναλωτών καθώς επίσης και η παροχή τηλεπικοινωνιακών υπηρεσιών υψηλής ποιότητας σε ανταγωνιστικές τιμές.
      Επίσης, σύμφωνα με το αριθμ. 11861/Φ.500/29-5-2003 έγγραφο της Επιτροπής, πληροφορούμε ότι παράλληλα η Επιτροπή έχει σχεδόν ολοκληρώσει τα εκ του νόμου προβλεπόμενα για την παροχή από τον Ο.Τ.Ε.
      Αδεσμοποίητης πρόσβασης στον Τοπικό του Βρόχο σε κοστοστρεφείς τιμές μετά τη διενέργεια κοστολογικού ελέγχου από ανεξάρτητο ελεγκτή. Οι νέες τιμές για τις υπηρεσίες Αδεσμοποίητης Πρόσβασης στον Τοπικό Βρόχο του Ο.Τ.Ε. είναι σημαντικά χαμηλότερες από τις έως τότε ισχύουσες και ήδη οι αιτήσεις από τους εναλλακτικούς παρόχους έχουν αυξηθεί σημαντικά. Παράλληλα η Ε.Ε.Τ.Τ. παρακολουθεί την πορεία υλοποίησης της Αδεσμοποίητης Πρόσβασης με στόχο την επίλυση κάποιων ζητημάτων που έχουν να κάνουν με τους χρόνους παράδοσης των τοπικών βρόχων από τον Ο.Τ.Ε. Η ομαλή πορεία υλοποίησης της Αδεσμοποίητης Πρόσβασης αναμένεται να οδηγήσει στην ακόμη μεγαλύτερη ζήτηση της εν λόγω υπηρεσίας, μέσω της οποίας οι εναλλακτικοί πάροχοι μπορούν να προσφέρουν ευρυζώνιες υπηρεσίες (π.χ. υψηλή ταχύτητα πρόσβασης στο διαδίκτυο) σε τελικούς χρήστες.
      Επίσης, η Επιτροπή στα πλαίσια των αρμοδιοτήτων της θα εξακολουθήσει να παρακολουθεί όλες τις εξελίξεις στην παροχή της ευρυζωνικής πρόσβασης, έχοντας συνεχή συνεργασία με τον Ο.Τ.Ε. και τους εναλλακτικούς παρόχους αλλά και ερευνώντας τα ισχύοντα και σε άλλες χώρες.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      33. Στην με αριθμό 1510/30-7-03 ερώτηση του Βουλευτή κ. Θεοφάνη Δημοσχάκη δόθηκε με το υπ’ αριθμ.54661/ΔΕ -8151, 8-8-03 έγγραφο από τον Υφυπουργό Οικονομίας η ακόλουθη απάντηση:
      «Απαντώντας στην παραπάνω ερώτηση του Βουλευτή κ. Θεοφάνη Δημοσχάκη, σας γνωρίζουμε ότι προκειμένου να κατασκευασθούν αντιπλημμυρικά έργα και να βελτιωθεί η αγροτική οδοποιία στο Νομό Έβρου, εγκρίθηκαν ήδη στο Πρόγραμμα Δημοσίων Επενδύσεων 2003 και συγκεκριμένα στη ΣΑΕΠ 031 της Περιφέρειας Ανατολικής Μακεδονίας και Θράκης, τα παρακάτω έργα με τα εξής οικονομικά στοιχεία.
                                                                       	ποσά σε €
      Ονομασία Έργου                       Ολικός                                        Πιστώσεις
                                                                                                                   2003
                                                     Προϋπολογισμός
      Αποκατάσταση ζημιών στο 
      Οδικό Δίκτυο Νομού Έβρου       2.348.000,00                       2.348.000,00
      από θεομηνίες – Χειμώνας
      2002-2003.
      Αποκατάσταση ζημιών και
      Υποδομών από τη θεομηνία του         6.000.000,00                  2.000.000,00
      Χειμώνα 2003 στο Νομού Έβρου.
      Αποστραγγιστικά έργα – ενίσχυση
      αναχωμάτων – αποκαταστάσεις και        2.000.000,00              700.000,00
      βελτιώσεις αντλιοστασίων
      αποστράγγισης στο Νομό Έβρου
      Έργα στο χώρο της Λεκάνης                   1.000.000,00              300.000,00
      Απορροής και μικρά φράγματα 
      ανάσχεσης στον ορεινό όγκο Νομού
      Έβρου.
      Σύνολο                                            11.348.000,00                  5.348.000,00
      Ο Υφυπουργός
      ΧΡΗΣΤΟΣ ΠΑΧΤΑΣ»
      34. Στην με αριθμό 1481/30-7-03 ερώτηση των Βουλευτών κυρίων Κυριάκου Σπυριούνη, Στυλιανού Παπαθεμελή δόθηκε με το υπ’ αριθμ. 7017/4/3622/8-8-03. έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κύριοι Κ. Σπυριούνης και Σ. Παπαθεμελής, σας γνωρίζουμε ότι, με απόφαση του Υπουργείου Ανάπτυξης, καθορίσθηκε ότι η προμήθεια των 34.000 πιστολίων της Ελληνικής Αστυνομίας θα πραγματοποιηθεί από τη Γενική Διεύθυνση Αμυντικού Εξοπλισμού του Γενικού Επιτελείου Στρατού (Γ.Δ.Α.Ε./Γ.Ε.Σ.), σύμφωνα με τις ισχύουσες διατάξεις περί προμηθειών των Ενόπλων Δυνάμεων.
      Από την αρμόδια Υπηρεσία μας συντάχθηκαν και απεστάλησαν στην ανωτέρω Διεύθυνση του Γ.Ε.Σ. οι τεχνικές απαιτήσεις-προδιαγραφές των πιστολίων, ενώ έγινε μεταφορά των απαιτούμενων Πιστώσεων από τον προϋπολογισμό της Αστυνομίας στο Γενικό Επιτελείο Στρατού του Υπουργείου Εθνικής Άμυνας, μέσω του Υπουργείου Οικονομικών.
      Κατόπιν τούτων, για την ταχύτερη εξέλιξη των διαδικασιών, προσωπικό της αρμόδιας Διεύθυνσης του Αρχηγείου της Αστυνομίας συμμετείχε στις συσκέψεις περί τεχνικών αξιολογήσεων και στη συνέχεια οι απαραίτητες ενέργειες πραγματοποιούνται και θα ολοκληρωθούν από την προαναφερόμενη Διεύθυνση του Υπουργείου Εθνικής Άμυνας, στο οποίο διαβιβάζουμε φωτοαντίγραφο της ερώτησης, για να σας ενημερώσει σχετικά.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      35. Στην με αριθμό 568/8-7-03 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αριθμ. 86/15-7-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κύριοι Λ. Kανέλλη και Α. Σκυλλάκος, για τα θέματα της αρμοδιότητάς μας, σας πληροφορούμε εξής:
      Το Υπ. Γεωργίας δεν συμφωνεί με την επαναλειτουργία σφαγείων που δεν πληρούν τους υγειονομικούς όρους της Εθνικής και Κοινοτικής Νομοθεσίας έστω και προσωρινά.
      Όσον αφορά το συγκεκριμένο Δημοτικό σφαγείο Πόρου, στερείται άδειας λειτουργίας του Νομάρχη Πειραιά, λόγω του ότι δεν έχει επιδιορθώσει ελλείψεις που είχαν παρατηρηθεί κατά την διενεργηθείσα επιθεώρηση.
      Σημειώνεται ότι, με τη Διυπoυργική Απόφαση αρ. πρωτ. 393393/5188/29-08-2001 καθορίσθηκε η διαδικασία υπαγωγής επενδυτικών σχεδίων μεταποίησης και εμπορίας γεωργικών προϊόντων σε προγράμματα ενίσχυσης για την περίοδο 2000 - 2005 και στην οποία προβλέπεται η ενίσχυση για την ίδρυση σφαγείων ή των εκσυγχρονισμών παλαιών σφαγείων σε ποσοστό 50%.
      Προϋπόθεση όμως για τη χορήγηση της ενίσχυσης είναι η επίδειξη ενδιαφέροντος από τους αρμοδίους φορείς που διαχειρίζονται τα σφαγεία, είτε αυτοί είναι δημοτικές αρχές είτε ιδιώτες.
      Ο Υφυπουργός
      Φ. ΧΑΤΖΗΜΙΧΑΛΗΣ»
      36. Στην με αριθμό 525/8-7-03 ερώτηση της Βουλευτού κ. Α. Ξηροτύρη Αικατερινάρη δόθηκε με το υπ’ αριθμ. 4945/18-7-03 έγγραφο από τον Υπουργό Μακεδονίας - Θράκης η ακόλουθη απάντηση:
      «Απαντώντας στην με αριθμό 525/8-7-2003 ερώτηση, που κατέθεσε στη Βουλή η Βουλευτής κ. Ασημίνα Ξηροτύρη-Αικατερινάρη, σε σχέση με τον αποχαρακτηρισμό του βιομηχανικού συγκροτήματος του ΦΙΞ και την έναρξη εργασιών κατεδάφισης σ’ αυτό, σας πληροφορούμε τα εξής:
      Για τα κτίρια του βιομηχανικού συγκροτήματος ΦΙΞ, επί της οδού 26ης Οκτωβρίου στη Θεσσαλονίκη, εκδόθηκε η απόφαση ΥΠΠΟ/ΔΙΛΑΠ/Γ/ 993/26938/23-5-1994 (ΦΕΚ 479Β΄) του Υπουργού Πολιτισμού, για το χαρακτηρισμό τους ως ιστορικών διατηρητέων.
      Για τα ίδια κτήρια εκδόθηκε πρόσφατα η απόφαση ΥΠΠΟ/ ΔΙΛΑΠ/Γ/829 18311/7-4-2003 ( ΦΕΚ 421 Β΄)του Υπουργού Πολιτισμού, σύμφωνα με την οποία τροποποιείται και συμπληρώνεται η προηγούμενη Υπουργική Απόφαση του έτους 1994. Ειδικότερα, μεταξύ άλλων, ανακαλείται ως προς το χαρακτηρισμό αριθμού κτηρίων του βιομηχανικού συγκροτήματος.
      Για το βιομηχανικό συγκρότημα του ΦΙΞ δεν έχει εκδοθεί από την υπηρεσία μας απόφαση χαρακτηρισμού του ως διατηρητέου. Πρόκειται για χαρακτηρισμένα από το Υπουργείο Πολιτισμού ακίνητα ή εκτάσεις για τα οποία υπερισχύουν οι διατάξεις του Ν. 3028/2002 (ΦΕΚ 153 Α') «Για την προστασία των Αρχαιοτήτων και εν γένει της Πολιτιστικής Κληρονομιάς», με βάση τις οποίες εκδόθηκε η πρόσφατη απόφαση του Υπουργού Πολιτισμού ( άρθρο 73, παρ. 12, Ν. 3028/2002).
      Το θέμα της έναρξης εργασιών κατεδάφισης για μη διατηρητέα ή αποχαρακτηρισθέντα κτήρια εμπίπτει στην αρμοδιότητα της Νομαρχιακής Αυτοδιοίκησης Θεσσαλονίκης και ασκείται από τη Διεύθυνση Πολεοδομίας αυτής.
      Ο Υπουργός
      ΧΑΡΑΛΑΜΠΟΣ ΚΑΣΤΑΝΙΔΗΣ»
      37. Στην με αριθμό 565/8-7-03 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου, δόθηκε με το υπ’ αριθμ. 32443/22-703 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 565/8-7-2003 ερώτησης, που κατέθεσαν οι βουλευτές κύριοι Λ. Κανέλλη και Α. Σκυλλάκος, αναφορικά με την χρηματοδότηση του Δήμου Τροιζήνας Ν. Αττικής για την κάλυψη της δαπάνης μισθοδοσίας του προσωπικού του, σας γνωρίζουμε τα ακόλουθα:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την Συvταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την T.A, συνεπάγεται και την μεταφορά των αντίστοιχων πόρων.
      Με κινητήριο μοχλό το Νόμο 1828/89, το Υπουργείο Εσωτερικών, Δημόσιας Διοίκησης και Aποκέvτρωσης προώθησε την οικονομική αυτοτέλεια των ΟΤΑ, καθιερώνοντας διαφανείς και σταθερούς πόρους, οι οποίοι βοήθησαν ουσιαστικά στο σχεδιασμό και την υλοποίηση στόχων και προγραμμάτων, συμβάλλοντας στην όλη αναπτυξιακή διαδικασία της χώρας. Επίσης, στα πλαίσια της υλοποίησης του προγράμματος «Ιωάννης Καποδίστριας», με σειρά νομοθετημάτων, δόθηκε η απαιτούμενη ώθηση στην πρωτοβάθμια Τοπική Αυτοδιοίκηση να αναλάβει πρωτοβουλίες, έχοντας την πλήρη στήριξη του Κράτους σε κάθε της προσπάθεια.
      Η καθιέρωση των ΚΑΠ με το Ν. 1828/89, στοχεύει στη χρηματοδότηση των ΟΤΑ από δυναμικούς φόρους του κρατικού προϋπολογισμού, το ύψος των οποίων ορίζεται ρητά από την κείμενη νομοθεσία και δεν επηρεάζεται κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ
      Από το έτος 2001, αναθεωρείται ριζικά και εκσυγχρονίζεται το σύστημα της τακτικής επιχορήγησης των ΟΤΑ , οι οποίοι πλέον χρηματοδοτούνται, πέραν του πραγματικού πληθυσμού τους, το οποίο αποτελούσε το καθοριστικό κριτήριο κατανομής των ΚΑΠ μέχρι το έτος 2000, με βάση την έκτασή τους, τον αριθμό των δημοτικών διαμερισμάτων τους και το σημαντικότερο με βάση την ανάγκη κάλυψης τοο ελάχιστου λειτουργικού τους κόστους, όπως αυτό προσδιορίσθηκε από σχετική μελέτη της ΚΕΔΚΕ.
      Τα ποσά τα οποία διατέθηκαν ως συνoλική τακτική επιχορήγηση στους ΟΤΑ από το έτος 2001 είναι τα ακόλουθα:
      Ετήσια Tακτική Επιχορήγηση      Ποσό σε ευρώ      2001      808.706.945,19      2002      891.576.961,41      Πρόβλεψη 2003      964.000.000,00      
      Επισημαίνεται ότι κατά το έτος 2002, για την χρηματοδότηση των ΟΤΑ αα βαθμού ελήφθη υπόψη ο πραγματικός πληθυσμός αυτών, όπως αυτός προέκυψε από την τελευταία απογραφή του 2001.
      Ειδικότερα το έτος 2002, Ο Δήμος Tροιζήνας Ν. Αττικής έλαβε από τους ΚΑΠ, συνολική τακτική επιχορήγηση ποσού 494.589,39 € έναντι του ποσού των δρχ. 165.400.964 (485.402,64 €) που του διατέθηκε το έτος 2001
      Για το έτος 2003 και μέχρι την έκδοση της προβλεπόμενης Κοινής Υπουργικής Απόφασης κατανομής των ΚΑΠ, τα ποσά που αποδόθηκαν κάθε μήνα στους ΟΤΑ της χώρας από τον Ιανουάριο μέχρι και τον Ιούλιο αντιστοιχούν στο 1/12 της τακτικής επιχορήγησης που αυτοί έλαβαν συνολικά το προηγούμενο έτος. Στους επόμενους μήνες και μετά τον προσδιορισμό του ποσού που θα διατεθεί ως ετήσια τακτική επιχορήγηση για το 2003 με την ΚΥΑ, θα αποδοθούν οι διαφορές Ιανουαρίου-Ιουλίου, μαζί με το ποσοστό της αύξησης που θα καθορισθεί.
      Κατόπιν των ανωτέρω, οι σχετικές δαπάνες για κάλυψη της μισθοδοσίας του προσωπικού του Δήμου Τροιζήνας, θα πρέπει να καλυφθούν στα πλαίσια των προαναφερομένων πιστώσεων που του διατίθενται.
      Ο Υπουργός
      Κ. ΣΚΑΝΔΑΛΙΔΗΣ»
      38. Στην με αριθμό 461/7-7-03 ερώτηση του Βουλευτή κ. Πέτρου Μαντούβαλου  δόθηκε με το υπ’ αριθμ. ΥΠΠΟ/Γ.Υ./Κ.Ε./34/17-7-2003 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 461/07.07.2003 ερώτηση του Βουλευτή κ. Πέτρου Μαντούβαλου, σας γνωρίζουμε τα εξής:
      A. Το έργο με τίτλο «Αποκατάσταση και εξοπλισμός κτηριακού συγκροτήματος του Εθνικού Θεάτρου στην οδό Αγίου Κωνσταντίνου 24 - 26» υποβλήθηκε στο πλαίσιο της από 1.8.2002 πρόσκλησης του Μέτρου 1.2 του Ε.Π. «Πολιτισμός» στις 30.8.2002. Κατόπιν των διαδικασιών αξιολόγησης και συντονισμού το παραπάνω έργο εντάχθηκε στο Ε.Π. «Πολιτισμός» στις 15.5.2003 με προϋπολογισμό 17.000.000€ με φορέα υλοποίησης το Εθνικό Θέατρο.
      	Παράλληλα στο χρονικό διάστημα 2001 - 2002, με χρηματοδότηση ύψους 350.000.000 δρχ. που εξασφάλισε το ΥΠ.ΠΟ. από εθνικούς πόρους έγιναν οι απαραίτητες προκαταρκτικές μελέτες, προκειμένου να διαπιστωθεί η κατάσταση του κτιρίου και να συνταχθούν οι προδιαγραφές της κύριας τεχνικής μελέτης του έργου. Συγκεκριμένα, συντάχτηκαν οι ακόλουθες μελέτες:
      Αρχιτεκτονική αποτύπωση του υφιστάμενου κτηριακού συγκροτήματος
      Στατική αποτύπωση των φερόντων στοιχείων του κτηριακού συγκροτήματος προκειμένου να καταγραφούν και να αξιολογηθούν οι βλάβες που έχει υποστεί.
      Στατικός και αντισεισμικός έλεγχος του διατηρητέου κτηρίου του Εθνικού Θεάτρου.
      Αποτύπωση του ζωγραφικού διακόσμου και προμελέτη για την αποκατάστασή του.
      Προκαταρκτική μελέτη για την αποκατάσταση του κτηριακού συγκροτήματος.
      Με βάση τα παραπάνω συντάχθηκαν οι τεχνικές προδιαγραφές της κύριας τεχνικής μελέτης οι οποίες και εγκρίθηκαν από το Κεντρικό Συμβούλιο Νεωτέρων Μνημείων του ΥΠ.ΠΟ.
      	Την 20.5.2003 υπογράφηκε η σύμβαση για την εκπόνηση της τεχνικής μελέτης από σύμπραξη αρχιτεκτονικών, στατικών και ηλεκτρομηχανολογικών γραφείων.
      Β. Σε πρόσφατη συνάντηση που πραγματοποιήθηκε στο ΥΠ.ΠΟ με το Δήμαρχο Πειραιά κ. Χρ. Αγραπίδη, αποφασίστηκε η από κοινού υποστήριξη της πρότασης για ένταξη και χρηματοδότηση του έργου «Αποκατάσταση διατηρητέου κτηρίου Δημοτικού Θεάτρου Πειραιά», από το ΠΕΠ Αττικής, με φορέα υλοποίησης του έργου το ΥΠ.ΠΟ. και φορέα λειτουργίας τον Δήμο Πειραιά.
      Ο προϋπολογισμός του έργου είναι 16.190,000 € και στο φυσικό αντικείμενο του έργου, περιλαμβάνεται η επικαιροποίηση και συμπλήρωση της μελέτης και οι εργασίες αποκατάστασης και αναδιαμόρφωσης του διατηρητέου κτηρίου.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      39. Στην με αριθμό 487/7-7-03 ερώτηση του Βουλευτή κ. Γεωργίου Καρασμάνη δόθηκε με το υπ’ αριθμ. ΤΚΕ/Φ2/14323/23-7-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 487/7-7-03 ερώτησης που κατέθεσε στη Βουλή ο Βουλευτής κ. Γεώργιος Καρασμάνης, σχετικά με ευεργετικές διατάξεις πρόσληψης πολεμιστών στην Κύπρο, κατά το έτος 1974, σας πληροφορούμε ότι:
      1. Τα τέκνα ή ο επιζών σύζυγος των προσώπων που φονεύθηκαν ή εξαφανίστηκαν στα πολεμικά γεγονότα της Κύπρου των ετών 1964, 1967 και 1974 περιλαμβάνονται στα προστατευόμενα πρόσωπα του ν. 2643/98 (άρθρο 1 παρ. 1, περ. δ), όπως ισχύει, στα οποία διατίθεται το 8% των θέσεων φορέων του ευρύτερου δημόσιου τομέα και το 5% των προς προκήρυξη θέσεων φορέων του Δημοσίου. Η σχετική διαδικασία διενεργείται από τον ΟΑΕΔ.
      2. Με τις διατάξεις του άρθρου 19 του ν. 1911/90, όπως ισχύει, παρέχεται η δυνατότητα διορισμού σε υπηρεσίες του Υπουργείου Εθνικής Άμυνας ενός μέλους της οικογένειας στρατιώτη ή στρατιωτικού (συμπεριλαμβανομένων και όσων συμμετείχαν στα πολεμικά γεγονότα της Κύπρου το 1974) ο οποίος απεβίωσε ή κατέστη ανάπηρος σε ποσοστό άνω του 67%, κατά την εκτέλεση διατεταγμένης υπηρεσίας αυτής.
      Ο Υφυπουργός
      ΝΙΚΟΣ ΜΠΙΣΤΗΣ»)
      
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Η πρώτη με  αριθμό 86/25.9.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Πολιτισμού, σχετικώς με τη μετασκευή των πρώην καπναποθηκών των αδελφών Παπαπέτρου στο Αγρίνιο σε πολυδύναμο πολιτιστικό κέντρο κλπ. διαγράφεται λόγω κωλύματος του Υπουργού.
      Δεύτερη είναι η με αριθμό 85/25.9.2003 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τους Υπουργούς Εθνικής Παιδείας και Θρησκευμάτων, Οικονομίας και Οικονομικών, σχετικώς με την επίλυση οικονομικών αιτημάτων των πανεπιστημιακών κλπ..
      Η επίκαιρη ερώτηση του κ. Γιαννόπουλου είναι η ακόλουθη:
      «Προ έτους απεργιακή κινητοποίηση των πανεπιστημιακών ανεστάλη, διότι έδειξαν πνεύμα καλής θελήσεως σε πρότασή σας να παραπεμφθεί το σύνολο των οικονομικών τους αιτημάτων σε μικτή διαπραγματευτική επιτροπή (Υπουργεία-ΑΕΙ-ΔΕΠ). Συναινετικώς καταρτίστηκε από την επιτροπή εκείνη minimum οικονομικών θεμάτων, των οποίων αναμένετο υλοποίηση. Αιφνιδίως και μετά πολλούς μήνες από το τέλος των εργασιών της επιτροπής, στην οποία συμμετείχαν εκπρόσωποί σας, αρνείσθε συζήτηση επί των προτάσεών της. Αποτέλεσμα είναι η αδιέξοδη απεργιακή κινητοποίηση των πανεπιστημιακών. 
      Επομένως, ερωτάσθε:
      Να ενημερώσετε τη Βουλή για τους λόγους που αναγκάζουν την Κυβέρνηση να υπαναχωρήσει στην αρχική πρότασή της να επιλυθούν τα οικονομικά αιτήματα μέσω των προτάσεων μικτής επιτροπής και συναινετικώς. 
      Να μας ενημερώσετε για τις ενέργειές σας προς άρση του σημερινού αδιεξόδου στα ΑΕΙ».
      Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει το λόγο για τρία λεπτά να πρωτολογήσει.
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Η ερώτηση του κ. Γιαννόπουλου, κύριε Πρόεδρε, δίνει μία λαμπρή ευκαιρία να έχουμε ξεκάθαρη εικόνα και του τι συνέβη και του τι συμβαίνει σήμερα με το πανεπιστημιακό μισθολόγιο. 
    Κύριε Γιαννόπουλε, πέρυσι στις 13 Σεπτεμβρίου –σχεδόν πριν ένα χρόνο και ένα μήνα- συστήθηκε μία κοινή επιτροπή. Αυτή η κοινή επιτροπή αποτελείτο από το Υπουργείο Εθνικής Παιδείας και Θρησκευμάτων, το Υπουργείο Οικονομίας και Οικονομικών, εκπροσώπους των πανεπιστημίων και εκπροσώπους των ΤΕΙ και είχε ως σκοπό να παραδώσει εισήγηση προς την Κυβέρνηση για το θέμα του μισθολογίου των μελών ΔΕΠ και του επιστημονικού προσωπικού ΤΕΙ και για τα οικονομικά των πανεπιστημίων.
    Ενώ, λοιπόν, εξαρχής είχε προσδιοριστεί ο καθαρά εισηγητικός χαρακτήρας των προτάσεων της επιτροπής, αναπτύχθηκε ιδιαίτερα τις τελευταίες μέρες μία καθόλου χρήσιμη και σκόπιμη παραπληροφόρηση για το χαρακτήρα αυτής της εισήγησης. Ανεφέρθη ως «πόρισμα» και, μάλιστα, «δεσμευτικό», σύμφωνα με το οποίο η Κυβέρνηση έπρεπε να υλοποιήσει αυξήσεις 20% στους μισθούς των πανεπιστημιακών.
    Επειδή κανένα δε βοηθά ούτε το πολίτευμά μας ούτε τη δημοκρατία ούτε –κατά μείζονα λόγο- τη σχέση μεταξύ πολιτείας και πανεπιστημίων και τη σχέση του ελέγχου της Αξιωματικής Αντιπολίτευσης προς την Κυβέρνηση, θα ήθελα να καταθέσω στα Πρακτικά της Βουλής το σχετικό κοινό εισηγητικό πλαίσιο αυτής της επιτροπής, με τις υπογραφές όλων των μετεχόντων και των ίδιων των κινητοποιούμενων σήμερα πανεπιστημιακών, μελών ΔΕΠ.
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού)
    Ο τίτλος είναι «Εισήγηση για το μισθολόγιο των μελών ΔΕΠ των πανεπιστημίων και των μελών Επιστημονικού Προσωπικού των ΤΕΙ». Αυτή η εισήγηση που υπογράφεται από όλους, έχει την εξής χαρακτηριστική παρατήρηση: «Οι εκπρόσωποι του Υπουργείου Οικονομίας και Οικονομικών, κύριοι Τσούμας και Πέτσας, δήλωσαν τα εξής: Το πόρισμα της Επιτροπής θα μελετηθεί και θα ληφθεί υπόψη μαζί με κάθε άλλη πρόταση, η οποία θα τεθεί υπόψη της Κυβέρνησης. Το Υπουργείο Οικονομίας και Οικονομικών κατόπιν της επεξεργασίας αυτών των προτάσεων θα προχωρήσει στην αναμόρφωση του μισθολογίου των μελών ΔΕΠ των Πανεπιστημίων λαμβάνοντας υπόψη (α) την ανάγκη ενίσχυσης των αποδοχών των μελών της Πανεπιστημιακής κοινότητας ως μίας από τις σημαντικότερες κοινωνικές ομάδες που θα συμβάλουν στην πρόοδο της χώρας την εποχή της Κοινωνίας της Γνώσης, (β) τις προτεραιότητες του κυβερνητικού έργου και τις δημοσιονομικές δυνατότητες της χώρας».
    Επομένως ήδη η εισήγηση διέθετε αυτήν την επιφύλαξη, αλλά το ότι δεν ήταν αυτό ένα δεσμευτικό πόρισμα, όπως παρουσιάζεται, προκύπτει και από το σημείωμα το οποίο έχει επισυνάψει η ίδια η ΠΟΣΔΕΠ, η οποία λέει κατηγορηματικά το εξής: «Η παρούσα εισήγηση την οποία προσυπογράφουμε αποτελεί την έσχατη υποχώρηση. Η περαιτέρω στάση του κλάδου θα καθοριστεί από τις τελικές δεσμεύσεις της Κυβέρνησης και τις ρυθμίσεις για τα άλλα ειδικά μισθολόγια».
    Επομένως μιλάμε για εισήγηση, η οποία ως τέτοια έγινε αποδεκτή και από την Κυβέρνηση και από την ΠΟΣΔΕΠ και δε μιλάμε για ένα δεσμευτικό πλαίσιο. Γι’ αυτό είναι τουλάχιστον λάθος η συζήτηση που λέει «γιατί η Κυβέρνηση, ενώ δεσμεύτηκε τότε γι’ αυτά, δεν τα υλοποιεί;».
    Αυτή είναι η πρώτη παρατήρηση ουσίας στο κεφαλαιώδες θέμα της αξιοπιστίας όλων των πλευρών. Καταθέτω αντίγραφο αυτού του εισηγητικού κειμένου στα Πρακτικά της Βουλής των Ελλήνων, με τις υπογραφές όλων των μετεχόντων.
    (Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου καταθέτει για τα Πρακτικά την προαναφερθείσα εισήγηση, η οποία έχει ως εξής:
    «ΕΙΣΗΓΗΣΗ
    ΓΙΑ ΤΟ ΜΙΣΘΟΛΟΓΙΟ ΤΩΝ ΜΕΛΩΝ ΔΕΠ ΤΩΝ ΠΑΝΕΠΙΣΤΗΜΙΩΝ
    ΚΑΙ ΤΩΝ ΜΕΛΩΝ ΕΠ ΤΩΝ ΤΕΙ
    
    Ύστερα από διεξοδικές συζητήσεις, η Επιτροπή που είχε συγκροτηθεί με την υπ’ αριθμ. Β1/93710α/13.9.02 απόφαση του Υπουργού Εθνικής Παιδείας και Θρησκευμάτων κατέληξε στην εισήγηση που ακολουθεί για το μισθολόγιο των μελών ΔΕΠ των Πανεπιστημίων και των μελών ΕΠ των ΤΕΙ:
    1. Το νέο μισθολόγιο αρχίζει να ισχύει από 1.1.04 και η εφαρμογή του ολοκληρώνεται μέσα σε δύο έτη.
    2. Ο βασικός μισθός του Λέκτορα, ο οποίος στις 31.12.03 θα είναι 921 ευρώ, αυξάνεται σε 1105 ευρώ με την ολοκλήρωση της εφαρμογής του νέου μισθολογίου.
    3. Το ειδικό ερευνητικό επίδομα αυξάνεται κατά βαθμίδα ως εξής με την ολοκλήρωση της εφαρμογής του νέου μισθολογίου.
    					31.12.03			Νέο μισθολόγιο
    Λέκτορας			235					400
    Επίκουρος Καθηγητής	264					449
    Αναπληρωτής Καθηγητής	293					498
    Καθηγητής (<25 έτη)		323					549
    Καθηγητής (>25 έτη)		440					748
    4. Για τη διαμόρφωση των επιδομάτων δώρων και αδείας συνυπολογίζεται από 1.1.04 και το επίδομα διδακτικής προετοιμασίας και εξωδιδακτικής απασχόλησης εντός του πανεπιστημίου.
    5. Με την ολοκλήρωση της εφαρμογής του νέου μισθολογίου, καταργείται το επίδομα μεταπτυχιακών σπουδών, δεδομένου ότι η κατοχή διδακτορικού διπλώματος αποτελεί τυπική προϋπόθεση για την κατάληψη θέσης ΔΕΠ.
    Κατ’ ανάλογο τρόπο διαμορφώνεται και το νέο μισθολόγιο για τα μέλη ΕΠ των ΤΕΙ σύμφωνα με τις ισχύουσες διατάξεις.
    Η ολοκλήρωση της εφαρμογής του προτεινόμενου νέου μισθολογίου θα έχει τα εξής αποτελέσματα:
    α) Με την αναγωγή σε μηνιαία βάση της αύξησης των αποδοχών που προκύπτει από τον συνυπολογισμό στα επιδόματα δώρων και άδειας του επιδόματος διδακτικής προετοιμασίας και εξωδιδακτικής απασχόλησης εντός των ιδρυμάτων, η πραγματική αύξηση των ακαθάριστων αποδοχών θα είναι κατά μέσο όρο 20% συνολικά στη διετία.
    β)  Η αναλογία μεταξύ της σύνταξης και των αποδοχών εξόδου παραμένει αμετάβλητη, όπως δηλαδή διαμορφώθηκε μετά τις περυσινές νομοθετικές ρυθμίσεις.
    Παρατήρηση:
    Οι εκπρόσωποι του Υπουργείου Οικονομίας και Οικονομικών (Κ. Τσούμας και Στ. Πέτσας) δήλωσαν τα εξής:
    «Το πόρισμα της Επιτροπής θα μελετηθεί και θα ληφθεί υπόψη μαζί με κάθε άλλη πρόταση η οποία θα τεθεί υπόψη της Κυβέρνησης. Το Υπουργείο Οικονομίας και Οικονομικών κατόπιν της επεξεργασίας αυτών των προτάσεων θα προχωρήσει στη αναμόρφωση του μισθολογίου των μελών ΔΕΠ των Πανεπιστημίων λαμβάνοντας υπόψη
    (α) την ανάγκη ενίσχυσης των αποδοχών των μελών της Πανεπιστημιακής κοινότητας ως μιας από τις σημαντικότερες κοινωνικές ομάδες που θα συμβάλουν στην πρόοδο της χώρας την εποχή της Κοινωνίας της Γνώσης,
    (β) τις προτεραιότητες του κυβερνητικού έργου και τις δημοσιονομικές δυνατότητες της χώρας».
    Η αντιπροσωπεία της ΠΟΣΔΕΠ στην επιτροπή λειτούργησε εποικοδομητικά, επιδιώκοντας ουσιαστική αύξηση των αποδοχών των μελών ΔΕΠ και άρση του επιδοματικού τους χαρακτήρα.
    Η παρούσα εισήγηση την οποία προσυπογράφουμε αποτελεί την έσχατη υποχώρηση. Η περαιτέρω στάση του κλάδου θα καθοριστεί από τις τελικές δεσμεύσεις της Κυβέρνησης και τις ρυθμίσεις για τα άλλα ειδικά μισθολόγια.»)
    ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος έχει για δύο λεπτά το λόγο, για να αναπτύξει την ερώτησή του.
    ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υπουργέ, χαίρομαι για την ιστορική αναδρομή που κάνατε, αλλά τέλος πάντων και εμείς διατηρούμε τις επιφυλάξεις μας, όπως εσείς καταθέσατε αυτό το έγγραφο, για το οποίο λέτε ότι ναι μεν δεν ήταν δεσμευτικό, αλλά ήταν εισηγητικό.
      Εγώ θα σας έλεγα το εξής. Και αν προσωπικά θελήσω να υιοθετήσω την άποψή σας, θα σας έλεγα –και νομίζω ότι και εσείς το έχετε δηλώσει- ότι αντιλαμβάνεσθε σε τι κλίμακα βρίσκεται αυτό το μισθολόγιο για τα Ανώτατα  Εκπαιδευτικά Ιδρύματα και τα ΤΕΙ. Αλλά και αν υποθέσουμε ότι και αυτήν τη στιγμή υπάρχει μια πανελλήνια αγωνία τόσο των πανεπιστημιακών όσο και μελών διδακτικού προσωπικού στα ΤΕΙ, θα πρέπει να αναλογιστείτε –και το γνωρίζετε πολύ καλά- το πόσο υστερεί η χρηματοδότηση των πανεπιστημιακών ιδρυμάτων από τα προϋπολογισθέντα και απ’ αυτά, τα οποία εσείς έχετε πει ότι τα πανεπιστήμια θα πρέπει να πάρουν. 
      Μην ξεχνάτε ότι η αυτοδυναμία των πανεπιστημίων εξαρτάται από την οικονομική τους ευρωστία και δεν είναι  δυνατόν ως επαιτεία οι πρυτανικές αρχές να έρχονται συνεχώς στο κατώφλι σας, στο γραφείο σας να σας λένε «κύριε Ευθυμίου, δώστε μας κάτι απ’ αυτά που μας υποσχεθήκατε». Αντιλαμβάνεσθε, λοιπόν, ότι τα πανεπιστήμια είναι σε ομηρία. Και δεν είναι μόνο τα πανεπιστήμια. Είναι τόσες χιλιάδες οικογένειες, φοιτητές που βρίσκονται μπροστά σ’ αυτό το αδιέξοδο και μοιραίως βέβαια ως βορά σ’ αυτούς, στις οικογένειες, τίθενται οι πανεπιστημιακοί.
      Μην ξεχνάτε και μια υπουργική απόφαση, ένα έγγραφο δικό σας προχθές στις πρυτανικές αρχές να κάνουν καταλογισμό, όσον αφορά στο θέμα των απεργιακών κινητοποιήσεων και των παρακρατήσεων που πρέπει να γίνουν. Το Υπουργείο Οικονομικών είναι υπεύθυνο για όλες αυτές τις ενέργειες και δεν είναι οι πρυτανικές αρχές.
      Εσείς ως παντεπόπτης Υπουργός έχετε το δικαίωμα της οποιασδήποτε υποδείξεως, αλλά το Υπουργείο Οικονομικών ας φροντίσει. Και δεν ήτο τυχαίο νομίζω σ’ αυτήν τη συγκυρία, στο Πανεπιστήμιο της Θεσσαλίας να εγκαλούνται μέλη ΔΕΠ και να επιδοθούν κλήσεις με δικαστικό επιμελητή για προκαταρκτικές εξετάσεις από πέρσι. Φαίνεται ότι υπάρχει μια ενορχηστρωμένη ιστορία για να πέσει το αγωνιστικό φρόνημα των μελών ΔΕΠ για να υποχωρήσουν σε αδιέξοδες οικονομικές πολιτικές, που εσείς βέβαια τους έχετε οδηγήσει σε αυτήν την κατάσταση.
      Πείτε με ειλικρίνεια ότι αυτήν τη στιγμή δεν μπορούμε να δώσουμε κάποια χρήματα, αλλά μη λέτε όμως ότι οι ΠΟΣΔΕΠ σας εξηπάτησαν ενδεχομένως και δεν έλαβαν υπόψη τους ότι αυτό που εσείς παρουσιάζεται ως εισηγητικό έγγραφο ήταν για μένα δεσμευτικό. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά για να δευτερολογήσει. 
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, είναι ορατό και δεν μπορεί να υπάρξει αμφιβολία ότι υπήρξε ένα εισηγητικό κείμενο και όχι ένα δεσμευτικό πλαίσιο αποφάσεων. Η αλήθεια είναι ότι η ΠΟΣΔΕΠ, ως έσχατη γραμμή υποχώρησης, προσδιόρισε ότι αυτό το 20% που ζητά μπορεί να το δεχθεί ως 10% από 1.1.2004 και άλλο ένα 10% από 1.1.2005.
      Σήμερα ο Υπουργός Οικονομίας και Οικονομικών έδωσε στη δημοσιότητα τις τελικές αποφάσεις της Κυβέρνησης για τα μισθολόγια των πανεπιστημιακών και των καθηγητών ΤΕΙ  -τα καταθέτω επίσης- όπου εμφαίνεται ότι οι μέσες συνολικές αποδοχές των πανεπιστημιακών αυξάνονται από 1.1.2004, στη θέση του λέκτορα κατά 7,5% έναντι του 10% που εζητείτο, στη θέση του επικούρου κατά 7,5% έναντι του 10%, του αναπληρωτή καθηγητή που είσθε και σεις, κύριε Γιαννόπουλε, κατά 7,2% και του καθηγητή κατά 7,2%.
    (Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου καταθέτει για τα Πρακτικά το προαναφερθέν έγγραφο, το οποίο έχει ως εξής: 
      (Το προαναφερθέν έγγραφο υπάρχει στο τεύχος των Πρακτικών της Βουλής)
    
    ΑΘΑΝΑΣΙΟΣ ΓΙΑΝΝΟΠΟΥΛΟΣ: Δεν είναι προσωπικό το θέμα, κύριε Υπουργέ.
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Το ίδιο ακριβώς ισχύει και για τα μέλη επιστημονικού προσωπικού των ΤΕΙ. Ο καθηγητής εφαρμογών από 1.1.2004 λαμβάνει αύξηση 7,5% έναντι 10% ζητουμένου, ο επίκουρος 7,5%, ο αναπληρωτής καθηγητής 7,2% και ο καθηγητής 7,2% έναντι του 10%. 
    Ο κ. Χριστοδουλάκης τόνισε ότι εμείς έχουμε δεσμευθεί ότι ως το 2008 το μερίδιο του ακαθάριστου εγχώριου προϊόντος στην εκπαίδευση θα προσδιοριστεί στο 5% και κάθε χρόνο, με σταθερό τρόπο, μερίδιο αυτής της ανάπτυξης θα έχουν όλοι οι λειτουργοί της εκπαίδευσης, όπως είναι και οι πανεπιστημιακοί. 
    Το καταθέτω και αυτό, διότι κανείς δεν μπορεί να πιστέψει ότι όταν ένας κλάδος ζητά 10% και λαμβάνει 7,5% μπορεί να θεωρηθεί ότι είναι μια απόσταση που οδηγεί σε αδιέξοδο.
    (Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου καταθέτει για τα Πρακτικά το προαναφερθέν έγγραφο, το οποίο έχει ως εξής: 
    
      (Το προαναφερθέν έγγραφο υπάρχει στο τεύχος των Πρακτικών της Βουλής)
     
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα ήθελα να πω και κάτι τελευταίο. Είμαστε βέβαιοι, όπως έδειξε σήμερα και η απόφαση της συνόδου των πρυτάνεων, όπως έδειξε η απόφαση της ΟΣΕΠ-ΤΕΙ, καμιά κρίση δεν μπορεί να θεωρείται αδιέξοδη, όταν υπάρχει μία αμοιβαία σωφροσύνη και καλή πίστη, γιατί το κλειδί πράγματι είναι ότι όλη αυτή η λειτουργία οφείλεται στον ελληνικό λαό, σε αυτόν ανταποδίδουμε και σε αυτόν δεσμευόμαστε. Γι’ αυτόν το λόγο τα πανεπιστήμια και τα ΤΕΙ δεν μπορεί να είναι κλειστά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, θα ήθελα το λόγο, γιατί υπήρξε μία προσωπική αιχμή.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Καμία προσωπική αιχμή δεν υπήρξε.
      ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν υπάρχει καμία προσωπική αιχμή.
      Κύριοι συνάδελφοι, εισερχόμαστε στη συζήτηση της με αριθμό 84/25-9-2003 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εργασίας και Κοινωνικών Ασφαλίσεων, σχετικώς με το πρόσφατο ατύχημα στα μεταλλεία της επιχείρησης «Αργυρομεταλλευμάτων και Βαρυτίνης» στη Φωκίδα, τον καταλογισμό των ευθυνών κλπ.
      Η επίκαιρη ερώτηση του κυρίου συναδέλφου έχει ως εξής:
      «Την Παρασκευή 19/9/2003, δύο εργαζόμενοι (που εκείνη την ημέρα έκλειναν 15ωρο εργασίας) στη στοά «610 καμάρες» της μεταλλευτικής επιχείρησης «Αργυρομεταλλευμάτων και Βαρυτίνης», ιδιοκτησίας του προέδρου του ΣΕΒ, κ. Οδυσσέα Κυριακόπουλου, έχασαν τη ζωή τους, όταν καταπλακώθηκαν από τόνους χωμάτων εξαιτίας κατάρρευσης μεγάλου τμήματος της στοάς. Άλλοι δύο τραυματίστηκαν, ενώ από καθαρή τύχη δεν υπήρξαν περισσότερα θύματα-εργαζόμενοι που δούλευαν εκείνη την ώρα σε κοντινό σημείο της στοάς. Το Μάη του 2003 η συγκεκριμένη στοά, σε άλλο σημείο της, είχε ξανακαταρρεύσει.
      Το δυστύχημα ήταν προδιαγεγραμμένο έγκλημα, αφού τόσο το σωματείο της επιχείρησης όσο και το Εργατικό Κέντρο Φωκίδας από καιρό είχαν προειδοποιήσει με σειρά εγγράφων όλους τους αρμόδιους, αυτοί όμως δεν πήραν κανένα μέτρο. Παράλληλα, είχαν καταγγείλει επανειλημμένες παραβιάσεις και παραβάσεις της εργατικής νομοθεσίας, εντατικοποίηση της εργασίας, της εργολαβίας, τις διπλοβάρδιες, τα μακροχρόνια ωράρια εργασίας κλπ. και πάλι όμως κανένας αρμόδιος δεν ενδιαφέρθηκε.
      Ερωτάται ο κύριος Υπουργός:
      1. Γιατί, παρά τις επανειλημμένες καταγγελίες του σωματείου και του Εργατικού Κέντρου Φωκίδας, κανένα μέτρο δεν πάρθηκε από τις αρμόδιες κρατικές υπηρεσίες και αν προτίθεται, έστω τώρα, να πάρει συγκεκριμένα μέτρα για τη διασφάλιση της υγείας και της ζωής των εργαζομένων στη συγκεκριμένη επιχείρηση;
      2. Τι μέτρα θα πάρει για την τιμωρία των υπευθύνων, του ίδιου του εργοδότη, του διευθύνοντα συμβούλου, όπως απαιτούν οι εργαζόμενοι της επιχείρησης, αλλά και ο λαός της Φωκίδας για να σταματήσουν οι θάνατοι των εργαζομένων εν ώρα δουλειάς;»
      Σε αυτήν την επίκαιρη ερώτηση θα απαντήσει ο Υφυπουργός Ανάπτυξης κ. Καλαφάτης, διότι τα μεταλλεία, οι μεταλλευτικές επιχειρήσεις και τα λατομεία υπάγονται στο Υπουργείο Ανάπτυξης.
     Ορίστε, κύριε Υπουργέ, έχετε το λόγο για τρία λεπτά, προκειμένου να πρωτολογήσετε.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
     Αγαπητέ συνάδελφε, έχω ξαναπεί από το Βήμα της Βουλής, απαντώντας σε μία άλλη παραπλήσια ερώτηση, πως η Κυβέρνηση εκφράζει τη θλίψη της για αυτό το οδυνηρό δυστύχημα, το οποίο συγκλόνισε το πανελλήνιο. Θέλω να διαβεβαιώσω τόσο εσάς, που έχετε την ευαισθησία να κάνετε αυτήν την ερώτηση όσο και όλο τον ελληνικό λαό ότι οι έρευνες και οι ευθύνες θα αποδοθούν μέχρι κεραίας. Ούτως ή άλλως το ίδιο πράττουμε σε όλες τις παρόμοιες περιπτώσεις.
     Θα ήθελα να σας αναφέρω πως έχουν τα πράγματα. Ο θεσμοθετημένος φορέας του Υπουργείου Ανάπτυξης για τον έλεγχο, σύμφωνα με το μεταλλευτικό κώδικα, των συνθηκών και της ασφάλειας των εργαζομένων είναι η Επιθεώρηση Μεταλλείων Νοτίου Ελλάδας. Αυτός είναι φορέας, ο οποίος διενεργεί τις έρευνες για την ασφάλεια και την υγιεινή των εργαζομένων στα μεταλλεία.
     Επίσης η εν λόγω υπηρεσία, στο πλαίσιο των αρμοδιοτήτων της, διενεργεί συστηματικούς τόσο τακτικούς όσο και έκτακτους, προληπτικούς ελέγχους σε όλες τις εξορυκτικές δραστηριότητες στον εν λόγω νομό, όπως και σε όλους τους νομούς της χώρας. Κατά τους ελέγχους αυτούς δίνονται γραπτές εντολές για τη λήψη των απαιτούμενων μέτρων ασφαλείας, ενώ, όταν διαπιστώνονται παραβάσεις της κείμενης νομοθεσίας, επιβάλλονται διοικητικές κυρώσεις.
     Οι μηχανικοί της Επιθεώρησης Μεταλλείων, κατά τους επιτόπιους ελέγχους που έχουν διενεργήσει στο Νομό Φωκίδας, συνεργάζονται με το αντίστοιχο εργατικό κέντρο ή και με τα σωματεία των εργαζομένων της κάθε επιχείρησης, με σκοπό την όσο το δυνατόν αποτελεσματικότερη λειτουργία της ελεγκτικής διαδικασίας των εξορυκτικών δραστηριοτήτων των μεταλλευτικών επιχειρήσεων.
      Επίσης εξετάζονται διεξοδικά και κατά περίπτωση απαντώνται όλες οι καταγγελίες που πιθανόν να καταφθάνουν στα γραφεία μας από σωματεία και από εργατικά κέντρα.
      Σε σχέση με το συγκεκριμένο θανατηφόρο δυστύχημα που συνέβη στις 19/9, η υπηρεσία μας προέβη στις εξής ενέργειες: Πρώτον, διενήργησε πραγματογνωμοσύνη στις 22 και στις 23/9, δηλαδή άμεσα, αν λάβουμε υπόψη μας ότι μεσολάβησε Σαββατοκύριακο. Οι μηχανικοί κατέγραψαν επιτόπου και ανέλυσαν διεξοδικά όλα τα πραγματικά αίτια του δυστυχήματος. 
      Δεύτερον, η υπηρεσία μας απαγόρευσε τη λειτουργία του εν λόγω εργοταξίου έως ότου εγκριθεί από τις αρμόδιες υπηρεσίες του Υπουργείου μας μελέτη ή τεχνικό υπόμνημα για τον τρόπο συνέχισης των εξορυκτικών διαδικασιών σ’ αυτό το εργοτάξιο, ύστερα από τις νέες συνθήκες που διαμορφώθηκαν από την κατάπτωση τμήματος βωξίτη από την οροφή της στοάς.
      Τρίτον, οι παραπάνω πραγματογνώμονες συντάσσουν αναλυτική και τεκμηριωμένη έκθεση, την οποία θα διαβιβάσουν το πολύ εντός πενθημέρου και στον αρμόδιο εισαγγελέα για τις περαιτέρω ενέργειες της Δικαιοσύνης. Παρόμοια ενέργεια είχαμε κάνει και για το δυστύχημα που συνέβη τον προηγούμενο Φεβρουάριο στη «ΛΑΡΚΟ». 
      Τέταρτον, δόθηκαν επιτόπου εντολές για εντατικοποίηση των ληπτέων μέτρων ασφαλείας και προγραμματίζεται τακτικός προληπτικός έλεγχος τον επόμενο μήνα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Κύριε Καλαφάτη, ούτως ή άλλως τα ίδια λέτε πάντα. Λυπάστε και την επομένη πάλι τα ίδια γίνονται. 
      Πρώτον, πείτε μας πόσους ελέγχους κάνατε στην επιχείρηση του προέδρου των βιομηχάνων όλα τα χρόνια, όχι γενικά και αφηρημένα.
      Δεύτερον, γιατί δε δεχθήκατε, μετά το θάνατο των δύο εργατών, να έλθουν στον έλεγχο και το εργατικό κέντρο και το σωματείο; Απαντήστε μας σ’ αυτά τα ερωτήματα. 
      Το πρόσφατο έγκλημα στα μεταλλεία τις Γραβιάς δεν είναι ούτε το πρώτο ούτε το τελευταίο. Για μας, πρέπει να πληρώσουν οι ένοχοι που δεν πλήρωσαν ποτέ μέχρι τώρα, οι οποίοι είναι τα αφεντικά των μεταλλείων και ο Πρόεδρος του Συνδέσμου Βιομηχάνων, ο Οδυσσέας Κυριακόπουλος. Αυτός είναι και ο επίσημος συνομιλητής της Κυβέρνησης για τα μέτρα και τους νόμους που ψηφίζετε για την εντατικοποίηση της εργασίας. Οι εργαζόμενοι δούλευαν από τις επτά το πρωί και σκοτώθηκαν στις εξίμισι το απόγευμα. Έχετε καταργήσει το οκτάωρο, νομιμοποιήσατε τα «δουλεμπορικά» γραφεία ευρέσεως εργασίας, τους εργολάβους αντί για μόνιμο προσωπικό, με στόχο να μειώσετε το εργατικό κόστος και την αύξηση των κερδών των βιομηχάνων. 
      Η εργοδοσία είναι υπεύθυνη γι’ αυτήν την κατάσταση γιατί, παρά τις επανειλημμένες προτάσεις του σωματείου για την προστασία της ζωής των εργαζομένων, ο Κυριακόπουλος δεν έλαβε κανένα μέτρο προστασίας στις στοές, παρότι είχε ξαναπέσει στοά και βεβαίως για να μην πληρώσει από την τσέπη του για την προστασία των εργαζομένων. Η βελτίωση της ανταγωνιστικότητας και της ποιότητας που επιδιώκει ο Κυριακόπουλος σημαίνει μεγαλύτερη εντατικοποίηση και μεγαλύτερη εκμετάλλευση των εργαζομένων. 
      Παρά τις καταγγελίες που έκαναν το σωματείο και το εργατικό κέντρο, εσείς δεν κάνατε τίποτα. Αρκεί να σας πω ότι ποτέ δε στείλατε επιθεώρηση εργασίας να κάνει έλεγχο στον Κυριακόπουλο. Ο δε επιθεωρητής εργασίας έφυγε από την υπηρεσία και είναι υπάλληλος του Κυριακόπουλου. Αυτό το λέω για να καταλάβετε τι γίνεται. Είσθε κι εσείς υπεύθυνοι γιατί δεν τους ελέγχετε. Σας επαναλαμβάνουμε ότι πρέπει να τιμωρηθούν οι πραγματικοί ένοχοι. 
      Υπεύθυνη είναι και η πλειοψηφία της ΓΣΕΕ, γιατί όλο αυτό το διάστημα «κατάπιε τη γλώσσα της», δεν είπε τίποτα, γιατί είναι ο άλλος επίσημος συνομιλητής της Κυβέρνησης και των βιομηχάνων και κοινωνικός εταίρος των βιομηχάνων. Συγκαλύπτει -και συγκαλύπτετε κι εσείς- αυτό το έγκλημα που έχει ταξικό χαρακτήρα. Με τις δικές σας «πλάτες» ο Κυριακόπουλος αρνήθηκε χθες, όταν πήγα να μιλήσω στους εργαζόμενους, να έλθει σε επαφή το Κομμουνιστικό Κόμμα Ελλάδας με τους εργαζόμενους στα μεταλλεία. Γιατί; Επειδή η δημοκρατία σταματά στην πύλη του εργοστασίου, γιατί από κει και πέρα υπάρχει ειδική κατηγορία. Σας ρωτάμε αν θα λάβετε μέτρα για να προστατευθεί η ζωή των εργαζομένων.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Καλαφάτης έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, κατανοώ την οδύνη που μπορεί να έχετε για το δυστύχημα, αλλά δεν κατανοώ το παραλήρημα με το οποίο δεν γλιτώνει κανείς. Γιατί όλα αυτά που είπατε είναι υπερβολές που μόνο για αντιπολιτευτική έκφραση μπορεί να γίνει..
      ΔΗΜΗΤΡΙΟΣ ΤΣΙΟΓΚΑΣ: Υπερβολή είναι οι δύο θάνατοι; Ακόμα δεν στέγνωσε το χώμα που τους σκέπασε. 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, μη διακόπτετε. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Τσιόγκα, αφήστε αυτά τα τραγικά…
      ΔΗΜΗΤΡΙΟΣ ΤΣΙΟΓΚΑΣ: Δεν είναι τραγικό αυτοί οι δύο θάνατοι;
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφονται οι διακοπές. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εννοώ τραγικά αυτά που κάνετε εσείς. 
      ΔΗΜΗΤΡΙΟΣ ΤΣΙΟΓΚΑΣ: …
      ΠΡΟΕΔΡΕΥΩΝ (Παναγιώτης Σγουρίδης): Σαφώς ο Υπουργός εννοεί ότι συμπονούμε όλοι μας το θάνατο των δύο αυτών ανθρώπων. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εδώ δεν είναι θέατρο, κύριε Τσιόγκα. Είναι η Βουλή των Ελλήνων και κουβεντιάζουμε υπεύθυνα και απ’ αυτό το Βήμα κατ’ επανάληψη εκ μέρους της Κυβέρνησης έχω εκφράσει τη θλίψη μου για το τραγικό γεγονός. 
      ΔΗΜΗΤΡΙΟΣ ΤΣΙΟΓΚΑΣ: …
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για τις ευθύνες σας εξήγησα προηγουμένως όλη τη διαδικασία και σας είπα ότι όλος ο φάκελος πηγαίνει στον εισαγγελέα. Αυτά γιατί  τα παρακάμπτετε; Για να δημιουργήσετε εντυπώσεις και να κάνετε τον καλό μετά στους εργαζομένους; Εργατοπατερισμό θέλετε να πουλήσετε εδώ; Δεν περνάει αυτό, κύριε συνάδελφε. 
      Τα δικά μας ατυχήματα είναι πολύ λιγότερα από κάποια άλλα ατυχήματα που συνέβαιναν σε άλλες εποχές, σε άλλους χώρους. Και πρέπει να πάρετε τα στατιστικά στοιχεία για να δείτε τι συνέβαινε σε άλλους παραδείσους εργαζομένων και τι συνέβαινε στη χώρα μας στην ίδια περιόδο.
      ΔΗΜΗΤΡΙΟΣ ΤΣΙΟΓΚΑΣ: …
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Τσιόγκα, μη διακόπτετε. Ισχύει αυτό που είπα ότι δεν γράφονται οι διακοπές στα Πρακτικά.
      Παρακαλώ και σας, κύριε Καλαφάτη.  
      ΔΗΜΗΤΡΙΟΣ ΤΣΙΟΓΚΑΣ: …
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας απάντησα με ευαισθησία και σεβασμό, στην πρωτολογία μου. Όταν ακούτε την αλήθεια, δεν πρέπει να εκνευρίζεστε. Αυτά τα οποία είπατε με οδηγούν στο να πω αυτά που λέω. Και γι’ αυτό να προσέχετε, διότι δεν έχετε εσείς το αλάθητο εδώ να λέτε ό,τι θέλετε. Δεν είστε στο απυρόβλητο. 
      ΔΗΜΗΤΡΙΟΣ ΤΣΙΟΓΚΑΣ:…. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ανάλογα με αυτά που λέτε, θα παίρνετε και τις απαντήσεις. Αν θέλετε να μας πείτε ότι αυτοί οι έλεγχοι είναι λίγοι και πρέπει να εντατικοποιηθούν, να το δεχθώ. Θα σας πω ότι το λαμβάνω υπόψη και αν θέλετε μαζί να εξετάσουμε τι άλλο μπορούμε να κάνουμε. Αλλά αυτά τα οποία είπατε εδώ για συνομιλητές, για συνευθύνη, για συνυπευθυνότητα και ότι δήθεν η Κυβέρνησή μας συμπράττει ουσιαστικά και είναι ηθικός αυτουργός σ’ αυτά τα ατυχήματα, δεν τιμούν ούτε εσάς ούτε κανέναν. 
      ΔΗΜΗΤΡΙΟΣ ΤΣΙΟΓΚΑΣ: ….
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Ανάπτυξης.
      Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση του ν.2323/95 «Υπαίθριο Εμπόριο και άλλες διατάξεις» και άλλες διατάξεις».
      Η συζήτηση του νομοσχεδίου αυτού, θα ολοκληρωθεί σήμερα.
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Αναμόρφωση της ποινικής νομοθεσίας ανηλίκων και άλλες διατάξεις».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο κρατείται και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο κρατείται και θα συζητηθεί κατά τη συνήθη διαδικασία.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας σχετικά με το καθεστώς των δυνάμεών τους κατά την διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο κρατείται και θα συζητηθεί κατά τη συνήθη διαδικασία.
      Επανερχόμαστε, κύριοι συνάδελφοι, στο νομοσχέδιο του Υπουργείου Ανάπτυξης. 
      Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση του ν. 2323/1995 «Υπαίθριο εμπόριο και άλλες διατάξεις» και άλλες διατάξεις». 
      Έχουν συζητηθεί και ψηφιστεί τα άρθρα 1 έως και 15. Απομένουν ακόμη να συζητηθούν και να ψηφιστούν τα άρθρα 16 έως 20. Το 20 είναι το ακροτελεύτιο άρθρο. Υπάρχουν δυο υπουργικές τροπολογίες, πέντε εμπρόθεσμες τροπολογίες Βουλευτών και εννέα εκπρόθεσμες. 
      Θα αρχίσουμε με τη συζήτηση των άρθρων 16 έως 19 ως μια ενότητα. Επί της ενότητος αυτής το λόγο έχει ο Υπουργός Ανάπτυξης προκειμένου να κάνει τυχόν διορθώσεις, τροποποιήσεις  ή συμπληρώσεις.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στο άρθρο 16 παρ. 1 εκεί που λέει «… υπεύθυνη δήλωση του άρθρου 3 παράγραφος 2 του ν. 2160/1993 (ΦΕΚ 118Α΄) που συνοδεύεται από πίνακες αξιολόγησης…» να προστεθεί το «… σύμφωνα με εγκύκλιο εφαρμογής του ΥΠ.ΑΝ. …» και ακολουθεί το κείμενο κανονικά. 
     Επίσης στην ίδια παράγραφο στην περίπτωση γ΄ η αρμόδια επιτροπή εκεί που λέει: «γ) η κατηγορία αστέρων στην οποία θέλει να …» εισηγείται η λέξη «θέλει» να αντικατασταθεί με τη λέξη «προτείνει». 
     ΚΩΝΣΤΑΝΤΙΝΟΣ ΔΙΑΜΑΝΤΗΣ: Το σωστό είναι να τεθεί το «επιθυμεί». 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι. Εισηγείται να τεθεί το «προτείνει». 
     Επίσης στην ίδια παράγραφο και στην ίδια περίπτωση γ΄ υπάρχει η διατύπωση «Η υπεύθυνη δήλωση και οι πίνακες που τη συνοδεύουν υπογράφονται και από ένα διπλωματούχο μηχανικό ή αρχιτέκτονα και ένα διπλωματούχο μηχανολόγο-ηλεκτρολόγο». Εδώ προτείνουμε να παραμείνει το «Η υπεύθυνη δήλωση και οι πίνακες που τη συνοδεύουν υπογράφονται και από ένα διπλωματούχο μηχανικό ή αρχιτέκτονα.». Το υπόλοιπο διαγράφεται. 
     Πάμε τώρα στην παράγραφο 2. Από το πρώτο εδάφιο διαγράφονται οι λέξεις «…ή στον ΕΟΤ, προκειμένου για την Περιφέρεια Αττικής …» και τούτο διότι υπήρξε παραδρομή. Εδώ αφορά ενοικιαζόμενα ή επιπλωμένα δωμάτια τα οποία δεν υπάρχουν στην Αττική. 
      Η ίδια διόρθωση γίνεται και στην παράγραφο α΄ που αναφέρεται στα ενοικιαζόμενα δωμάτια. Στην περίπτωση γγ΄ που λέει «η κατηγορία κλειδιών στην οποία θέλει να καταταγεί» το «θέλει» γίνεται «προτείνει».
      Στη σελίδα 11, επάνω επάνω, στην παράγραφο β΄ περίπτωση γγ΄ όπου λέει «η κατηγορία κλειδιών στην οποία θέλει να καταταγεί» το «θέλει» γίνεται πάλι «προτείνει».
      Στην ίδια στήλη, στην παράγραφο 3, στο σημείο β΄ που λέει: «Κάθε πενταετία από την κατάταξη των κύριων ξενοδοχειακών καταλυμάτων και των ενοικιαζομένων δωματίων και των ενοικιαζομένων επιπλωμένων διαμερισμάτων σε κατηγορία αστέρων ή κλειδιών αντίστοιχα, σύμφωνα με το παρόν άρθρο, οι επιχειρηματίες υποχρεούνται να υποβάλλουν στις αρμόδιες Διευθύνσεις Τουρισμού των Περιφερειών» από εκεί και πέρα προσθέστε «αίτημα ανανέωσης της κατάταξής τους». Εν συνεχεία σβήνονται οι υπόλοιπες τρεις γραμμές και πάμε στο «σύμφωνα με τις προδιαγραφές και τα κριτήρια των παραπάνω προεδρικών διαταγμάτων». Σβήνεται δηλαδή το «πιστοποιητικό φορέα διαπιστευμένου από την εταιρεία «Εθνικό Σύστημα Διαπίστευσης ΑΕ» κλπ., γιατί αυτό είναι αυτονόητο. Υπάρχει μέσα αίτημα ανανέωσης. Εν συνεχεία αντί για «μετά την υποβολή του πιστοποιητικού αυτού» έχουμε «μετά την υποβολή του αιτήματος και τον έλεγχό αυτού» και αντί για «οι αρμόδιες υπηρεσίες χορηγούν» έχουμε «οι αρμόδιες υπηρεσίες ανανεώνουν το σήμα λειτουργίας τους».
      Επίσης στη σελίδα 11, το σημείο ε, στη δεύτερη στήλη που λέει «ο ΕΟΤ είναι δυνατό να διαπιστευτεί… να εκδίδει» γίνεται «Ο ΕΟΤ και το ΞΕΕ είναι δυνατό να διαπιστευτούν και να εκδίδουν».
      Επίσης, το άρθρο 20 λέει «Από την έναρξη της ισχύος του νόμου αυτού καταργείται». Το α αναφέρεται στην προσθήκη του συναδέλφου από τα Γιάννενα. Προσθέστε «και η παράγραφος 2 του άρθρου 5 του ν.2206/94 (ΦΕΚ 62 Α΄)». Είναι άλλη μια προσθήκη που καταργείται.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, μια ερώτηση προς τον Υπουργό, γιατί υπάρχει ένα πρόβλημα με την τροπολογία.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, ήθελα να σας ρωτήσω το εξής: Στη σελίδα 10, στη δεύτερη στήλη στο τέλος της παραγράφου 1 εδάφιο 2, διαγράφετε το «και ένα διπλωματούχο μηχανολόγο-ηλεκτρολόγο». Θα συζητήσουμε στην ανάλυση του άρθρου αν είναι σωστό να διαγραφεί ή όχι. Όμως, στη σελίδα 11 εκεί που τελειώνει η πρώτη παράγραφος και εκεί υπάρχει «υπογράφονται και από ένα διπλωματούχο μηχανικό ή αρχιτέκτονα και ένα μηχανολόγο-ηλεκτρολόγο». Διαγράφεται και εδώ; Εμείς βέβαια διαφωνούμε με τη διαγραφή, γενικώς, αλλά σας το λέω για την ομοιότητα της νομοθετικής ρύθμισης.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διαγράφεται αντιστοίχως και εδώ πέρα. Ήταν δική μου παράλειψη. Είναι ακριβώς ίδια ρύθμιση.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Διαμαντής.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Το άρθρο 16 αφορά την κατάταξη των ξενοδοχείων και των ενοικιαζομένων δωματίων, είτε επιπλωμένων είτε χωρίς επίπλωση, σε κατηγορίες και συγκεκριμένα τα μεν ξενοδοχεία σε κατηγορία αστέρων, τα δε ενοικιαζόμενα δωμάτια σε κλειδιά.
      Οι ρυθμίσεις τις οποίες προβλέπει το άρθρο αυτό, που τις χωρίζει σε δύο φάσεις, είναι πάρα πολύ σωστές, γιατί η χώρα μας ήδη σε λίγους μήνες μπαίνει στη διαδικασία ανάληψης των Ολυμπιακών Αγώνων όπου πρέπει όλα αυτά τα καταλύματα και κυρίως τα ξενοδοχεία, να έχουν χαρακτηρισμούς αυτού του επιπέδου, που είναι διεθνείς χαρακτηρισμοί. 
      Στην πρώτη φάση για να γίνει η επιτάχυνση της διαδικασίας προβλέπεται η αίτηση του ενδιαφερόμενου, του ιδιοκτήτη δηλαδή του ξενοδοχειακού καταλύματος, είτε των ενοικιαζομένων δωματίων, να υποβληθεί στις αρμόδιες υπηρεσίες με ό,τι προβλέπει ο νόμος, που πρέπει να συνοδεύει αυτήν την αίτηση, με τους χαρακτηρισμούς, δηλαδή, την κατηγορία, την κατάσταση που είναι τα ξενοδοχεία κλπ., και την κατηγορία στην οποία προτίθεται ή επιθυμεί ο κάθε ένας να καταταγεί.
      Μετά από τον έλεγχο αυτό οι υπηρεσίες θα χορηγούν το ανάλογο σήμα. Εφόσον κατά τους ελέγχους, είτε στην πρώτη φάση είτε μεταγενέστερα, διαπιστωθεί ότι υπάρχει παραβίαση ή ότι υπάρχουν ψευδή πιστοποιητικά, ψευδείς πιστοποιήσεις για την κατάσταση των συγκροτημάτων αυτών, τότε θα επιβάλλονται ποινές οι οποίες θα ξεκινούν από 500 έως 1.000 ευρώ για τα ξενοδοχεία και από 250 έως 750 ευρώ για τα ενοικιαζόμενα δωμάτια, ανά δωμάτιο. Το πρόστιμο αυτό θα βαρύνει τον ιδιοκτήτη.
      Στη δεύτερη φάση, που ξεκινάει από την 1/1/2006, η διαδικασία αυτή θα επαναληφθεί με τη μόνη διαφορά ότι δεν θα γίνει με βάση την αίτηση, αλλά με βάση το πιστοποιητικό το οποίο θα υπάρχει από διαπιστευμένο φορέα, από το Εθνικό Σύστημα Διαπίστευσης. Η μόνη διαφορά είναι ότι τα πρόστιμα σε περιπτώσεις όπου θα υπάρχει παραβίαση των χαρακτηριστικών των συγκροτημάτων, είτε των ξενοδοχείων είτε των δωματίων, θα επιβάλλονται πλέον στο φορέα ο οποίος έχει εκδώσει το ψευδές πιστοποιητικό. 
      Βεβαίως, προβλέπει επίσης ότι ο ΕΟΤ –η συμπλήρωση που έκανε και ο κύριος Υπουργός- και το Ξενοδοχειακό Επιμελητήριο της Ελλάδας θα έχουν τη δυνατότητα να είναι φορείς οι οποίοι θα μπορούν να διαπιστευτούν από το Εθνικό Σύστημα Διαπίστευσης.
      Το άρθρο 17 είναι τεχνικό άρθρο στην πρώτη του παράγραφο. Ρυθμίζει το ζήτημα της συμμεταβίβασης  αδειών στις περιπτώσεις που έχουμε μεταβιβάσεις είτε ιδιωτικών επιχειρήσεων είτε επιχειρήσεων του δημοσίου οι οποίες είναι στα πλαίσια της αποκρατικοποίησης. Γίνεται η συμμεταβίβαση όλων των διοικητικών αδειών που συνοδεύουν την παλιά για να μπορούν έτσι να λειτουργούν οι επιχειρήσεις με αδιατάρακτο τρόπο, ως σύνολο.
      Η δεύτερη παράγραφος είναι μία παράταση μιας τετραετίας ενός μεταλλείου μαγγανίου στο Νομό Δράμας. 
      Η τρίτη παράγραφος αφορά την απαλλαγή των υπολόγων οι οποίοι είχαν αναλάβει να καταβάλουν στο λογαριασμό 203 του ελληνικού δημοσίου από τα πρώην ΕΛΔΑ και από τη «ΔΕΠ Α.Ε.», ενός λογαριασμού που τηρείται συνολικού ύψους περίπου 1.280.000.000 δραχμών. Αφού, λοιπόν, υπάρχει η βεβαίωση ότι αυτά καταβλήθηκαν στην Τράπεζα της Ελλάδος, στο όνομα της οποίας και εκδόθηκαν τα χρηματικά εντάλματα πληρωμής, από τον ειδικό λογαριασμό πετρελαιοειδών, η παράγραφος αυτή προτείνει την απαλλαγή των υπολόγων έναντι του ελληνικού δημοσίου που έχουν κάνει αυτήν τη δουλειά.
      Το άρθρο 18 αφορά τη ρύθμιση με την οποία τα ιδιωτικά σχολεία γενικής ή τεχνικής ή επαγγελματικής εκπαίδευσης, τα κάθε είδους φροντιστήρια, οι βρεφονηπιακοί σταθμοί, τα ινστιτούτα επαγγελματικής κατάρτισης και τα εργαστήρια ελευθέρων σπουδών μπορούν να αυξήσουν τα δίδακτρά τους για την περίοδο 2003 - 2004 μέχρι ποσοστού 3,8%. 
      Και βεβαίως ρυθμίζει και τι θα γίνουν σε περίπτωση που έχουν καταβληθεί οι προκαταβολές κλπ., που υπολογίζονται ως τμήμα αυτής της αύξησης και τις ποινές που προβλέπονται στις περιπτώσεις, όπου μερικά απ’ αυτά τα εκπαιδευτικά ιδρύματα –τα ιδιωτικά σχολεία- παραβιάζουν αυτήν τη διάταξη.
      Το άρθρο 19 ρυθμίζει την αποκατάσταση των λατομείων των αδρανών υλικών. Η περίπτωση αυτή στην ουσία αποτελεί αποκατάσταση για ένα, δύο λατομεία, τα οποία από παράλειψη δεν είχαν περιληφθεί κατά τη σύνταξη του ν. 2837/2000. Αφορά δηλαδή ένα λατομείο εδώ στην Αττική, όπου με αυτή τη διάταξη θα μπορέσουν πλέον αυτοί που έχουν την ευθύνη να αποκαταστήσουν το τοπίο, όπως οφείλουν και όπως κάνουν με όλα τα υπόλοιπα.
      Το άρθρο 20 είναι το ακροτελεύτιο που ρυθμίζει τον τρόπο και την ισχύ αυτού του νόμου. Τελείωσα, κύριε Πρόεδρε.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, κύριοι συνάδελφοι, πολύς λόγος έγινε γι’ αυτήν την επίμαχη τροπολογία κατ’ αρχάς, την οποία έφερε η Κυβέρνηση, σχετικά με την κατάταξη των ξενοδοχειακών καταλυμάτων, δηλαδή των ξενοδοχείων και των ενοικιαζομένων δωματίων. Και βέβαια, πολύ αναλύθηκε και στην επιτροπή το ότι αφού η Κυβέρνηση δεν μπόρεσε να υλοποιήσει δικούς της νόμους και προεδρικά διατάγματα, αφού η Κυβέρνηση διέλυσε τον ΕΟΤ, αφού χρόνια τώρα δεν είχε τη δυνατότητα να προσδιορίσει ένα σύστημα κατάταξης των ξενοδοχείων και των ενοικιαζομένων δωματίων και άφηνε δυστυχώς το ζήτημα της κατηγοριοποίησης να είναι εκκρεμές, αφού πορεύθηκε μέσω διαγωνισμών που κήρυξε ο ίδιος ο ΕΟΤ άγονος και αφού κατάλαβε ότι με αυτόν το διαλυμένο ΕΟΤ δεν ήταν σε καμία περίπτωση δυνατόν να μπορέσει να γίνει η κατηγοριοποίηση –ουσιαστικά δηλαδή το μαγαζί είχε κλείσει- έρχεται με μία τροπολογία να πει κάτι το οποίο είναι πρωτάκουστο. Αποτελεί παγκόσμια πρωτοτυπία. Λέει στους τουριστικούς επιχειρηματίες, λέει στους ξενοδόχους και στα ενοικιαζόμενα δωμάτια, αυτοπροσδιοριστείτε μόνοι σας. Εσείς θα αυτοπροσδιοριστείτε, τι θέλετε να είστε, σε ποια κατηγορία να βρίσκεστε και από εκεί και πέρα εισάγει μία διαδικασία ελέγχου, η οποία υπέστη τόσες πολλές τροποποιήσεις από την ώρα που μπήκε στην επιτροπή το νομοσχέδιο μέχρι τώρα, που καταδεικνύει τι; Πρώτα απ’ όλα κανείς δεν ήταν έτοιμος να φέρει ένα τέτοιο σύστημα κατάταξης των καταλυμάτων που να μπορεί ουσιαστικά να υλοποιηθεί ένας έλεγχος στην κατηγορία ή στα αστέρια που θα μπορεί το κάθε κατάλυμα να καταταγεί. 
      Από την άλλη μεριά η τροπολογία αυτή μετέθεσε την οριστική πιστοποιημένη κατάταξη των καταλυμάτων στο μέλλον –στην αρχή ήταν από 1.1.2005, μετά έγινε από 1.1.2006- που θα γινόταν από άγνωστους διαπιστευμένους φορείς, υποχρεώνοντας τους ιδιοκτήτες τους σε υπέρογκες δαπάνες. Τα είπαμε όλα αυτά στον κύριο Υπουργό στην επιτροπή, δεν κατάλαβε εκείνη την ώρα, δεν ήθελε να το καταλάβει. 
      Στη συνέχεια απ’ ό,τι φαίνεται όλοι οι υπεύθυνοι τουριστικοί φορείς εξεγέρθηκαν και με το δίκιο τους βέβαια, διότι ποιοι θα ήταν αυτοί οι άγνωστοι φορείς, οι οποίοι θα ήταν διαπιστευμένοι; Με τι ποσά και με τι κονδύλια ουσιαστικά θα πιστοποιούσαν τα καταλύματα; Τα είπαμε αυτά. Ο κύριος Υπουργός λέει, ας πληρώσουν, ας τους βρουν.
      Τώρα βλέπω εδώ ότι αλλάζει αυτό. O πιστοποιημένος φορέας, διαπιστευμένος από την εταιρεία Εθνικό Σύστημα Διαπίστευσης, απαλείφεται και μπαίνει στη θέση του το αίτημα ανανέωσης. 
      Βέβαια απ’ ό,τι αντιλαμβάνομαι ο ΕΟΤ ή το Ξενοδοχειακό Επιμελητήριο Ελλάδος, το οποίο μπαίνει και αυτό μέσα, θα διαπιστευθεί από την εταιρεία «Εθνικό Σύστημα Διαπίστευσης ΑΕ» , έτσι ώστε να μπορεί να είναι διαπιστευμένος φορέας και να κάνει τον έλεγχο. Εν πάση περιπτώσει κάτι είναι και αυτό, κύριε Υπουργέ. 
      Θυμάστε που τα λέγαμε στην επιτροπή και μου είπατε, ας πληρώσουν και ας βρουν τον οποιονδήποτε διαπιστευμένο φορέα. Σήμερα, λοιπόν, το αλλάζετε αυτό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν το αλλάζουμε. 
      ΑΝΑΣΤΑΣΙΟΣ ΛΙΑΣΚΟΣ: Ε, πώς δεν το αλλάζετε; Δεν το αλλάζετε όταν λέτε «το πιστοποιητικό φορέα διαπιστευμένο από την εταιρεία «Εθνικό Σύστημα Διαπίστευσης», γίνεται αίτημα ανανέωσης»; Πώς δεν το αλλάζετε; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αφού προηγουμένως έχει υποβάλει πιστοποίηση. Την 1-1-2006… 
      ΑΝΑΣΤΑΣΙΟΣ ΛΙΑΣΚΟΣ: Ναι, αλλά δεν υπάρχει το πιστοποιητικό τέτοιου φορέα πλέον. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πώς δε θα υπάρχει; 
      ΑΝΑΣΤΑΣΙΟΣ ΛΙΑΣΚΟΣ: Γίνεται ο ΕΟΤ και το ΞΕΕ αυτός ο φορέας ουσιαστικά, όπως βλέπω εδώ, εκτός αν δεν αντιλαμβάνομαι καλά. Ουσιαστικά αυτό θα γίνει. 
      Εμείς πάνω σε αυτό τον άξονα θεωρούμε ότι η διάλυση του ΕΟΤ και η ανυπαρξία τουριστικής πολιτικής αποδεικνύεται περίτρανα με αυτήν την τροπολογία που φέρνετε στη Βουλή για την κατάταξη σε κατηγορία των ξενοδοχειακών καταλυμάτων και των ενοικιαζομένων δωματίων μέσω της μεθόδου αυτοπροσδιορισμού των ενδιαφερομένων. 
      Με την πράξη σας αυτή θεωρούμε ότι ομολογείτε ξεκάθαρα ότι αδυνατείτε να υλοποιήσετε δικούς σας νόμους και διατάγματα και καλείτε τους τουριστικούς επιχειρηματίες να δηλώσουν κατά το δοκούν την κατηγορία των καταλυμάτων τους.  Έτσι θεωρούμε ότι θεσμοθετείται επίσημα η αυθαιρεσία στο χαρακτηρισμό των καταλυμάτων, αδιαφορώντας βέβαια για την υποβάθμιση της ποιότητας του τουριστικού μας προϊόντος και για τις συνέπειες στην ολυμπιακή φιλοξενία εν όψει των Ολυμπιακών Αγώνων του 2004. 
      Εμείς θεωρούμε ότι αυτή η τροπολογία, κύριε Υπουργέ, δεν μπορεί να συζητείται έτσι. Δεν είναι δυνατόν η κατηγοριοποίηση, ένα τόσο μεγάλο θέμα, να γίνεται τόσο πρόχειρα, ερήμην των φορεών οι οποίοι διαμαρτυρήθηκαν και εσείς θελήσατε –ποιος ξέρει, εμείς δεν έχουμε ενημερωθεί- κάτι να πάρετε, κάτι να ράψετε, κάτι να μπαλώσετε από αυτά τα οποία σας πρότειναν. 
      Πιστεύουμε ότι είναι ντροπή ένα τέτοιο σύστημα αυτοπροσδιορισμού να υφίσταται και καταδεικνύει τη διάλυση των υπηρεσιών του κράτους, ότι δεν υφίσταται κράτος για να λειτουργήσει προς την κατεύθυνση της κατηγοριοποίησης των καταλυμάτων. 
      Σε ό,τι αφορά το άρθρο 17, που αφορά την παράταση της μισθώσεως των λατομείων τα οποία μεταβιβάστηκαν από το Σκαλιστήρι και υπήρξε η τετραετία μέχρι το 2003,  θεωρούμε ότι δεν τίθεται θέμα παράτασης της εκκαθάρισης, άλλωστε αυτή η υπόθεση είναι αμαρτωλή. Είπαμε και στην επιτροπή ότι το καταψηφίζουμε. 
      Σε ό,τι αφορά τα ιδιωτικά σχολεία, σας είπαμε ότι υπήρξε μία πραγματική ασυμφωνία μεταξύ της τροπολογίας και της αιτιολογικής έκθεσης, σε ό,τι αφορά τα δευτερεύοντα μαθήματα, τέτοια που δική σας εφημερίδα, η «ΕΛΕΥΘΕΡΟΤΥΠΙΑ», έγραψε: «Άλλα συμφώνησε προ δεκαημέρου ο Υφυπουργός Ανάπτυξης με τους εκπροσώπους των ιδιωτικών σχολείων, άλλα λέει η τροπολογία που κατατέθηκε χθες». Συγκεκριμένα μιλάει για το εξής, ότι επιβάλλουν πλαφόν 4% στα δίδακτρα των υποχρεωτικών μαθημάτων και 1% στα δίδακτρα των προαιρετικών. Ο Υφυπουργός Ανάπτυξης στις 30 Αυγούστου είχε ανακοινώσει το 3,8%. Η έκθεση του Γενικού Λογιστηρίου του Κράτους που συνοδεύει την τροπολογία λέει για αυξήσεις 4% -μας εξήγησε βέβαια ότι ήταν 3,8%- στα υποχρεωτικά και 8% στα προαιρετικά. 
Και είπαμε ότι, λόγω ασυμφωνίας της αιτιολογικής εκθέσεως με την τροπολογία, την καταψηφίζουμε.
      Στο άρθρο 19, σε ό,τι αφορά την τροπολογία που είχαν καταθέσει συνάδελφοι, είχαμε τοποθετηθεί κατ’ αρχάς «ναι». Θέλουμε όμως μία καλύτερη ανάλυση από σας όταν θα τοποθετηθείτε, κύριε Υπουργέ, για το τι γίνεται με την αποκατάσταση των περιβαλλοντικών χώρων στα λατομεία, τα οποία λειτούργησαν μέσα σε αρχαιολογικούς χώρους, έτσι ώστε να μην πυροδοτήσουμε ζητήματα που θα υποβαθμίσουν τέτοιους χώρους. Και παρακαλώ πάρα πολύ να δούμε αυτήν τη δυνατότητα. Θέλω να έχω μία μεγαλύτερη ενημέρωση πάνω σ’ αυτήν την τροπολογία.
      Ευχαριστώ πολύ.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
     ΝΙΚΟΛΑΟΣ ΓΚΑΤΖΗΣ: Κύριε Υπουργέ, οπωσδήποτε με την αυτοκατάταξη της κατηγοριοποίησης των ξενοδοχείων και κλινών δωματίων, έτσι όπως γίνεται και όπως λέει το νομοσχέδιο, περνάμε στη διαδικασία του να δηλώνει ο καθένας ό,τι θέλει. Ο έλεγχος είναι δειγματοληπτικός. Δεν έχουμε μία εγγύηση γι’ αυτό το οποίο δηλώνει ακριβώς. 
     Εγώ όμως θα περάσω σ’ ένα θέμα, το οποίο –τουλάχιστον όπως πιστεύουμε εμείς- είναι άρρηκτα δεμένο με την ποιότητα παροχής υπηρεσιών.
     Τι γίνεται με το προσωπικό, κύριε Υπουργέ; Ξέρετε ότι σήμερα στο χώρο αυτόν οι εργαζόμενοι δουλεύουν κάτω από άθλιες συνθήκες; Πληρώνονται για τετράωρο και δουλεύουν οκτάωρο, οι περισσότεροι είναι ανασφάλιστοι. Τα ένσημά τους φέτος δεν τους φτάνουν να μπουν στο ταμείο ανεργίας, ακόμα και σ’ αυτούς που είναι βασικά στελέχη των ξενοδοχείων. Ακόμη έχουμε ελάχιστη σύνθεση του απαραίτητου προσωπικού στα ξενοδοχεία.
     Και σας ρωτώ: Αν θέλετε να εξασφαλίσετε την ποιότητα, αυτή θα κριθεί μόνο από τα κτήρια, το ντεκόρ, την καλή εξωτερική εμφάνιση του ξενοδοχείου; Δε θα στηριχθεί στο προσωπικό, το οποίο ουσιαστικά παρέχει τις υπηρεσίες; Γιατί δε βάζετε μία ελάχιστη σύνθεση προσωπικού σε κάθε ξενοδοχείο με βάση την κατηγορία; Εδώ είναι «μπάτε σκύλοι αλέστε κι αλεστικά μη δίνετε». Τόσο πολύ τα λεγόμενα tour operators κλπ εκμεταλλεύονται κυρίως τα μικρά ξενοδοχεία, που έχουν βρεθεί σε πάρα πολύ μεγάλα αδιέξοδα. Και αυτά τα αδιέξοδα μετακυλίονται συνήθως στους εργαζόμενους. Η εντατικοποίηση πάει σύννεφο.
     Δεν ξέρω τι θα λύσει η κατάταξη, εάν δεν υπάρχει το απαραίτητο προσωπικό. Για τους λόγους αυτούς εμείς δεν νομίζω ότι μπορούμε να ψηφίσουμε το άρθρο γιατί αναφέρεται μόνο σε κάτι διαδικασίες που είναι και αυτοκατάταξη της κατηγοριοποίησης και δεν προβλέπει αυτά που κατά την άποψή μας είναι πάρα πολύ σοβαρά για την ποιότητα των υπηρεσιών μέσα στα ξενοδοχεία.
     Να περάσουμε στο άρθρο 17 για τις άδειες.
     Κύριοι Βουλευτές, όταν μία μικρή ιδιωτική επιχείρηση μεταβιβάζεται, υποχρεούται ο νέος ιδιοκτήτης να ακολουθήσει ξανά όλες τις διαδικασίες για να πάρει άδεια κλπ. Και πολλές φορές βρίσκουν κωλύματα και δεν τους δίνουν τις άδειες. Στα νησιά ιδιαίτερα να φανταστείτε ότι ζητάνε πιστοποίηση ότι τα μαγαζιά υγειονομικού ελέγχου είναι συνδεδεμένα με αποχέτευση, όταν στο νησί δεν υπάρχει αποχετευτικό δίκτυο. Εκεί έχουμε φτάσει.
      Για τις επιχειρήσεις του δημοσίου που πηγαίνουν στον ιδιώτη, δε χρειάζεται κανένας έλεγχος. Τίποτα! Γιατί;
      Νομίζουμε ότι δεν μπορούν να υπάρχουν δύο μέτρα και δύο σταθμά. Πρέπει και αυτές να υπόκεινται στις διαδικασίες του νόμου, να γίνεται ο έλεγχος των αδειών κ.λπ, γιατί τις περισσότερες φορές και το δημόσιο αυθαιρετεί και η αυθαιρεσία μεταβιβάζεται και στον ιδιώτη. Δε θα συμφωνήσουμε.
      Για τα μεταλλεία υπάρχει μια αμαρτωλή ιστορία. Περνάμε από παράταση σε παράταση. Ξεκίνησε το 1994. Δόθηκε παράταση τέσσερα χρόνια, ξανά τα ίδια. Ο διαχειριστικός έλεγχος που έπρεπε να γίνει, εδώ και μια δεκαετία δεν έχει τελειώσει. Και ξάφνου η Κυβέρνηση ορίζει μια επιτροπή –αυτήν την οποία θέλει- η οποία μέσα σε δεκαπέντε μέρες βγάζει πόρισμα, απαλλάσσοντας ουσιαστικά από όλες τις ευθύνες. Με τη συγχώνευση των ΕΛΔΑ με το Λάτση που γίνεται,  μεταβιβάζονται και οι υποχρεώσεις. Τώρα απαλλάσσεται ο Λάτσης! Δεν γίνεται για να γλιτώσουμε τις επιχειρήσεις. Τα ΕΛΔΑ μέσα σε δεκαπέντε μέρες απαλλάσσονται από οποιεσδήποτε υποχρεώσεις, χρέη κ.λπ είχαν. Βγαίνει ένα ποσό της τάξεως των 1.124.000.000 προς το λογαριασμό διαχείρισης και όλοι βγήκαν μέλι-γάλα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Καμία σχέση με την πραγματικότητα.
      ΝΙΚΟΛΑΟΣ ΓΚΑΤΖΗΣ: Γιατί δεν έχει καμία σχέση;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχει καμία σχέση το άρθρο 19;
      ΝΙΚΟΛΑΟΣ ΓΚΑΤΖΗΣ: Για το άρθρο 19 μιλάμε τώρα;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εσείς για ποιο μιλάτε;
      ΝΙΚΟΛΑΟΣ ΓΚΑΤΖΗΣ: Εγώ σας μιλάω για τα λατομεία του Λάτση, για το άρθρο 17 και την παράγραφο 2, σας μιλάω για την παράγραφο 3 όπου έχουμε την ΕΛΠΕ για τους λογαριασμούς χρηματοδότησης. Ακόμα δεν έφτασα καν στο άρθρο 18. Εσείς με παρακολουθείτε προκαταρκτικά για το άρθρο 19, για το οποίο δεν έχω ακόμα τοποθετηθεί. Γι’ αυτό ίσως δεν αντιληφθήκατε και είπατε ότι είμαι εκτός θέματος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πάντως καμία σχέση δεν έχουν και θα σας το εξηγήσω μετά.
      ΝΙΚΟΛΑΟΣ ΓΚΑΤΖΗΣ: Εντάξει, κύριε Υπουργέ. Έχω αυτήν την άποψη, ξέροντας ότι η συγχώνευση που γίνεται με το Λάτση δεν είναι δυνατόν να μην έχει καμία σχέση, όταν μάλιστα ο διαχειριστικός έλεγχος κρατάει δέκα χρόνια και δεν έχει τελειώσει και έρχεται η επιτροπή που μέσα σε δεκαπέντε μέρες μας βγάζει αυτό το πόρισμα.
      Να έρθω τώρα στο άρθρο 18 για τα ιδιωτικά σχολεία. Κατ’ αρχάς μπαίνει το ερώτημα, κύριε Υπουργέ, γιατί βάζετε ένα πλαφόν. Ποιοι στέλνουν τα παιδιά τους στα ιδιωτικά σχολεία; Τα στέλνουν αυτοί οι οποίοι δεν έχουν; Τα στέλνουν αυτοί που έχουν. Εμάς δεν μας ενδιαφέρει πώς θα λειτουργήσουν αυτά τα σχολεία. Μας ενδιαφέρει, όμως, να μη λειτουργήσει κανένα ιδιωτικό σχολείο. Μας ενδιαφέρει η παιδεία να είναι δημόσια, δωρεάν, καθολική, να πηγαίνουν όλα τα παιδιά του ελληνικού λαού στο δημόσιο σχολείο και να τους παρέχεται η απαιτούμενη μόρφωση  -να μην αναφερθούμε τώρα στο πώς αντιλαμβάνεται ο καθένας τη μόρφωση. Όμως, μιλάμε για ένα δημόσιο, ενιαίο για όλα τα Ελληνόπουλα σχολείο. 
      Με αυτούς οι οποίοι θέλουν να στέλνουν τα παιδιά τους στο ιδιωτικό σχολείο και εσείς τους ενισχύετε είτε με τα πλαφόν είτε με αυτά που ψηφίζετε είτε με τη διαδικασία εμπορευματοποίησης της παιδείας, εμείς δεν έχουμε καμία σχέση και δεν συμμετέχουμε σε αυτές τις διαδικασίες.
      Στο άρθρο 19, κύριε Υπουργέ, θα ήθελα να σας επισημάνω ότι ο νόμος προστατεύει τα αρχαιολογικά μνημεία, τους αρχαιολογικούς χώρους και λέει ότι πρέπει να βρίσκονται τουλάχιστον πεντακόσια μέτρα μακριά.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αν έρθετε στο Βόλο και πάτε στη Γουρίτσα, που είναι ένας σοβαρός αρχαιολογικός χώρος, θα δείτε ότι η ΑΓΕΤ πήρε άδεια και άρχισε να λειτουργεί και εκεί λατομεία, σ’ αυτόν το βράχο, μέχρι διακόσια μέτρα απόσταση από το ναό που υπάρχει εκεί, στο λόφο της Γουρίτσας. Δεν μιλάω φυσικά για το σεληνιακό τοπίο, το οποίο κυριαρχεί εκεί. Δεν μιλάω για την αυθαιρεσία που υπάρχει. Γιατί ο λόφος όπως ήταν, κύριε Υπουργέ, και έλεγε ότι θα φθάσουν μέχρι το λόφο και γυρνούσε προς τα πίσω–σας το κάνω παραστατικά– η κορυφή έλεγαν ότι θα φάει τα πρανή αυτά, κατεβάζοντας σιγά-σιγά και την άλλη πλευρά η κορυφή του λόφου κατέληξε να είναι αυτή εδώ, να είναι σχεδόν πενήντα-εκατό μέτρα κάτω από το φυσικό λόφο γιατί σκάβοντας-σκάβοντας η κορυφή πάντα βρισκόταν από την αντίθετη πλευρά. Αυτό το προστατευτικό τείχος που υπήρχε για την προστασία της πόλης του Βόλου από όλους τους ρύπους που πετούσε η ΑΓΕΤ δεν υπάρχει πια και όλοι έρχονται στην πόλη. Και δεν φθάνει αυτό, αλλά σαν Κυβέρνηση δώσατε άδεια να λατομεύσει και τη Γουρίτσα η οποία είναι αρχαιολογικός χώρος και προστατεύεται από το νόμο που λέει «μέχρι διακόσια μέτρα». Έλεος! Πού θα πάμε δηλαδή; Και μάλιστα δώσατε άδεια σε μια ξένη εταιρεία, η οποία εκεί είναι κράτος εν κράτει. Να φανταστείτε, κύριοι συνάδελφοι, ακόμα και τα χαρτιά υγείας τα κάνει εισαγωγή. Δεν ψωνίζει ούτε μια δεκάρα από το Βόλο και ο Βόλος τρώει τη σκόνη.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Ευχαριστώ, κύριε Πρόεδρε. 
      Όσον αφορά το άρθρο 16 που αφορά το ζήτημα της κατηγοριοποίησης των ξενοδοχείων η άποψή μας είναι ότι σαφώς γίνεται εσπευσμένα, χωρίς κάποιο σχέδιο, χωρίς κάποιο προγραμματισμό. Είναι λύση ανάγκης αυτή η ρύθμιση που φέρνετε και βέβαια πιστεύουμε ότι δεν έχετε και τίποτε άλλο να κάνετε και γι’ αυτό, το λόγο σαν Κυβέρνηση φέρνετε αυτό το άρθρο για να επισπεύσετε τις διαδικασίες εν όψει των Ολυμπιακών Αγώνων.
      Βέβαια θα έλεγα ότι είναι πολύ θετικό το ότι προσθέσατε και το Ξενοδοχειακό Επιμελητήριο. Το είχα προτείνει και εγώ στην επιτροπή. Καλό βέβαια θα ήταν να λάβετε υπ’ όψη σας ότι για την κατάταξη εκτός από τις διευθύνσεις τουρισμού και των περιφερειών ή του ΕΟΤ θα πρέπει να υπάρχει και κάποιος εκπρόσωπος του Ξενοδοχειακού Επιμελητηρίου, ώστε να λαμβάνεται και η γνώμη των άμεσα ενδιαφερομένων. Βέβαια θεωρούμε ότι γενικά είναι ένα πρόχειρο άρθρο. Εμείς διαφωνούμε και με το ότι ένας ιδιωτικός φορέας, το Εθνικό Σύστημα Διαπίστευσης, θα έρθει εκ των υστέρων να κάνει μετά την αξιολόγηση την τελική κρίση σε τι κατηγορίες θα ανήκουν τα ανάλογα ξενοδοχεία και τα ενοικιαζόμενα δωμάτια.
      Όσον αφορά το άρθρο 17 έχουμε σοβαρή αντίρρηση -είχαμε εκφράσει την αντίρρησή μας στην επιτροπή- όσον αφορά το πρώτο σκέλος, την παράγραφο 1, όπου μεταβιβάζονται μαζί με τις ιδιωτικοποιημένες επιχειρήσεις και οι διοικητικές άδειες. Όταν αλλάζει ιδιοκτήτη μια επιχείρηση αλλάζει και άδεια. Μία εταιρεία ομόρρυθμη, για παράδειγμα, αν γίνει ΕΠΕ ή Α.Ε. και αλλάξει η νομική της μορφή, χρειάζεται να υποβάλει ξανά τα δικαιολογητικά της για να πάρει καινούρια άδεια, να προσαρμοστεί δηλαδή η άδεια που έχει με νέο έλεγχο στην καινούρια επωνυμία. Εδώ χαριστικά μαζί με την ιδιωτικοποιημένη επιχείρηση δίνουμε και την άδεια. Δεν εξετάζεται αν η καινούρια επιχείρηση, σύμφωνα με τις συνθήκες στις οποίες θα λειτουργήσει με την καινούρια της μορφή, πληροί τις προϋποθέσεις να έχει άδεια. Θεωρούμε δηλαδή ότι είναι μια χαριστική πράξη και γι’ αυτό το λόγο διαφωνούμε εξαρχής.
      Όσον αφορά την παράγραφο 2 τονίζουμε ότι είναι αποικιοκρατικό το καθεστώς παραχώρησης των μεταλλευτικών δικαιωμάτων σε ιδιώτες πέρα από κρατικούς φορείς.
      Αυτοί οι ιδιώτες δεσμεύουν εκτάσεις του δημοσίου για πολλά χρόνια. Φθάνουν μέχρι ενενήντα εννιά χρόνια οι μισθώσεις για τα μεταλλευτικά δικαιώματα. Με βάση αυτήν την αποικιοκρατική κατάσταση που επικρατεί, η εταιρεία Μεταλλεία Βωξίτου του Σκαλιστήρη, όπως μας λέτε και στην εισηγητική σας έκθεση θεωρεί τα μεταλλευτικά δικαιώματα μέρος του ενεργητικού της. Περιμένουμε, λοιπόν, πότε η εν λόγω εταιρεία που είναι σε εκκαθάριση θα αποφασίσει να πουλήσει τα στοιχεία του ενεργητικού της –που μεταξύ αυτών είναι και τα μισθωτικά δικαιώματα- για να την αποδεσμεύσουμε.
      Πιστεύουμε ως κόμμα ότι δεν θα πρέπει να δώσουμε νέα παράταση. Εφόσον η εταιρεία δεν μπόρεσε να τηρήσει τις υποχρεώσεις της δεν μπορούμε να της δίνουμε και το δικαίωμα να αποκομίσει και όφελος από την εκποίηση των μισθωτικών της δικαιωμάτων στο εν λόγω μεταλλείο.
      Τα ΕΛΔΑ και η ΔΕΠ  ήταν δύο εταιρείες που συγχωνεύτηκαν και δημιούργησαν την ΕΛΠΕ. Βάσει, λοιπόν, της νομολογίας οι συγχωνευόμενες επιχειρήσεις αποκτούν τις υποχρεώσεις και τις απαιτήσεις που έχουν οι προηγούμενες εταιρείες. Η ΕΛΠΕ δηλαδή έχει τις υποχρεώσεις και τις απαιτήσεις από τα ΕΛΔΑ και τη ΔΕΠ. Επομένως οποιαδήποτε εκκρεμότητα αφορά αυτές τις δύο εταιρείες, μεταβιβάζεται στην ΕΛΠΕ. Η ΕΛΠΕ συγχωνεύεται με την ΠΕΤΡΟΛΑ και άρα η καινούρια εταιρεία που προκύπτει θα έχει και τις υποχρεώσεις που είχαν οι τρεις προηγούμενες.
      Εν όψει αυτής της συγχώνευσης έρχεστε και απαλλάσσετε την ΕΛΠΕ και την παραδίνετε χωρίς τις υποχρεώσεις της. Δεν ξέρουμε τι άλλο θα γίνει μεθαύριο, πόσο θα αλλάξουν τα ποσοστά της συμμετοχής του ιδιωτικού κεφαλαίου στην ΕΛΠΕ και τι δεσμεύσεις έχετε. Ήδη σήμερα δημοσιεύεται η πράξη της αύξησης του μετοχικού κεφαλαίου της ενιαίας «ΠΕΤΡΟΛΑ» και ΕΛΠΕ. Μ’ ένα συγχωροχάρτι λοιπόν οι εκκρεμότητες που είχαν τα ΕΛΔΑ και η ΔΕΠ όσον αφορά τη διαχείριση του λ/σμού Πετρελαιοειδών καταργούνται. Όμως, η έκθεση του Λογιστηρίου του Κράτους αναφέρει ότι πιθανόν θα υπάρχει απώλεια εσόδων του κρατικού προϋπολογισμού από τυχόν καταλογισμούς σε βάρος των φυσικών ή νομικών προσώπων από τις πρώην ΕΛΔΑ και ΔΕΠ. Άρα η έκθεση λέει ότι πιθανώς σ’ έναν ενδεχόμενο έλεγχο των ειδικών λογαριασμών να προκύψει πρόβλημα. Και γιατί να υπάρχουν ειδικοί λογαριασμοί για τα πετρελαιοειδή; Αυτοί οι ειδικοί λογαριασμοί γενικώς και αορίστως έχουν τη δυνατότητα να χρησιμοποιούνται με αδιαφάνεια, με οποιοδήποτε τρόπο συμφέρει την εκάστοτε κυβέρνηση και την εκάστοτε διαχείριση.
      Επομένως εμείς ερχόμαστε να δώσουμε ένα συγχωροχάρτι σε κάποιες πράξεις που έχουν γίνει χωρίς να γίνεται έλεγχος με ενδεχόμενη απώλεια εσόδων που εσείς αναγνωρίζετε. Σαφώς εμείς δεν μπορούμε να επικυρώσουμε μια τέτοια πράξη.
      Στο άρθρο 18 είχαμε συμφωνήσει με το 3,8%. Θεωρούμε ότι είναι ένα πλαφόν που πρέπει να τηρηθεί για να μην υπάρξει έξαρση της ακρίβειας. Εκτός από τα ιδιωτικά σχολεία, είναι και τα φροντιστήρια και μια σειρά άλλα εκπαιδευτήρια. Αυτά βεβαίως κακώς υπάρχουν, αλλά αυτό είναι άλλο θέμα και δεν θα ήθελα να επεκταθώ.
      Όσον αφορά το άρθρο 19, υπάρχει ένα ζήτημα σχετικά με τη λειτουργία των λατομείων. Θα πρέπει να δείτε τι θα γίνει τελικά με τα λατομεία της Αττικής. Έχουμε σοβαρό πρόβλημα στην Αττική. Τα λατομεία της Αττικής λειτουργούν μέσα σε κατοικημένες περιοχές. Στον Ωρωπό στην περιοχή Πολυδενδρίου στο Λατομείο της ΛΑΤΕΜ Α.Ε. για παράδειγμα είναι απαράδεκτη η κατάσταση. Το λατομείο λειτουργεί δίπλα στο δρόμο. Είχα καταθέσει σχετική ερώτηση και άρχισε να κατασκευάζει μια υποτυπώδη περίφραξη. Με τις βροχές τα αδρανή υλικά κατακλύζουν το κατάστρωμα του δρόμου και υπάρχει πρόβλημα και κίνδυνος για την ασφάλεια των διερχομένων αυτοκινήτων. Πρέπει να δείτε και αυτό το θέμα πολύ σοβαρά.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Συζητούμε μια ομάδα άρθρων από το άρθρο 16 ως το άρθρο 20 για να ολοκληρωθεί το νομοσχέδιο, περί υπαιθρίου εμπορίου με τις διατάξεις για το στάσιμο και το πλανόδιο εμπόριο.
      Θα μιλήσω κυρίως για το άρθρο 16. Αναδύεται μια χαρακτηριστική προσπάθεια πάταξης στο συγκεκριμένο τομέα της γραφειοκρατίας. Η μεγάλη κατάρα της Δημόσιας Διοίκησης είναι η συντηρούμενη, η τροφοδοτούμενη και η κληροδοτούμενη από γενιά σε γενιά αριστοκρατική γραφειοκρατία, της οποίας τα αποτελέσματα είναι να δοκιμάζεται, να υποφέρει και να την πληρώνει ο Έλληνας πολίτης. Εν μέσω δημοκρατίας αυτή η ταλαιπωρία των πολιτών με την αβασάνιστη και εξεζητημένη γραφειοκρατία, είναι ένα φαινόμενο παλαιοκομματικής αντίληψης, που διαιωνίζεται παρά τις εξελίξεις και τις προόδους της πατρίδας μας.
      Η κατάταξη των ξενοδοχείων σε αστέρες, κατηγορίες κλπ. και των ενοικιαζομένων δωματίων γίνεται από τους ίδιους τους υπεύθυνους ιδιοκτήτες. Θα έλεγα πως είναι μια λαμπρή ενέργεια γιατί είναι χαστούκι στη γραφειοκρατία, όπισθεν της οποίας εκτός από την ταλαιπωρία, υπάρχει και η ύφανση της διαπλοκής και του φακέλου. Διότι ο γραφειοκράτης Πρώσσος δεκανέας της Δημόσιας Διοίκησης –να μιλήσουμε και λίγο στρατιωτικά αφού έχουμε τους Υπουργούς Εθνικής Άμυνας- εκμεταλλεύεται βραδυπορών την εξέλιξη μιας υποθέσεως, την αδυναμία του πολίτη στα γρανάζια της γραφειοκρατίας, με όλα τα επακόλουθα. Για το φακελάκι ομιλώ εν απλοίς λόγοις. Καλά κάνετε και βάζετε «υποβάλλεις την υπεύθυνη δήλωση και λες έχω αυτό και αυτό» ώστε να έχεις υπόψη ότι κάποια στιγμή μπορεί ο έλεγχος να σου κτυπήσει το καμπανάκι και να σε ρωτήσει γιατί εψεύσθης. Επαπειλούνται οι γνωστές ποινές που αναγράφονται στο άρθρο 17. Νομίζω ότι το άρθρο είναι ένα καλό άρθρο που δίνει χαστούκι για το συγκεκριμένο θέμα στη γραφειοκρατία.
      Έρχομαι στο άρθρο 17. ‘Όταν μεταβιβάζεται μια επιχείρηση, δημόσια ή ιδιωτική γιατί να μη μεταβιβάζεται μαζί και η σχετική με τους όρους που καθορίζει ο νόμος; Γιατί αλλιώς αρχίζουν μετά οι ταλαιπωρίες και εκεί τροφοδοτείται η διαπλοκή. 
      Όσον αφορά το Σκαλιστήρι. Το Σκαλιστήρι ήταν μια επιχείρηση όταν ήμουν υπολοχαγός και υπηρέτησα για πρώτη φορά σ’ εκείνη την περιοχή. Το εργοστάσιο Σκαλιστήρι έδινε ψωμί σε οικογένειες κλπ. Η Δράμα είναι σ’ ένα πολύ ευαίσθητο σημείο της πατρίδας μας, είναι μια ιστορική περιοχή, με τα γνωστά εργοστάσια που έκλεισαν. Η ανεργία είναι υψηλή και η κάθε ενέργεια –όχι μόνο η παράταση της μίσθωσης- για τη συντήρηση της δυνατότητας να τρώνε ψωμί  οι ασχολούμενοι είναι ευπρόσδεκτη. 
      Όσον αφορά το άρθρο 18 για τα ιδιωτικά σχολεία. Προβλέπεται ένα πλαφόν για τη δυνατότητά τους να αυξήσουν τα δίδακτρα σε 3,8% και από την άλλη επαπειλούνται για όσους αποπειραθούν να υπερβούν αυτήν την εσχάτη  γραμμή ανοχής του κράτους, να έχουν ένα πρόστιμο που μπορεί να φθάνει μέχρι το 7% των ακαθαρίστων εσόδων.
      Όσον αφορά το περιβάλλον και τα λατομεία στο άρθρο 18 πιστεύω ότι εδώ δεν αντιμετωπίζουμε μόνο την υποτίμηση της αξίας του περιβάλλοντος. Αντιμετωπίζουμε και το θέμα του ότι μια επιχείρηση απασχολεί δεκαπέντε ή και είκοσι εργαζόμενους οι οποίοι ζουν τις οικογένειές τους σε μια περιοχή. Άρα δεν μπορείς να μη συνδυάσεις τις απαιτήσεις του περιβάλλοντος με την κοινωνική αντίληψη των πραγμάτων.  Η αρμονία αυτή θα δώσει την καλύτερη λύση, δηλαδή τη λύση του σεβασμού στο περιβάλλον και προπαντός του σεβασμού που οφείλουμε στον εργαζόμενο άνθρωπο και στην οικογένεια που συντηρεί.
      Μ’ αυτές, λοιπόν, τις διατάξεις ολοκληρώνουμε τη συζήτηση του νομοσχεδίου το οποίο αναμορφώνει τα καλά σημεία του ν. 2323/95 αλλά και εκσυγχρονίζει τα ισχύοντα σύμφωνα με τις κοινοτικές οδηγίες. Τέλος, διαμορφώνει νέους συμπληρωματικούς όρους για το υπαίθριο εμπόριο και για τις λαϊκές αγορές. 
      Ψηφίζω την ομάδα των άρθρων.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντομάρης έχει το λόγο.
      ΕΥΤΥΧΙΟΣ ΚΟΝΤΟΜΑΡΗΣ: Ήθελα να θίξω δύο σημεία στο άρθρο 16. 
      Το ένα αναφέρεται στο γεγονός ότι θα πρέπει να υποβληθούν οι πίνακες από τους ενδιαφερόμενους με την υπογραφή δύο διπλωματούχων μηχανικών, ενός αρχιτέκτονα ή πολιτικού, και ενός μηχανολόγου ή ηλεκτρολόγου. 
      ΑΝΑΣΤΑΣΙΟΣ ΛΙΑΣΚΟΣ: Αυτό το έχουμε βγάλει.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι ένας πολιτικός μηχανικός ή αρχιτέκτονας.
      ΕΥΤΥΧΙΟΣ ΚΟΝΤΟΜΑΡΗΣ: Δεν ήμουν στην Αίθουσα όταν έγινε η τροποποίηση.
      Λέω, λοιπόν, για τα καταλύματα ή για τα επιπλωμένα δωμάτια να μπορεί να είναι και τεχνολογικής εκπαίδευσης ο μηχανικός, διότι αυτά δεν είναι ούτε ορόφων ούτε χρειάζεται μεγάλη επιστημονική επάρκεια στις γνώσεις. Επομένως σύμφωνα με τα επαγγελματικά δικαιώματα, θα μπορούσαμε στα καταλύματα ή στα επιπλωμένα δωμάτια να έχουμε μηχανικούς από τα ΤΕΙ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, το άρθρο 16 έρχεται να λύσει ένα θέμα που δημιουργήθηκε μετά την ακύρωση του διαγωνισμού που είχε προκηρυχθεί για να υλοποιήσουμε τη διαδικασία πιστοποίησης και κατάταξης των ξενοδοχειακών μονάδων στο σύστημα της αστεροποίησης. Υπάρχει σχετικό προεδρικό διάταγμα με το οποίο κατατάσσονται με βάση ορισμένα κριτήρια σε ορισμένη κατηγορία αστέρων, κατηγορία η οποία ανταποκρίνεται στην ποιοτική κατηγοριοποίηση των υπαρχόντων ξενοδοχείων στη χώρα μας. 
      Η μέθοδος την οποία επιλέξαμε είναι απλή. Δίνουμε τη δυνατότητα μέχρι τον Απρίλιο του 2004 σε κάθε τουριστική επιχείρηση να προτείνει στις αρμόδιες αρχές είτε της Περιφερειακής Διεύθυνσης Τουρισμού είτε στον ΕΟΤ την κατάταξη σε συγκεκριμένη κατηγορία. Αυτήν την πρόταση η επιχείρηση τη στηρίζει με πίνακες αξιολόγησης που προβλέπονται από το σχετικό προεδρικό διάταγμα και αφορούν πρώτον τις λειτουργικές προδιαγραφές του ξενοδοχειακού καταλύματος.
      Δεύτερον τα βαθμολογούμενα κριτήρια του κυρίου ξενοδοχειακού καταλύματος και τρίτον την κατηγορία αστέρων στην οποία προτείνει να καταταγεί, σύμφωνα με το σχετικό άρθρο του διατάγματος.
      Η υπεύθυνη δήλωση της επιχείρησης και του επιχειρηματία ζητείται να υπογράφεται και από ένα διπλωματούχο μηχανικό ή αρχιτέκτονα που θα βεβαιώνει ότι τα συγκεκριμένα στοιχεία ταυτίζονται και ικανοποιούν τους όρους που προβλέπει το προεδρικό διάταγμα. 
      Οι Διευθύνσεις Τουρισμού των περιφερειών ή ο ΕΟΤ, σε περίπτωση που αφορά την Αττική, κατατάσσουν τα ξενοδοχεία. Άρα, λοιπόν, κύριε συνάδελφε, δεν υπάρχει αυτοκατάταξη όπως ισχυρίζεστε, διότι η κατάταξη γίνεται από τις αρμόδιες υπηρεσίες, είτε είναι ο ΕΟΤ είτε η Περιφερειακή Διεύθυνση Τουρισμού στην περιφέρεια. Βεβαίως αυτή η κατάταξη γίνεται βάσει της πρότασης η οποία γίνεται από τις τουριστικές μονάδες και οι οποίες βεβαιώνονται από συγκεκριμένο μηχανικό του Τεχνικού Επιμελητηρίου.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, μπορεί να αλλάξει την πρόταση; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτήν τη στιγμή, όχι. Όμως, αμέσως μετά την κατάθεση της κατάταξης, ο ΕΟΤ στην Αττική και η Περιφέρεια στη Γενική Γραμματεία Περιφέρειας Τουρισμού έχουν το δικαίωμα να κάνουν ελέγχους.
      Κάνοντας, λοιπόν, τους ελέγχους, είτε η Περιφερειακή Διεύθυνση είτε ο ΕΟΤ, και στο βαθμό που διαπιστώσουν ότι υπάρχει αναντιστοιχία στην πράξη με αυτά που δήλωσε ο ξενοδόχος, η επιχείρηση, ο επιχειρηματίας και βέβαια ο μηχανικός ο οποίος το υπέγραψε με την πραγματικότητα, τότε αυτομάτως υπάρχει δυνατότητα επιβολής ποινής. Μάλιστα σε περίπτωση που υπάρχουν πάρα πολλές παραλείψεις, η ποινή αυτή επεκτείνεται μέχρι και την υποβάθμιση της συγκεκριμένης επιχείρησης.
      Άρα, λοιπόν, κυρίες και κύριοι, υπάρχει έλεγχος εν συνεχεία μετά την 1/4/2004 μέχρι και την 1/1/2006 από τον ΕΟΤ ή από τις περιφέρειες που συνίσταται στο εάν και κατά πόσο η κατάταξη που έχει γίνει είναι ορθή, δηλαδή εάν πράγματι τα κριτήρια που υπάρχουν συμβαδίζουν με τα κριτήρια που καθορίζονται στο προεδρικό διάταγμα.
      Αυτή είναι η πρώτη φάση κατάταξης των ξενοδοχείων στο νέο σύστημα. Από 1/1/2006 ακολουθεί η δεύτερη φάση. Σ’ αυτήν τη φάση, ζητείται από όλες τις επιχειρήσεις να φέρουν όχι πια βεβαίωση ενός μηχανικού του Τεχνικού Επιμελητηρίου Ελλάδας, αλλά βεβαίωση κατάταξης ενός πιστοποιημένου φορέα από την Εθνική Επιτροπή Διαπίστευσης ότι πράγματι έχουν τα απαραίτητα προσόντα. 
      Το Εθνικό Σύστημα Διαπίστευσης ορίζει συγκεκριμένες εταιρείες πιστοποίησης, τις οποίες πρέπει πλέον να χρησιμοποιήσουν οι επιχειρήσεις, προκειμένου να πάρουν το πιστοποιητικό ποιότητας το οποίο χρειάζονται για να καταταγούν. 
      Βλέπουμε, λοιπόν, ότι από 1/1/2006 η κατάταξη γίνεται βάσει πιστοποιητικού ποιότητας το οποίο εκδίδεται από διάφορες επιχειρήσεις, οι οποίες είναι όμως διαπιστευμένες από το Εθνικό Σύστημα Διαπίστευσης της χώρας το οποίο είναι αρμόδιο για να πιστοποιεί ότι κάποιες επιχειρήσεις έχουν πράγματι τα απαραίτητα προσόντα. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή, γίνεται επανεξέταση; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως! Πρόκειται για μία δεύτερη φάση, κατά την οποία όλοι πλέον επανέρχονται όχι για να δηλώσουν την κατάταξη όπως θέλουν αυτοί, αλλά για να πάρουν πιστοποιητικό ποιότητας. Γι΄ αυτό στην προκειμένη περίπτωση, παίρνουν και σήμα ποιότητας. 
      Βεβαίως, και εδώ ισχύουν οι ποινές στην περίπτωση κατά την οποία δεν υπάρχει αντίστοιχη συμφωνία. Στη συνέχεια, υπάρχουν οι έλεγχοι από τις υπηρεσίες του ΕΟΤ και αν διαπιστωθούν παραβάσεις, υπάρχουν αντίστοιχα οι ίδιες ποινές. 
      Επίσης, μέχρι το 2006, προβλέπουμε τη δυνατότητα, τόσο για τον ΕΟΤ όσο και για το Ξενοδοχειακό Επιμελητήριο, να διαπιστευθούν από το Εθνικό Σύστημα Διαπίστευσης ως κατάλληλοι φορείς για να κάνουν την πιστοποίηση, οπότε θα μπορούν και αυτοί να ασκήσουν το ρόλο πιστοποίησης των ξενοδοχείων, όπως προβλέπεται με αυτήν τη ρύθμιση.
      Με αυτές τις επεξηγήσεις στο άρθρο 16 ελπίζω, κύριοι συνάδελφοι, ότι θα συμφωνήσετε ότι είναι μια αποτελεσματική διαδικασία. Είναι σε συμφωνία με τους αρμόδιους φορείς των ξενοδόχων, το Ξενοδοχειακό Επιμελητήριο, έτσι ώστε να μπορέσω να σας πω ότι εδώ υπάρχει μια αποδεκτή διαδικασία την οποία εδώ επιλέγουμε να προωθήσουμε και την προτείνουμε σε σας. 
      Στο άρθρο 17 επιτρέψτε μου να πω ότι προωθούμε τη δυνατότητα αυτοδίκαιης μεταβίβασης διοικητικών αδειών όταν έχουμε διαδικασίες αποκρατικοποίησης. Κατανοείτε βέβαια τη σημασία αυτής της διάταξης. Δεν συνδέεται με καμία συγκεκριμένη αποκρατικοποίηση, αλλά θα διαπιστώσετε ότι πρέπει να επιβεβαιωθεί η δυνατότητα αυτοδίκαιης μετάβασης των διοικητικών αδειών. Αν δηλαδή μια επιχείρηση προ της αποκρατικοποίησης έχει μια άδεια, συγχωνευόμενη με μια άλλη στο πλαίσιο της αποκρατικοποίησης, μεταβιβάζεται αυτοδικαίως και η άδεια που είχε η προηγούμενη. Αυτό νομίζω ότι είναι υποχρεωτικό να πραγματοποιείται, διότι δεν είναι δυνατόν όταν συγχωνεύονται δύο εταιρείες και έχουν κάποια δικαιώματα και διαδικασίες, μετά τη συγχώνευση να μην ισχύουν αυτά, διότι τότε αναιρείται η ποιότητα και το χαρακτηριστικό της επιχείρησης η οποία συγχωνεύεται. Αυτό κάνουμε με αυτήν τη συγκεκριμένη διάταξη στο άρθρο 17, παράγραφο 1. 
      Η παράγραφος 2 αναφέρεται στην παράταση εκμίσθωσης για τέσσερα χρόνια επιχείρησης η οποία βρίσκεται σε εκκαθάριση και επειδή είναι αναγκαίο να συνεχιστούν οι διαδικασίες εκκαθάρισης, προβλέπουμε εδώ την παράταση λειτουργίας της επιχείρησης κατά τέσσερα έτη, για να μπορέσει να ολοκληρωθεί η εκκαθάριση, άρα παρατείνεται και η μίσθωση. Αφορά μια συγκεκριμένη επιχείρηση μαγγανίου στη Δράμα.  Περί αυτού πρόκειται.
      Για την ίδια επιχείρηση είχε προϋπάρξει με νόμο παράταση, η οποία όμως δεν ήταν επαρκής, έληξε η διάρκειά της, δεν έχει τελειώσει η εκκαθάριση και δίνουμε ακόμα μια προθεσμία με βάση την προβλεπόμενη νομοθετική δυνατότητα.
      Η παράγραφος 3 απορώ γιατί δημιούργησε αφορμή για τέτοιου είδους παρεμβάσεις και αμφισβητήσεις. Αφορά αποκλειστικά υποχρεώσεις του λογαριασμού πετρελαιοειδών των πρώην επιχειρήσεων του δημόσιου τομέα «ΕΛΔΑ Α.Ε. και «ΔΕΠ Α.Ε.» απέναντι στο δημόσιο. Οι υποχρεώσεις αυτές ρυθμίστηκαν, πληρώθηκαν πλήρως. Μάλιστα από τη «ΔΕΠ Α.Ε.» το δημόσιο εισέπραξε 1.124.946.340 δραχμές. Και μάλιστα ορίστηκε ρητώς ότι μετά την καταβολή των ποσών αυτών τυχόν επιπλέον διαφορά που ήθελε προκύψει από την ολοκλήρωση του ελέγχου από το εποπτικό συμβούλιο δεν αναζητείται είτε υπέρ του ενός είτε υπέρ του άλλου  και ότι έκλεισε οριστικά το θέμα διαχείρισης για το λογαριασμό του ελληνικού δημοσίου των πετρελαιοειδών. Επομένως έπαψε να υφίσταται οιαδήποτε αξίωση του ελληνικού δημοσίου απέναντι στα Ελληνικά Πετρέλαια, τα οποία ο διάδοχος της «ΔΕΠ Α.Ε.» και της «ΕΛΔΑ  Α.Ε.»
      Καταλαβαίνετε, αγαπητοί συνάδελφοι, ότι εδώ πρόκειται περί μιας ρυθμίσεως όπου το δημόσιο ξεκαθαρίζει ότι εισέπραξε τα ποσά και δεν έχει καμία πλέον απαίτηση.
      Εάν λάβουμε υπόψη μας ότι οι λογαριασμοί αυτοί αφορούν την εποχή από το ’83 έως το ’86 για την ΕΛΔΑ και για τη ΔΕΠ από το ’86 έως το ’92 καταλαβαίνετε ότι από τότε μέχρι σήμερα λειτουργεί πλέον ασκόπως μια επιτροπή ελέγχου η οποία δεν έχει πλέον τίποτα να ελέγξει, διότι με όλο τον έλεγχο ο οποίος πραγματοποιήθηκε διαπιστώθηκε ότι δεν υπάρχει τίποτα που δεν έχει ρυθμιστεί.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ:  Γιατί χρειάζεται ο νόμος τότε; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Γι’ αυτό, λοιπόν, ερχόμαστε και λέμε ότι αφού είναι σαφές ότι το ελληνικό δημόσιο έχει εισπράξει σε πλήρη και ολοσχερή εξόφληση τη διαχείριση και από τη ΔΕΠ και από την ΕΛΔΑ το συνολικό ποσό, πρέπει να απαλλαγούν από κάθε ευθύνη τόσο η Τράπεζα της Ελλάδος στο όνομα της οποίας βγήκαν τα ΧΕΠ τα οποία χρησιμοποιήθηκαν τότε, όσο όμως και οι ορισθέντες ως υπόλογοι υπάλληλοι στα ελληνικά πετρέλαια σύμφωνα με τη διάταξη της παραγράφου 3 της προτεινόμενης τροπολογίας. 
      Ερχόμαστε, λοιπόν, να διευθετήσουμε μία εκκρεμότητα η οποία βαστάει τώρα τόσα χρόνια και η οποία αν δεν υπάρξει μια νομοθετική ρύθμιση απλά θα διαιωνίζεται και αυτό το θεωρούμε εις βάρος των συμφερόντων του δημοσίου και γι’ αυτό ακριβώς ερχόμαστε με τη ρύθμιση και την Τράπεζα της Ελλάδος να εξασφαλίσουμε ότι μια και έχουν πληρωθεί τα χρήματα αυτά δεν υπάρχει καμία απαίτηση, αλλά και τους αρμόδιους υπαλλήλους οι οποίοι όλα αυτά τα χρόνια βρίσκονται υπό την απειλή μιας μελλοντικής, πιθανής εκκαθαριστικής διαδικασίας ελέγχου η οποία πιθανόν να βγάλει οτιδήποτε και γι’ αυτό ακριβώς το λόγο ερχόμαστε εδώ πέρα και ρυθμίζουμε μ’ αυτό τον τρόπο το θέμα.
      Είναι μια ρύθμιση, κύριοι συνάδελφοι, που ξεκαθαρίζει αυτήν την εκκρεμότητα που νομίζω ότι δεν έχει κανένα νόημα να συνεχίζεται. 
      Όσον αφορά τώρα το άρθρο 18, κύριοι συνάδελφοι, νομίζω είναι σαφές και ο εισηγητής της Πλειοψηφίας εξήγησε πάρα πολύ καλά γιατί προχωρήσαμε στη διατύπωση μιας απόφασης έτσι ώστε την αύξηση των διδάκτρων για τη σχολική περίοδο 2003-2004 την οριοθετούμε όπως κάθε χρόνο στο 3,8% για όλους τους κλάδους της εκπαίδευσης. Η οροφή αυτή αφορά όλα τα ιδιωτικά σχολεία και περιλαμβάνονται οι υποχρεώσεις διδασκαλίας μαθημάτων τόσο από το υποχρεωτικό ωρολόγιο πρόγραμμα διδασκαλίας όπως καθορίζεται από το Υπουργείο Παιδείας καθώς επίσης στα έξοδα μεταφοράς των μαθητών για τα οποία εκδίδεται ειδικό τιμολόγιο. Φυσικά, οι περιορισμοί αυτοί του 3,8% δεν περιλαμβάνουν τις λοιπές πρόσθετες προαιρετικές δραστηριότητες όπως ιππασία, θέατρο, σκάκι, ζωγραφική και άλλα τα οποία μένουν ως μία καθαρή ελεύθερη ρύθμιση των γονέων που έχουν τα παιδιά τους στα σχολεία τα ιδιωτικά με τις σχολές που φοιτούν.
      Νομίζω ότι είναι σαφές γιατί είναι θετικό επειδή ρώτησε κάποιος συνάδελφος εφόσον είναι ιδιωτικά γιατί μας ενδιαφέρει. Μα, δεν κατάλαβα! Η μάθηση, η εκπαίδευση, η παιδεία είναι υποχρέωση της πολιτείας να εξασφαλίζεται ακόμη και αν ο άλλος επιλέγει τα ιδιωτικά σχολεία. Η ευθύνη της πολιτείας δεν παύει να εποπτεύει και τα ιδιωτικά σχολεία για τους όρους με τους οποίους εκπαιδεύουν τους μαθητές. Να, λοιπόν, γιατί νομίζω ότι είναι μία σωστή ρύθμιση. 
      Το άρθρο 19 είναι πολύ απλό, κύριοι συνάδελφοι. Ξέρετε ότι υπάρχει υποχρέωση επειδή με ρώτησε ο συνάδελφος για όλες τις ατομικές επιχειρήσεις μετά τη διακοπή της λειτουργίας των λατομείων να προχωρήσουν στην αποκατάσταση του πεδίου. Όταν έγινε η ρύθμιση αυτή ενώ περιλαμβανόταν ότι αυτό εφαρμόζεται και σε λατομεία που υπάρχουν σε αρχαιολογικούς τόπους δεν προβλέφθηκε η υποχρέωση αποκατάστασης να ισχύει και σε λατομεία που είναι μέσα σε αρχαιολογικούς τόπους. Άρα, λοιπόν, εμείς εδώ δεν κάνουμε τίποτε άλλο παρά ερχόμαστε να συμπληρώσουμε αυτό το κενό, να επιβάλουμε δηλαδή την υποχρέωση σε λατομεία τα οποία λειτουργούσαν εντός αρχαιολογικών χώρων να πραγματοποιήσουν την αποκατάσταση του τοπίου και στον αρχαιολογικό χώρο βέβαια όχι αυθαίρετα αλλά σύμφωνα όπως λέει η παράγραφος 2 με τις προδιαγραφές, τους όρους, τις μελέτες και τις διαδικασίες τις οποίες προβλέπουν οι αρμόδιες αρχαιολογικές υπηρεσίες για τους χώρους αυτούς.
      Όσον, αφορά το άρθρο 20 νομίζω ότι εδώ πέρα πρόκειται για κατάργηση δύο συγκεκριμένων ρυθμίσεων τις οποίες αναφέραμε στην επιτροπή έτσι ώστε να μη χρειάζεται να πω τίποτα το ιδιαίτερο μια και το ανέφερε ο εισηγητής της Πλειοψηφίας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, επιγραμματικά και σύντομα θα πω το εξής: Εις ό,τι αφορά το άρθρο 17, δεν υπάρχει καμιά αμφιβολία ότι η διάταξη είναι σωστή. Όταν μεταβιβάζεται μια επιχείρηση ή όταν συγχωνεύεται με κάποια άλλη, είναι λογικό ότι οι διοικητικές άδειες ακολουθούν την επιχείρηση. Αυτό, όμως, δεν πρέπει να ισχύει μόνο για τις επιχειρήσεις του δημοσίου οι οποίες αποκρατικοποιούνται. Πρέπει να είναι μια παγία διάταξη που να ισχύει για όλες τις συγχωνεύσεις και ελπίζω ότι ο Υπουργός Οικονομικών –αν δεν κάνω λάθος- έχει υπόψη του μια ανάλογη διάταξη την οποία θα φέρει, διότι κατά τα λοιπά ευνοούμε τη γραφειοκρατία και φυσικά ό,τι συνοδεύει τη γραφειοκρατία. 
      Εις ό,τι αφορά τα ιδιωτικά σχολεία, κύριε Υπουργέ, τον τελευταίο καιρό με τα ιδιωτικά σχολεία ακολουθείται μια περίεργος κυβερνητική πολιτική. Από τη μια μεριά τα επιβαρύνετε με κρατικές παρεμβάσεις σε ό,τι αφορά το προσωπικό και τους μισθούς του και μάλιστα μεταβάλλετε σε μόνιμους –εμμέσως πλην σαφώς- και τους εργαζόμενους στα ιδιωτικά σχολεία. Από την άλλη μεριά επιχειρείτε να κρατήσετε, όπως είναι λογικό, τα δίδακτρα χαμηλά. 
      Τα δύο αυτά δεν πάνε μαζί πάντοτε, κύριε Υπουργέ. Εγώ το επισημαίνω όχι για τη συγκεκριμένη διάταξη, η οποία δεν έχει ίσως το στοιχείο της ακρότητας, αλλά διότι γενικά αυτό χαρακτηρίζει την πολιτική του «σοσιαλιστικού» ΠΑΣΟΚ. 
      Εις ό,τι αφορά το άρθρο 19, κύριε Υπουργέ, θα ήθελα να πω το εξής: Από νόμους σε ό,τι αφορά τα λατομεία πάμε καλά. Και αυτή η διάταξη, κύριε Πρόεδρε, σωστή διάταξη είναι. Και μόνο, βέβαια, το γεγονός ότι είχαμε λατομεία σε αρχαιολογικούς χώρους αποτελεί ντροπή, την οποία μας την υπενθυμίζει αυτή η διάταξη. Εγώ, όμως, θα ήθελα επ’ ευκαιρία να πω στον κύριο Υπουργό τα εξής:
      Δεν ξέρω, κύριοι συνάδελφοι, τι συμβαίνει στις περιοχές σας, αλλά στην περιοχή των Χανίων, στην οποία κατοικώ ένα μεγάλο μέρος του χρόνου και από την οποία κατάγομαι, κύριε Πρόεδρε, δεν υπάρχει κανένας απολύτως έλεγχος στα λατομεία! Όλα τα λατομεία είναι παράνομα. Οι ιδιοκτήτες των λατομείων έχουν γράψει στα παλιά τους τα παπούτσια και την Τοπική Αυτοδιοίκηση και την κεντρική εξουσία και δημιουργούν μια αφόρητη κατάσταση. Έχουμε πολυτελείς νόμους, κύριε Πρόεδρε, και είναι ντροπή του ελληνικού κράτους ότι τους νόμους αυτούς δεν τους εφαρμόζει. 
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε. 
      Τρεις παρατηρήσεις που αφορούν τα άρθρα 16, 17 και 19, κύριε Πρόεδρε. Σε ό,τι αφορά πρώτα-πρώτα το άρθρο 16: Κύριε Υπουργέ, το νόημά του και η ουσία του θα επέτρεπαν να του βάλουμε μια επιγραφή με βάση ένα έργο του Πιραντέλο: «Έτσι είναι, αν έτσι νομίζετε.» 
      Είναι πρωτοφανές! Ζήτημα το οποίο αφορά τον ελληνικό τουρισμό, ζήτημα το οποίο αφορά τα ξενοδοχειακά καταλύματα να ρυθμίζεται με τον τρόπο με τον οποίο μας το φέρνετε εδώ. Βεβαίως, πρέπει να ρυθμισθεί, αλλά είναι ποτέ δυνατόν θέμα το οποίο ανάγεται στην αρμοδιότητα μιας δημόσιας υπηρεσίας, δηλαδή η κατάταξη, η έκδοση μιας διοικητικής πράξης, να γίνεται αποκλειστικά με βάση πρόταση του ενδιαφερομένου και όχι με βάση την υποβολή των δικαιολογητικών εκείνων, τα οποία θα επέτρεπαν να καταταγεί η συγκεκριμένη επιχείρηση σε μια από τις κατηγορίες που υπάρχουν; Ξέρετε πολλές περιπτώσεις έκδοσης διοικητικών πράξεων ως σήμερα με βάση τέτοιου είδους ρυθμίσεις; Εδώ φθάσαμε στο σημείο έτσι όπως έχουν τα πράγματα –και θα σας εξηγήσω νομικά τι σημαίνει καθένα απ’ αυτά- να καθορίζει το περιεχόμενο της διοικητικής πράξης όχι τόσο ο νόμος ή η διοικητική αρχή που ελέγχει τα δικαιολογητικά, αλλά εκείνος ο οποίος υποβάλει τη σχετική πρόταση.
      Αυτή η διάταξη ολόκληρη είναι προβληματική. Επιτρέψτε μου όμως να σας απαριθμήσω τους νομικούς λόγους για τους οποίους είναι αδιανόητο να εισάγονται τέτοια «καινά δαιμόνια» στη διοικητική μας νομοθεσία.
      Κύριε Υπουργέ, δεν σας αμφισβητώ τη δυνατότητα να αντιλαμβάνεσθε ορισμένα πράγματα, καίτοι μη νομικός. Εσείς φροντίσατε άλλη φορά να μας λέτε ότι, λίγο έως πολύ πρέπει να ξέρουμε συγκεκριμένα οικονομικά για να αποφανθούμε επί γενικών οικονομικών θεμάτων. Εγώ πιστεύω ότι γνωρίζετε και Διοικητικό Δίκαιο.
      Καταλαβαίνετε τι σημαίνει ο όρος «πρόταση» που χρησιμοποιείται εδώ; Ο όρος «πρόταση» σημαίνει –νομικά πάντοτε- ότι προτείνει ο ενδιαφερόμενος και ή συμφωνεί η διοίκηση με την πρόταση, όποτε εκδίδει την πράξη, αλλά πάντοτε σύμφωνα με το περιεχόμενο της πρότασης, ή αν διαφωνεί, δεν την εκδίδει καθόλου. Να την τροποποιήσει νομικά, να του πει δηλαδή ότι δεν κατατάσσεται σ’ αυτήν την κατηγορία, αλλά σε άλλη…
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάτι χειρότερο. Είναι υποχρεωμένη.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, εγώ παίρνω την καλύτερη ερμηνεία. Δεν μπορώ να διανοηθώ ότι είναι δέσμια η αρμοδιότητα της διοίκησης, εκτός αν το λέει ο Υπουργός. Εγώ δεν το λέω αυτό το πράγμα. Εάν, κύριε Υπουργέ, εσείς ισχυρίζεσθε ότι η αρχή όχι μόνο δεσμεύεται ως προς το περιεχόμενο, αλλά είναι και δέσμια η αρμοδιότητα για την έκδοση διοικητικής πράξης, ανεξάρτητα από τη συνδρομή των προϋποθέσεων, τότε εγώ σας βεβαιώ ότι όχι μόνο δεν ψηφίζω αυτήν τη ρύθμιση, αλλά την καταγγέλλω ευθέως.
      Παίρνω πάντως την καλύτερη για σας εκδοχή. Αυτή η εκδοχή είναι πως ο όρος «πρόταση» σημαίνει ή ότι συμφωνεί η διοίκηση και εκδίδει την πράξη αυτή έτσι όπως έχει η πρόταση ή δεν την εκδίδει καθόλου. Και έτσι όμως να είναι, να ισχύει δηλαδή η επιεικέστερη εκδοχή την οποία σας λέω, είναι σαν να καθορίζει, εν πάση περιπτώσει, ουσιαστικά το περιεχόμενο της κατάταξης ο ιδιώτης. Τέτοιου είδους έκδοση διοικητικής πράξης εγώ δεν έχω ξανακούσει. Υπάρχει δυνατότητα έκδοσης μιας διοικητικής πράξης με πρόταση άλλου διοικητικού οργάνου, αλλά με πρόταση ιδιώτη είναι αδιανόητο. Είναι ισότιμη σύμπραξη στην έκδοση διοικητικής πράξης.
      Αυτά, κύριε Υπουργέ, συμβαίνουν μόνο στην περίπτωση των συμβάσεων, όπου συμβάλλεται ο ιδιώτης με το δημόσιο ισοτίμως και καταρτίζεται σύμβαση. Η σύμβαση όμως έχει άλλη μορφή από την έκδοση μονομερούς διοικητικής πράξης. Εδώ εκδίδεται μία διοικητική πράξη, που είναι μονομερής, η πράξη κατάταξης, με πρόταση του ιδιώτη. Και το τονίζω και πάλι, για να μείνει στα Πρακτικά και να θυμόμαστε τι λέγαμε, όταν αυτή η διάταξη δεν πρόκειται να λειτουργήσει στην πράξη. Γιατί, όταν προσβληθεί η πράξη αυτή για οποιονδήποτε λόγο, θα δείτε ποια θα είναι η τύχη της π.χ. στα δικαστήρια. Εδώ καθορίζεται το περιεχόμενο ύστερα από συγκεκριμένη πρόταση. Αυτή είναι η πρώτη παρατήρηση την οποία είχα να κάνω, που αποδεικνύει και την προχειρότητα και τη θεμελιώδη άγνοια σε ό,τι αφορά ζητήματα έκδοσης των διοικητικών πράξεων.
      Στο δεύτερο θέμα. Λέτε παρακάτω –και εκεί φαίνεται ότι μάλλον εκείνοι που συνέταξαν τη σχετική διάταξη δεν γνωρίζουν περί τίνος πρόκειται- ότι η υποβολή της υπεύθυνης δήλωσης θα γίνει με βάση όρους και προϋποθέσεις, οι οποίες προσδιορίζονται σε εγκύκλιο. Αυτό είναι στο άρθρο 16, στο τέλος της πρώτης στήλης της σελίδας 10. Παραπέμπετε, δηλαδή, μέσα στο σχετικό άρθρο στην έκδοση εγκυκλίου.
      Κύριε Υπουργέ, εγώ ρωτώ και εσάς και τους συμβούλους σας: Νομικά την έννοια της εγκυκλίου την ξέρετε; Η διάκριση της εγκυκλίου από την κανονιστική πράξη είναι η εξής: Η κανονιστική πράξη θεσπίζει κανόνες δικαίου. Η εγκύκλιος δεν μπορεί να θεσπίσει, είναι απλώς ερμηνευτική. Είναι πράξη της διοίκησης ερμηνευτική χωρίς κανονιστικό περιεχόμενο. Γι’ αυτό και ουδέποτε νόμος δίνει εξουσιοδότηση για την έκδοση εγκυκλίου. Γιατί δεν νοείται εγκύκλιος με κανονιστικό περιεχόμενο.
      Δύο τινά συμβαίνουν, λοιπόν. Ή την εννοείτε πράγματι ως εγκύκλιο, αλλά αν πραγματικά είναι εγκύκλιος που δεν θεσπίζει κανονιστική πράξη, γιατί παραπέμπετε σε αυτήν; Είναι αυτονόητο ότι μπορεί να βγει μια εγκύκλιος, η οποία έχει διατάξεις με καθαρά ερμηνευτικό χαρακτήρα. Αν όμως εννοείτε ότι η εγκύκλιος προσθέτει όρους και προϋποθέσεις, άρα έχει κανονιστικό περιεχόμενο, τότε κακώς την ονομάζετε εγκύκλιο, είναι κανονιστική πράξη και πρέπει να μας πείτε ποιος την εκδίδει την κανονιστική πράξη. Δεν μπορεί να δίνετε εξουσιοδότηση στην περίπτωση αυτή, χωρίς να μας ορίζει ποιο είναι το όργανο εκείνο, το οποίο θα εκδώσει την πράξη αυτή και χωρίς να ορίζεται το πλαίσιο μέσα στο οποίο θα εκδοθεί.
      Άρα, όχι μόνον αδόκιμα, αλλά κατά βασική άγνοια θεμελιωδών κανόνων του διοικητικού δικαίου χρησιμοποιείται εδώ ο όρος «εγκύκλιος». Συνεπώς ή τον βγάζετε εντελώς γιατί δεν χρειάζεται ή, αν χρειάζεται, γιατί πρέπει να προσδιοριστούν διοικητικοί όροι με βάση τους οποίους γίνεται αυτή η υπεύθυνη δήλωση, τότε από εκεί και πέρα πρέπει να δώσετε ολοκληρωμένη εξουσιοδότηση και να μας λέτε ποιο όργανο εξουσιοδοτείται και σε ποιο πλαίσιο.
      Αλλιώς –και σας το ξανατονίζω- θα έχετε την πρωτοτυπία, που πραγματικά είναι αρνητική στο διοικητικό μας σύστημα, να υπάρχει παραπομπή για εξουσιοδότηση προς έκδοση εγκυκλίου. Σας διαβεβαιώ, κύριοι συνάδελφοι, ότι αυτό που λέω δεν έχει τίποτα το αντιπολιτευτικό. Παραβιάζονται εδώ θεμελιώδεις κανόνες σε ό,τι αφορά την έκδοση κανονιστικών πράξεων.
      Η τρίτη παρατήρηση έχει σχέση με το θέμα των μηχανικών. Προσδιοριζόταν στην αρχή ότι χρειαζόταν, μεταξύ άλλων, να υπάρχει πιστοποίηση και ενός μηχανικού αρχιτέκτονα και ηλεκτρολόγου-μηχανολόγου. Το δεύτερο το βγάλατε. Γιατί; Το θέμα της κατάταξης των καταλυμάτων και των πιστοποιητικών που θα συνοδεύουν προϋποθέτει τέτοιου είδους εγκαταστάσεις και είναι απαραίτητο να υπάρχουν. Δεν είναι γραφειοκρατικό, είναι για λόγους ασφαλείας. Γιατί το βγάλατε;
      Η τέταρτη παρατήρηση. Μας λέτε ότι υπάρχει σύμφωνη γνώμη του Ξενοδοχειακού Επιμελητηρίου Ελλάδος. Δεν ξέρω αν για τη συγκεκριμένη ρύθμιση στην τελευταία παράγραφο του άρθρου 16 είχατε τη σύμφωνη γνώμη του Ξενοδοχειακού Επιμελητηρίου Ελλάδος. Αλλά ξέρω ότι για όλη αυτήν την τροπολογία, την οποία συμπεριλάβατε στο άρθρο 16, το Ξενοδοχειακό Επιμελητήριο Ελλάδος ήθελε απόσυρση, δεν συμφωνούσε ως προς το περιεχόμενό της γενικώς. Επομένως, μην επικαλείσθε τη σύμφωνη γνώμη του Ξενοδοχειακού Επιμελητηρίου Ελλάδος για ολόκληρη τη ρύθμιση. Σας διαβεβαιώνω ότι η Κυβέρνηση και κάθε κυβέρνηση πρέπει να νομοθετεί ανεξάρτητα από το αν έχει τη σύμφωνη γνώμη κάποιου ιδιωτικού φορέα. Αλλά αυτό ξεκαθαρίστε το. Μη μας λέτε, λοιπόν, ότι υπάρχει σύμφωνη γνώμη. Το να πείτε «αγνοώ τη γνώμη και κάνω ό,τι θέλω», θα το καταλάβαινα. Αλλά να μας λέτε ότι ακολουθείτε τη σύμφωνη γνώμη η οποία δεν υπάρχει, αυτό, με συγχωρείτε, έχει πολιτικό νόημα, κύριε Υπουργέ.
      Άρα, για όλους αυτούς τους λόγους, κυρίως όμως για τον πρώτο, ότι είναι πρωτοφανές να μηδενίζεται η αρμοδιότητα του ΕΟΤ και να γίνεται η κατάταξη με βάση πρόταση, επειδή δεν έχει τη δυνατότητα ο ΕΟΤ να λειτουργήσει αφού τον διαλύσατε, όχι μόνο δεν ψηφίζουμε το άρθρο 16. Αλλά το θεωρούμε κραυγαλέα απόδειξη της ανυπαρξίας του ΕΟΤ και του τρόπου με τον οποίο λειτουργεί σήμερα. Να, πώς καταντήσατε τον ΕΟΤ. Ούτε τις διοικητικές πράξεις κατάταξης των καταλυμάτων δεν μπορεί να εκδώσει και καταφεύγετε σε αυτού του είδους τις αλχημείες που δημιουργούν πρωτοφανείς ρυθμίσεις για το ελληνικό διοικητικό μας σύστημα. Φαντάζομαι ότι οι καθηγητές του Διοικητικού Δικαίου που έγραφαν ως τώρα εγχειρίδια Διοικητικού Δικαίου, πρέπει να τα ξαναγράφουν με βάση τους κανόνες που θεσπίζει η παρούσα πολιτική ηγεσία του Υπουργείου Ανάπτυξης, η οποία εισάγει, όπως είπα και στην αρχή της παρέμβασής μου, «καινά δαιμόνια», όχι μόνο στην πολιτική μας πραγματικότητα, αλλά και σε ό,τι αφορά τη θεωρία των διοικητικών πράξεων.
      Σε ό,τι αφορά το άρθρο 17, εδώ μας έχετε, κύριε Υπουργέ, διάφορες διατάξεις οι οποίες θυμίζουν αυτό που έλεγε ο Δημοσθένης «νόμοι επ’ ανδρί». Ρυθμίσεις τόσο συγκεκριμένες και είναι φωτογραφίες που δείχνουν ότι αμαρτίες επιχειρείτε να νομιμοποιήσετε.
      Πρώτα-πρώτα σε ό,τι αφορά την πρώτη παράγραφο, θα ήθελα την προσοχή σας, γιατί θα υπάρξει πρόβλημα στην πράξη, κύριε Υπουργέ. Λέτε ότι όταν υπάρχει μεταβίβαση μιας επιχείρησης με τον ένα ή τον άλλο τρόπο στο πλαίσιο της αποκρατικοποίησης, ή ιδιωτικοποίησης τότε οι άδειες που είχε η επιχείρηση αυτή, μεταβιβάζονται αυτοδικαίως, δεν χρειάζεται, δηλαδή, π.χ. να ξανακάνουν τα χαρτιά τους για να πάρουν τις άδειες. Αυτό φαίνεται λογικό. Ξεχάσατε όμως, κύριε Υπουργέ, ότι υπάρχουν διοικητικές άδειες οι οποίες έχουν δοθεί σε νομικά πρόσωπα του ευρύτερου δημόσιου τομέα ακριβώς επειδή ήταν νομικά πρόσωπα του ευρύτερου δημόσιου τομέα και επειδή προσιδίαζε η άδεια αυτή στο δημόσιο χαρακτήρα τους; Εδώ, θα έπρεπε να βάλετε μία επιφύλαξη: Εκτός από τις περιπτώσεις των αδειών εκείνων που χορηγήθηκαν μόνο και μόνο λόγω του δημόσιου χαρακτήρα. Είναι προφανές ότι δεν το αντελήφθησαν εκείνοι που συνέταξαν τη σχετική ρύθμιση και πρέπει αυτό να μπει ως επιφύλαξη. Αυτό που λέτε ισχύει μόνο για τις περιπτώσεις εκείνες όπου η άδεια είχε χορηγηθεί χωρίς να θεωρείται ότι αυτό γίνεται μόνο και μόνο λόγω του δημόσιου χαρακτήρα της επιχείρησης. Διαφορετικά θα υπάρξει πρόβλημα στην πράξη. Θα δοθούν άδειες οι οποίες δεν μπορούν να χορηγηθούν σε ιδιώτη λόγω της ιδιόμορφης φύσης της δραστηριότητας για την οποία δόθηκαν.
      Οι υπόλοιπες δύο διατάξεις δεν έχουν καμία σχέση σε ένα νόμο και δείχνουν πώς νομοθετεί η Κυβέρνηση. Πρώτα-πρώτα, τι θα γίνει με αυτές τις ιστορίες σε ό,τι αφορά την παράταση των αδειών των λατομείων, την οποία έχετε εδώ πέρα σχετικά με τα μεταλλεία στη Δράμα;
      Ξεκίνησαν το 1939, ανανεώθηκαν το 1957, το 1973, το 1997, ανανεώνονται και τώρα! Δηλαδή η Βουλή θα νομοθετεί για τον τρόπο με τον οποίο μία συγκεκριμένη επιχείρηση παρατείνει την άδειά της; Αυτή είναι η δουλειά του Κοινοβουλίου; Να θεσπίζει διατάξεις συγκεκριμένες για κάθε συγκεκριμένη σύμβαση; 
      Εδώ για να γίνεται αυτό το πράγμα, κάποιο λάθος υπάρχει. Ή πάρτε ένα γενικότερο ζήτημα και βάλτε μια γενική ρύθμιση, η οποία ισχύει ή είναι ντροπή για τη Βουλή και για το νομικό μας πολιτισμό η Βουλή να ψηφίζει ρυθμίσεις που αφορούν ένα συγκεκριμένο λατομείο. Κάτι συμβαίνει εδώ. Μια ανωμαλία υπάρχει, ένας ατομικός νόμος, μία ατομική διάταξη, η οποία είναι καταφανώς αντίθετη προς την έννοια του Συντάγματος που αφορά την αρχή της ισότητας.
      Γιατί όπως ξέρετε ατομικοί νόμοι παραβιάζουν κατάφωρα την αρχή της ισότητας. Τουλάχιστον οι αρχαίοι ημών πρόγονοι, που καταδίκαζαν τους νόμους «επ΄ ανδρί», το ήξεραν. Φαίνεται ότι αυτό που ήταν αυτονόητο για το αρχαίο ελληνικό δίκαιο, δεν είναι καθόλου αυτονόητο για τη σημερινή ηγεσία του Υπουργείου Ανάπτυξης και πολύ περισσότερο για την ίδια την Κυβέρνηση Σημίτη. 
      Το ίδιο ισχύει και για την άλλη περίπτωση, για τα ΕΛΠΕ και για την Δ.Ε.Π.. Εδώ μας λέτε -και σας επισημάνθηκε- ότι, εν πάση περιπτώσει, η ρύθμιση αυτή δεν έχει να κάνει τίποτα με τα πράγματα που ισχύουν σήμερα σ΄ αυτόν το χώρο, γιατί έχει γίνει ο έλεγχος, δεν βρέθηκε τίποτα. «Γιατί να μη βάλουμε» –λέτε- «μία ρύθμιση, η οποία να ορίζει πως δεν υπάρχει αναζήτηση ευθυνών»;
      Κύριε Υπουργέ, με συγχωρείτε, αν η αρμόδια επιτροπή –που μάλιστα ανάγεται σε χρόνο πολύ προγενέστερο του ’92- έχει ολοκληρώσει το έργο της και έχει βρει ότι δεν ισχύει τίποτα, γιατί βάζουμε τη ρύθμιση αυτή; Ποιον θέλουμε να καλύψουμε με το να λέμε ότι δεν υπάρχει καμία ευθύνη; Έχετε δει εσείς ποτέ, όταν παραδίδει ένας υπόλογος για οποιοδήποτε λόγο, να βγαίνει ειδικός νόμος που να τον απαλλάσσει από την ευθύνη στη συνέχεια; Γιατί το κάνετε εδώ; Το κάνετε εδώ και απαλλάσσετε από την ευθύνη, γιατί κάτι φοβάστε, κάτι υποψιάζεστε, κάτι θέλετε να καλύψετε. 
      Ποτέ δεν μου έχει τύχει να υπάρχει ειδική νομοθετική ρύθμιση για απαλλαγή από ευθύνες κάποιου, εκτός αν φοβάστε ότι αυτός έχει πρόβλημα. Απαλλαγή υπολόγου από ευθύνη, βάσει νομοθετικής ρυθμίσεως, δεν είναι νοητή. Απαλλάσσεται ο υπόλογος όταν έχει κάνει καλά τη δουλειά του. Τίποτα παραπάνω και τίποτα παρακάτω. 
      Τέλος, σε ό,τι αφορά το ζήτημα γενικότερα των λατομείων, η ρύθμιση αυτή για μας είναι αποδεκτή μόνο και μόνο εν όψει της εξήγησης που δίνετε ότι με τον τρόπο αυτό υπάρχει προστασία του περιβάλλοντος και μόνο. Και όχι για να υπάρξει –μιλάω για το άρθρο 19 πια- μια άλλη δίοδος, μέσα από την οποία θα επιτρέπεται απλώς και μόνο να λειτουργεί μέσα σε αρχαιολογικούς χώρους ένα λατομείο. 
      Εμείς θεωρούμε ότι είναι ρύθμιση, η οποία αφορά μόνο την προστασία του περιβάλλοντος και είναι επεξήγηση προηγούμενης ρύθμισης για να υπάγονται σε αυτήν, για λόγους προστασίας του περιβάλλοντος, και οι περιπτώσεις των λατομείων που βρίσκονται σε αρχαιολογικούς χώρους. Σε καμία περίπτωση δεν εγκρίνουμε -για οιονδήποτε λόγο- την έμμεση επαναλειτουργία λατομικών επιχειρήσεων μέσα σε αρχαιολογικούς χώρους. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχετε το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Θα ήθελα να ευχαριστήσω τον Πρόεδρο, τον κ. Μητσοτάκη, για τις παρεμβάσεις του, διότι πράγματι ορθολογικά κρίνων, επιβεβαίωσε την ορθότητα και τη σημασία που έχει το να εξασφαλίσουμε τη δυνατότητα αυτοδίκαιης μεταβίβασης των διοικητικών αδειών για επιχειρήσεις, ιδιωτικές ή δημόσιες, όταν πρόκειται να ακολουθηθεί η διαδικασία της αποκρατικοποίησης. 
      Σε αντίθεση μ΄ αυτήν τη σύμφωνη γνώμη του αξιότιμου επίτιμου Προέδρου της Νέας Δημοκρατίας, ο κ. Παυλόπουλος βλέπει κινδύνους απ΄ αυτήν τη μεταβίβαση. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν είπα κινδύνους. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ένα λεπτό, αφήστε με να μιλήσω. 
      Βλέπετε κινδύνους, διότι πιθανόν –λέει- να μεταβιβαστούν στο πλαίσιο αυτής της ισχύος, την οποία εγγυόμαστε, και ειδικές άδειες, οι οποίες είχαν δοθεί σε επιχείρηση του δημοσίου, ακριβώς λόγω του ότι ήταν επιχείρηση του δημοσίου. 
      Κανένας όμως κίνδυνος δεν υπάρχει, κύριε Παυλόπουλε, διότι από τη στιγμή που αποφασίζεται να ακολουθηθεί το θεσμικό πλαίσιο της αποκρατικοποίησης για μια συγκεκριμένη επιχείρηση του δημοσίου –διότι περί αυτού πρόκειται- υπάρχουν σαφείς διατάξεις, οι οποίες αν τυχόν προέβλεπαν μια ειδική διαδικασία, θα την προέβλεπε ο νόμος. 
      Επομένως, εμείς σήμερα εδώ, που εγγυόμαστε τη διαδικασία μεταβίβασης των διοικητικών αδειών, δεν έχουμε κανένα λόγο να βάλουμε κανέναν περιορισμό και για αυτό ακριβώς πιστεύω ότι ορθώς νομοθετούμε στη συγκεκριμένη περίπτωση. 
      Θα έλεγα ότι η αναφορά του επιτίμου Προέδρου της Νέας Δημοκρατίας στο θέμα του περιορισμού για τα σχολικά δίδακτρα μου προκαλεί εντύπωση. Όπως είπε ο ίδιος δεν είναι αντίθετος φυσικά με τη διάταξη, αλλά θέλησε να κάνει κριτική λέγοντας ότι παρεμβαίνουμε υπερβολικά στη διαδικασία λειτουργίας των ιδιωτικών σχολείων και διερωτήθη πώς, αφού παρεμβαίνουμε όσον αφορά το προσωπικό, των εργαζομένων στα σχολεία, αυτό συμβιβάζεται με το γεγονός παρέμβασης και στα δίδακτρα τα οποία ετήσια καταβάλλονται από τους μαθητές. Μα, πιστεύω ότι μόνον αν δεν δέχεσαι ότι η πολιτεία πρέπει να έχει αρμοδιότητα ρυθμιστική για το πλαίσιο λειτουργίας και των ιδιωτικών σχολείων, τότε μόνο μπορείς να εκπλήσσεσαι γιατί η ρυθμιστική μας παρέμβαση αφορά και το εκπαιδευτικό προσωπικό και τα δίδακτρα. Το βρίσκω τόσο φυσιολογικό ώστε ειλικρινά δεν αντιλαμβάνομαι τη διαφωνία ή την κριτική, παρά μόνο βέβαια αν πιστεύει κανείς ότι τα ιδιωτικά σχολεία πρέπει να λειτουργούν εκτός της ρυθμιστικής διαδικασίας ή δικαιοδοσίας του δημοσίου, οπότε βέβαια πρόκειται για άλλη άποψη. Έχουμε δικαίωμα ο καθένας να έχει την άποψή του, η άποψη της Κυβέρνησης όμως είναι αυτή. Η πολιτική μας είναι αυτή. Πιστεύουμε ότι πρέπει να υπάρχουν ρυθμιστικές παρεμβάσεις, για να εξασφαλίζουν την προστασία του πολίτη. Στην προκειμένη περίπτωση δεν σημαίνει ότι επειδή κάποιος στέλνει τα παιδιά του στο ιδιωτικό σχολείο δεν πρέπει να απολαμβάνει την ρυθμιστική προστασία του κράτους και του δημοσίου.
      Τώρα, όσον αφορά τις παρεμβάσεις του κ. Παυλόπουλου σχετικά με το άρθρο 16 θα ήθελα να πω το εξής: Κύριε Παυλόπουλε, νομίζω ότι υπερβολικά επιχειρηματολογήσατε. Διότι στον επιχειρηματία, την  επιχείρηση, τον ξενοδόχο, ουσιαστικά δίνουμε τη δυνατότητα να προτείνει, να έρθει στο Δημόσιο και να προτείνει, βάσει όμως δικαιολογητικών, βάσει συγκεκριμένων στοιχείων τα οποία πιστοποιεί κάποιος αρμόδιος μηχανικός του ΤΕΕ, ότι πράγματι το ισχύον διάταγμα που έχει εκδοθεί και ορίζει τι πρέπει να πληροί ένα ξενοδοχείο για να είναι σε κάθε κατηγορία αστεροποίησης, το πληροί. Έρχεται, λοιπόν, ο ιδιοκτήτης της επιχείρησης και υποβάλει ουσιαστικά αυτήν την πρόταση, η οποία σημειωτέον, κύριε Παυλόπουλε, δεν έχει την έννοια της πρότασης του Διοικητικού Δικαίου, αλλά είναι ένα αίτημα ουσιαστικά του επιχειρηματία, που θα ελεγχθεί ως προς την νομιμότητά του, όπως ελέγχονται και οι άδειες. Όταν πάει ο ιδιοκτήτης και υποβάλει αίτηση στην Πολεοδομία, κύριε συνάδελφε, όπως ξέρετε, τι κάνει; Στην άδεια την οποία καταθέτει ως ιδιοκτήτης της οικοδομής βάζει και τις άδειες του αρχιτέκτονα, του μηχανικού, του ηλεκτρολόγου, αλλά η άδεια είναι δικιά του. Αυτός αιτείται την άδεια. 
      Επομένως, εδώ δεν έχουμε τίποτα άλλο παρά το ότι η ξενοδοχειακή επιχείρηση ουσιαστικά έρχεται και προτείνει την αδειοδότησή της βάσει συγκεκριμένων πιστοποιητικών, η οποία όμως δεν είναι δικό της δικαίωμα. Την παρέχει η υπηρεσία, είτε ο ΕΟΤ είτε η Περιφερειακή Διεύθυνση. Αυτή γνωμοδοτεί, αυτή αποφασίζει, αυτή τοποθετεί και δίνει την άδεια και ελέγχει βέβαια. Διότι αμέσως μετά την κατάθεση της αίτησης και την κατάταξη βάσει της αίτησης της ξενοδοχειακής επιχείρησης, είτε ο ΕΟΤ είτε η περιφερειακή διεύθυνση προχωρούν στον έλεγχο τον οποίο έχουν υποχρέωση να κάνουν συνεχώς μέχρι και το 2006, οπότε θα έρθει η δεύτερη φάση αδειοδότησης, που όμως τότε θα γίνεται ακόμη πιο ολοκληρωμένα, αν θέλετε, γιατί θα έχει πιστοποιητικό ποιότητας από επιχείρηση ή φορέα που είναι πιστοποιημένος από το Εθνικό Συμβούλιο Πιστοποίησης ότι έχει τη δυνατότητα να πιστοποιεί.
      Να λοιπόν, κύριε Πρόεδρε, γιατί νομίζω ότι εδώ δεν υπάρχει κανένα πρόβλημα, παρά μόνον παρεξήγηση όσον αφορά την ερμηνεία κάποιων διατάξεων.
      Τώρα σχετικά με τις παραγράφους του άρθρου 17 θα έλεγα ότι επιχειρηματολόγησα και είπα ποια είναι τα πραγματικά δεδομένα. Νομίζω ότι τα λατομεία είναι μια πάγια τακτική. Η κείμενη νομοθεσία δίνει το δικαίωμα να δίνεις παράταση της εκμίσθωσης. 
      ΠΡΟΚΟΠΗΣ ΠΑΥΛΟΠΟΥΛΟΣ: Τότε γιατί, κύριε Υπουργέ, βάζουμε τη ρύθμιση;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι! Έχεις το δικαίωμα να νομοθετείς. Περί αυτού πρόκειται. Γι’ αυτό ερχόμαστε και κάνουμε αυτήν την πράξη για να είμαστε απόλυτα συμβατοί με την κείμενη νομοθεσία.
      Νομίζω ότι για όλα τα άλλα έχω απαντήσει, κύριε Πρόεδρε. Δεν χρειάζεται να πω τίποτα παραπάνω.
      ΠΡΟΕΔΡΕΥΩΝ (Κωνσταντίνος Βρεττός): Μάλιστα. Νομίζω ότι δεν υπάρχει άλλος ομιλητής.
      ΑΝΑΣΤΑΣΙΟΣ ΛΙΑΣΚΟΣ: Όχι, κύριε Πρόεδρε. Υπάρχει ομιλητής.
      ΠΡΟΚΟΠΗΣ ΠΑΥΛΟΠΟΥΛΟΣ: Μια σύντομη δευτερολογία ενός λεπτού στον καθένα μας, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Νόμιζα ότι δεν ήταν κάποιος άλλος να μιλήσει επί των άρθρων γιατί ακολούθως έχουμε και τις τροπολογίες. Εσείς πάντως δεν έχετε δικαίωμα να πάρετε τώρα το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ένα λεπτό, κύριε Πρόεδρε. Εδώ θα ξεχάσουμε και το Διοικητικό Δίκαιο που ξέραμε! 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, ποιος θέλει το λόγο;
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, μπορώ να έχω ένα λεπτό;
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Λιάσκο.
      ΑΝΑΣΤΑΣΙΟΣ ΛΙΑΣΚΟΣ: Κύριε Υπουργέ, πραγματικά ή εμείς δεν καταλαβαίνουμε ή εσείς διαφορετικά κάθε φορά μας τα λέτε.
      Κατ΄ αρχήν σας είπαμε ότι αυτή η τροπολογία που φέρατε για τα ενοικιαζόμενα και γενικότερα για τα καταλύματα είναι πραγματικά ντροπή υπό την έννοια της ομολογίας της ανυπαρξίας από πλευράς κράτους να λειτουργήσει απέναντι σε προεδρικά διατάγματα και νόμους που το ίδιο θεσμοθέτησε.
      Από την άλλη  μεριά σας είπαμε ότι ο αυτοπροσδιορισμός δεν τιμά βέβαια μια πολιτεία και δεν μπορούμε να εκτοξεύουμε αιωνίως στο μέλλον το ζήτημα της κατηγοριοποίησης, ότι από 1-1-2006 τότε οριστικά θα πιστοποιηθούν. 
      Κατ΄ αρχήν για ποιους ελέγχους μιλάτε μέχρι εκείνο το διάστημα; Ποιος μπορεί να κάνει ελέγχους; Μπορούν αυτήν τη στιγμή οι περιφερειακές υπηρεσίες, όπως είναι στελεχωμένες, να κάνουν ελέγχους; Τι ελέγχους να κάνουν; Εδώ δεν μπορούν στοιχειωδώς να δώσουν ένα χαρτί για να ενταχθούν ξενοδοχειακές μονάδες σε ένα πρόγραμμα του Υπουργείου σας! Τα ξέρετε αυτά; 
      Για πάρτε τηλέφωνο να δείτε πόσες υποθέσεις εκκρεμούν και πόσοι επιχειρηματίες έχουν πραγματικά χάσει τις προθεσμίες εξαιτίας του ότι οι περιφερειακές διευθύνσεις, όπως αυτήν τη στιγμή ασκούν τις αρμοδιότητες που τους διαβιβάστηκαν από τον ΕΟΤ, είναι παντελώς ανέτοιμες και ανίκανες να λειτουργήσουν;
      Αυτός ήταν ο λόγος που εσείς πάλι νομοθετήσατε η μία περιφέρεια να μεταφέρει τις αρμοδιότητες στην άλλη περιφέρεια, εάν δεν μπορεί να τα βγάλει πέρα και η Περιφέρεια των Κυκλάδων να τις ξαναφέρει στην Αθήνα. Εσείς δεν τα νομοθετήσατε αυτά; Γιατί το κάνατε; Ξέρετε; Γιατί ακριβώς αυτές οι περιφερειακές υπηρεσίες δεν μπορούν να λειτουργήσουν!
      Να πούμε και κάτι άλλο. Ποιος ΕΟΤ να ελέγξει; Δηλαδή -για πείτε μου- τώρα πού  ελέγχει ο ΕΟΤ σε όλη την Ελλάδα; Αυτήν τη στιγμή ο ΕΟΤ υφίσταται ελεγκτικά; Έχει ο ΕΟΤ τέτοιες αρμοδιότητες; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν το ξέρετε;
      ΑΝΑΣΤΑΣΙΟΣ ΛΙΑΣΚΟΣ: Όχι, μάλλον εσείς δεν το ξέρετε! Γιατί εσείς νομοθετήσατε αυτές τις αρμοδιότητες να τις μεταφέρετε στην περιφέρεια! Μάλλον, λοιπόν, εσείς δεν το ξέρετε! Να το μάθετε!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στην Αττική, κύριε συνάδελφε.
      ΑΝΑΣΤΑΣΙΟΣ ΛΙΑΣΚΟΣ: Α, εντάξει, ωραία.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έλεγα για τα ξενοδοχεία της Αττικής.
      ΑΝΑΣΤΑΣΙΟΣ ΛΙΑΣΚΟΣ: Εν πάση περιπτώσει, εδώ μιλάμε για την Ελλάδα. 
      Γι’ αυτό σας λέω εγώ ότι δεν είναι δυνατό έτσι όπως λέτε με τους δειγματοληπτικούς ελέγχους να λειτουργήσει ουσιαστικά το τουριστικό μας προϊόν. Το υποβαθμίζετε, κύριε Υπουργέ, το τουριστικό προϊόν!
      Να σας πω και κάτι ακόμα; Αυτά δεν τα λέμε εμείς. Είπατε προηγουμένως εδώ ότι «μετά από συμφωνία του Ξενοδοχειακού Επιμελητηρίου…»  και πολύ σωστά σας είπε ο Κοινοβουλευτικός μας Εκπρόσωπος: «Ποια συμφωνία»; 
      Έχω εδώ –και θα το καταθέσω στα Πρακτικά- έγγραφο του Ξενοδοχειακού Επιμελητηρίου Ελλάδος, το οποίο ζητά απόσυρση τροπολογίας για θέματα κατάταξης ξενοδοχείων σε κατηγορίες αστέρων και έχει εκδώσει και σχετικό δελτίο Τύπου που σας λέει να μη βιάζεστε.
      Θέλετε να σας πω και την τοποθέτηση ενός άλλου φορέα; Ο ΣΕΤΕ λέει ότι σε καμιά περίπτωση δεν μπορεί να διασφαλιστεί το ζητούμενο που είναι η ποιοτική αναβάθμιση του ξενοδοχειακού προϊόντος και ακόμη, εάν υποθέσουμε ότι ο κάθε ξενοδόχος θα κρίνει ακριβοδίκαιο το ξενοδοχείο του, για να το κάνει αυτό θα πρέπει να έχει σαφή κριτήρια. 
      Όλοι οι τουριστικοί φορείς σας λένε να αποσύρετε αυτήν την τροπολογία!
      Εσείς πού το βρήκατε ότι συμφωνούν, γιατί μας είπατε εδώ πέρα ότι συμφωνούν. Για φέρτε μας τα καινούργια εδώ να δούμε πού συμφωνούν. Εγώ θα σας δώσω τα χαρτιά για να τα δείτε. Θα τα καταθέσω στα Πρακτικά. 
      (Στο σημείο αυτό ο Βουλευτής κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Υπουργέ, πραγματικά σας το ξαναλέω και σας το λέω με περίσκεψη ότι αυτή η τροπολογία έτσι όπως είναι δεν μπορεί σε καμία περίπτωση να προσδιορίσει πολιτεία σοβαρή. Πρέπει να αποσυρθεί. 
      Σε ό,τι αφορά τα άλλα για να είμαστε και ακριβοδίκαιοι, μετά τις εξηγήσεις που δώσατε στο άρθρο 19 όπως ακριβώς εγώ σας τις ζήτησα, εμείς συναινούμε υπό την προϋπόθεση που αναφέραμε και προηγούμενα, της προστασίας του περιβάλλοντος.
      Ευχαριστώ.
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε το λόγο.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Κοντομάρη, έχετε το λόγο.
      ΕΥΤΥΧΙΟΣ ΚΟΝΤΟΜΑΡΗΣ: Συγγνώμη αν δεν ήμουν στην αρχή των διορθώσεων που έχετε κάνει κύριε Υπουργέ, και επανέρχομαι.
      Υπάρχουν σήματα τα οποία θα λήξουν μέχρι 30.4 .04 από αύριο που ψηφίζεται ο νόμος. Γι αυτά τα σήματα το λογικό είναι –υπάρχει και το αίτημα της Συνομοσπονδίας Επιχειρηματιών Ενοικιαζομένων Δωματίων- να ισχύσουν μέχρι τις 30.4.04 ώστε μετά να μπουν στην καινούργια διαδικασία, για να μην αναγκαστούν τώρα –ενδιάμεσα- να πάρουν δεύτερη έγκριση όπως υπάρχει το καθεστώς και μετά ξανά από την αρχή. Το ένα είναι αυτό.
      Το δεύτερο είναι κάποια στιγμή να λαμβάνατε υπόψη σας τις αμοιβές αυτών των μηχανικών ανάλογα με το μέγεθος της επιχείρησης (δωμάτια, καταλύματα, ξενοδοχεία κλπ.) που θα πρέπει να δίνονται στους μηχανικούς, μήπως έχουμε άλλες ιστορίες από εκεί.
      Και το τρίτο και τελευταίο είναι το εξής. Προβλέπεται για τα ξενοδοχεία σε σχέση με την κατάταξή τους σε αστέρια, μια δυνατότητα 10% να το ρυθμίζεται με υπουργική απόφαση, πάνω ή κάτω, ανάλογα με τον αριθμό που θα πάρουν τελικά, τη μεγαλύτερη κατηγορία. Αυτό προτείνω να το δεχθείτε και για τα ενοικιαζόμενα δωμάτια και καταλύματα. Δηλαδή, μπορεί να φτάσουμε σε ένα σημείο…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τα προβλέπει το διάταγμα.
      ΕΥΤΥΧΙΟΣ ΚΟΝΤΟΜΑΡΗΣ: Ωραία. Ακόμα καλύτερα.
      Ευχαριστώ πολύ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, το λόγο.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε θα έλεγα ότι η κριτική καλή είναι και είναι υποχρεωμένη η Αντιπολίτευση να την κάνει, όμως από την άλλη μεριά καλό είναι να λαμβάνουμε υπόψη μας και την πραγματικότητα.
      Κύριε συνάδελφε η συνεργασία μας με το Ξενοδοχειακό Επιμελητήριο πραγματοποιήθηκε πριν από τρεις μέρες, την περασμένη Παρασκευή και επί των ρυθμίσεων τις οποίες καταθέσαμε επήλθε συμφωνία και γι΄ αυτό έχω αλλάξει και τις δύο ρυθμίσεις στις οποίες αναφέρθηκα προηγουμένως. Άρα, έχουμε συμφωνήσει με τους κυρίους για το περιεχόμενο της τροπολογίας την οποία καταθέσαμε. Τα λέω αυτά επειδή ρωτήσατε αν έχουμε συμφωνήσει ή όχι. Ναι, έχουμε συμφωνήσει σε συζήτηση που κάναμε τις τελευταίες δύο μέρες και επομένως, ανεξάρτητα της αρχικής τοποθέτησης με την οποία διαφωνούσαν, τώρα πιστεύω ότι με τις ρυθμίσεις που έχουμε κάνει –τις βελτιώσεις, κατά την άποψή τους- αποκτά μια αποδεκτή γι’ αυτούς εικόνα το συγκεκριμένο άρθρο το οποίο ψηφίζουμε.
      Επειδή έγινε κριτική και για την αφαίρεση του διπλωματούχου μηχανολόγου ηλεκτρολόγου από εκείνους οι οποίοι πιστοποιούν την ταυτοποίηση ουσιαστικά με το προεδρικό διάταγμα, θέλω να σας πω ότι όποιος γνωρίζει το προεδρικό διάταγμα που οριοθετεί τον τρόπο με τον οποίο κατατάσσονται τα ξενοδοχεία και αστεροποιούνται θα έχει διαπιστώσει ότι δεν προβλέπει έλεγχο λειτουργίας των μηχανολογικών εγκαταστάσεων. Ως εκ τούτου δεν χρειάζεται μηχανολόγος ηλεκτρολόγος γι΄ αυτόν απλά το λόγο και για κανέναν άλλο λόγο. Επομένως, γι αυτό το απαλείψαμε από τη διάταξη την οποία έχουμε αναφέρει προηγουμένως.
      Όσον αφορά, κύριε συνάδελφε, τη δυνατότητα ερμηνείας του προεδρικού διατάγματος σε συγκεκριμένους όρους, από το ίδιο το διάταγμα προβλέπεται η δυνατότητα μία σχετική απόφαση του Υπουργού να οριοθετήσει αυτό το εύρος.
      Επομένως, δεν χρειάζεται εδώ να νομοθετήσουμε τίποτα. Αυτό, όταν εφαρμοστεί το νομοσχέδιο, το οποίο ψηφίζουμε, με εγκύκλιο που σας ανέφερα προηγουμένως –γι’ αυτό έκανα αναφορά στην εγκύκλιο- μπορεί να προσδιοριστεί και ο τρόπος και η διαδικασία, με την οποία θα εφαρμοστούν οι διατάξεις του προεδρικού διατάγματος. Βεβαίως, δεν μπορούμε να αλλάξουμε τις διατάξεις του διατάγματος, αλλά μέσα στα πλαίσια της προβλεπόμενης αρμοδιότητας και δικαιοδοσίας του Υπουργού Ανάπτυξης, θα δώσουμε τις κατάλληλες οδηγίες, ώστε να ληφθούν υπόψη αυτά τα οποία είπατε.
      Σας ευχαριστώ.
      ΕΥΤΥΧΙΟΣ ΚΟΝΤΟΜΑΡΗΣ: Για τα κλειδιά των καταλυμάτων των ενοικιαζόμενων δωματίων και όχι μόνο των ξενοδοχείων.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτά μπορούν να γίνουν μέσα από κάποια διαδικασία. Δεν μπορούμε μέσα στο νόμο να κάνουμε τέτοιες παρεμβάσεις. Αυτές οι παρεμβάσεις θα γίνουν στη σχετική εγκύκλιο, την οποία θα εκδώσουμε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
    ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
     Κύριε Υπουργέ, δεν ξέρω αν μπορούμε να συνεννοηθούμε, εκτός εάν οι γνώσεις μου στο χώρο του Διοικητικού Δικαίου είναι διαφορετικές από τις δικές σας στο αντίστοιχο Διοικητικό Δίκαιο της Κυβέρνησης Σημίτη.
     Θα σας πω, λοιπόν, ξανά ορισμένα πράγματα και ελπίζω να καταλάβει ο ένας τον άλλο. Πρώτον, σε ό,τι αφορά στο θέμα της κατάταξης, παρακαλώ πολύ να μου πείτε αν γνωρίζετε–γιατί είναι αδιανόητο να ισχύει αυτό που μου λέτε- ότι η κατάταξη γίνεται με διοικητική πράξη, είτε το θέλετε είτε όχι. Εκδίδεται διοικητική πράξη γι’ αυτήν. 
     Από τη στιγμή που εκδίδεται διοικητική πράξη, το περιεχόμενό της προσδιορίζεται με βάση την πρόταση. Σας εξηγώ, λοιπόν, ότι πλην της περιπτώσεως που έχουμε κανονική σύμβαση, όπου το περιεχόμενο της σύμβασης προσδιορίζεται, εξαιτίας του συμβατικού δεσμού, με συναίνεση και ισότιμη σύμπραξη των συμβαλλομένων μερών, δεν νοείται έκδοση διοικητικής πράξης που το περιεχόμενό της καθορίζεται αποκλειστικά από εκείνον, ο οποίος είναι ενδιαφερόμενος ιδιώτης. Επομένως, εισάγετε «καινά δαιμόνια». Και αυτό οφείλεται στο ότι δεν λειτουργεί ο ΕΟΤ και μόνο αυτήν τη λύση βρήκατε. Γιατί πού να φανταστεί κανείς ότι θα υπάρχει ζήτημα κατάταξης με ένα διαλυμένο ΕΟΤ. 
     Από εκεί και πέρα, δεν πήρα απάντηση στα υπόλοιπα θέματα που σας έθεσα. Όσον αφορά στην εγκύκλιο, δηλαδή, θα ήθελα να σας ρωτήσω το εξής: Είναι η εγκύκλιος κανονιστική πράξη, ναι ή όχι; Εάν είναι κανονιστική πράξη, δεν είναι εγκύκλιος, πρέπει να δώσετε κανονική εξουσιοδότηση. Εάν η εγκύκλιος είναι απλώς ερμηνευτική, τότε δεν έχει θέση παραπομπής σε τέτοιο θέμα, γιατί οι εγκύκλιοι, εφόσον είναι ερμηνευτικές, εκδίδονται χωρίς κανένα πλαίσιο εξουσιοδότησης. Βγάλτε το! Εάν, όμως, το βάζετε, αυτό θα πει ότι εκδίδετε κανονιστική πράξη με τη μορφή εγκυκλίου, η οποία δεν νοείται. Πώς να το κάνουμε δηλαδή;
     Από εκεί και πέρα, σας είπα ξανά για ένα πράγμα -το οποίο δεν εννοείτε πάλι να καταλάβετε- στο πλαίσιο των διατάξεων εκείνων, οι οποίες είναι ατομικές ρυθμίσεις. Ακούστηκε να μου λέτε ότι υπάρχει νομοθετικό πλαίσιο παράτασης των συμβάσεων για τα λατομεία και φέρνετε ειδική ρύθμιση. Εάν υπάρχει νομοθετικό πλαίσιο, οι παρατάσεις δίνονται, εφόσον συντρέχουν οι διατάξεις του νόμου. Επομένως, δεν χρειάζεται η ρύθμιση αυτή, γιατί δεν υπάρχει τέτοιο πλαίσιο. Εσείς φέρνετε ειδική ρύθμιση μόνο γι’ αυτό το μεταλλείο στη Δράμα. Σας λέω ότι είναι ατομική ρύθμιση και κάθε ατομική ρύθμιση τέτοιου είδους ενέχει σπέρματα αντισυνταγματικότητας, λόγω παράβασης της αρχής της ισότητας.
     Από εκεί και πέρα, δεν μας είπατε στο θέμα των Ελληνικών Πετρελαίων και της Δημόσιας Επιχείρησης Πετρελαίου για ποιο λόγο φέρνετε ειδική ρύθμιση για την απαλλαγή από την ευθύνη των ανθρώπων, εάν υποθέσουμε ότι οι υπόλογοι έχουν κάνει καλά τη δουλειά τους και η επιτροπή τελείωσε καλά τη δουλειά της. Εάν την τελείωσε καλά και δεν διαπίστωσε τίποτα, δεν χρειάζεται απαλλαγή από ευθύνη. Έχετε δει ποτέ να απαλλάσσεται με νόμο ο κάθε υπόλογος ή οιοσδήποτε άλλος, ο οποίος διαχειρίζεται δημόσιο χρήμα –υπό την ευρεία του όρου έννοια- όταν τελειώνει τη θητεία του; Αυτό γίνεται μόνο όταν θέλουμε να κρύψουμε κάτι, διαφορετικά δεν νοείται. Ή θέλετε να κρύψετε πράγματα ή, πραγματικά, αυτοί οι οποίοι συνέταξαν το σχέδιο νόμου, που σήμερα μας καλείτε να ψηφίσουμε, δεν γνωρίζουν βασικούς κανόνες του Δημοσίου Δικαίου στη Χώρα μας. 
     Αυτή είναι η πραγματικότητα, είτε το θέλετε είτε όχι. 
     Γι’ αυτό, τις καταψηφίζουμε αυτές τις ρυθμίσεις. Γιατί αποτελούν πραγματικό στίγμα -πέραν της πολιτικής ανευθυνότητας την οποία κρύβουν- σχετικά με τον τρόπο που νομοθετούμε μέσα στο Κοινοβούλιο.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, λυπούμαι, αλλά όσο και αν προσπαθεί ο κ. Παυλόπουλος, δεν μπορεί να μας επιβάλει την άποψή του. Έχει διαφορετική άποψη –δικαίωμά σας να την έχετε- αλλά από την άλλη πλευρά, επιτρέψτε μου να είμαι πάρα πολύ σαφής ότι είναι αρμοδιότητα του Υπουργού Ανάπτυξης.
      Είναι ερμηνευτική ουσιαστικά διαδικασία, την οποία χρησιμοποιεί για να προσδιορίσει, πως θα εφαρμοστεί συγκεκριμένα η ρύθμιση την οποία προβλέπουμε μέσα στο νόμο. 
      Τώρα, αν εσείς θεωρείτε περιττή την έκδοση αυτής της εγκυκλίου, επιτρέψτε μου να πω ότι εμείς τη θεωρούμε αναγκαία. Γι’ αυτό ακριβώς τη βάζουμε εδώ μέσα, διότι έχει το χαρακτήρα ερμηνείας του τρόπου, της διαδικασίας που θα εφαρμοστεί,  όπως ζήτησε προηγουμένως και ο κύριος συνάδελφος, σχετικά με τους πίνακες αξιολόγησης, οι οποίοι προβλέπονται στο προεδρικό διάταγμα. Παρακαλώ, μην ξεχνάτε ότι στην ουσία εμείς δεν κάνουμε τίποτε άλλο, παρά να εφαρμόσουμε το προεδρικό διάταγμα, το οποίο έχει και την ισχύ. 
      Όσον αφορά την παρατήρηση για την απαλλαγή, τόσο της Τράπεζας της Ελλάδος, όσο και των υπαλλήλων από μία υπόθεση η οποία είναι περίπου είκοσι ετών, πρέπει να γνωρίζετε ότι εδώ προβλεπόταν ένα πενταμελές εποπτικό συμβούλιο, το οποίο λειτουργεί με ειδικές διαδικασίες. Αν δεν κάνουμε μια ρύθμιση για να λήξει η εργασία αυτής της επιτροπής, αυτή θα συνεχίσει να λειτουργεί και θα έχουμε να πληρώνουμε ουσιαστικά αρμοδίους και υπαλλήλους, διότι έχει και εποπτικό συμβούλιο, το οποίο επικουρείται….
      ΠΡΟΚΟΠΗΣ ΠΑΥΛΟΠΟΥΛΟΣ: Πείτε να λήγει η θητεία τους, αλλά όχι να απαλλάσσονται από την ευθύνη.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μα, αυτό κάνουμε. Δεν κάνουμε τίποτε άλλο. Λέμε ότι λήγει η θητεία του και συγχρόνως, επειδή δεν έχει υπάρξει κανένα θέμα, απαλλάσσεται και πάσης ευθύνης, διότι διαπιστώνεται ότι δεν υπάρχει καμία ευθύνη. 
      Αυτά, κύριε Πρόεδρε. Ευχαριστώ. 
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της ενότητας των άρθρων από 16 έως και 19 και θα γίνει η ψήφισή τους κεχωρισμένως. 
      Ερωτάται το Τμήμα: Γίνεται δεκτό το άρθρο 16, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Τμήμα: Γίνεται δεκτό το άρθρο 17 ως έχει;  
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 17 έγινε δεκτό ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 18 έγινε δεκτό ως έχει, κατά πλειοψηφία. 
      Ερωτάται το Τμήμα: Γίνεται δεκτό το άρθρο 19 ως έχει; 
      ΟΛΟΙ  ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 19 έγινε δεκτό ως έχει, ομοφώνως. 
      Εισερχόμαστε στη συζήτηση των τροπολογιών. Έχουμε δύο υπουργικές τροπολογίες και πέντε εμπρόθεσμες τροπολογίες συναδέλφων. 
      Κύριε Υπουργέ, έχει ζητήσει ο κ. Κίρκος να προηγηθεί  γιατί φεύγει με το αεροπλάνο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν έχω καμία αντίρρηση, κύριε Πρόεδρε. Να εξυπηρετήσουμε το συνάδελφο με τη σύμφωνη γνώμη και τη δική σας. 
      ΠΡΟΕΔΡΕΥΩΝ (Κωνσταντίνος Βρεττός): Συμφωνεί το Τμήμα; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Βρεττός): Το Τμήμα συμφώνησε. 
      Συνεπώς προχωρούμε στη συζήτηση της τροπολογίας με γενικό αριθμό 1683 και ειδικό 135 που κατατέθηκε στις 12-9-2003. 
      Ο κ. Κίρκος έχει το λόγο. 
      ΓΕΩΡΓΙΟΣ ΚΙΡΚΟΣ: Κύριε Υπουργέ, μετά τη μεταφορά αρμοδιοτήτων από τον ΕΟΤ στη νεοσυσταθείσα Γενική Γραμματεία Τουρισμού του Υπουργείου Ανάπτυξης και στις περιφέρειες, όπως ξέρετε συστάθηκαν υπηρεσίες και θέσεις στη Γενική Γραμματεία Τουρισμού του Υπουργείου Ανάπτυξης και στις περιφέρειες. Προβλέπεται βέβαια υποχρεωτική μετάταξη υπαλλήλων του ΕΟΤ. 
      Παρ΄ όλα αυτά δεν έγιναν οι μετατάξεις από το πλεονάζον προσωπικό, από τον ΕΟΤ στη γενική γραμματεία και στις περιφέρειες, οπότε υπάρχει το εξής πρόβλημα. Αυτή τη στιγμή υπάρχει ένας υπάλληλος στη Γενική Γραμματεία Τουρισμού με το βαθμό του διευθυντή για τη γενική διεύθυνση τουριστικής πολιτικής της Γενικής Γραμματείας Τουρισμού. 
      Προτείνω, λοιπόν, με την τροπολογία μου να δοθεί η δυνατότητα και σε ομοιόβαθμους υπαλλήλους του ΕΟΤ να κάνουν αιτήσεις, να καταλάβουν διευθυντικές θέσεις, τόσο στη Γενική Γραμματεία Τουρισμού του Υπουργείου Ανάπτυξης, όσο και στις περιφέρειες, ούτως ώστε να στελεχωθούν οι διευθύνσεις. 
      Θεωρώ ότι αυτή η πρότασή μου θα βοηθήσει στη λειτουργικότητα αλλά και για το λόγο που συστάθηκε η Γενική Γραμματεία Τουρισμού στο Υπουργείο Ανάπτυξης και στις περιφέρειες. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα ήθελα να εξηγήσω στους συναδέλφους ότι ο λόγος που δεν έχουν ολοκληρωθεί οι μετατάξεις από τον ΕΟΤ στη γενική γραμματεία συνδέεται με το γεγονός ότι δεν έχει ρυθμιστεί η δυνατότητα αλλαγής του ασφαλιστικού καθεστώτος. 
      Όπως ξέρετε, ο ΕΟΤ είναι νομικό πρόσωπο δημοσίου δικαίου. Η Γενική Γραμματεία Τουρισμού είναι δημόσια υπηρεσία. 
      Άρα, λοιπόν, η δυνατότητα μετάταξης, λοιπόν, πρέπει συγχρόνως να έχει λύσει και τη δυνατότητα μεταφοράς των ασφαλιστικών δικαιωμάτων. Και πρέπει να σας πω ότι σχετική τροπολογία βρίσκεται εδώ και ένα περίπου χρόνο στα αρμόδια Υπουργεία Εργασίας και Εθνικής Οικονομίας και μόνο τώρα, όπως διαβάσατε προχθές, ετοιμάστηκε σχετικό νομοσχέδιο, διότι αυτές οι ασφαλιστικές ρυθμίσεις δεν μπορούν να κατατίθενται σε οποιοδήποτε νομοσχέδιο. Ετοιμάστηκε, κατατέθηκε και δημοσιοποιήθηκε στις εφημερίδες το νομοσχέδιο που φέρνει το Υπουργείο Εθνικής Οικονομίας, όπου προβλέπει ακριβώς τη δυνατότητα εναλλακτικής κάλυψης των εργαζομένων είτε από νομικό πρόσωπο δημοσίου δικαίου ή από νομικό πρόσωπο ιδιωτικού δικαίου στο δημόσιο είτε από το δημόσιο προς νομικά πρόσωπα δημοσίου δικαίου. 
      Ως εκ τούτου, πλέον θα έχουμε τη δυνατότητα, μόλις ψηφιστεί η σχετική αυτή ρύθμιση, να εξασφαλίσουμε την πραγματοποίηση των μετατάξεων, ώστε, κύριε συνάδελφε, όπως και εσείς προτείνετε, όλο το προσωπικό του ΕΟΤ είτε είναι στον ΕΟΤ είτε στη γενική γραμματεία, να μπορεί να λαμβάνει μέρος σε διαδικασίες εξέλιξής του. 
      Κύριε Πρόεδρε, επειδή αυτό είναι στοιχείο της πολιτικής μας, γι’ αυτό αποδέχομαι και την τροπολογία του συναδέλφου.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, επιτρέψτε μου να μη θέσουμε σε ψηφοφορία τη με γενικό αριθμό 1683 και με ειδικό αριθμό 135 τροπολογία, αφού έχετε στο πρόγραμμά σας αυτό το θέμα προς διευθέτηση.
      Κύριοι συνάδελφοι, ας προχωρήσουμε στη συζήτηση των υπουργικών τροπολογιών. 
      Πρώτη είναι η με γενικό αριθμό 1681 και ειδικό αριθμό 133/12-9-2003, σχετικώς με τις ρυθμίσεις για τις επιχορηγήσεις των ΒΕΠΕ.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ποια από τις δύο υπουργικές τροπολογίες θα συζητηθεί πρώτη;
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, είναι η πρώτη τροπολογία των κυρίων Χριστοδουλάκη, Τσοχατζόπουλου, Σκανδαλίδη, Παπανδρέου. 
      Κύριε Υπουργέ, αν έχω καταλάβει ορθώς, θέλετε να συμπληρώσετε κάτι, προτού προχωρήσουμε στη διαδικασία συζήτησης της τροπολογίας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, στην παράγραφο β΄ αναφέρεται ότι «η δημόσια επιχορήγηση υπολογίζεται επί του εγκεκριμένου προϋπολογισμού του επενδυτικού σχεδίου και μπορεί να καλύψει ποσοστό, μέχρι το ανώτατο επιτρεπόμενο όριο που προβλέπεται από το χάρτη περιφερειακών ενισχύσεων, που έχει εγκριθεί για την Ελλάδα με τις υπ’ αριθμόν SG (2000) D/100661/21.01.2000 και SG (2002) 2604 fin/17-7-2002 επιστολές της Ευρωπαϊκής Επιτροπής.» 
      Μετά σβήνουμε τις σειρές: «Με κοινή απόφαση των Υπουργών Οικονομίας και Οικονομικών και αν καθορίζονται τα ανώτατα προβλεπόμενα σωστά ενίσχυσης ανά περιφέρεια και ανά περιοχή». Στη θέση τους μπαίνει το εξής: «Ειδικότερα για την κάθε περιφέρεια της χώρας, το ανώτατο ποσοστό είναι αυτό που προβλέπεται ανά περιοχή στο παράρτημα α΄ του παρόντος νόμου». Και προσθέτουμε στον παρόντα νόμο, κύριε Πρόεδρε, σχετικό κατάλογο, ο οποίος έχει σταλεί στην Ευρωπαϊκή Ένωση και έχει εγκριθεί, όταν μας εγκρίθηκε πρόσφατα το καθεστώς ενίσχυσης που προβλέπει ανά περιοχή τα ανώτατα όρια περιφερειακής ενίσχυσης. Δεν χρειάζεται να το διαβάσω, θα το καταθέσω, για να μπει μέσα στο συμπληρωματικό κείμενο, ώστε η παραπομπή να γίνεται σ΄ αυτό το κείμενο. 
      (Στο σημείο αυτό ο Υπουργός κ. Απόστολος-Αθανάσιος Τσοχατζόπουλος καταθέτει για τα Πρακτικά τον  προαναφερθέντα πίνακα, ο οποίος έχει ως εξής:
      
      (Το προαναφερθέν έγγραφο υπάρχει στο τεύχος των Πρακτικών της Βουλής)
      
      Κύριοι συνάδελφοι, επίσης ήθελα να πω ότι υπάρχει μία προσθήκη στη σελίδα δύο της τροπολογίας, στην παράγραφο γ΄ η οποία λέει: «Όλες οι δαπάνες των επιτροπών και των οργάνων ελέγχου που συγκροτούνται βάση των διατάξεων, βαρύνουν τον τακτικό προϋπολογισμό του Υπουργείου Ανάπτυξης και των Γενικών Γραμματειών Περιφερειών αντίστοιχα» και σβήνουμε αυτό που λέει: «Και δεν υπόκεινται στους περιορισμούς του άρθρου 19 του ν. 2470/1997, του ν. 1256/1982 και του νόμου …
      ΠΡΟΕΔΡΕΥΩΝ (Κωνσταντίνος Βρεττός): Έχει φύγει αυτό. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Έχει φύγει ήδη; Καλώς. 
      Πάμε λοιπόν στη σελίδα δύο όπου λέει: «Το άρθρο 15 του ν. 2545/1997 καταργείται». Προσθέτουμε «Εκτός των παραγράφων 1 και 2 αυτού που ακολουθούν, να ισχύουν και να εφαρμόζονται για τις περιοχές ολοκληρωμένης τουριστικής ανάπτυξης, έτσι ώστε για τις ΠΟΤΑ να συνεχίσουν να ισχύουν οι συγκεκριμένες ρυθμίσεις». 
      Αυτά είχα να πω, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καλαφάτης έχει το λόγο. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στην παράγραφο 7 εκεί που λέει: «Την παρούσα διάταξη» θα συμπληρώσουμε ως εξής: «Ενώ καταργείται ως περιοχή υποδοχής χρήσεων των άρθρων 5 και 6 του από 23-2-1987 προεδρικού διατάγματος (ΦΕΚ 166 Δ) ο χάρτης της σελίδας τριακόσια πενήντα εννέα του ν. 3105/2003 που αναφέρεται στην περιοχή ΤΙΤΑΝ του Δήμου Ελευσίνας». 
      Στο άρθρο 12 του ν. 2965/2001, προστίθεται παράγραφος 5 ως εξής: «Για την εγκατάσταση βιομηχανιών βιοτεχνικών μονάδων επαγγελματικών εργαστηρίων και αποθηκών που εγκαθίστανται και λειτουργούν στις περιοχές των Δήμων Τροιζήνας και Μεθάνων καθώς και στο νησιωτικό τμήμα της περιφέρειας Αττικής». 
      Αυτές οι προσθήκες θεωρούνται αναγκαίες και έχουν την εξής ερμηνεία. Η Τοπική Αυτοδιοίκηση και η Νομαρχιακή Αυτοδιοίκηση έχουν ζητήσει ομόφωνα να καταλυθεί από βιομηχανικός χώρος η περιοχή του ΤΙΤΑΝΑ και αυτό γίνεται τώρα. 
      Το άλλο αφορά το ν. 2965 όπου εκεί είχαμε πει ότι απαγορεύεται να γίνονται νέες εγκαταστάσεις βιομηχανικές και βιοτεχνικές σ΄ όλη την περιφέρεια Αττικής.
Η περιφέρεια Αττικής, όμως, περιλαμβάνει και τα νησιά και το Δήμο Τροιζήνας και Μεθάνων. Εκεί, η Τοπική Αυτοδιοίκηση, η νομαρχία και τα εργατικά κέντρα έχουν ζητήσει να εξαιρεθούν, διότι δεν υπάρχει πρόβλημα περιβάλλοντος. Έτσι, αν κάποιος θέλει να κάνει μία μικρή βιοτεχνία, θα μπορεί να την κάνει. Αυτές είναι ομόφωνες αποφάσεις των Τοπικών Αυτοδιοικήσεων, της νομαρχίας, του Εργατικού Κέντρου και του Βιοτεχνικού Επιμελητηρίου και γι’ αυτό ακριβώς το προτείνουμε. Είναι ένα αίτημα που υπήρχε σχεδόν από τότε που ίσχυσε ο ν. 2165.
	ΠΡΟΕΔΡΕΥΩΝ (Κωνσταντίνος Βρεττός): Ενσωματώνονται εδώ, λοιπόν, οι παρατηρήσεις των κυρίων Υπουργών. Παρακαλώ να κατατεθούν και για τα Πρακτικά.
      (Στο σημείο αυτό ο Υπουργός Ανάπτυξης κ. Τσοχατζόπουλος καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
	«Στο άρθρο 12 του ν. 2965/2001 (ΦΕΚ 270 Α΄) προστίθεται παρ. 5 ως έξης:
«Για την εγκατάσταση βιομηχανικών βιοτεχνικών μονάδων επαγγελματικών εργαστηρίων και αποθηκών που εγκαθίστανται και λειτουργούν στις περιοχές των Δήμων Τροιζήνας και Μεθάνων καθώς και στο νησιωτικό τμήμα της Περιφέρειας Αττικής.
	7. Οι Χάρτες κλίμακας 1:5000 που συνοδεύουν το ν. 3105 (ΦΕΚ 29 Α/10-2-2003, άρθρο 41 παρ. 6α) «Τουριστική εκπαίδευση και κατάρτιση, ρυθμίσεις για τον τουρισμό και άλλες διατάξεις» συμπληρώνεται με τους χάρτες που συνοδεύουν την παρούσα διάταξη ενώ καταργείται ως περιοχή υποδοχής χρήσεων του άρθρου 5 και 6 του από 23.2.1987 Προεδρικού Διατάγματος (ΦΕΚ 166 Δ) ο χάρτης της σελίδας 359 του ν. 3105/2003 που αναφέρεται στην περιοχή ΤΙΤΑΝ του Δήμου Ελευσίνας.»
	ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
	ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, νομίζω ότι και σε επίπεδο τροπολογιών η Κυβέρνηση δείχνει πώς εννοεί το σεβασμό της απέναντι στο Κοινοβούλιο με τον τρόπο με τον οποίο νομοθετεί. 
      Πρώτα-πρώτα, οι τροπολογίες επί της τροπολογίας που επέφερε ο κύριος Υπουργός και ο τρόπος με τον οποίο τις επέφερε, χωρίς καν να μας έχει μοιραστεί το περιεχόμενό τους, ομολογώ ότι μας οδηγεί σε αδυναμία να καταλάβουμε τις επιπτώσεις τους. Είναι ποτέ δυνατόν σε θέματα που είναι ιδιαιτέρως τεχνικά, όπως αυτά που αφορούν τις ΒΕΠΕ, να έχουμε τροπολογία επί της τροπολογίας που δεν έχει μοιραστεί και που αναγιγνώσκεται και μάλιστα από δύο Υπουργούς, εκ των οποίων ο ένας φαίνεται να γνωρίζει -γιατί είναι το αντικείμενό του- και ο άλλος να παραπέμπει σ΄ εκείνον; 
	Κύριε Πρόεδρε, κύριοι συνάδελφοι, συγχωρέστε με, αλλά νομίζω ότι υποβαθμίζουμε το Κοινοβούλιο αν θεωρούμε ότι μπορούμε να νομοθετούμε έτσι για τόσο σημαντικά θέματα.
	Έρχομαι στο δεύτερο θέμα. Με τροπολογία ρυθμίζεται αυτό το θέμα και μάλιστα με τροπολογία που δεν ήλθε στην επιτροπή; Με τροπολογία ρυθμίζεται το θέμα της επιχορήγησης των ΒΕΠΕ σ΄ αυτήν την έκταση; Θα είναι επιχορήγηση από αρμόδια κρατικά και κοινοτικά όργανα; Αυτό γίνεται με μία τροπολογία που έρχεται μ’ αυτόν τον τρόπο; 
	Θα μου επιτρέψετε να πω ότι, αν πραγματικά για ένα τόσο σημαντικό θέμα αναπτυξιακής σημασίας, όπως είναι το θέμα των ΒΕΠΕ, ερχόμαστε να νομοθετούμε την τελευταία στιγμή με τέτοιου είδους τροπολογίες, για μας αυτό συνιστά παραβίαση βασικών κανόνων που αφορούν το ίδιο το Κοινοβούλιο, αλλά και δείγμα γραφής του πώς η Κυβέρνηση αντιλαμβάνεται τη νομοθετική της εργασία. 
      Εμείς καταψηφίζουμε τη σχετική τροπολογία πρωτίστως –το ξαναλέω για την Κυβέρνηση- γιατί ο τρόπος με τον οποίο την έφερε και οι τροπολογίες τις οποίες αυτήν τη στιγμή επέφερε επ’ αυτής, καθιστούν αδύνατη την κατανόηση του περιεχομένου της. Η Νέα Δημοκρατία αρνείται να ψηφίσει μία διάταξη της οποίας το πλαίσιο δεν γνωρίζει, η οποία δεν μοιράστηκε και της οποίας το περιεχόμενο είναι ακατάληπτο.
	ΠΡΟΕΔΡΕΥΩΝ (Κωνσταντίνος Βρεττός): Ο κ. Τσοχατζόπουλος έχει το λόγο
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα απαντήσω για να μη δημιουργούνται εσφαλμένες εντυπώσεις. Κύριε Παυλόπουλε, εσείς μπορεί να διαβάζετε σήμερα την τροπολογία…
	ΠΡΟΚΟΠΗΣ ΠΑΥΛΟΠΟΥΛΟΣ: Είναι τροπολογία της τροπολογίας. Άλλο είπα.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν με ενδιαφέρει τι είπατε. Θα πω ό,τι θέλω εγώ. Εσείς διαβάσατε σήμερα την τροπολογία, πριν από λίγα λεπτά. Γι’ αυτόν ακριβώς το λόγο, λάβετε υπόψη…
      ΠΡΟΚΟΠΗΣ ΠΑΥΛΟΠΟΥΛΟΣ: Εσείς δεν τη διαβάσατε και δεν ξέρετε περί τίνος πρόκειται.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Από τις 12 Σεπτεμβρίου έχετε την τροπολογία στα χέρια σας. Ήλθε στην επιτροπή.
      Κύριε Πρόεδρε, επιτρέψτε μου να πω ότι εδώ υπάρχει ένα πολύ σημαντικό θέμα που αφορά το καθεστώς ενίσχυσης των βιομηχανικών περιοχών της χώρας. Γνωρίζετε ότι εδώ και πάνω από ένα χρόνο προσπαθούμε να ρυθμίσουμε το θέμα αυτό και υπάρχει αλληλογραφία με την αντίστοιχη διεύθυνση της Ευρωπαϊκής Ένωσης. Επειδή φθάσαμε σε κρίσιμο σημείο πρόσφατα, όταν καταθέσαμε το σχέδιο νόμου και δεν είχαμε ακόμα την απάντηση από την αρμόδια διεύθυνση, διατυπώσαμε στην τροπολογία, η οποία υπάρχει από τις 12 Σεπτεμβρίου, αυτό το οποίο προηγουμένως διέγραψα και έλεγε τα εξής: «Με κοινή απόφαση των Υπουργών Οικονομίας και Οικονομικών καθορίζονται τα ανώτατα προβλεπόμενα ποσοστά ενίσχυσης ανά περιφέρεια και περιοχή». Περιμέναμε την έγκριση από την Ευρωπαϊκή Ένωση.
      Εν τω μεταξύ όμως, οι προσπάθειες τελεσφόρησαν και πήραμε επιβεβαίωση των ρυθμίσεων με τι ποσοστά κάθε μια περιοχή μπορεί να υποστηριχθεί και γι’ αυτό ακριβώς κάναμε μικρή διαγραφή εδώ μέσα, προσθέτουμε πλήρη κατάλογο ώστε να είναι σαφές, ποια είναι τα όρια μέχρι τα οποία ενισχύεται κάθε μια επένδυση σε κάθε περιοχή της Ελλάδος. Νομίζω ότι αυτό έρχεται να υποβοηθήσει τη δουλειά μας και όχι να την κάνει δυσκολότερη. Αντί να έχουμε μια παράγραφο με δύο λέξεις που να λέει ότι θα βγει με απόφαση Υπουργού, ερχόμαστε και καταθέτουμε πιο εξειδικευμένα, πιο υπεύθυνα το συγκεκριμένο τρόπο πώς θα εφαρμοστεί το καθεστώς ενίσχυσης σε κάθε μια επένδυση βιομηχανικής περιοχής.
      Από κει και πέρα, προσθέσαμε δύο συμπληρώσεις, οι οποίες έγιναν βάσει προτάσεων που ήλθαν κατά τη διάρκεια συζήτησης στην επιτροπή, προτάσεις που ήλθαν από συναδέλφους, από την Τοπική Αυτοδιοίκηση που μας ζητούσαν κάποιο λάθος που είχε συμβεί σε προηγούμενο νομοσχέδιο, με το οποίο ρυθμιζόταν η συγκεκριμένη περιοχή του Τιτάνα και η οποία με ασάφεια περιελήφθη σ΄ ένα νομοσχέδιο, να το ρυθμίσουμε και τώρα επαναφέρουμε την πραγματικότητα σε ισχύ. 
      Όσον αφορά τη σχετική τροπολογία, θα ήθελα να παρακαλέσω τους συναδέλφους να λάβουν υπόψη ότι αναλυτικά με την τροπολογία αυτή, ερχόμαστε ουσιαστικά να ρυθμίσουμε όλες τις ανάγκες για τις επενδύσεις σε βιομηχανικές περιοχές, διότι μ’ αυτόν τον τρόπο υπάρχει μια κατάσταση η οποία διαμορφώθηκε ύστερα από την αποκρατικοποίηση της Τράπεζας ΕΤΒΑ. Όπως ξέρετε, ανέλαβε η Τράπεζα Πειραιώς τις ευθύνες από κει και πέρα. Υπάρχει μια συμφωνία της Τράπεζας Πειραιώς με το ελληνικό δημόσιο για τον τρόπο με τον οποίο θα υποστηριχθεί η κατασκευή περαιτέρω των βιομηχανικών περιοχών. Και τώρα, ερχόμαστε να δώσουμε διέξοδο στην υλοποίηση, χρηματοδότηση και εποπτεία κατασκευής των βιομηχανικών περιοχών, μέσα από τις συγκεκριμένες ρυθμίσεις του καθεστώτος ενίσχυσης πλέον, για να ξέρει ο καθένας με τι ποσοστό θα επιδοτηθεί όταν κάνει μια επένδυση στη συγκεκριμένη βιομηχανική περιοχή. 
      Αυτό είναι το νόημα της τροπολογίας αυτής και γι’ αυτό ζητώ από τους συναδέλφους να τη στηρίξουν.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Θα ήθελα να πω στον κύριο Υπουργό κάτι. Να μη μου λέει ο κύριος Υπουργός ότι την διάβαζα τώρα όταν εκείνος, ξεκινώντας τη διαδικασία για την τροπολογία, έψαχνε να βρει εκείνος περί τίνος πρόκειται και υπήρχε χασμωδία πεντάλεπτου στην Αίθουσα πριν αρχίσει να μας την αναλύει.
      Δεύτερον, του εξήγησα και το ξαναλέω, ότι δεν νοείται να συζητούμε για τροπολογίες αυτής της σημασίας και να υπάρχουν διορθώσεις επί των τροπολογιών, οι οποίες αναγιγνώσκονται την ώρα κατά την οποία ο κύριος Υπουργός μιλά. Είναι δυνατόν να νομοθετούμε υπ’ αυτούς τους όρους; Εμείς, αρνούμεθα να νομοθετήσουμε μ’ αυτούς τους όρους προχειρότητας.
      Η Κυβέρνηση νομοθετεί μέσω διορθώσεως ημαρτημένων. Νόμοι επί νόμων που ο ένας δεν γνωρίζει τι κάνει ο άλλος. Αν έτσι καταλαβαίνετε τη νομοθετική δουλειά, δικαίωμά σας είναι. 
      Σεβόμενος λοιπόν το Κοινοβούλιο λέω ότι αρνούμαι να συζητήσω επί θεμάτων τα οποία σέρνουν τόση προχειρότητα επάνω τους, γιατί αυτό αποτελεί προσβολή για το ίδιο το Κοινοβούλιο. Δηλαδή, για μας είναι απαράδεκτη η ρύθμιση για τον τρόπο με τον οποίο έρχεται. Ούτε η Κυβέρνηση ξέρει τι θέλει μ΄ αυτή. Αυτό αποδεικνύει μέχρι τώρα και γι’ αυτό το λόγο καταψηφίζουμε την τροπολογία.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κατ’ αρχάς, θα ήθελα να πω ότι οι επιχορηγήσεις που δίνονται στις επιχειρήσεις αυτές και ειδικότερα στις ΒΕΠΕ, είναι πολύ σημαντικές. Το 60% υπερβαίνει κάθε όριο που μπορεί να πει κανείς ότι χρηματοδοτείται μια επιχείρηση, όταν παίρνει τέτοια αυξημένα ποσά. Και ξέρουμε τι γίνεται με τις υπερτιμολογήσεις, πώς παρουσιάζονται τα θέματα και στήνονται επιχειρήσεις, βάζουν στην τσέπη τους και σε λίγο καιρό οι επιχειρήσεις αυτές κλείνουν.
      Φυσικά είχαμε αντίρρηση και με τις ΒΙΠΕ, όπως ακριβώς άρχισαν να λειτουργούν και πώς κατέληξε αυτή η υπόθεση εκ των υστέρων από την ΕΤΒΑ, η οποία είχε όλες αυτές τις αρμοδιότητες. Τώρα όλες αυτές οι αρμοδιότητες πέρασαν στην τράπεζα. Όμως και τώρα τα ποσοστά, κύριε Υπουργέ, λέει ότι θα είναι 35% μέχρι 40%. Ότι δεν θα ξεπερνάει στις Α΄ και Β΄ περιφέρειες το ποσοστό 35%. Όμως έχουμε 40% για τις υπόλοιπες περιφέρειες. Ακόμη τον πίνακα τον οποίο καταθέσατε και μας είπατε ότι περιμένετε ακόμη την έγκρισή του, δεν μας τον δώσατε για να ξέρουμε περί τίνος ακριβώς πρόκειται, για ποια ποσοστά μιλάμε και για ποιες ακριβώς περιφέρειες. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τον έχουμε καταθέσει στα Πρακτικά. Έχει εγκριθεί ο πίνακας.
      ΝΙΚΟΛΑΟΣ ΓΚΑΤΖΗΣ: Δεν τον έχουμε πάρει εμείς ακόμη. 
      Εν πάση περιπτώσει όμως, κύριε Υπουργέ, δεν είναι μόνο η επιχορήγηση που φθάνει στο 40%. Ουσιαστικά έχουμε και πολλές φοροαπαλλαγές, οι οποίες αν προσμετρηθούν στο συνολικό ποσοστό της επιχορήγησης κλπ., τότε καταλαβαίνει κανένας ότι η ενίσχυση που δίνεται δεν είναι μόνο σ΄ αυτά τα όρια, αλλά τα υπερβαίνει κατά πολύ και δεν μπορεί να πει κανένας ότι αυτό γίνεται εν πάση περιπτώσει για το καλό της ελληνικής οικονομίας. Αφορά τις ιδιωτικές οικονομίες. 
      Επίσης έχουμε αντίρρηση με την εξής έννοια ιδιαίτερα για τις ΒΕΠΕ. Κύριοι συνάδελφοι, όποιος έχει ασχοληθεί με το νομοσχέδιο –εγώ ήμουν εισηγητής και το θυμάμαι πάρα πολύ καλά- θα διαπιστώσει ότι μπορεί κάποιος ιδιώτης με τρία-τέσσερα στρέμματα να κάνει απαλλοτριώσεις δημοσίων εκτάσεων με τη διαδικασία του δημόσιου οφέλους. Να πάει εκεί να κτίσει έναν οικισμό, ένα συνεδριακό κέντρο, διάφορες εγκαταστάσεις, μαγαζιά κλπ., και ουσιαστικά να πουλάει. Να δημιουργήσει δηλαδή μια δική του περιοχή την οποία θα μπορεί να εκμεταλλευθεί, δραστηριότητες δηλαδή με λεφτά του δημοσίου. Μάλιστα με τη διαδικασία του δημοσίου οφέλους μπορεί να εκμεταλλευθεί και αιγιαλό, παραλία, όχι φυσικά με μεταβίβαση, διότι αυτό δεν γίνεται, αλλά με τις ενοικιάσεις, με διάρκεια ογδόντα και ενενήντα χρόνια, όπως το θέσπισε η Κυβέρνηση. 
      Ακόμη   αναφορικά με τα ποσοστά τα οποία έχουν περάσει φυσικά στον αγοραστή, δεν ξέρουμε πως ακριβώς λειτουργούν αυτές οι επενδύσεις που μεταφέρονται στο νέο ιδιοκτήτη. Είναι θέματα τα οποία μας απασχολούν. 
      Επίσης δεν είμαστε σύμφωνοι με τη διαδικασία ότι το κόστος για τις βιομηχανικές περιοχές θα το αναλαμβάνει κατά το ήμισυ η Τοπική Αυτοδιοίκηση και το μισό η πολιτεία μέσω επιχορήγησης. 
      Στην περιοχή μας, κύριε Υπουργέ, έχουμε μια βιοτεχνική περιοχή για την οποία έχει βγει μεν απόφαση να μεταφερθούν εκεί οι οχλούσες βιοτεχνίες οι οποίες μέσα στο αστικό περιβάλλον είναι περίπου δύο χιλιάδες πεντακόσιες, πλην όμως η βιοτεχνική ζώνη είναι μόνο διακόσια σαράντα στρέμματα. Δίνεται παράταση από χρόνο σε χρόνο για να μεταφερθούν αλλά να πάνε πού; Αν πούμε ότι κάθε βιοτεχνία χρειάζεται ένα στρέμμα, τότε θα μεταφερθούν μόνο διακόσιες σαράντα βιοτεχνίες. Οι καινούργιες μεν περιοχές, οι οποίες έχουν μεν απαλλοτριωθεί, στην ουσία είναι «τσαΐρια». Έτσι τα λένε στο χωριό μου. Δεν υπάρχει καμιά υποδομή. Ποιος θα μπορέσει να υλοποιήσει αυτές τις αποφάσεις;
      Επιπλέον, κύριε Υπουργέ, όταν περάσαμε για την Αττική την αναβάθμιση του αστικού περιβάλλοντος, περάσαμε αποφάσεις που χρηματοδοτούνται κατά 50% στα κτήρια, κατά 30% στα μηχανήματα, 10% στην τεχνολογία κλπ., ένα σοβαρό ποσοστό επιχορήγησης. Γι΄ αυτές τις βιοτεχνίες που ξέρουμε ότι οι άνθρωποι δεν είναι σε θέση σήμερα να επωμιστούν ένα τόσο σοβαρό κόστος, δεν δίνετε ούτε μία δραχμή επιχορήγηση. Δείτε το αυτό, γιατί είναι πάρα πολύ σοβαρό θέμα και μπορεί να κλείσουν αυτές οι βιοτεχνίες. Μάλιστα, στο Βόλο οι βιοτεχνίες έχουν το μεγαλύτερο αριθμό εργαζομένων απ΄ όλες τις βιομηχανίες που υπάρχουν. Όταν αυτές τιναχτούν στον αέρα, καταλαβαίνετε ότι δεν πρόκειται να γίνει τίποτα. Δε βλέπουμε καμία τέτοια διάταξη που να τις ενισχύσει, να δίνει μία επιχορήγηση για τη μεταφορά αυτών των βιοτεχνιών που βρίσκονται στην περιοχή μας, αλλά και σ΄ άλλες περιοχές όταν βρίσκονται μέσα στον οικιστικό ιστό της πόλης. Διαφωνούμε εμείς με αυτές τις επιχορηγήσεις, όταν μάλιστα λέει ότι χρηματοδοτήθηκαν στο πλαίσιο του Β΄ Κοινοτικού Πλαισίου Στήριξης μέχρι και 100%. Είναι υπερβολικό, κύριε Υπουργέ. Πώς δίνετε τόσα λεφτά; Είναι κρατικά λεφτά αυτά. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Αυτήν την τροπολογία, κύριε Υπουργέ, παρ΄ ότι την είχατε καταθέσει έγκαιρα, δεν τη φέρατε να τη συζητήσουμε στην επιτροπή, όπου θα είχαμε τη δυνατότητα να κάνουμε τις παρατηρήσεις μας πιο διεξοδικά. Εδώ απ΄ ό,τι φαίνεται, μέχρι πρόσφατα η Αττική και η κεντρική Μακεδονία εξαιρούνταν από τις επιχορηγήσεις του Κοινοτικού Πλαισίου Στήριξης και των άλλων επιχορηγήσεων που δίνετε. Διαπιστώσατε ότι δεν προχωράει η ανάπτυξη στην περιφέρεια, ότι δεν υπάρχει ανάπτυξη σ΄ άλλες περιοχές της Ελλάδος όπου υπήρχαν αυτές οι χρηματοδοτήσεις και εγκρίνετε χρηματοδοτήσεις και μέσα στην Αττική; Εσείς μιλάτε για αποκέντρωση. Η βιομηχανία πρέπει να φύγει από την Αττική.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν είναι έτσι όπως το λέτε. Θα σας απαντήσω μετά.
      ΙΩΑΝΝΑ ΣΤΕΡΓΙΟΥ: Λέω την άποψή μου. Το ζήτημα της αποκέντρωσης και της ανάπτυξης της περιφέρειας δε λύνεται με το να αρχίσουμε να επιδοτούμε και μέσα στην Αττική τις επιχειρήσεις. Αυτό κάνετε. Μέχρι τώρα τις εξαιρείτε κι εδώ τις βάζετε πάλι.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν υπάρχει τέτοιο θέμα. Είναι για τις βιομηχανικές περιοχές σ΄ όλη την Ελλάδα, για τις υποδομές.
      ΙΩΑΝΝΑ ΣΤΕΡΓΙΟΥ: Όσον αφορά το ότι εγκρίνετε κάποια ποσά, για να ενισχύονται οι επιχειρηματίες, εμείς θεωρούμε γενικώς ότι αυτά είναι χρήματα του λαού, του δημοσίου και δεν συμφωνούμε στην επιχορήγηση της επιχειρηματικής δραστηριότητας. Εκτός των άλλων δεν βάζετε και προϋποθέσεις. Επενδυτικά σχέδια για τι; Για ποιους κλάδους; Ούτε τέτοια ζητήματα μπαίνουν, για να έχουμε μια συνολική εικόνα. 
      Όσον αφορά την παράγραφο 6, λέτε ότι δεν επιτρέπεται η εκποίηση στοιχείων κοινής υποδομής τα οποία περιλαμβάνονται στο επιχειρηματικό σχέδιο, πριν από την πάροδο πενταετίας. Γιατί πενταετία, κύριε Υπουργέ; Πρέπει να είναι τουλάχιστον δεκαετία. Δηλαδή μέσα σε πέντε χρόνια να έχει το δικαίωμα να εκποιήσει την επιχείρηση, να την πουλήσει ή να αλλάξει χρήση;
      Να βάλετε κάποιους όρους. Αν δηλαδή έχετε υπόψη σας την ανάπτυξη γενικά της βιομηχανίας και της βιοτεχνίας, θα πρέπει να βάλετε κάποιους συγκεκριμένους όρους που να δεσμεύουν τους οποιουσδήποτε επενδυτές.
      Θα ήθελα να πω λίγα λόγια για την Ελευσίνα. Κατ’ αρχάς ήταν πολύ θετικό το ότι το βάλατε γιατί με το ν.3105/2003 από λάθος ή σκόπιμα –αυτό δεν μπορούμε να το πούμε- είχατε ορίσει σαν βιομηχανική περιοχή την περιοχή του ΤΙΤΑΝΑ της Ελευσίνας που είναι σε άμεση γειτνίαση με τον αρχαιολογικό χώρο. Και φυσικά ούτε ο ν. 84/84 προέβλεπε τέτοια χρήση. Και επειδή και ο Οργανισμός της Αθήνας το ζητούσε και το Δημοτικό Συμβούλιο της Ελευσίνας, αλλά και η Νομαρχιακή Αυτοδιοίκηση της Ελευσίνας, εμείς το υποστηρίζουμε. Έτσι, λοιπόν, ψηφίζουμε την τροπολογία όσον αφορά το σκέλος αυτό. Την υπόλοιπη τροπολογία την καταψηφίζουμε.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κοντομάρης έχει το λόγο.
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, θεωρώ ότι αυτή η τροπολογία, πέρα από το γεγονός ότι είναι έγκαιρα κατατεθειμένη –στις 11 Σεπτεμβρίου, κύριε Παυλόπουλε, είχαμε χρόνο είκοσι ημέρες…
      ΠΡΟΚΟΠΗΣ ΠΑΥΛΟΠΟΥΛΟΣ: Στην επιτροπή λέει ο Υπουργός ότι συζητήθηκε. Συζητήθηκε; 
      ΕΥΤΥΧΙΟΣ ΚΟΝΤΟΜΑΡΗΣ: Είχαμε χρόνο είκοσι ημέρες να τη δουλέψουμε.
      Πέρα από αυτό, όμως, μπαίνω στην ουσία που είπε ο συνάδελφος κ. Γκατζής και η συνάδελφος από τον Συνασπισμό.
      Κοιτάξτε, εδώ γίνεται επιδότηση…
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Την καταθέσαμε, αλλά δεν συζητήθηκε.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν συζητήθηκε.
      Κύριε Κοντομάρη, ήθελα να πω το εξής:
      ΕΥΤΥΧΙΟΣ ΚΟΝΤΟΜΑΡΗΣ: Δεν πειράζει. Αφήστε το χρόνο τώρα. 
      Επί της ουσίας. Γίνεται επιδότηση έργων υποδομής σε βιομηχανικές και βιοτεχνικές περιοχές, γενικά σε περιοχές δηλαδή, που τις έχει ανάγκη η πατρίδα μας. Και ο Βόλος και η Κέρκυρα και η Ελευσίνα και η Αθήνα και οι πάντες. Έργα υποδομής σε περιοχές βιομηχανικές. Αυτό δηλαδή είναι ευχής έργον. Όλος ο κόσμος ζητάει αυτό να γίνει. Μάλιστα και τα επιμελητήρια και οι ομοσπονδίες των επαγγελματιών και βιοτεχνών σε αλλεπάλληλα συνέδριά τους θέλουν να φτιάξουμε αυτά τα έργα υποδομής. Και εδώ ακούγεται, γιατί δίνουμε πολύ μεγάλη επιδότηση. Τι πάει να πει αυτό; Βεβαίως, τα ποσοστά είναι όσο μπορούμε περισσότερα γιατί είναι δύσκολα έργα. Δεν είναι μία επιχείρηση. Δεν επιδοτούμε επιχειρήσεις ή κλάδους, συγκεκριμένη επιχείρηση τάδε. Εδώ επιδοτούμε τα έργα υποδομής των περιοχών αυτών. Και θεωρώ ότι πραγματικά πρέπει να βοηθηθούν και ο Βόλος και η Ελευσίνα και οι πάντες.
      Επομένως υπερθεματίζω στην τροπολογία.
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Ανάπτυξης κ. Καλαφάτης έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Ειδικά σ’ αυτή την τροπολογία, αγαπητοί συνάδελφοι της Νέας Δημοκρατίας, απορώ γιατί διαφωνείτε. Απορώ.
      ΠΡΟΚΟΠΗΣ ΠΑΥΛΟΠΟΥΛΟΣ: Σας είπα, κύριε Υφυπουργέ.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εξακολουθώ και απορώ. Βέβαια υπάρχει η αιτιολογία ότι εσείς είσαστε υποχρεωμένοι…
      ΠΡΟΕΔΡΕΥΩΝ (Κωνσταντίνος Βρεττός): Κύριε Υφυπουργέ, απ’ ό,τι κατάλαβα δεν είναι επί της ουσίας.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα σας πω, όμως, κύριε Πρόεδρε.
      Η ουσία της τροπολογίας ποια είναι; Ότι εμείς μέσα από σκληρές διαπραγματεύσεις, που διήρκεσαν πάνω από ένα χρόνο, με την Ευρωπαϊκή Ένωση και αφού η Ευρωπαϊκή Ένωση πέρυσι, τον Ιούλιο του 2002, άλλαξε εκ νέου το χάρτη περιφερειακών ενισχύσεων της Ευρωπαϊκής Ένωσης, που αφορά και τη χώρα μας, κάνουμε νέες διαπραγματεύσεις και επιτυγχάνουμε το ανώτατο ποσοστό δυνατής επιχορήγησης. Και αυτό το επιτυγχάνουμε για τις ΔΕΠ. Αυτή είναι η ουσία της τροπολογίας. Δεν είναι αν προσθέσαμε ή αφαιρέσαμε μία λέξη.
      Και ερχόμαστε τώρα στο συγκεκριμένο θέμα. Τι είπε ο κύριος Υπουργός; Είπε ότι βρισκόμαστε στη διαπραγμάτευση και είχαμε εξασφαλίσει το ανώτατο δυνατό ποσοστό, το οποίο όμως δεν είχε συγκεκριμενοποιηθεί ανά περιφέρεια. Και εμείς αποστείλαμε ένα χάρτη και τους λέμε, αυτό εμείς θα κάνουμε. Και έρχεται η Ευρωπαϊκή Ένωση, αφού είχαμε καταθέσει την τροπολογία και το νομοσχέδιο και μας λέει, μάλιστα κύριοι, αυτό είναι σύμφωνο με αυτά που έχουμε συμφωνήσει. Και ερχόμαστε σήμερα και κάνουμε την τροπολογία πιο ξεκάθαρη. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υφυπουργέ…
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό είναι, κύριε Παυλόπουλε. Κοιτάξτε, δεν έχετε το αλάθητο. Ακούστε και τους κοινούς θνητούς.
      ΠΡΟΚΟΠΗΣ ΠΑΥΛΟΠΟΥΛΟΣ: Είπα εγώ ότι έχω το αλάθητο; Γι’ αυτό δεν δέχομαι να την ψηφίσω.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ακούστε και τους κοινούς θνητούς! 
      Εμείς δεν αλλάζουμε την ουσία της τροπολογίας. Την κάνουμε πιο συγκεκριμένη. 
Και αυτό που αναφέρεται μέσα, ότι ειδικότερα με υπουργικές αποφάσεις θα καθορίζονται τα ανώτατα όρια επιχορήγησης που προέβλεπε η κατατεθειμένη τροπολογία, εμείς το κάνουμε συγκεκριμένο. Βγάζουμε αυτό και λέμε ότι αυτές, κύριοι συνάδελφοι, θα είναι οι επιχορηγήσεις που θα παίρνουμε ανά περιφέρεια και ανά νομό. Είναι ηλίου φαεινότερο.
      Τώρα σ’ αυτά που είπε ο κ. Γκατζής. 
      Ο κ. Γκατζής είπε ορισμένες ανακρίβειες, στις οποίες απάντησε εν μέρει ο κ. Κοντομάρης. Δηλαδή εμείς δια των ΒΕΠΕ δεν επιχορηγούμε επιχειρήσεις. Έμμεση επιχορήγηση υπάρχει. Άρα δεν υπάρχει άμεση επιχορήγηση. Και έμμεση για ποιο λόγο; Γιατί δημιουργούμε έργα υποδομής, στα οποία θα πάει να εγκατασταθεί η επιχείρηση, η οποία όμως θα πληρώσει αυτά τα έργα υποδομής. Απλά μόνη της θα τα έκανε σ’ ένα διάστημα δέκα ετών, ενώ τώρα με την οργανωμένη βιομηχανική υποδομή μπορούμε να τα κάνουμε μέσα σε δύο χρόνια. Θα τα πληρώσει όμως. Γι’ αυτό μιλάω για έμμεση επιχορήγηση.
      Από εκεί και πέρα δεν υπάρχουν φοροαπαλλαγές. Υπήρχαν φοροαπαλλαγές. Το άρθρο 2 αυτής της παραγράφου λέει: «Το άρθρο 15 του ν. 2545 καταργείται». Η κατάργηση αφορά τις φοροαπαλλαγές που υπήρχαν.
      ΝΙΚΟΛΑΟΣ ΓΚΑΤΖΗΣ: Αυτό λέω, ότι είχατε φοροαπαλλαγές.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης):  Όχι. Είπατε ότι υπάρχουν και νέες φοροαπαλλαγές.
      Για το χώρο στο ΒΙΟΠΑ Βόλου, που είπατε, το έχουμε ξανακουβεντιάσει. Εκεί ανήκει…
      ΠΡΟΕΔΡΕΥΩΝ (Κωνσταντίνος Βρεττός): Αφήστε το αυτό. Τελείωσε η υπόθεση.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το αφήνω αυτό.
      ΝΙΚΟΛΑΟΣ ΓΚΑΤΖΗΣ: Αφήστε να δώσει μια απάντηση, κύριε Πρόεδρε. Γιατί να το αφήσει; 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Υπήρχαν και ορισμένα λανθασμένα, τα οποία ακούστηκαν από την κυρία εκπρόσωπο…
      ΝΙΚΟΛΑΟΣ ΓΚΑΤΖΗΣ: Πέστε και το ΒΙΟΠΑ.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αφού δεν με αφήνει ο Πρόεδρος, τι να κάνω;
      ΝΙΚΟΛΑΟΣ ΓΚΑΤΖΗΣ: Πώς δεν σας αφήνει ο Πρόεδρος; Μέσα στο θέμα δεν είναι;
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο Πρόεδρος  αποφασίζει. Δεν έχουμε ασυδοσία. Μου λέει να μην επεκταθώ. Αν θέλετε, εγώ να σας απαντήσω.
      Στο ΒΙΟΠΑ Βόλου, όπως και σ’ όλα τα ΒΙΟΠΑ, όταν δε φθάνει ο χώρος, υπάρχει η Τοπική Αυτοδιοίκηση, η οποία πρέπει να ξεκινήσει τη διαδικασία επέκτασης των ΒΙΟΠΑ. Δεν είναι κρατική υπόθεση. Εμείς ερχόμαστε και επιχορηγούμε αναπτυξιακές προσπάθειες της Τοπικής Αυτοδιοίκησης ή τοπικών αναπτυξιακών φορέων. 
      Πρώτα-πρώτα για να κάνεις μια επέκταση ή ένα καινούργιο ΒΙΟΠΑ πρέπει να έχεις ένα χωροταξικό, ένα πολεοδομικό σχέδιο της ευρύτερης περιοχής. Αυτό δεν ξεκινάει από το Υπουργείο Ανάπτυξης, από το ΥΠΕΧΩΔΕ. Αυτό ξεκινάει από την Τοπική Αυτοδιοίκηση, από το δήμο ή από τη Νομαρχιακή Αυτοδιοίκηση. Εμείς έχουμε πει ότι διαθέτουμε άπειρους πόρους και στα ΠΕΠ και στο ΥΠΑΝ, ούτως ώστε να χρηματοδοτήσουμε τέτοιου είδους ενέργειες και πρωτοβουλίες. Δυστυχώς όμως δεν έχουμε τέτοιου είδους ενέργειες.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      ΝΙΚΟΛΑΟΣ ΓΚΑΤΖΗΣ: Το 50% χρηματοδοτείτε, κύριε Υπουργέ. Το υπόλοιπο ποιος θα το βάλει; 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το ζήτημα τώρα της Αττικής και της Θεσσαλονίκης το ανέφερε εντελώς λάθος η κ. Στεργίου. Η Αττική και η Θεσσαλονίκη στα ΒΙΟΠΑ και στις ΒΕΠΕ είχε πάντα χρηματοδοτήσεις. Πού είδατε ότι δεν υπήρχε;
      ΝΙΚΟΛΑΟΣ ΓΚΑΤΖΗΣ: Για τις επιχειρήσεις το 50% είναι πολύ.
      Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Τι θέλετε να πείτε, κύριε Γκατζή; Τόση ώρα μιλούσατε με τον Υπουργό. Και άλλα θέλετε να πείτε; Τώρα μιλούσα με τον κ. Κολοζώφ και είπε να μη μιλάει πολύ ο κ. Γκατζής.
      Ορίστε, σας δίνω ένα λεπτό.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εδώ τώρα μετατίθεται το θέμα της ανάπτυξης των περιοχών σχεδόν όλης της Ελλάδας στην Τοπική Αυτοδιοίκηση. Ψηφίσατε νόμο -εμείς φυσικά είχαμε αντιταχθεί- και το 50% του κόστους της υποδομής επιβαρύνει την Τοπική Αυτοδιοίκηση. Και εγώ σας ρωτώ από πού κι ως πού η Τοπική Αυτοδιοίκηση θα επωμιστεί ένα τόσο μεγάλο κόστος, το οποίο είναι και πέρα από τις δυνατότητές της;
      Επίσης, φέρατε αυτές τις τροπολογίες -μία είναι και του κ. Καψή- τις οποίες εμείς δεν έχουμε αντίρρηση να ψηφίσουμε. Αλλά εδώ που τις ενσωματώνετε, κύριε Υπουργέ, δεν μπορούμε να ψηφίσουμε αυτήν τη διάταξη με την αντίληψη ότι πληρώνουμε μόνο αυτό το κόστος, το 40% της υποδομής για τις βιομηχανικές περιοχές, και το υπόλοιπο το επωμίζεται η Τοπική Αυτοδιοίκηση, όταν για τις χρηματοδοτήσεις των επιχειρήσεων στις ΒΕΠΕ δίνετε 60%, 70% και 80%;
      Αυτά ήθελα να πω, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 1681 και ειδικό 133. 
      Ερωτάται το Τμήμα: Γίνεται δεκτή η τροπολογία, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1681 και ειδικό 133 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
      Εισερχόμαστε στη συζήτηση της τροπολογίας με γενικό αριθμό 1682 και ειδικό 134 των κυρίων Χριστοδουλάκη, Τσοχατζόπουλου, Ρέππα, Στεφανή και Βερελή.
      Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, η τροπολογία περιέχει τέσσερις συγκεκριμένες ρυθμίσεις. 
      Για την έκδοση των διοικητικών προστίμων που προβλέπονται από το άρθρο 17, προωθούνται ειδικές ρυθμίσεις, όπου προβλέπεται η ανάρτηση ειδικού σήματος από τους κατόχους άδειας λιανικής εμπορίας. Επομένως νομίζω ότι δεν χρειάζεται εδώ να πούμε περισσότερα. Οι παράγραφοι 1α’  και 1β’  ρυθμίζουν ακριβώς αυτήν τη δυνατότητα, να είναι εφικτή η επιβολή διοικητικών προστίμων, που προβλέπονται από το άρθρο 17 βάσει του νόμου της εμπορίας πετρελαιοειδών προϊόντων. Ρυθμίζουμε, λοιπόν, μια εκκρεμότητα.
      Στη δεύτερη παράγραφο δίνουμε παράταση στην ισχύ συμβάσεων που έχει το Υπουργείο Υγείας και Πρόνοιας είτε αφορούν στο ΙΚΑ είτε στο ίδιο το Υπουργείο είτε νοσηλευτικά ιδρύματα, διότι βρίσκονται στο στάδιο της διαδικασίας των κρατικών προμηθειών θέματα που αφορούν σε αυτούς τους τρεις οργανισμούς. Πρόκειται για τα φίλτρα αιμοκάθαρσης τεχνητού νεφρού για τις ανάγκες νοσηλευτικών ιδρυμάτων. Οι συμβάσεις λήγουν τον Ιούνιο ή τον Ιούλιο ή τον Αύγουστο και οι διαδικασίες του διαγωνισμού δεν πρόκειται να ολοκληρωθούν τόσο γρήγορα. Έτσι, λοιπόν, δίνουμε παράταση σε αυτές τις συμβάσεις, ώστε να μην υπάρξει κανένα έλλειμμα, μέχρις ότου πραγματοποιηθούν οι κανονικοί διαγωνισμοί.
      Το σημείο 3 είναι τυπικό και αφορά ρύθμιση του Υπουργείου Οικονομίας. Όπως ξέρετε, το Ταχυδρομικό Ταμιευτήριο έχει μετατραπεί σε ανώνυμη τραπεζική εταιρεία. Την εποπτεία των τραπεζικών εταιρειών έχει το Υπουργείο Οικονομίας και Οικονομικών και αυτό κάνουμε και εδώ, δηλαδή μεταφέρεται η εποπτεία της Ανώνυμης Εταιρείας Ταχυδρομικά Ταμιευτήρια και Ανώνυμη Τραπεζική Εταιρεία στον Υπουργό Οικονομίας και Οικονομικών.
      Επίσης, με τη διάταξη 4 -είναι γνωστή και δεν χρειάζεται να πω πολλά πράγματα- μειώνονται οι συντελεστές του τέλους ταξινόμησης των επιβατικών αυτοκινήτων και των μοτοσυκλετών. Έχει διεξοδικά δημοσιευτεί στον Τύπο και περιέχεται στο πακέτο που ανακοίνωσε η Κυβέρνηση. Σκοπός είναι να επιταχύνουμε τη μείωση των τιμών λιανικής πώλησης των αυτοκινήτων, έτσι ώστε να υπάρξει ταχύτερη ανανέωση των κυκλοφορούντων οχημάτων, να έχουμε μείωση των ρύπων, να προστατεύσουμε το περιβάλλον και να συμβάλουμε περισσότερο στην ασφάλεια των κατοίκων.
      Τέλος, στο κείμενο της διάταξης στο τέλος του δεύτερου σημείου όπου αναφέρεται «συστήματα συλλογής αίματος, συσκευών χορήγησης-μετάγγισης ορών και οστομικών υλικών», διαγράφεται η λέξη «και» και προσθέτουμε τις λέξεις «χειροκτίων ιατρικών (γαντιών),…»
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, επανέρχομαι, επειδή αφορά και τη δεύτερη τροπολογία, σε αυτό που είπα από την αρχή. Εξήγησα στον κύριο Υπουργό ότι οι δύο αυτές τροπολογίες δεν συζητήθηκαν στην επιτροπή.
      Ειδικά για τη ΒΕΠΕ λοιπόν, κύριε Υπουργέ, εάν ήταν τόσο σημαντικό το αντικείμενό της, διερωτάται κανείς –γι’ αυτό δεν ψηφίζουμε κάτω από αυτές τις συνθήκες τέτοιου είδους διατάξεις, όσο σημαντικές και αν είναι- γιατί δεν τη φέρατε στην επιτροπή; Γιατί δεν τη φέρατε σε ένα άλλο νομοσχέδιο; Τη φέρατε αφού είχε τελειώσει η δουλειά στην επιτροπή για να μη συζητηθεί και τη φέρατε τώρα εδώ τροποποιημένη γιατί τώρα σας απάντησε η Ευρωπαϊκή Ένωση!
      Χάθηκε ο κόσμος, δηλαδή να μπει σε ένα επόμενο νομοσχέδιο ώστε να υποστεί την ανάλογη επεξεργασία από την επιτροπή και να είναι ενήμερο το Τμήμα; Αυτή είναι η νομοθετική σας προχειρότητα και αντικείμενα που μπορεί να είναι σημαντικά εσείς οι ίδιοι τα αδικείτε με τον τρόπο αυτό. Και το αποδεικνύετε με αυτήν τη δεύτερη τροπολογία. 
      Κύριε Πρόεδρε, κύριοι συνάδελφοι, επιτρέψτε μου να πω το εξής. Είχα δει «νόμους-φρουτιέρες», νόμους που έχουν διάφορα αντικείμενα του ιδίου Υπουργείου. Άντε, αυτό να το καταλάβω. Όχι ότι το καταλαβαίνω γιατί το συμμερίζομαι, αλλά μας έχει συνηθίσει η Κυβέρνηση σήμερα. Αλλά «τροπολογία-φρουτιέρα» πρώτη φορά το βλέπω. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πώς; Τι τροπολογία;
      ΠΡΟΕΔΡΕΥΩΝ (Παναγιώτης Σγουρίδης): Τροπολογία –φρουτιέρα.
      ΑΝΑΣΤΑΣΙΟΣ ΛΙΑΣΚΟΣ: Έχει απ’ όλα δηλαδή το πανέρι!
      ΠΡΟΚΟΠΗΣ ΠΑΥΛΟΠΟΥΛΟΣ: Κοιτάξτε, κύριε Υπουργέ, οι Ρωμαίοι όταν ήθελαν να καταδικάσουν νόμους, γιατί ήταν ένα συνονθύλευμα διατάξεων, τους έλεγαν «leges-saturae», «νόμους-φρουτιέρες». Αυτό που καταδίκαζαν οι Ρωμαίοι και τα αρχαία ελληνικά δίκαια, εσείς το έχετε καταντήσει συνήθη πρακτική. Και σας λέω ότι είχαμε συνήθη πρακτική νόμων που έχουν τη μορφή φρουτιέρας, αλλά «τροπολογία-φρουτιέρα» μάθαμε και εδώ να τη βλέπουμε.
      Έχουμε, λοιπόν, εδώ μία τροπολογία που δεν συζητήθηκε στην επιτροπή. Δεύτερον, τροπολογία, κύριε Υπουργέ και κύριοι συνάδελφοι, η οποία έχει τέσσερα διαφορετικά αντικείμενα: Ένα αντικείμενο που αφορά τα πετρελαιοειδή, άλλο αντικείμενο το οποίο αφορά παράταση συμβάσεων, άλλο αντικείμενο που αφορά το ζήτημα της εκπροσώπησης του δημοσίου στο Ταχυδρομικό Ταμιευτήριο και, τέλος, μία τεράστια ρύθμιση για τους συντελεστές τέλους ταξινόμησης. Όλα στην ίδια τροπολογία. Και ερωτώ: Είναι νομοθεσία αυτή; Τροπολογία που έρχεται μετά την επιτροπή και περιέχει τέσσερα διαφορετικά αντικείμενα; Είναι αυτό σεβασμός στο Κοινοβούλιο; 
      Ας έρθω στην ουσία των πραγμάτων. Εγώ παίρνω μόνο το ένα από τα θέματα για να δείτε, κύριε Υπουργέ, τι λέτε μέσα σε αυτήν την τροπολογία. Παρατείνετε συμβάσεις που αφορούν υλικό για την υγεία, οι οποίες έχουν καταρτιστεί μετά τις εκλογές της 9ης Απριλίου του 2000. Γιατί λέτε: «μετά τον Απρίλιο του 2000» -και έχει τη σημασία του αυτό- και επειδή έχουν λήξει ή λήγουν τις παρατείνετε. Και μιλάμε για συμβάσεις προμηθειών τεραστίου αντικειμένου. Και μας λέτε τι μέσα σε αυτές; Λέτε: Πρώτον, παρατείνετε αυτές τις συμβάσεις μολονότι λήγουν, διότι στην πρώτη περίπτωση οι μεταγενέστερες προκηρύξεις έχουν πάει στο Συμβούλιο της Επικρατείας, έχει δώσει το Συμβούλιο της Επικρατείας αναστολή εκτελέσεως και επειδή έχει δώσει αναστολή εκτελέσεως δεν έχει επέλθει κατάρτιση σύμβασης. Άρα, παρατείνουμε τη σύμβαση. Ή σε άλλες περιπτώσεις δεν μπορεί να γίνει προκήρυξη νέων συμβάσεων, γιατί αλλάξαμε τους όρους και θα υπάρξουν ελλείψεις. Δηλαδή, την τεράστια έλλειψη νομιμότητας, την τεράστια δική σας ανεπάρκεια να καταρτίσετε τις συμβάσεις όπως πρέπει, δηλαδή την αδυναμία σας να λειτουργήσει το κράτος με νομιμοφάνεια, τη βάζετε σε ένα πακέτο και μας τη φέρνετε σε μία τροπολογία λέγοντας: «Πρέπει να υπηρετήσουμε το δημόσιο συμφέρον και να νομοθετήσουμε σε κάθε συγκεκριμένη περίπτωση γιατί είμαστε ανίκανοι τα θέματα αυτά να τα κάνουμε νόμιμα». Δηλαδή, ό,τι και να γίνει, την ανικανότητά σας πρέπει να τη θεραπεύσουμε με νόμο.
      Και ερωτώ, κύριε Υπουργέ, και εσάς και τους συμβούλους σας. Λέτε ότι οι συμβάσεις αυτές έχουν προσβληθεί και έχει χορηγηθεί αναστολή εκτελέσεως, γι’ αυτό δεν έχει εκδικαστεί η σχετική υπόθεση. Γνωρίζετε, κύριε Υπουργέ, ότι για να χορηγηθεί αναστολή εκτελέσεως σε αυτές τις συμβάσεις, έχει πιθανολογήσει δικαστήριο, μπορεί και το Συμβούλιο της Επικρατείας, ότι η σχετική σύμβαση είναι παράνομη; Γιατί, για να χορηγηθεί αναστολή εκτελέσεως σε τέτοιου είδους συμβάσεις, πιθανολογείται το παράνομο. Δηλαδή έχει πει το Συμβούλιο της Επικρατείας ότι πιθανολογεί ότι είναι παράνομη και αναστέλλει την εκτέλεσή της σε ό,τι αγορά το διαγωνισμό, δεν έχει δοθεί τελική λύση για τη νομιμότητα της σύμβασης και έρχεστε και μας λέτε, τι; «Νομιμοποιώ τα πάντα». Αυτό που πιθανολογεί το Συμβούλιο ότι είναι παράνομο, έρχεστε να το νομιμοποιήσετε. Και μας λέτε να ψηφίσουμε αυτές τις διατάξεις εδώ. Σοβαρά, κύριε Υπουργέ; 
      Δεν είναι μόνο πολιτικά αήθης αυτή η ρύθμιση. Είναι και συνταγματικά αήθης, δεδομένου ότι πού είναι η δικαστική προστασία; Συμπληρώνουν αυτές οι διατάξεις αυτήν τη φαύλη νομοθεσία, την οποία είχατε φέρει από το 1997. Τι είχατε κάνει το 1997, κύριε Υπουργέ; Φέρατε αυτόν το νόμο -που το έχω πει και θα το λέω και δεν θα ησυχάσω να το λέω σε αυτήν την Αίθουσα- ο οποίος δεν παρατηρείται ούτε σε κράτη τύπου «Μπανανίας». Είναι ο 2522/1997 που λέει ότι δεν πάει να ακυρωθεί με αμετάκλητη απόφαση ως και του Συμβουλίου της Επικρατείας, του Άρειου Πάγου, μία σύμβαση προμήθειας ή δημόσιου έργου ή παροχής υπηρεσιών; Αν καταρτιστεί και ακυρωθεί στη συνέχεια, εκτελείται μέχρι το τέλος. Γιατί έτσι σας αρέσει. Το ίδιο λέτε και τώρα. Δεν πάει να έρθει το Συμβούλιο της Επικρατείας και με ασφαλιστικά μέτρα να σταμάτησε γιατί, παραδείγματος χάρη, πιθανολόγησε το νόμο βάσιμο του σχετικού ένδικου βοηθήματος;
Ναι ή όχι με τον τρόπο αυτό μέσα σ’ αυτήν την Αίθουσα, εν ονόματι, δήθεν, του δημοσίου συμφέροντος, ερχόμαστε να θεραπεύσουμε παρανομίες και να λειτουργήσει η Βουλή ως «κολυβήθρα του Σιλωάμ»; 
      Κύριοι συνάδελφοι, δεν πάει άλλο αυτή η κατάσταση. Νομιμοποιούμε παρανομίες. Λειτουργεί η Βουλή αυτήν τη στιγμή, αυτήν τη νυκτερινή ώρα, για μια τροπολογία που έχει τέσσερα διαφορετικά αντικείμενα, ως ένα σώμα το οποίο έρχεται να λύσει θέματα τα οποία αφορούν παρανομίες και όχι να θεσπίσει διατάξεις. 
      Δεν μπορείτε να χρησιμοποιείτε ως άλλοθι το δημόσιο συμφέρον της υγείας μόνο και μόνο για να θεραπευθούν θέματα τα οποία σχετίζονται με την ανικανότητα της Κυβέρνησης. 
      Καταγγέλλουμε τη σχετική ρύθμιση και για τον τρόπο με τον οποίο κατατέθηκε και για τον τρόπο με τον οποίον έχει συνταχθεί και για το περιεχόμενό της.
      Να ξέρετε, κύριε Πρόεδρε και κύριοι συνάδελφοι, ότι όταν έρχεται μια ρύθμιση και ουσιαστικά καταλύει κάθε έννοια παροχής προσωρινής δικαστικής προστασίας όποιο δημόσιο συμφέρον και αν επικαλείται, η ρύθμιση αυτή είναι κατάφωρα αντισυνταγματική όχι μόνο με βάση το άρθρο 20 του Συντάγματος αλλά και με βάση διατάξεις της ευρωπαϊκής κοινοτικής νομοθεσίας. Αυτό θα φανεί όταν θα έρθει η ώρα να πληρωθούν αυτές οι συμβάσεις. Τότε θα καταλάβουν οι κυβερνώντες από τον έλεγχο του Ελεγκτικού Συνεδρίου ή άλλων αρμόδιων οργάνων τι σημαίνει αυτή η ρύθμιση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η τροπολογία αυτή θα μπορούσε να αποτελέσει ένα νομοσχέδιο. ‘Εχει τέσσερα διαφορετικά θέματα. Κατά την άποψή μας είναι διατάξεις που χρειάζονται ιδιαίτερη προσοχή. Αυτές οι διατάξεις θα έπρεπε να αποτελέσουν ένα ξεχωριστό νομοσχέδιο.
      Το νομοσχέδιο που συζητάμε αφορά τις λαϊκές αγορές και άλλες διατάξεις. Οι άλλες διατάξεις είναι διπλάσιες ουσιαστικά από τον κορμό του νομοσχεδίου. Δεν ξέρω γιατί το Προεδρείο δεν έχει παρέμβει σε αυτό το θέμα.
      Όσον αφορά την παράγραφο 1 της τροπολογίας νομίζουμε ότι θα βοηθήσει σε μια προσπάθεια ελέγχου γύρω από τα πετρελαιοειδή. Δεν μπορούμε όμως να συμφωνήσουμε με την παράταση των συμβάσεων που αναφέρει η παράγραφος 2 και πολύ περισσότερο με τη διαδικασία που περιγράφεται όταν τα θέματα της υγείας έχουν περάσει στην εμπορευματοποίηση, όταν εργοστάσια που είχαν δημιουργηθεί με δαπάνες του ελληνικού λαού για το νεφρό και για άλλα αναλώσιμα υλικά, ξεπουλήθηκαν για ένα κομμάτι ψωμί αντί να λειτουργήσουν με δημόσιο χαρακτήρα.  Δεν μπορούμε να συμφωνήσουμε με τέτοιες πρακτικές και πολιτικές. Πολύ περισσότερο δεν μπορούμε να συμφωνήσουμε με τη διαδικασία της ιδιωτικοποίησης και αυτής της τράπεζας που με το ιδιοκτησιακό καθεστώς που είχε «Ταχυδρομικό Ταμιευτήριο» λειτουργούσε σαν μια επιχείρηση των ταχυδρομείων αλλά που σήμερα, έτσι όπως έγινε, ετοιμάζεται να ξεπουληθεί σε κάποιον μεγαλοτραπεζίτη.
      Η τελευταία παράγραφος αναφέρει ότι η ταξινόμηση έρχεται μέσα στο κοινωνικό πακέτο που εξήγγειλε ο κ. Σημίτης. Τι κάνετε εδώ; Αν δει κανείς τους πίνακες θα διαπιστώσει πού γίνεται η έκπτωση. Και αυτό δεν είναι κοινωνική παροχή, είναι χάρισμα στους έχοντες και κατέχοντες. Δίνετε έκπτωση 5% στα μικρά αυτοκίνητα έως και 12% στα αυτοκίνητα 1400 κυβικών, που είναι τα λαϊκά αυτοκίνητα και δίνετε έκπτωση 40% και 50% στα μεγάλου κυβισμού αυτοκίνητα. Για ποιο κοινωνικό πακέτο μιλάτε; Για ποια προστασία του περιβάλλοντος μιλάτε; 
      Μέχρι σήμερα δεν έχει παρθεί κανένα μέτρο για την αντικατάσταση των καταλυτών, δεν έχει προβλεφθεί πού θα πηγαίνουν αυτοί οι καταλύτες και τα αέρια που εκπέμπονται από αυτούς τους καταλύτες, όπως λένε οι ειδικοί, είναι καρκινογόνα και πολύ πιο επικίνδυνα από τα αέρια που εκπέμπουν τα συμβατικά αυτοκίνητα.
      Μη μιλάμε ότι θα ανανεώσουμε το περιβάλλον κλπ., γιατί το λαϊκό αυτοκίνητο με τα 100 ή τα 200 ευρώ που δίνετε –είναι το 5% για τα μικρά αυτοκίνητα- ποιος έχει τη δυνατότητα να το αντικαταστήσει; Εδώ δεν πάει να αντικαταστήσει τον καταλύτη. Λέτε 5% μέχρι 900 κυβικά και μέχρι 1400 κυβικά, 12%. Να σας πω και για τα 1600 που είναι 20%. Μα, το 50% για τα μεγάλα αυτοκίνητα, γιατί δεν το βάζετε και στα μικρά; Αυτό είναι κοινωνικό πακέτο;. Θέλετε να το ψηφίσουμε; Κάντε το αντίστροφα. Πέστε 12% στα 2000 κυβικά ….
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Καταβολή είναι ή απαλλαγή;
      ΝΙΚΟΛΑΟΣ ΓΚΑΤΖΗΣ: Δεν διαβάζετε; Για αυτοκίνητα που πληρούν τις προδιαγραφές, η οδηγία …..
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Λάθος είναι αυτό που λέτε.
      ΠΡΟΕΔΡΕΥΩΝ (Παναγιώτης Σγουρίδης): Τι σας ενδιαφέρει τώρα; Όταν μιλήσετε θα το πείτε.
      ΝΙΚΟΛΑΟΣ ΓΚΑΤΖΗΣ: Απαλλαγή είναι στο 50% για το μεγάλο αυτοκίνητο.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Δεν είναι σωστό.
      ΝΙΚΟΛΑΟΣ ΓΚΑΤΖΗΣ: Μα, το έγραψαν και οι εφημερίδες.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Και επειδή το έγραψαν; 
      ΝΙΚΟΛΑΟΣ ΓΚΑΤΖΗΣ: Ας μας το εξηγήσει ο Υπουργός.
      ΠΡΟΕΔΡΕΥΩΝ (Παναγιώτης Σγουρίδης): Καλώς.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Τι καλώς, κύριε Πρόεδρε; Τι ισχύει; Εσείς ξέρετε;
      ΠΡΟΕΔΡΕΥΩΝ (Παναγιώτης Σγουρίδης): Έχει τελειώσει ο χρόνος του. Αν θέλετε να ερμηνεύσω κάποια πράγματα, να κατέβω από την Έδρα, να το κάνω.
      Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Όταν ξεκινήσαμε να εξετάζουμε το νομοσχέδιο στην επιτροπή, ήδη οι εφημερίδες είχαν δημοσιεύσει την τροπολογία για μείωση των τελών ταξινόμησης. Έλεγαν ακριβώς ότι το Υπουργείο Ανάπτυξης κατέθεσε την εξής τροπολογία και σε μας δεν είχε έρθει, ασφαλώς θα είχαμε περισσότερο χρόνο συζήτησης στην επιτροπή. Καταγγέλλουμε λοιπόν και μεις τον τρόπο που γίνεται η κατάθεση τροπολογιών.
      Όσον αφορά το πρώτο σκέλος της τροπολογίας, την ανάρτηση του ειδικού σήματος, δεν έχουμε αντίρρηση. 
      Όσον αφορά το δεύτερο, θεωρούμε και μεις ότι είναι σκανδαλώδες αυτό που γίνεται, να παρατείνονται οι συμβάσεις για την προμήθεια αναλωσίμων υλικών υγείας, τα οποία με το πρόσχημα ότι είναι απαραίτητα για την λειτουργία των νοσοκομείων, έρχονται την τελευταία στιγμή για επικύρωση από τη Βουλή. Θεωρούμε –πέρα από το πρόχειρο της κατάθεσης της τροπολογίας- ότι είναι σκανδαλώδες και γι αυτό δεν το ψηφίζουμε.
      Όσον αφορά την παράγραφο 3. Το Ταχυδρομικό Ταμιευτήριο μετατράπηκε σε ανώνυμη εταιρεία. Εμείς διαφωνήσαμε σε αυτό. Θεωρούμε ότι η ιδιωτικοποίησή του δεν συμφέρει το δημόσιο, δεν συμφέρει το ίδιο και βέβαια δεν συμφωνούμε με την τροπολογία που το υπάγει στην αρμοδιότητα του Υπουργείου Οικονομικών.
      Όσον αφορά την παράγραφο 4, προηγουμένως έγινε μία όξυνση σχετικά με τη μείωση των τελών. Η ειδική έκθεση του Γενικού Λογιστηρίου που ακολουθεί  την τροπολογία λέει ότι η απώλεια των εσόδων του κράτους είναι 90 εκατομμύρια ευρώ,  από την μείωση των τελών, όσο θα δώσετε στους συνταξιούχους, τα 30 ευρώ το μήνα. Ακριβώς όσα δίνετε στους συνταξιούχους δίνετε και σε αυτούς που θα αξιοποιήσουν το μέτρο και θα πάρουν καινούργια πολυτελή αυτοκίνητα. Και φυσικά τα αυτοκίνητα αυτά δεν θα τα πάρουν οι μικρομεσαίοι ούτε τα χαμηλά στρώματα. Μιλάτε για μεγάλες απαλλαγές στα τέλη ταξινόμησης που αφορούν τα μεγάλου κυβισμού αυτοκίνητα και κυκλοφορούν στην Εκάλη και στην Κηφισιά.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Και στην Ελευσίνα κυκλοφορούν.
      ΙΩΑΝΝΑ ΣΤΕΡΓΙΟΥ: Δεν μπορούμε να λέμε ότι αυτό το μέτρο είναι φιλολαϊκό ή ότι το κάνετε για τον εργαζόμενο. Είναι προεκλογικό και  σκανδαλώδες και γι αυτό δεν το ψηφίζουμε. Ψηφίζουμε για μείωση μέχρι τα 1600 κυβικά, που και πάλι τη θεωρούμε μικρή αλλά θα πρέπει να υπάρχει ως εκεί μείωση. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριοι συνάδελφοι, είναι απορίας άξιον πώς νομοθετούμε κατ’ αυτόν τον τρόπο μέσα στη Βουλή. Διαδικασίες που έχουν καταγγελθεί κατ’ επανάληψη σε σχέση με τη σπατάλη και την αδιαφάνεια -και το όργιο που γίνεται με τις προμήθειες που πολλές φορές γίνονται για τις ανάγκες των προμηθευτών- καλείται η Βουλή εκ των υστέρων να τις νομιμοποιήσει, διότι η Κυβέρνηση ισχυρίζεται ότι δεν είχε προβλέψει κάποια πράγματα εξαρχής σωστά. Έτσι συνεχίζεται μια απαράδεκτη κατάσταση με παράταση των συμβάσεων και με το όργιο σπατάλης που γίνεται στα νοσοκομεία.
      Θα γνωρίζετε όλοι σας πόσο ήταν χρεωμένα τα νοσοκομεία. Δεν προλάβαμε να τα ξεχρεώσουμε και χρωστάμε πάλι εκατοντάδες δισεκατομμύρια. Αντιλαμβάνεστε λοιπόν πώς αντιλαμβάνεται η Κυβέρνηση το μεγάλο θέμα των προμηθειών στα ζητήματα της υγείας. Αυτή η αντιμετώπιση είναι απαράδεκτη. Για παράδειγμα μου καταγγέλθηκε ότι επειδή δεν υπάρχει ισορροπία στο σύστημα των προμηθειών χρησιμοποιούνται αποστειρωμένα γάντια τα οποία είναι πανάκριβα αντί να χρησιμοποιούνται τα πλαστικά που είναι μιας χρήσης. Βέβαια κανείς δεν δίνει σημασία. Ό,τι έχει καταναλώνει και πολλές φορές προμηθεύεται πράγματα που δεν τα έχει ανάγκη. 
      Για ιστορικούς λόγους και σε σχέση με το τέλος ταξινόμησης θέλω να σας θυμίσω, κύριε Υπουργέ, τι έλεγε το ΠΑΣΟΚ όταν το 1993 –τότε ήμουν νομάρχης- η κυβέρνησή μας είχε φέρει αντίστοιχη μείωση του τέλους ταξινόμησης. Τη λέγατε ανέκδοτο, γελοία και λαϊκίζατε συστηματικά. Πώς μπορεί να σας χαρακτηρίσει κανείς τώρα, κύριε Υπουργέ; Θα ήθελα να αυτοπροσδιοριστείτε. Εμείς δείχνουμε με πόση υπευθυνότητα ως κόμμα αντιμετωπίζουμε αυτά που τότε εσείς τα φέρατε στο πεζοδρόμιο με απαράδεκτο τρόπο. Ο ελληνικός λαός πρέπει να έχει μνήμη όπως μνήμη πρέπει να έχουν και οι άνθρωποι οι οποίοι κρίνουν σοβαρά και υπεύθυνα.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο.
      ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, θα σταθώ μόνο σε ένα σημείο της τροπολογίας. Κατ’ αρχήν όσον αφορά τη δυνατότητα επιβολής διοικητικών προστίμων αυτή είναι απαραίτητη, αλλά και σε σχέση με τη ρύθμιση που γίνεται για τα αυτοκίνητα.
      Θέλω να σταθώ σ’ αυτό που τόνισαν τόσο ο εισηγητής της Νέας Δημοκρατίας όσο και ο Κοινοβουλευτικός Εκπρόσωπος. Κάποια στιγμή πρέπει και εμείς να αμυνθούμε και να υπερασπιστούμε κάποιες απόψεις μας. Κάποια στιγμή λοιπόν κάποιος προμηθευτής πηγαίνει και καταθέτει αίτηση ασφαλιστικών μέτρων στο Συμβούλιο Επικρατείας. Είναι δικαίωμά του. Είναι όμως και δικαίωμα της υπεύθυνης Κυβέρνησης στο βαθμό που υπάρχουν προβλήματα στις προμήθειες υγειονομικού υλικού αυτά τα προβλήματα να τα επιλύσει.
Δεν ανετράπη οριστικά η απόφαση σε σχέση με την προμήθεια. Έκανε αίτηση προσωρινών μέτρων, όπως λένε στα χωριά μας. Αυτό σημαίνει ότι πρέπει να σταματήσει η προμήθεια και η υπευθυνότητα της πολιτείας, σε σχέση με τον κόσμο που έχει ανάγκη; 
      Το ίδιο ισχύει και για το θέμα που έχει σχέση με τη συλλογή αίματος. Είναι δυνατόν επειδή έγιναν ενστάσεις και επειδή λόγω των ενστάσεων πρέπει να υπάρξουν κάποιες τροποποιημένες προδιαγραφές, να μη συνεχίσει να παίρνει αίμα το ΙΚΑ; Μα, είναι δυνατόν; τι  θα έκανε μια υπεύθυνη κυβέρνηση του όποιου κόμματος, της Νέας Δημοκρατίας, στην περίπτωση που η κοινωνία θα είχε μια τέτοια ανάγκη; Τι  λύση θα έδινε αν έκανε κάποιος προσφυγή; 
      Εκείνο που απομένει στον κ. Παυλόπουλο είναι το εξής: Να πάρει οριστική απόφαση, να σπεύσει στο Συμβούλιο της Επικρατείας και με βάση τις νομικές του γνώσεις να υπερασπίσει τους προμηθευτές και να κλείσει η υπόθεση νομικά. Τότε, βεβαίως, εμείς δεν θα μπορούμε να κάνουμε τίποτα άλλο, διότι εδώ δεν πρόκειται για οριστικές, τελεσίδικες και αμετάκλητες αποφάσεις, τις οποίες εμείς ως Βουλή τις γράφουμε στα παλιά μας τα παπούτσια και είμαστε η κολυμβήθρα του Σιλωάμ. 
      Επιτέλους, ο καθένας μπορεί να έχει τις απόψεις του, αλλά νομίζω ότι κάποια στιγμή όλοι γνωρίζουμε τι γίνεται. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σπυριούνης. 
      ΚΥΡΙΑΚΟΣ ΣΠΥΡΙΟΥΝΗΣ: Αναμφισβήτητα η συζητούμενη τροπολογία έχει τέσσερα ειδικά θέματα και επομένως είναι λίγο επιβαρημένη. Αυτό το σημείο θα το δεχτώ απόλυτα. Δεν θα αναφερθώ στα τρία από τα τέσσερα σημεία της τροπολογίας τα οποία νομίζω ότι καλύπτουν επείγουσες καταστάσεις που χρήζουν μιας ρύθμισης. Ακόμα και για τις προμήθειες, θα πρέπει να αποφανθούν τα αντίστοιχα όργανα. Δεν θα πρέπει να σταματήσει η λειτουργία ειδικών τομέων, όπως είναι οι τομείς υγείας κλπ. 
      Θα αναφερθώ, λοιπόν, στο τέταρτο θέμα, για το οποίο έγραψαν και οι εφημερίδες και διατυμπανίστηκε ποικιλοτρόπως και το οποίο αφορά την ταξινόμηση των αυτοκινήτων. 
      Κύριε Υπουργέ, η magna carta πρέπει να είναι σοσιαλιστική. Δεν θα πρέπει να είναι η magna carta του Γουλιέλμου της Αγγλίας το 1215. Θα πρέπει να είναι σύγχρονη σοσιαλιστικού κόμματος. Δηλαδή, αν εγώ που έχω χρήματα, αγοράσω ένα αυτοκίνητο τριών χιλιάδων κυβικών, στην ταξινόμηση θα κερδίσω 3.000.000. Εάν εσείς που δεν έχετε χρήματα αγοράσετε ένα αυτοκίνητο με 1.000.000, το δώρο που σας κάνει η magna carta, το πακέτο σοσιαλιστικής ρυθμίσεως, κυμαίνεται στα 300 ή 500 ευρώ. Ε, δεν είναι σοσιαλιστικό! 
      Αυτός, λοιπόν, ο πολυτυμπανισμένος εκσυγχρονισμός, ο σοσιαλιστικός εκσυγχρονισμός, όσον αφορά το τέταρτο πρόβλημα, δεν μας βρίσκει σύμφωνους. Και ο κ. Λεβογιάννης το ίδιο θα έλεγε αν μπορούσε να μιλήσει ελεύθερα. Αλλά είναι Γραμματέας και δεν μπορεί να μιλήσει ελεύθερα. 
      Το πρόβλημα, λοιπόν, είναι: Σοσιαλισμός στα λόγια, αλλά σοσιαλισμός και στην πράξη. Εγώ θα καταψηφίσω την τέταρτη παράγραφο, παρά την αγάπη που έχω προς τον κύριο Υπουργό. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Διαμαντής.
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Κύριε Πρόεδρε, άκουσα τον Κοινοβουλευτικό Εκπρόσωπο της Νέας Δημοκρατίας, ο οποίος από την αρχή μέχρι τώρα και σε όλες του τις αιτιάσεις δεν έθεσε ποτέ θέμα ουσίας αλλά διαδικασίας. 
      Υποστηρίζει, δηλαδή, ότι μπορεί αυτές οι τροπολογίες να κατατέθηκαν στις 12 Σεπτεμβρίου, αλλά ότι η Νέα Δημοκρατία δεν τις είχε μελετήσει μέχρι τις 30 Σεπτεμβρίου. Επομένως, επειδή η Νέα Δημοκρατία είναι ανέτοιμη, «κλαψουρίζει». Ο Υπουργός απαντάει επί της ουσίας και ο Κοινοβουλευτικός Εκπρόσωπος της Νέας Δημοκρατίας μιλάει επί της διαδικασίας. Άρα, κύριε Υπουργέ, δεν υπάρχει καμία περίπτωση να συνεννοηθείτε. 
      Εσείς απαντάτε επί της ουσίας των τροπολογιών και η Νέα Δημοκρατία σας μιλάει για τη διαδικασία. Λέει, δεν τις διαβάσαμε, δεν είμαστε έτοιμοι, αποσύρετέ τις. 
      ΠΡΟΚΟΠΗΣ ΠΑΥΛΟΠΟΥΛΟΣ: Έτσι λέμε; 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Βεβαίως, αυτό λέτε εσείς. 
      ΠΡΟΚΟΠΗΣ ΠΑΥΛΟΠΟΥΛΟΣ: Αυτά καταλάβατε; Είστε υπεύθυνος για όσα καταλάβατε! 
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Επιπλέον, το χειρότερο από όλα είναι ότι αφήνει ένα δηλητηριώδες υπονοούμενο. Λέει, δηλαδή, ότι επειδή η σύμβαση αυτή έγινε μετά τον Απρίλιο του 2000, άρα αφήνει ένα υπονοούμενο ότι είναι κατά τεκμήριο αμαρτωλή και πάτε να κάνετε προέκταση της αμαρτωλής αυτής σύμβασης. 
      ΠΡΟΕΔΡΕΥΩΝ (Παναγιώτης Σγουρίδης): Αν ήταν πριν το 2000, παραδείγματος χάρη το 1999, πάλι το ΠΑΣΟΚ δεν ήταν; 
      ΠΡΟΚΟΠΗΣ ΠΑΥΛΟΠΟΥΛΟΣ: Άλλο κατάλαβε ο κύριος συνάδελφος, κύριε Πρόεδρε!
      ΚΩΝΣΤΑΝΤΙΝΟΣ ΔΙΑΜΑΝΤΗΣ: Σε ό,τι αφορά τώρα την άλλη ρύθμιση που αφορά τα κυβικά του αυτοκινήτου. 
      Κύριε Υπουργέ, όταν μίλησε ο κ. Γκατζής, είπαμε ότι το διαβάζει ανάποδα και είπε ότι το είδαμε και στις εφημερίδες. Μα και οι εφημερίδες ανάποδα το είπαν. Εδώ τελικά διαπιστώνουμε ότι συμφωνούμε στα τμήματα του νομοσχεδίου που γνωρίζουμε και τα τμήματα του νομοσχεδίου που δεν γνωρίζουμε τα καταψηφίζουμε. 
      Μου έκανε εντύπωση η κ. Στεργίου ότι σύμφωνα με αυτά που γνώριζε για την ιδιαίτερη πατρίδα της, είπε γι’ αυτήν τη ρύθμιση ότι ήταν πολύ θετική  και την υπερψηφίζουμε, ενώ τα άλλα που δεν γνωρίζουμε, τα καταψηφίζουμε. Είναι φοβερό αυτό που γίνεται!
      Όσον αφορά τώρα σ’αυτά που είπε ο κ. Σπυριούνης. Ξέρετε, κύριε Σπυριούνη, πόσες αναγνώσεις έχουν γίνει σ’ αυτά τα θέματα;
       Η Κυβέρνηση επιβάλλει τέλος 5% στα μικρά αυτοκίνητα και το επόμενο βήμα είναι η κατάργησή του. Μα, είναι στο 5%, γιατί σταδιακά υπήρξαν πολλές μειώσεις στα τέλη που αφορούν τα μικρά αυτοκίνητα και αυτό γίνεται εδώ και μία δεκαετία. Έρχεται τώρα και κάνει μειώσεις με μία γενναία πράξη και στα μεγάλα αυτοκίνητα.
      Τι πρέπει να κάνει μία κυβέρνηση; Να απαγορεύσει την κυκλοφορία των μεγάλων αυτοκινήτων; Διαφορετικά να αφήσουμε τα τέλη των αυτοκινήτων από 1600 κυβικά και πάνω στα ύψη που είναι και θα πρέπει να απαγορευθεί η κυκλοφορία τους. Δεν υπάρχει άλλος τρόπος!
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θέλω να κάνω δύο σύντομες παρατηρήσεις, οι οποίες αφορούν πρώτα απ’ όλα τις περιπτώσεις παράτασης των συμβάσεων των νοσοκομείων και του ΙΚΑ στο πλαίσιο της διαδικασίας κρατικών προμηθειών.
      Οι συμβάσεις στις οποίες αναφερόμαστε είναι νόμιμες και ουδείς μπορεί να τις αμφισβητήσει.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν είπα γι’ αυτές.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):
       Εφαρμόζονται στην πράξη, έτσι ώστε να μην υπάρχει καμία αμφιβολία, ούτε υποψία αν ήταν συμβάσεις που έγιναν μετά το 2000 ή πριν το 2000, γιατί είναι συμβάσεις που υπεγράφησαν μετά το 2000 και είναι σε πλήρη ισχύ. Το πρόβλημα είναι ότι σήμερα μέσα στο 2003 είναι σε εξέλιξη μία σειρά από διαγωνισμούς, οι οποίοι δεν έχουν ολοκληρωθεί και οι οποίοι θα έρχονταν να καλύψουν τις ανάγκες που τώρα καλύπτονται μέσα από συμβάσεις που είναι σήμερα σε ισχύ.
       Άρα, λοιπόν, εμείς εδώ για να μην υπάρχει ένα κενό, για να μη δημιουργηθεί πρόβλημα, παρατείνουμε νόμιμες συμβάσεις που έχουν ισχύ -και από τις οποίες η μία λήγει τον Αύγουστο, η άλλη το Σεπτέμβριο, η άλλη τον Ιούλιο- μέχρι τις 31.12.2003, έτσι ώστε να μπορέσουν να ολοκληρωθούν οι διαγωνισμοί και τότε θα καλυφθούν οι ανάγκες των νοσοκομείων με αυτά τα προϊόντα τα οποία θα προκύψουν από τους νέους διαγωνισμούς από εκεί και πέρα.
      Δεν καταλαβαίνω λοιπόν, κύριοι συνάδελφοι, γιατί μπορεί κάποιος να το αμφισβητεί.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, επειδή έκανα πρόεδρος νοσοκομείου, οφείλω να επεκτείνω το συλλογισμό σας ως εξής: Όταν έληγαν οι συμβάσεις, τότε βγαίναμε στην ελεύθερη αγορά και αντί να τα αγοράσουμε μία δραχμή, τα αγοράζαμε πενήντα δραχμές. 
      Γιατί υπήρχε ελεύθερη αγορά. Δεν κατέβαινε, αλλά ανέβαινε στην ελεύθερη αγορά. Ενώ η σύμβαση τα είχε με μία δραχμή, όταν βγαίναμε μετά έξω να αγοράσουμε τα γάντια, ώσπου να έρθει η επόμενη σύμβαση που τα είχε 80, τα αγοράζαμε 50 δραχμές.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυ-ξης): Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Επειδή έκανα πρόεδρος νοσοκομείου τα λέω όλα αυτά. Συνεχίστε, κύριε Υπουργέ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριοι συνάδελφοι, κοιτάξτε, γιατί άραγε καθυστερούν οι συμβάσεις; Διότι γίνονται ασφαλιστικά μέτρα από τους ανταγωνιστές οι οποίοι προσπαθούν να στηρίξουν την υπόθεση. Άρα, λοιπόν, μην ψάχνουμε να βρούμε ευθύνη στη μεριά της Κυβέρνησης, διότι εμείς δεν μπορούμε να αγνοήσουμε τις διαδικασίες. Αν γίνει προσφυγή στο Ελεγκτικό Συνέδριο ή οπουδήποτε αλλού, είμαστε υποχρεωμένοι να τις στηρίξουμε μέχρι τέρμα. Δεν μπορούμε να τις αγνοήσουμε.
      Η δεύτερη παρατήρηση, κύριε Πρόεδρε, αφορά το θέμα της μείωσης των συντελεστών του τέλους ταξινόμησης. Μειώνονται οι συντελεστές για όλες τις κατηγορίες αυτοκινήτων. Νομίζω πως είναι φυσιολογικό, κύριοι συνάδελφοι.
      ΝΙΚΟΛΑΟΣ ΓΚΑΤΖΗΣ:  Αυτή είναι μείωση; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυ-ξης): Γιατί μειώνονται; Γιατί θέλουμε να υπάρξει η μεγαλύτερη δυνατή ανανέωση του στόλου των αυτοκινήτων.  Η μεγαλύτερη ανανέωση δεν μπορεί παρά να είναι αναλογική των σήμερα υπαρχόντων συντελεστών. Δεν μπορώ να έρθω να θέσω ανάποδους συντελεστές με ανάποδη κλίμακα έναντι αυτών που υπάρχουν σήμερα. Αν αυτό που υπάρχει σήμερα το θεωρούμε άδικο, εντάξει, τι να κάνουμε; Δεν μπορούμε όμως τη βελτίωση της υπάρχουσας κατάστασης να τη μετεξελίξουμε σε σύστημα ισότητας ή δικαιοσύνης.
      ΚΥΡΙΑΚΟΣ ΣΠΥΡΙΟΥΝΗΣ: Χαρίστε τα εντελώς στα μικρά αυτοκίνητα μέχρι 1600 κυβικών!
      ΠΡΟΕΔΡΕΥΩΝ (Παναγιώτης Σγουρίδης): Δεν αγοράζει κανείς τώρα μικρά αμάξια. Έχετε δει πολλά μικρά αμάξια;
      Καλώς, κύριε Υπουργέ. Ορίστε, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: Τώρα καταλαβαίνω γιατί ψηφίζονται αυτές οι διατάξεις έτσι. Γιατί ούτε ο Υπουργός έχει καταλάβει γιατί μιλάμε εδώ μέσα. Και αυτό φάνηκε από την παρέμβασή του.
      Ας πάρουμε τώρα τη ρύθμιση που αφορά τις συμβάσεις. Κύριοι συνάδελφοι, ακούστε τι συμβαίνει, γιατί ίσως ο κύριος Υπουργός –το ξανατονίζω- τη ρύθμιση αυτή τη βλέπει διαφορετικά. Υπάρχουν συμβάσεις που η νομιμότητά τους δεν αμφισβητείται, αλλά λήγουν. Έχουν ξεκινήσει να καταρτίζονται νέες συμβάσεις, λόγω της λήξης, για την παροχή αυτού του υλικού το οποίο πράγματι είναι απαραίτητο για την προστασία της υγείας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Διαγωνισμός. Όχι «καταρτίζονται». 
      ΠΡΟΚΟΠΗΣ ΠΑΥΛΟΠΟΥΛΟΣ: Διαγωνισμός. Όμως, προσέξτε. Ο λόγος που δεν έχει τελειώσει ο διαγωνισμός είναι διπλός, αν διαβάσετε την εισηγητική έκθεση. Η Κυβέρνηση λέει ότι δεν προλαβαίνει να τελειώσει το διαγωνισμό επειδή είναι άλλες οι προδιαγραφές, άρα λήγει η σύμβαση, όμως ο καινούργιος δεν είναι έτοιμος, γιατί η ίδια η Κυβέρνηση δεν πρόλαβε να ολοκληρώσει τις διαδικασίες αναπροσαρμογής των σχετικών διακηρύξεων. Είτε –και αυτό είναι το χειρότερο- ο νέος διαγωνισμός έχει προβληθεί στα δικαστήρια, ζητήθηκε αναστολή εκτελέσεως, ανεστάλη η εκτέλεση της σχετικής κατακύρωσης και δεν μπορεί να γίνει νέα σύμβαση. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Τι σχέση έχει αυτό;
      ΠΡΟΚΟΠΗΣ ΠΑΥΛΟΠΟΥΛΟΣ: Δεν σας είπαν, κύριε Πρόεδρε και κύριε Υπουργέ, οι σύμβουλοί σας ότι για να δώσει αναστολή εκτελέσεως ένα διοικητικό δικαστήριο ή ένα άλλο δικαστήριο έχει πιθανολογήσει, μεταξύ άλλων, την παρανομία του νέου διαγωνισμού; Δηλαδή, τι μας λέτε; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυ-ξης): Τι μας νοιάζει εμάς;
      ΠΡΟΚΟΠΗΣ ΠΑΥΛΟΠΟΥΛΟΣ: Μας νοιάζει εμάς, κύριε Υπουργέ, αν δεν νοιάζει εσάς. Γιατί καλείτε τη Βουλή των Ελλήνων να νομοθετήσει, για να θεραπεύσει την ανικανότητα και την παρανομία σας. Αυτό μας καλείτε να κάνουμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Παυλόπουλε...(δεν ακούσθηκε)
      ΠΡΟΚΟΠΗΣ ΠΑΥΛΟΠΟΥΛΟΣ: Εάν δεν έχετε κάνει καινούργιες συμβάσεις, γιατί δεν είναι έτοιμες οι διακηρύξεις ή οι όροι, οφείλεται στη δική σας αβελτηρία και στη δική σας ανικανότητα να είσθε εγκαίρως έτοιμοι. Εάν έχουν ανασταλεί οι καινούργιες διοικητικές πράξεις, αυτό οφείλεται στο ότι έχει πιθανολογήσει, μεταξύ άλλων, και την παρανομία το διοικητικό δικαστήριο. Που σημαίνει ότι για να το κάνει εδώ υπάρχει ένα ζήτημα νομιμότητας. Και εσείς μας καλείτε να πούμε εν ονόματι της υγείας, επικαλούμενοι την υγεία, κύριε Υπουργέ: «Τι να κάνουμε»; Την πιθανολογούμενη παρανομία σας και την ανικανότητά σας να ολοκληρώσετε τους σχετικούς διαγωνισμούς να έρθουμε και να τη θεραπεύσουμε νύκτωρ με τροπολογίες που μας φέρνετε; 
      Όσο για το άλλο, πραγματικά έχετε καταντήσει κυβέρνηση-ανέκδοτο με το να μας λέτε ότι δεν υπάρχει άλλος τρόπος για να καθορισθεί η ταξινόμηση των αυτοκινήτων.
      Όλοι το ξέρουν και καταγγέλλεται και εδώ και έξω. Στην πραγματικότητα αυτή η ταξινόμηση σημαίνει ότι τόσο μεγαλύτερο είναι το «δώρο» όσο μεγαλύτερος είναι ο κυβισμός των αυτοκινήτων. Αυτό δείχνει ποια είναι η λογική που σας διέπει. Αντί δηλαδή να ελαφρύνει η επιβάρυνση των ανθρώπων εκείνων που έχουν τη μεγαλύτερη ανάγκη, στην πραγματικότητα εσείς έχετε αναστρέψει την πυραμίδα δεδομένου ότι είστε η Κυβέρνηση της κοινωνίας των δύο τρίτων. Αυτό απηχεί και η λογική σας. Είστε η Κυβέρνηση η οποία έχει καταντήσει ο ένας στους πέντε Έλληνες να ζει κάτω από τα όρια της φτώχειας με 450 ευρώ και κάτω το μήνα. Αυτές οι ρυθμίσεις αυτά δείχνουν. Αυτή είναι η λογική σας ό,τι και να κάνετε γι’ αυτό παίρνετε αυτήν την απάντηση που παίρνετε κάθε φορά από τον ελληνικό λαό. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πρωτοτυπεί ο κ. Παυλόπουλος και πάλι. Βέβαια αστειότητες είναι αυτά τα οποία λέει, διότι πώς είναι δυνατόν να αναιρείται ή να τίθεται υπό αμφισβήτηση η ισχύς μιας συμβάσεως η οποία είναι νόμιμη, η οποία, εν πάση περιπτώσει, δεν μπορεί να αμφισβητηθεί από κανέναν και παρατείνεται μέχρι τέλος της χρονιάς με την τροπολογία που κάνουμε και να τεθεί σε σχέση με το ότι πιθανώς ο νέος διαγωνισμός για τον οποίο μπορεί να έχουν υποβληθεί ασφαλιστικά μέτρα είναι ύποπτος, όπως λέει ο κ. Παυλόπουλος. Μα, ό,τι και αν είναι αυτό θα κριθεί από τα δικαστήρια όταν τελειώσει. Εμείς δεν σας καλούμε να εγκρίνετε αυτόν το διαγωνισμό. Εμείς σας καλούμε να εγκρίνετε την παράταση ισχύουσας νόμιμης σύμβασης, κύριε Παυλόπουλε. Περί αυτού πρόκειται και τίποτα παραπάνω. Εάν τώρα αυτό εσείς δεν θέλετε να το κάνετε, γούστο σας, μην το κάνετε, αλλά εμείς έτσι εξασφαλίζουμε ένα πρόβλημα κοινωνικό που υπάρχει και δεν θα αφήσουμε ούτε τα νοσοκομεία ούτε τους νεφροπαθείς χωρίς υλικά και χωρίς φίλτρα. Περί αυτού πρόκειται. 
      Αυτά, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 1682 και ειδικό 134. 
      Ερωτάται το Τμήμα: Γίνεται δεκτή η τροπολογία με γενικό αριθμό 1682 και ειδικό 134, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
      ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1682 και ειδικό 134 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον  άρθρο. 
      Κύριε Υπουργέ, υπάρχουν πέντε εμπρόθεσμες τροπολογίες Βουλευτών. Έχουμε και εκπρόθεσμες τροπολογίες Βουλευτών, αλλά σύμφωνα με το νέο Σύνταγμα που έχουμε ψηφίσει οι εκπρόθεσμες τροπολογίες δεν μπορούν ούτε να συζητηθούν ούτε να γίνουν δεκτές ακόμα και ο Υπουργός να τις κάνει δεκτές. 
      Σας ερωτώ, λοιπόν, κύριε Υπουργέ: Από τις πέντε εμπρόθεσμες τροπολογίες των κυρίων Βουλευτών  θα κάνετε κάποια δεκτή; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, ξεκινάω με την τροπολογία με γενικό αριθμό 1678 και ειδικό 130 των κυρίων  Βαρβιτσιώτη, Λιάσκου και Δεικτάκη.
      Στο σημείο 8 σε σχέση με την πρόταση για το ν. 2741/99. Την πρώτη ρύθμιση, την 8α΄ δεν μπορούμε να την κάνουμε δεκτή αλλά το 8β΄γίνεται δεκτό. 
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 1678 και ειδικό 130 όπως τροποποιήθηκε από τον κύριο Υπουργό; 
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή. 
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1678 και ειδικό 130 έγινε δεκτή ομοφώνως, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. 
      Δέχεστε κάποια άλλη τροπολογία, κύριε Υπουργέ; 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης):  Η επόμενη τροπολογία είναι με γενικό αριθμό 1679 και ειδικό 131 των κυρίων Διαμαντή και Φλώρου, η οποία γίνεται δεκτή έτσι όπως προτείνει τη σχέση του Εθνικού Κέντρου Τεκμηρίωσης με το Εθνικό Ίδρυμα Ερευνών. 
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 1679 και ειδικό 131 ως έχει;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΙΩΑΝΝΑ ΣΤΕΡΓΙΟΥ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1679 και εδικό 131 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Υπάρχει ακόμη, κύριε Πρόεδρε, η τροπολογία του κ. Κοντομάρη με γενικό αριθμό 1680 και ειδικό 132, σχετικά με την αγορανομική διάταξη και την άμεση εφαρμογή της, την οποία επίσης δέχομαι ως έχει.
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 1680 και ειδικό 132 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1680 και ειδικό 132 έγινε δεκτή ως έχει ομοφώνως και εντάσσεται στο νομοσχέδιο ως ίδιον άρθρο.
      Κύριε Υπουργέ, υπάρχει ακόμη η τροπολογία του κ. Κίρκου με γενικό αριθμό 1683 και ειδικό 135.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Η τροπολογία αυτή συζητήθηκε και την δέχθηκα νωρίτερα, όταν ήταν εδώ ο κ. Κίρκος, γιατί έπρεπε να φύγει. Δεν έχει τεθεί όμως σε ψηφοφορία.
      ΠΡΟΕΔΡΕΥΩΝ (Παναγιώτης Σγουρίδης): Ερωτάται το Τμήμα: Γίνεται δεκτή η τροπολογία με γενικό αριθμό 1683 και ειδικό 135;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1683 και ειδικό 135 έγινε δεκτή ομοφώνως και εντάσσεται στο νομοσχέδιο ως ίδιον άρθρο.
      Υπάρχει ακόμη μία τροπολογία με γενικό αριθμό 1687 και ειδικό 139.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, αυτή η τροπολογία έχει ήδη συζητηθεί. Είναι η τροποποίηση για τα λιμάνια που έκανε ο συνάδελφος από τα Γιάννενα και είναι ήδη μέσα στο νομοσχέδιο, την έχουμε εντάξει. Επομένως δεν χρειάζεται ως τροπολογία, γιατί καλύπτεται.
      ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΑ ΣΤΕΡΓΙΟΥ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Ανάπτυξης: «Τροποποίηση του ν. 2323/1995 «Υπαίθριο Εμπόριο και άλλες διατάξεις» και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
      Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης 10 Σεπτεμβρίου 2003, της Τετάρτης 17 Σεπτεμβρίου 2003 και της Πέμπτης 18 Σεπτεμβρίου 2003 και ερωτάται το Τμήμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 10 Σεπτεμβρίου 2003, της Τετάρτης 17 Σεπτεμβρίου 2003 και της Πέμπτης 18 Σεπτεμβρίου 2003  επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 22.30΄, λύεται η συνεδρίαση για αύριο ημέρα Τετάρτη 1 Οκτωβρίου 2003 και ώρα 10.30΄, με αντικείμενο εργασιών του Τμήματος: νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Αναμόρφωση της ποινικής νομοθεσίας ανηλίκων και άλλες διατάξεις», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΘΕΡ. ΤΜΗΜΑΤΟΣ 		ΣΕΛ. 163

