ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄  
ΣΥΝΟΔΟΣ Γ΄
ΣΥΝΕΔΡΙΑΣΗ ΡΜΑ΄

Παρασκευή 1 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Λάρυμνας Φθιώτιδας, το 9ο Δημοτικό Σχολείο Λαμίας, το 4ο Δημοτικό Σχολείο Λευκάδας και ανθυπασπιστές του Πολεμικού Ναυτικού Κέντρο Εκπαίδευσης Παλάσκα, σελ.
3. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 4 Ιουνίου 2007, σελ.
4. Συζήτηση επικαίρων ερωτήσεων:
α) Προς τον Πρωθυπουργό, σχετικά με τα δομημένα ομόλογα, σελ.
β) Προς τον Υπουργό Δημόσιας Τάξης, σχετικά με τη σύλληψη και κράτηση δεκαεννιάχρονου φοιτητή του Αριστοτελείου Πανεπιστημίου Θεσσαλονίκης κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις καταστροφές από τις πρόσφατες βροχοπτώσεις στη Βορειοδυτική Αττική, την κατασκευή των απαραίτητων αντιπλημμυρικών έργων κ.λπ., σελ.
δ) Προς τον Υπουργό Μεταφορών και Επικοινωνιών, σχετικά με τη μίσθωση ντηζελοκίνητων αυτοκινηταμαξών, προαστιακού τύπου για τον ΟΣΕ κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις ηλεκτρονικές επικοινωνίες, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Οικονομίας και Οικονομικών και Δικαιοσύνης, κατέθεσαν σχέδιο νόμου: «Αναμόρφωση του Εθνικού Τελωνειακού Κώδικα και άλλες διατάξεις», σελ.

ΟΜΙΛΗΤΕΣ
Α. Επί του Κανονισμού:
ΑΛΑΒΑΝΟΣ Α., σελ.
ΜΑΓΓΙΝΑΣ Β., σελ.
ΠΑΠΑΙΩΑΝΝΟΥ Μ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΜΑΓΓΙΝΑΣ Β., σελ.
ΝΑΚΟΣ Α., σελ.
ΠΟΛΥΔΩΡΑΣ Β., σελ.
ΡΟΒΛΙΑΣ Κ., σελ.
ΧΡΙΣΤΟΦΙΛΟΠΟΥΛΟΥ Π., σελ.

Γ. Επί της επερώτησης:
ΑΝΤΩΝΑΚΟΠΟΥΛΟΣ Π., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΠΑΠΑΙΩΑΝΝΟΥ Μ., σελ.
ΡΟΒΛΙΑΣ Κ., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Π., σελ.
  
     
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΡΜΑ΄
     Παρασκευή 1 Ιουνίου 2007
     
     Αθήνα, σήμερα την 1η Ιουνίου 2007, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής B΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία το Συνδικάτο Εργαζομένων στην ενέργεια «Εργατική Αλληλεγγύη» ζητεί να εφαρμοστεί η 5η βάρδια και στα  ορυχεία κ.λπ.
     2) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία το Σωματείο Υπαλλήλων Υ.ΠΕ.ΧΩ.Δ.Ε. και πρώην Υ.ΠΕ.ΧΩ.Δ.Ε. Περιφέρειας Θεσσαλίας, ζητεί τη χρηματοδότηση και την επάνδρωση με μόνιμο προσωπικό της Διεύθυνσης Ελέγχου Συντήρησης Έργων Περιφέρειας Θεσσαλίας.
     3) Ο Βουλευτής Λαρίσης κ. ΦΩΤΗΣ ΧΑΤΖΗΜΙΧΑΛΗΣ κατέθεσε αναφορά με την οποία το Σωματείο Υπαλλήλων Υ.ΠΕ.ΧΩ.Δ.Ε. και πρώην Υ.ΠΕ.ΧΩ.Δ.Ε. Περιφέρειας Θεσσαλίας, ζητεί τη χρηματοδότηση και την επάνδρωση με μόνιμο προσωπικό της Διεύθυνσης Ελέγχου Συντήρησης Έργων Περιφέρειας Θεσσαλίας.
     4) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Επιμελητήριο Αιτωλ/νίας, ζητεί την έγκριση επενδυτικών σχεδίων για την ανάπτυξη της περιοχής.
     5) Ο Βουλευτής Ιωαννίνων  κ. ΜΙΧΑΗΛ ΠΑΝΤΟΥΛΑΣ κατέθεσε  αναφορά με την οποία το Τμήμα Ηπείρου του Τεχνικού Επιμελητηρίου Ελλάδος, ζητεί τη δημιουργία φορέα διαχείρισης του φυσικού αερίου στην Ήπειρο.
     6) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Παλαιστικός Αθλητικός Όμιλος Βόλου, ζητεί οικονομική και υλική υποστήριξη.
     7) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Ορφανοτροφείο Βόλου, ζητεί τη στήριξη του έργου της αποπεράτωσης και λειτουργίας του νέου κτηρίου του Ορφανοτροφείου Βόλου.
     8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Αγροτικών Συνεταιρισμών Πηλίου – Βορείων Σποράδων ΣΥ.Ν.Π.Ε. ζητεί τη λήψη μέτρων για τη διάθεση ελαιών και ελαιολάδου.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η αποκατάσταση του οδοστρώματος στο δρόμο Άγιος Νικόλαος – Σητεία Νομού Λασιθίου.
     10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας  το οποίο αναφέρεται στην ελλιπή συντήρηση του δρόμου Παχειά Άμμος – Παλαίκαστρο Νομού Λασιθίου.
     11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Τεχνικών Πολεμικού Ναυτικού ζητεί την ένταξη στα βαρέα και επικίνδυνα επαγγέλματα  των μελών της.
     12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Παναγιώτης Κιουκιουρμετζόγλου διαμαρτύρεται για την ταλαιπωρία που υπέστη σε προσωπικό πρόβλημα υγείας.
     13) Ο Βουλευτής Λαρίσης κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία ο Δήμος Κιλελέρ Νομού Λάρισας ζητεί την ανέγερση και λειτουργία Αγροτικού Μουσείου στο Κιλελέρ.
     14) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία το Εθνικό Αθλητικό Κέντρο Λάρισας ζητεί την άμεση ανακατασκευή των αποδυτηρίων του Σταδίου Αλκαζάρ στη Λάρισα κ.λπ.
     15) Οι Βουλευτές Λέσβου και Α΄ Πειραιώς κύριοι ΣΤΑΥΡΟΣ ΣΚΟΠΕΛΙΤΗΣ και κυρία ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία η Ένωση Αγροτικών Συνεταιρισμών Κυκλάδων και άλλοι αγροτικοί φορείς διαμαρτύρονται για την επιβολή αυξημένου ναύλου στη μεταφορά ζωάδικων αυτοκινήτων από τα νησιά των Κυκλάδων στον Πειραιά.
     16) Ο Ε΄ Αντιπρόεδρος της Βουλής και Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Λέσβου κ. ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά, με την οποία η Τ.Ε.Δ.Κ. Ν. Λακωνίας, ζητεί να συμπεριληφθεί και η ακαρπία των ελαιοδένδρων παραγωγής ελαιοποιήσιμων και βρώσιμων ελαιών στους ασφαλίσιμους, από τον ΕΛ.Γ.Α., κινδύνους.
     17) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Σύλλογος Γονέων και Κηδεμόνων Ειδικού Σχολείου Ζακύνθου, ζητεί την έγκαιρη κάλυψη με διδακτικό προσωπικό του Ειδικού Σχολείου Ζακύνθου κ.λπ..
     18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων, ζητεί την αύξηση της αποζημίωσης των μηχανικών του δημοσίου, που υπηρετούν στα νησιά.
     19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κύθνου Νομού Κυκλάδων, ζητεί τη δρομολόγηση πλοίου από τον Πειραιά για την εξυπηρέτηση των κατοίκων του νησιού.
     20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων, ζητεί την παράταση των δρομολογίων του ηλεκτρικού σιδηροδρόμου και του μετρό, σε συνδυασμό με τις ώρες άφιξης των πλοίων στον Πειραιά.
     21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Νομού Κυκλάδων, ζητεί τη χρηματοδότηση βασικών έργων συντήρησης και υποδομής στην Ανάφη.
     22) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας, ζητεί την άμεση λειτουργία του Ι.Κ.Α. Θήρας ως τοπικό υποκατάστημα.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μόλυνση της περιοχής Άνω Αχαγιάς Νομού Αχαΐας από βιομηχανικά απόβλητα. 
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία κάτοικοι του Δήμου Πατρέων, ζητούν οικονομική επιχορήγηση για την ανάπλαση των διατηρητέων κτηρίων τους.
     25) Ο Βουλευτής Λαρίσης κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Νίκαιας Νομού Λαρίσης ζητεί επιπλέον χρηματοδότηση για τη συντήρηση σχολικών κτηρίων.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη χορήγηση επιδόματος Η/Υ σε υπαλλήλους του Δήμου Πατρέων.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις φορολογικές παραβάσεις του Δημοτικού Ωδείου της Πάτρας.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη βελτίωσης του επαρχιακού οδικού άξονα Πατρών – Καλαβρύτων.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υπόθεση της εκμετάλλευσης του Παμπελοποννησιακού Σταδίου.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον απολογισμό για τα «overlays» της διοργάνωσης του θεσμού Πάτρα – Πολιτιστική Πρωτεύουσα 2006.
     31) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου, ζητεί την τροποποίηση των διατάξεων του π.δ. 86/2005, που αφορούν στις μεταθέσεις των υπαλλήλων του Πυροσβεστικού Σώματος.
     32) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμος Ανατολικού Ζαγορίου Νομού Ιωαννίνων, ζητεί την αλλαγή των κριτηρίων κατανομής των χρηματοδοτήσεων από το πρόγραμμα «ΣΑΤΑ» Πολιτικής Προστασίας.
     33) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Μελισσίων Αττικής, ζητεί την άμεση υπογραφή του προεδρικού διατάγματος για το δάσος Παπαδημητρίου.
     34) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία η Ένωση Νοσοκομειακών Ιατρών Πέλλας ζητεί τη στελέχωση των νοσοκομείων και των κέντρων υγείας του Νομού Πέλλης.
     35) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Λάκκας Σουλίου Νομού Ιωαννίνων, ζητεί την κατασκευή σκοπευτηρίου σταθερού στόχου στα Δερβίζιανα Ιωαννίνων.
     36) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου Νομού Ιωαννίνων, ζητεί την πρόσληψη αγροτικού διανομέα για το Ταχυδρομικό Κατάστημα Γρεβενιτίου Νομού Ιωαννίνων.
     37) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Δήμαρχος Χειμάρρα ζητεί την ενίσχυση με διδακτικό προσωπικό του ελληνικού σχολείου στη Χειμάρρας της Αλβανίας.
     38) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία ο Αθλητικός Όμιλος Σπάρτακος Ιωαννίνων, ζητεί τη χρηματοδότηση του έργου αποπεράτωσης αίθουσας βαρέων αθλημάτων.
     39) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Δελβινακίου Νομού Ιωαννίνων, ζητεί οικονομική ενίσχυση για την ολοκλήρωση του έργου της αναπαλαίωσης του νερόμυλου Ρογοζίου.
     40) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε δημοσίευμα ιστοσελίδας με το οποίο η Αμαλία Καλυβίνου διαμαρτύρεται  για την κακή λειτουργία των υγειονομικών υπηρεσιών και παραλείψεις ιατρών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6338/29-3-07 ερώτηση του Βουλευτή κ. Ιωάννου Μπούγα δόθηκε με το υπ’ αριθμ. 51591/0092/16-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Γιάννης Μπούγας, σας γνωρίζουμε τα εξής:
     1. Σύμφωνα με τις διατάξεις της παρ. 1 του άρθρου 1 του Ν.2318/1995 «Κώδικας Δικαστικών Επιμελητών» οι δικαστικοί επιμελητές είναι άμισθοι δημόσιοι λειτουργοί και ως εκ τούτου δεν συνταξιοδοτούνται από το Δημόσιο.
     2. Η υπηρεσία των αμίσθων δικαστικών επιμελητών, που εκ των υστέρων διορίσθηκαν στο Δημόσιο και λαμβάνουν κατά μήνα μισθό από το Δημόσιο Ταμείο, σύμφωνα με την ισχύουσα συνταξιοδοτική νομοθεσία μπορεί να αξιοποιηθεί ασφαλιστικά-συνταξιοδοτικά με τις διατάξεις της διαδοχικής ασφάλισης (Ν.1405/83), όπως ισχύει σήμερα.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 6612/3-4-07 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 1035863/1239/00ΤΥ/Δ/19-4-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στη με αρ. πρωτ.: 6612/3-4-2007 ερώτηση που κατέθεσε στη Βουλή των Ελλήνων ο Βουλευτής κ. Βασ. Οικονόμου σχετικά με την αναπροσαρμογή των αντικειμενικών αξιών ακινήτων στις εκτός σχεδίου περιοχές του Δήμου Κερατέας Ν. Αττικής, σας γνωρίζουμε τα εξής:
     Το σύστημα αντικειμενικού προσδιορισμού της φορολογητέας αξίας των ακινήτων και κατά το νόμο και κατά την έννοια που ο όρος «αντικειμενικός» προσδίδει, καταγράφει αντικειμενικά την υφιστάμενη κατάσταση της αγοράς των ακινήτων.
     Ο καθορισμός των τιμών γίνεται λαμβάνοντας υπόψη τις εισηγήσεις των αρμοδίων επιτροπών του άρθρου 41 ν.1249/82 που συγκροτούνται σε τοπικό επίπεδο και που για το νομό Αττικής είναι ενιαία.
     Η άσκηση της αναπτυξιακής πολιτικής γίνεται με τα αναπτυξιακά και φορολογικά μέτρα, μεταξύ των οποίων περιλαμβάνονται τα διάφορα κίνητρα και οι φορολογικοί συντελεστές και όχι με τη στρέβλωση των τιμών του αντικειμενικού συστήματος που οδηγεί σε μη αντικειμενικές και άδικες τιμές μεταξύ των διαφόρων περιοχών της Χώρας.
     Η αναπροσαρμογή των αντικειμενικών αξιών των ακινήτων εφαρμόζεται από όλες τις Κυβερνήσεις ως μέτρο για την αντιμετώπιση της φοροδιαφυγής.
     Σύμφωνα με τις διατάξεις της παραγρ. 18 του αρθρ. 14 του ν.1882/90 (ΦΕΚ 43Α΄) η αναπροσαρμογή των αντικειμενικών αξιών των ακινήτων γίνεται το αργότερο ανά διετία.
     Ειδικά για τις εκτός σχεδίου πόλης και οικισμών περιοχές το σύστημα αντικειμενικού προσδιορισμού ίσχυσε για πρώτη φορά το Δεκέμβριο του 1999. Οι τιμές δεν είχαν αναθεωρηθεί από το 1999 με αποτέλεσμα η απόκλιση των αντικειμενικών αξιών από τις αντίστοιχες της αγοράς να είναι πολύ μεγάλη, πολύ δε περισσότερο στην Αττική όπου συνέβησαν δραματικές αλλαγές εξ αιτίας των Ολυμπιακών Αγώνων και των μέσων σταθερής τροχιάς. Ως εκ τούτου αποφασίστηκε η αναπροσαρμογή των αντικειμενικών αξιών να γίνει σταδιακά, αφού στόχος του αντικειμενικού συστήματος είναι η δίκαιη κατανομή του φορολογικού βάρους προσεγγίζοντας τις αγοραίες τιμές, χωρίς αυτό να σημαίνει ότι θα δοθεί το ίδιο ποσοστό αύξησης σε κάθε φάση αναπροσαρμογής.
     Όσον αφορά δε, τις εκτός σχεδίου περιοχές του Δήμου Κερατέας στην ήδη ισχύουσα αναπροσαρμογή (αρ.1020571/489/00ΤΥ/Δ΄/27-2-2007 ΠΟΛ.1036 - ΦΕΚ.270/τ.Β΄/28-2-2007 απόφαση του Υπ. Οικονομίας και Οικονομικών) αφού λήφθηκαν υπόψη οι προτάσεις που υποβλήθηκαν από την επιτροπή και μελετήθηκαν οι ιδιαιτερότητες, οι συνθήκες και τα δεδομένα που ισχύουν σε σύγκριση με όλες τις περιοχές του Νομού Αττικής καθορίστηκαν τιμές που είναι πολύ χαμηλότερες από εκείνες που εισηγήθηκε η αρμόδια επιτροπή του αρθ. 41ν.1249/82. Η επιχειρούμενη σύγκριση των ποσοστών αύξησης των τιμών στις εκτός σχεδίου περιοχές του Δήμου Κερατέας με τα αντίστοιχα ποσοστά αύξησης των υπολοίπων περιοχών της Χώρας δεν είναι δόκιμη καθόσον ήσαν ιδιαίτερα ανεπίκαιρες οι προϊσχύουσες τιμές.
     Σε κάθε περίπτωση πάντως οι αντικειμενικές αξίες είναι χαμηλότερες από τις αντίστοιχες τιμές της αγοράς. Παρ΄ όλα αυτά, εφ΄ όσον αποδειχθεί ότι σε κάποια περιοχή οι αντικειμενικές αξίες έχουν υπερβεί τις πραγματικές τιμές θα πρέπει να υποβάλλει ο Δήμος τεκμηριωμένες απόψεις, ούτως ώστε στην επόμενη αναπροσαρμογή να επανεξεταστούν, να βελτιωθούν αλλά και να μειωθούν όπου επιβάλλεται.
     Ο Υφυπουργός
     ΠΕΤΡΟΣ ΔΟΥΚΑΣ»
     3. Στην με αριθμό 7640/7.5.07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. Α.Π.Φ. 1410/51/ΑΣ 993/16.5.07 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση της υπ' αριθμ. 7640 από 7/5/07 ερώτησης του Βουλευτού κ. Δημήτρη Κουσελά, σας γνωρίζουμε τα εξής:
     Όσον αφορά στην πρώτη ερώτηση του κ. Βουλευτού και ειδικότερα στην προώθηση των ελληνικών εξαγωγών ελαιολάδου και επιτραπέζιων ελιών στο εξωτερικό, θα ήθελα να αναφέρω τα εξής:
     Το ελαιόλαδο, προϊόν στενά συνυφασμένο με την ελληνική παράδοση και τον πολιτισμό, αποτελεί προτεραιότητα μεταξύ των δράσεων της ελληνικής οικονομικής διπλωματίας.
     Το Υπουργείο Εξωτερικών, μέσω και των αρχών του στο εξωτερικό, παρακολουθεί από κοντά και συμμετέχει ενεργά στα θέματα που άπτονται της προώθησης και προβολής του ελληνικού ελαιολάδου, αποσκοπώντας στην αύξηση του μεριδίου εξαγωγών του εγχώριου τυποποιημένου ελαιολάδου στις διεθνείς αγορές. Στο πλαίσιο αυτό, η Γενική Γραμματεία Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών έχει αναλάβει τη διοργάνωση σειράς εκδηλώσεων και προβολής του ελαιόλαδου. Ενδεικτικά αναφέρω τα ακόλουθα:
     Σε συνεργασία με τον Σύνδεσμο Ελληνικών Βιομηχανιών Τυποποιήσεως Ελαιολάδου «ΣΕΒΙΤΕΛ», δημιουργήθηκε ένα ξεχωριστό δώρο ελαιολάδου, που αποστέλλεται σε επιλεγμένους αποδέκτες στο εξωτερικό.
     ·Κατά τη διάρκεια του 2006 έλαβε χώρα σειρά επιχειρηματικών εκδηλώσεων σε αγορές - στόχους, όπως η Κορέα (Σεούλ, 28.8-30.9.2006), η Ταϊλάνδη (Μπανγκόκ, 29.11.2006), η Γερμανία (Βερολίνο, 13.01.2007). Στις εκδηλώσεις αυτές προσφέρθηκαν στους καλεσμένους φιαλίδια παρθένου ελαιόλαδου, ελληνικά εδέσματα με βάση το ελαιόλαδο, καθώς και ενημερωτικό και οπτικοακουστικό υλικό.
     .Η Μόνιμη Αντιπροσωπεία μας στον Οργανισμό Ηνωμένων Εθνών στη Νέα Υόρκη προέβη στη διοργάνωση της θεματικής έκθεσης «Ελαίας Εγκώμιον» της Ακαδημίας Αθηνών, κατά τη διάρκεια της 61ης Συνόδου της Γενικής Συνέλευσης του ΟΗΕ, από τις 18.9.2006 έως τις 13.10.2006.
     Στις 3.5.2007 πραγματοποιήθηκε Ημερίδα στο Υπουργείο Εξωτερικών σε συνεργασία με τον Σύνδεσμο «ΣΕΒΙΤΕΛ» με θέμα το «Ελληνικό Ελαιόλαδο και η Επιτραπέζια Ελιά στην Παγκόσμια Αγορά», κατά τη διάρκεια της οποίας διανεμήθηκε οπτικοακουστικό και έντυπο ενημερωτικό υλικό.
     Όσον αφορά την δεύτερη ερώτηση του κ. Βουλευτού και ειδικότερα στις οδηγίες που έχουν δοθεί στα γραφεία Οικονομικών και Εμπορικών Ακολούθων μας στο εξωτερικό, θα ήθελα να επισημάνω τα εξής:
     Τα Γραφεία Οικονομικών και Εμπορικών Υποθέσεων των Πρεσβειών μας πραγματοποίησαν έρευνα αγοράς για το ελαιόλαδο στις χώρες διαπίστευσης τους. Το σύνολο των πληροφοριών αυτών ενσωματώθηκε σε ειδική έκδοση. Τα αποτελέσματα των μελετών αυτών έχουν ενταχθεί σε μία βάση δεδομένων, η οποία επικαιροποιείται ετησίως και στην οποία υπάρχει πρόσβαση μέσω του δικτυακού τόπου του Υπουργείου Εξωτερικών.
      Για το Υπουργείο Εξωτερικών η αποτελεσματική προώθηση και προβολή του ελληνικού ελαιολάδου αποτελεί μία διαρκή προσπάθεια. Έχουν ήδη δοθεί οδηγίες στα Γραφεία Οικονομικών και Εμπορικών Υποθέσεων για συνεχή ενημέρωση για την υφιστάμενη κατάσταση στις τοπικές αγορές (τάσεις της αγοράς, διατροφικές συνήθειες, τιμές, συσκευασία, πιθανότητες υποκατάστασης άλλων φυτικών ελαίων από ελαιόλαδο, ανταγωνισμός, θέση ελληνικών προϊόντων ελαίας). Σημειώνεται, επίσης, ότι στον προγραμματισμό δραστηριοτήτων των Γραφείων Οικονομικών και Εμπορικών Υποθέσεων για το έτος 2007 περιλαμβάνεται η διοργάνωση εκδηλώσεων προώθησης ελαιολάδου (διαφήμιση, εκθέσεις, παρουσιάσεις, γευσιγνωσία, συνέδρια κ.τ.λ.). Ταυτόχρονα, το Υπουργείο Εξωτερικών παρέχει τον αναγκαίο προϋπολογισμό στα Γραφεία ΟΕΥ των αρχών του εξωτερικού για την πραγματοποίηση των δράσεων αυτών εντός του τρέχοντος έτους.
     Τέλος, γνωστοποιώ ότι η τρίτη ερώτηση δεν εμπίπτει στις αρμοδιότητες του Υπουργείου Εξωτερικών.
     Ο Υφυπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     4. Στην με αριθμό 7561/4.5.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 46343/ΙΗ/21.5.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7561/4-5-07, την οποία κατέθεσε ο Βουλευτής κ. Γιάννης Σκουλάς, σχετικά με την ενημέρωση για την προστασία από πνιγμό, και στα θέματα της αρμοδιότητάς μας, σας γνωρίζουμε τα ακόλουθα:
     Το ΥΠΕΠΘ σε θέματα πρόληψης και προαγωγής της υγείας των μαθητών/μαθητριών εφαρμόζει προγράμματα Αγωγής Υγείας στα σχολεία Πρωτοβάθμιας και Δευτεροβάθμιας Εκπαίδευσης, πολλά από τα οποία αφορούν στις Πρώτες Βοήθειες - Πρόληψη Ατυχημάτων, έναν από τους άξονες της θεματολογίας στην Αγωγή Υγείας (η πρόληψη του πνιγμού εντάσσεται στον παραπάνω άξονα).
     Επιπλέον, το ΥΠΕΠΘ συνεργάζεται με εξειδικευμένους επιστημονικούς φορείς, όπως ο Ελληνικός Ερυθρός Σταυρός (ΕΕΣ), η Αθηναϊκή Ένωση Ναυαγοσωστών και το Κέντρο Έρευνας και Πρόληψης Ατυχημάτων (Ιατρική Σχολή Πανεπιστημίου Αθηνών) και μέσα από τα προγράμματα Αγωγής Υγείας που υλοποιούνται στα σχολεία, από επιμορφωμένους εκπαιδευτικούς και υπό την εποπτεία των υπευθύνων Αγωγής Υγείας, στο πλαίσιο της βιωματικής εκπαίδευσης, οι μαθητές/μαθήτριες εφαρμόζουν στην πράξη τις θεωρητικές γνώσεις που έχουν αποκτήσει σε θέματα Πρώτων Βοηθειών - Πρόληψης Ατυχημάτων.
     Κατά το σχολικό έτος 2006-2007, υλοποιείται πρόγραμμα πρόληψης ατυχημάτων σε υδάτινο περιβάλλον με τίτλο «Ασφάλεια στο νερό», (συνδιοργάνωση από την Αθηναϊκή Ένωση Ναυαγοσωστών, το Κέντρο Έρευνας και Πρόληψης Ατυχημάτων και το Εθνικό Δίκτυο Πρόληψης Ατυχημάτων & Βίας), που περιλαμβάνει ενημερωτικές παρεμβάσεις σε μαθητές/μαθήτριες σχολείων Πρωτοβάθμιας Εκπαίδευσης από εκπαιδευτές-ναυαγοσώστες, εκπαιδευτικούς ΠΕ11 Φυσικής Αγωγής.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 7849/10.5.07 ερώτηση του Βουλευτή κ. Μιχάλη Χρυσοχοΐδη δόθηκε με το υπ’ αριθμ. 49184/ΙΗ/22.5.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7849/10-5-07, την οποία κατέθεσε ο Βουλευτής κ. Μιχ. Χρυσοχοΐδης και αφορά στις συμπράξεις Τ.Ε.Ι. με Ανώτατα Εκπαιδευτικά Ιδρύματα της αλλοδαπής, σας γνωρίζουμε τα ακόλουθα:
     Η γνωμοδότηση του Νομικού Συμβουλίου του Κράτους περί συμπράξεως Τ.Ε.Ι. της ημεδαπής με ΑΕΙ της αλλοδαπής κατέληγε στο ότι «ο Δ.Ο.Α.Τ.Α.Π. δύναται να αναγνωρίζει την ισοτιμία μεταπτυχιακών τίτλων σπουδών αλλοδαπών Α.Ε.Ι. που χορηγήθηκαν σ' εκτέλεση μεταπτυχιακού προγράμματος σπουδών που πραγματοποιήθηκε σε σύμπραξη με ελληνικό Τ.Ε.Ι. κατ' εφαρμογή του άρθρου 28 παρ.3 του ν.1404/1983, όπως ισχύει και της υπ' αριθ. 60671/Ε5/12.6.2002 αποφάσεως του ΥΠΕΠΘ, εφ' όσον υπάρχει νομίμως εκδοθείσα προηγούμενη της εκδόσεως των μεταπτυχιακών τίτλων σπουδών απόφαση του Υπουργού Εθνικής Παιδείας και Θρησκευμάτων, η οποία εγκρίνει τη συγκεκριμένη σύμπραξη και τη λειτουργία του προγράμματος μεταπτυχιακών σπουδών που οδήγησε στην έκδοση των μεταπτυχιακών τίτλων και υπό την προϋπόθεση ότι ο δικαιούχος του συγκεκριμένου τίτλου παρακολούθησε το μεταπτυχιακό πρόγραμμα της εγκριθείσας συμπράξεως» .
     Τα μέλη του Δ.Σ του ΔΟΑΤΑΠ στη συνεδρία της 26-1-2007 (πρακ. 40, θέμα 9ο,) αποφάσισαν, αποδεχόμενοι την γνωμοδότηση του Ε' Τμήματος του ΝΣΚ την αναγνώριση της ισοτιμίας των εν λόγω ΠΜΣ, εφόσον πληρούνται τα ακαδημαϊκά κριτήρια ( οι όροι εισαγωγής στο συγκεκριμένο πρόγραμμα σπουδών, το πρόγραμμα σπουδών, το διδακτικό προσωπικό και τα κριτήρια του ομοταγούς), όπως αυτά ορίζονται στο άρθρο 3 και άρθρο 4 του Ν. 3328/2005). Η απόφαση αυτή ελήφθη, καθώς στην υπ' αριθμ. 60671/Ε5/21-6-2002 (ΦΕΚ Β 771/21-6-2002) απόφαση του Υπουργείου Εθνικής Παιδείας και Θρησκευμάτων «Σύμπραξη των τμημάτων των ΤΕΙ στη λειτουργία Προγράμματος Μεταπτυχιακών Σπουδών (Π.Μ.Σ)», ορίζεται ότι την ευθύνη οργάνωσης και εκτέλεσης των μεταπτυχιακών αυτών έχουν ομοταγή Πανεπιστήμια του εξωτερικού αναγνωρισμένα από το ΔΙΚΑΤΣΑ.
     Κατόπιν τούτου, το ΔΣ του ΔΟΑΤΑΠ στη συνεδρία της 3-4-2007 (Πρακτικό 44, θέμα 2ο) αποφάσισε τη διερεύνηση του ομοταγούς των Ιδρυμάτων που συμπράττουν με τα ελληνικά Τ.Ε.Ι, καθώς και του ακαδημαϊκού επιπέδου του προγράμματος σπουδών, με την αποστολή ερωτήματος τόσο στα Τ.Ε.Ι. όσο και στα Α.Ε.Ι. της αλλοδαπής σχετικά με το περιεχόμενο του προγράμματος σπουδών, τη διάρκεια παρακολούθησης, το επίπεδο σπουδών του διδακτικού προσωπικού, τον τρόπο εκπόνησης των μεταπτυχιακών σπουδών και συνολικής αξιολόγησης των μεταπτυχιακών φοιτητών.
     Ως προς το χρόνο διεκπεραίωσης αναγνώρισης της ισοτιμίας των εν λόγω Π.Μ.Σ εύλογα δημιουργήθηκε καθυστέρηση, η οποία όπως φαίνεται στην έκθεση της Ανεξάρτητης Αρχής του Συνήγορου του Πολίτη προς το ΥΠ.Ε.Π.Θ. δεν οφείλεται σε κακοδιοίκηση στον ΔΟΑΤΑΠ, καθώς ο Οργανισμός δεν νομιμοποιείται να προβεί σε αναγνώριση τίτλων σπουδών, εφόσον δεν έχει προηγηθεί, τουλάχιστον πριν από την απονομή του επίμαχου τίτλου, η έκδοση της απαιτούμενης απόφασης του Υπουργείου για έγκριση της συμπράξεως της λειτουργίας του σχετικού ΠΜΣ. Όπως προκύπτει από τη διερεύνηση της Ανεξάρτητης αρχής, προβλήματα προέκυψαν από την μη υποβολή όλων των απαραίτητων στοιχείων από κάποια T.E.I. στο ΥΠ.Ε.Π.Θ.
     Τέλος, σας ενημερώνουμε ότι ο ΔΟΑΤΑΠ δεν «πάγωσε» τις διαδικασίες αναγνώρισης των εν λόγω μεταπτυχιακών αλλά προέβη στις απαιτούμενες ενέργειες διευκρίνισης επιμέρους θεμάτων, που προέκυψαν κατά την ακαδημαϊκή κρίση των εν λόγω τίτλων, όπως ακριβώς θα έκανε και με οποιονδήποτε τίτλο που αποκτάται στην αλλοδαπή. Επίσης ο Οργανισμός δεν έχει δώσει κανενός είδους πληροφόρηση για το ενδεχόμενο άρσης παλαιότερων αναγνωρίσεων, εφόσον δεν υπάρχει σχετική απόφαση του Διοικητικού Συμβουλίου.
     Ο Υφυπουργός
     ΣΠ. ΤΑΛΙΑΔΟΥΡΟΣ»
     6. Στην με αριθμό 8063/16-5-07 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 503/24-5-07 έγγραφο από την Υπουργό Τουριστικής Ανάπτυξης η ακόλουθη απάντηση:
     «Σε απάντηση του ανωτέρω ερωτήματος σας γνωστοποιούμε ότι η αρμόδια Δ/νση Τουριστικών Λιμένων του Υπουργείου Τουριστικής Ανάπτυξης από το Μάιο του 2006 έχει διατυπώσει θετική άποψη για τη δημιουργία υποδομών εξυπηρέτησης σκαφών αναψυχής στο λιμάνι της Αμφίπολης Σερρών λόγω της πλεονεκτικής θέσης του λιμένα και της γειτνίασης του με χώρους οικονομικού, ιστορικού και αρχαιολογικού ενδιαφέροντος καθώς και λόγω της ανάγκης για πύκνωση του δικτύου τουριστικών λιμένων κάθε είδους στη ζώνη ναυσιπλοΐας του Βορείου Αιγαίου (συν. έγγραφο με Α.Π. 5781/12-5-06 της Δ/νσης Τουριστικών Λιμένων).
     Για την χωροθέτηση καταφυγίου τουριστικών σκαφών θα πρέπει να υποβληθεί στην Υπηρεσία μας σχετικό αίτημα, συνοδευόμενο από μελέτη και τα απαιτούμενα εκ του νόμου (άρθρο 27 ν.2636/98) δικαιολογητικά.
     Η χρηματοδότηση από το Υπουργείο Τουριστικής Ανάπτυξης τρίτου φορέα (Λιμενικό Ταμείο) για την εκπόνηση μελέτης δημιουργίας καταφυγίου τουριστικών σκαφών δεν είναι δυνατή.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     7. Στην με αριθμό 7743/9-5-07 ερώτηση των Βουλευτών κ. Ιωάννου Σκουλά και Στυλιανού Ματζαπετάκη δόθηκε με το υπ’ αριθμ. 1605/30-5-07 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε τους κ. Βουλευτές για τα εξής:
     1. Για την αντιμετώπιση των προβλημάτων που ανακύπτουν από τις κενές οργανικές θέσεις δικαστικών υπαλλήλων σε ορισμένα έμμισθα υποθηκοφυλακεία της χώρας, όπως σε αυτό του Ηρακλείου, το Υπουργείο Δικαιοσύνης έχει ήδη δρομολογήσει την κατ' εξαίρεση πρόσληψη με διαγωνισμό Α.Σ.Ε.Π. 79 δικαστικών υπαλλήλων κλάδου ΠΕ Γραμματέων και 28 δικαστικών υπαλλήλων κλάδων ΠΕ και ΤΕ Πληροφορικής, ΔΕ Σχεδιαστών και ΥΕ Επιμελητών, εντός του 2007. Έχει ήδη προκηρυχθεί ο διαγωνισμός και βρίσκεται σε εξέλιξη η διαδικασία υποβολής των αιτήσεων από τους υποψηφίους του διαγωνισμού για τις 28 προαναφερθείσες θέσεις στο Α.Σ.Ε.Π., ενώ εντός των προσεχών εβδομάδων αναμένεται να προκηρυχθεί από το Α.Σ.Ε.Π. και ο διαγωνισμός για τις 79 θέσεις δικαστικών υπαλλήλων κλάδου ΠΕ Γραμματέων.
     Από τις προαναφερθείσες 107 συνολικά θέσεις, 6 έχουν κατανεμηθεί στο Έμμισθο Υποθηκοφυλακείο Ηρακλείου. Έτσι, θα καλύπτονται πλέον όλες οι οργανικές θέσεις της συγκεκριμένης υπηρεσίας, δηλαδή και οι 16.
     Επισημαίνεται ότι, μέχρι την ολοκλήρωση της πρόσληψης των παραπάνω υπαλλήλων, το Υπουργείο Δικαιοσύνης έχει καλύψει σε σημαντικό βαθμό τα κενά των Υποθηκοφυλακείων της χώρας με την τοποθέτηση 84 εκπαιδευομένων υπαλλήλων, οι οποίοι διατίθενται από τον Ο.Α.Ε.Δ. με 18μηνη σύμβαση. Στο Έμμισθο Υποθηκοφυλακείο Ηρακλείου έχουν διατεθεί 5 εκπαιδευόμενοι υπάλληλοι, από τους οποίους οι 3 έχουν ήδη αναλάβει καθήκοντα προ διμήνου, ενώ ολοκληρώνεται πολύ σύντομα η διαδικασία αντικατάστασης των υπολοίπων 2, οι οποίοι τελικά δεν αποδέχθηκαν το διορισμό τους.
     Επιπλέον, με Απόφασή μου έχει συσταθεί Ειδική Νομοπαρασκευαστική Επιτροπή με αντικείμενο αφενός τη μελέτη της ανακατανομής των υφισταμένων οργανικών θέσεων των δικαστικών υπαλλήλων των πολιτικών, ποινικών και διοικητικών Δικαστηρίων και Εισαγγελιών της χώρας, καθώς και των Εμμίσθων Υποθηκοφυλακείων, με βάση τα επικαιροποιημένα σχετικά στατιστικά στοιχεία και αφετέρου τη σύσταση- αύξηση των οργανικών θέσεων λόγω της αύξησης της δικαστηριακής ύλης. Με αυτόν τον τρόπο θα διασφαλισθεί η ορθολογικότερη κατανομή των υπηρετούντων δικαστικών υπαλλήλων, σύμφωνα με τις πραγματικές ανάγκες της κάθε υπηρεσίας. Η Επιτροπή θα παραδώσει το πόρισμά της εντός των προσεχών ημερών, καθώς οξύ πρόβλημα υγείας του κρίσιμου εκπροσώπου και Προέδρου της Ομοσπονδίας των δικαστικών υπαλλήλων στην Επιτροπή επέβαλε τρίμηνη παράταση στην έκδοση του σχετικού πορίσματός της.
     Με τις παραπάνω ενέργειες καλύπτεται σημαντικό μέρος των αναγκών σε προσωπικό που παρουσιάζουν ορισμένα έμμισθα υποθηκοφυλακεία της χώρας, μεταξύ των οποίων και του Ηρακλείου.
     2. Το Ταμείο Χρηματοδότησης Δικαστικών Κτιρίων (ΤΑ.Χ.ΔΙ.Κ.) έχει εγκρίνει κατά την τελευταία διετία 77.500 Ευρώ περίπου για τη μηχανοργάνωση του Υποθηκοφυλακείου Ηρακλείου. Ειδικότερα, έχει εγκριθεί από τον Ιούνιο του 2005 και ήδη ολοκληρωθεί η α΄ φάση της μηχανοργάνωσης της υπηρεσίας, συνολικού κόστους 33.750 Ευρώ, η οποία περιελάμβανε την εγκατάσταση του Υποσυστήματος Διαχείρισης Υποθηκοφυλακείου και την προμήθεια ενός εξυπηρετητή (server) και δύο εκτυπωτών. Επιπλέον, έχει εγκριθεί από τον Μάιο του 2006 η β΄ φάση της μηχανοργάνωσης της υπηρεσίας, συνολικού κόστους 42.850 Ευρώ, η οποία περιλαμβάνει την εγκατάσταση των υποσυστημάτων Ελέγχου και Μεταγραφών, Υποθηκών, Αγωγών και Κατασχέσεων και αναμένεται να ολοκληρωθεί εντός των προσεχών μηνών. Αμέσως μετά θα ακολουθήσουν και οι επόμενες δύο φάσεις του έργου, οι οποίες περιλαμβάνουν την εγκατάσταση του λογισμικού προγράμματος καταχώρησης στοιχείων και την ψηφιοποίηση όλων των εναπομεινάντων δεδομένων. Με την ολοκλήρωση των προαναφερθέντων έργων μηχανοργάνωσης, το Έμμισθο Υποθηκοφυλακείο Ηρακλείου θα διαθέτει πλέον ένα ολοκληρωμένο πληροφοριακό σύστημα, το οποίο θα επιφέρει την ταχύτατη εξυπηρέτηση των πολιτών και την ενίσχυση της ασφάλειας των συναλλαγών.
     Επισημαίνεται, ακόμη, ότι για τη μηχανοργάνωση των υποθηκοφυλακείων της χώρας το Υπουργείο Δικαιοσύνης έχει ήδη καταθέσει από το 2005 πρόταση, προκειμένου να συμπεριληφθεί στο Εθνικό Στρατηγικό Σχέδιο Ανάπτυξης για την περίοδο 2007-2013 έργο με αντικείμενο τη «βελτίωση της ποιότητας και της αποτελεσματικότητας των παρερχομένων υπηρεσιών από τα Υποθηκοφυλακεία της χώρας», το οποίο θα χρηματοδοτηθεί από το Δ΄ Κοινοτικό Πλαίσιο Στήριξης. Η πρόταση αυτή βρίσκεται στο στάδιο των διαβουλεύσεων του Υπουργείου Οικονομικών με τις Ομάδες Σχεδιασμού όλων των Υπουργείων. Εφόσον γίνει δεκτή, θα επιτευχθεί η πλήρης μηχανοργάνωση όλων των υποθηκοφυλακείων της χώρας, μέσω ενός ολοκληρωμένου πληροφοριακού συστήματος.
     3. Το ζήτημα της ολοκλήρωσης του Κτηματολογίου δεν εμπίπτει στις αρμοδιότητες του Υπουργείου Δικαιοσύνης, αλλά σε αυτές του Υπουργείου Περιβάλλοντος, Χωροταξίας και Δημοσίων Έργων, στο οποίο διαβιβάζεται αντίγραφο της συγκεκριμένης Ερώτησης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     8. Στην με αριθμό 7969/15-5-07 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. ΤΚΕ/Φ.2/13701/31-5-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης , με αριθμό 7969/15-5-07, που κατέθεσε στη Βουλή ο βουλευτής κ. Μιλτιάδης Βέρρας, με θέμα «η υπερβολική συσσώρευση δικών, η έλλειψη μηχανοργάνωσης, χώρων και προσωπικού, είναι τα βασικά χαρακτηριστικά στα δικαστήρια της Πάτρας», σας πληροφορούμε τα εξής
     1. Όσον αφορά τις προσλήψεις δικαστικών υπαλλήλων, σας πληροφορούμε τα εξής:
     Στο πλαίσιο του Προγραμματισμού Προσλήψεων έτους 2006 μετά από αίτημα του Υπουργείου Δικαιοσύνης η Τριμελής Επιτροπή του άρθρου 2 παρ. 1 της ΠΥΣ 55/98 ενέκρινε με την ΔΙΠΠ/Φ. ΕΓΚΡ. 9/398/12020/22-8-2006 απόφασή της την πλήρωση, μεταξύ άλλων, τετρακοσίων εξήντα πέντε (465) κενών οργανικών θέσεων, διαφόρων ειδικοτήτων στα Δικαστήρια της χώρας.
     Στο πλαίσιο του Προγραμματισμού Προσλήψεων έτους 2007 το Υπουργείο Δικαιοσύνης με το αρ. πρ. 47148/27-4-2007 έγγραφό του ζήτησε την έγκριση της Τριμελούς Επιτροπής του άρθρου 2 παρ. 1 της ΠΥΣ 33/2006 για την πλήρωση, μεταξύ άλλων, εννιακοσίων (900) κενών οργανικών θέσεων διαφόρων ειδικοτήτων στα Δικαστήρια της χώρας. Για την περαιτέρω προώθηση της διαδικασίας αναμένεται η έγκριση των απαιτούμενων πιστώσεων από το Γενικό Λογιστήριο του Κράτους.
     2. Όσον αφορά τις προσλήψεις δικαστών, σας πληροφορούμε ότι σύμφωνα με τις διατάξεις της παρ. 1.β. του άρθρου 4 της ΠΥΣ 33/2006 εξαιρούνται της αναστολής και ως εκ τούτου δεν απαιτείται έγκριση της Τριμελούς Επιτροπής του άρθρου 2 της παρ. 1 της ανωτέρω ΠΥΣ.
     Κατά τα λοιπά αρμόδιο να απαντήσει είναι το συνερωτώμενο Υπουργείο Δικαιοσύνης.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     	9. Στην με αριθμό 6420/30-3-07 ερώτηση του Βουλευτή κ. Μιλτιάδου Βαρβιτσιώτη δόθηκε με το υπ’ αριθμ. 7017/7029/20-4-07 έγγραφο από τoν Υπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Μ. Βαρβιτσιώτης, σας γνωρίζουμε ότι το εμπόριο ανθρώπων με σκοπό τη σεξουαλική εκμετάλλευση (trafficking), αλλά και γενικότερα η εμπορία ανθρώπων, η κάθε μορφής εκμετάλλευση και η παραβίαση των ανθρωπίνων δικαιωμάτων αποτελεί μία από τις σοβαρότερες μορφές εγκληματικής και αντικοινωνικής συμπεριφοράς, γιατί πέραν του ότι αποτελεί βάναυση μορφή εξαναγκασμού, κακοποίησης και προσβολής της προσωπικότητας και της γενετήσιας αξιοπρέπειας, αποτελεί συνάμα και μία από τις πιο ακραίες, ανήθικες και επικίνδυνες κοινωνικά μορφές οικονομικής - εμπορικής εκμετάλλευσης.
     Το Υπουργείο μας, στα πλαίσια της πολιτικής δημόσιας τάξης και ασφάλειας για το τρέχον έτος, έχει συμπεριλάβει και σχέδια δράσης για την καταπολέμηση της εμπορίας ανθρώπων, που τα τελευταία χρόνια εμφανίζει συνεχώς αυξητικές τάσεις, όχι μόνο σε εθνικό και ευρωπαϊκό, αλλά και διεθνές επίπεδο. Προς την κατεύθυνση αυτή έχουν δοθεί προς τις Υπηρεσίες Ασφαλείας συγκεκριμένες εντολές και οδηγίες, για περαιτέρω δραστηριοποίησή τους, καλύτερο συντονισμό κατά την πραγματοποίηση αστυνομικών επιχειρήσεων, ανάπτυξη του πληροφοριακού τους δικτύου, εφαρμογή με αυστηρότητα της ισχύουσας κατά περίπτωση νομοθεσίας και κυρίως διερεύνηση σε βάθος όλων αυτών των υποθέσεων, με στόχο την εξάρθρωση τυχόν υπαρχόντων κυκλωμάτων και σύλληψη των διακινητών - εκμεταλευτών.
     Πέραν αυτών, προκειμένου να αντιμετωπισθεί αποτελεσματικότερα αυτής της μορφής η εγκληματικότητα και να καλυφθεί η ανάγκη πολυεπίπεδης και συντονισμένης προσέγγισης όλων των Αρχών και φορέων, που εμπλέκονται στο θέμα αυτό, στα πλαίσια και της διεθνούς συνεργασίας, στο Υπουργείο μας λειτουργεί η Ομάδα Καταπολέμησης Εμπορίας Ανθρώπων (Ο.Κ.Ε.Α.) με διυπουργική και διεπιστημονική σύνθεση, στην οποία προεδρεύει ο Αρχηγός της Ελληνικής Αστυνομίας.
     Ο πρώτος κύκλος εργασιών της εν λόγω Ομάδας περιελάμβανε, μεταξύ άλλων, δράσεις όπως η συστηματική ενημέρωση των πολιτών, η διοργάνωση έκθεσης έργων τέχνης και αφίσας με θέμα «Ευρώπη ενωμένη κατά της δουλείας», η συμμετοχή μελών της σε σεμινάρια, ημερίδες, συνέδρια στο εσωτερικό, αλλά και στο εξωτερικό Κ.Ο.Κ. Ο επόμενος κύκλος εργασιών της Ομάδας εστιάζεται, κυρίως, στην ανάληψη δυναμικότερων δράσεων με πρακτικότερο τρόπο, στη διερεύνηση και ενδυνάμωση της συνεργασίας με όλους τους εμπλεκόμενους φορείς, για τον εντοπισμό και την παροχή αρωγής σε όσο το δυνατόν περισσότερα θύματα Κ.Ο.Κ. Στο πλαίσιο δε αυτό η εν λόγω Ομάδα αποφάσισε τη σύνταξη Έκθεσης για την εμπορία ανθρώπων, η οποία περιλαμβάνει τις δράσεις που αναπτύχθηκαν και τις συνεργασίες που επιτεύχθηκαν, καθώς και την παροχή αρωγής και προστασίας στα θύματα, κατά τα έτη 2003-2005, ανά Υπουργείο.
     Επίσης, οι μεταρρυθμίσεις, που εισήχθησαν με το ν. 3064/2002 και το π.δ. 233/2003, με τις οποίες η νομοθεσία μας εκσυγχρονίσθηκε και εναρμονίσθηκε με τα διεθνή κείμενα και τις διεθνείς σχετικές διατάξεις, αποσκοπούν στην αντιμετώπιση όλων των μορφών της εμπορίας ανθρώπων. Εκτός από τις ρυθμίσεις που αφορούν το έγκλημα της σωματεμπορίας, ιδιαίτερη έμφαση δίδεται στην προστασία των ανηλίκων, καθώς και στην αντιμετώπιση της παιδικής πορνογραφίας, ενώ, για τα εγκλήματα κατά της γενετήσιας ζωής τους, εκτός των άλλων, προβλέπονται αυστηρότερες ποινές και τα περισσότερα τιμωρούνται σε βαθμό κακουργήματος. Επίσης αντιμετωπίζεται, για πρώτη φορά, η ασέλγεια κατά ανηλίκων με αμοιβή και τιμωρείται ο «πελάτης» με ποινές που διαβαθμίζονται ανάλογα με την ηλικία του ανήλικου, ενώ καινοτομία αποτελεί ότι, για τη συγκεκριμένη πράξη, ο ανήλικος προστατεύεται μέχρι του 180υ έτους και η ποινή επαυξάνεται αν ο υπαίτιος πράττει κατά συνήθεια.
     Στο ανωτέρω νομοθετικό πλαίσιο προβλέπεται η παροχή αρωγής και προστασίας στα πρόσωπα (θύματα) που έγιναν αντικείμενο εκμετάλλευσης και τα οποία έχουν υποστεί άμεση βλάβη στη σωματική ακεραιότητά τους ή στην προσωπική ή στη γενετήσια ελευθερία τους ή υφίσταται σοβαρός κίνδυνος ως προς τα αγαθά αυτά ή τη ζωή τους, ανεξάρτητα αν είναι αλλοδαποί ή ημεδαποί, ώστε να δημιουργούνται κατάλληλες συνθήκες και τα θύματα να υπερνικούν το φόβο τους, να αισθάνονται ασφαλή και να συνεργάζονται με τις αρμόδιες Υπηρεσίες μας.
     Στα πλαίσια αυτά, αλλά και του κοινωνικού ρόλου που επιτελούν, οι αρμόδιες αστυνομικές Υπηρεσίες αντιμετωπίζουν τις υποθέσεις αυτές με ιδιαίτερη προσοχή και τη δέουσα σοβαρότητα, εφαρμόζουν την ισχύουσα νομοθεσία με αυστηρότητα και παραπέμπουν τους δράστες αυτής της εγκληματικής συμπεριφοράς στη Δικαιοσύνη. Ο χειρισμός των θεμάτων αυτών γίνεται από κατάλληλο προσωπικό, το οποίο, για την προστασία της προσωπικότητας και της αξιοπρέπειας των προσώπων, ανηλίκων και ενηλίκων, που έγιναν αντικείμενα (θύματα) εκμετάλλευσης, εξετάζει την κάθε περίπτωση με ευαισθησία, κατανόηση και σεβασμό και τους προσφέρει τη βοήθεια και συμπαράσταση που δικαιούνται από την ισχύουσα νομοθεσία.
     Ειδικότερα, για την αποτελεσματικότερη αντιμετώπιση της εγκληματικής αυτής συμπεριφοράς, με τις διατάξεις του π.δ. 481/2006 αναδιαρθρώθηκαν Υπηρεσίες των Γενικών Αστυνομικών Διευθύνσεων Αττικής και Θεσσαλονίκης και συγκεκριμένα στις Διευθύνσεις Ασφάλειας Αττικής και Θεσσαλονίκης ιδρύθηκαν και λειτουργούν Τμήματα Καταπολέμησης Εμπορίας Ανθρώπων. Παράλληλα, αποφασίσθηκε η συγκρότηση ομάδων antitrafficking σε 12 Αστυνομικές Διευθύνσεις της χώρας. Οι ομάδες αυτές, αφού στελεχώθηκαν με το κατάλληλο προσωπικό και εφοδιάσθηκαν με τον αναγκαίο εξοπλισμό, άρχισαν να λειτουργούν από 20-1-2006.
     Επίσης, με τις διατάξεις του ν. 3387/2005 προβλέφθηκε η διάθεση με πλήρη και αποκλειστική απασχόληση ενός ανώτερου δικαστικού λειτουργού σε κάθε μία από τις Διευθύνσεις Ασφάλειας Αττικής και Θεσσαλονίκης, για την εποπτεία του έργου τους στον τομέα της δίωξης του οργανωμένου εγκλήματος και την καθοδήγηση του προανακριτικού έργου, ενώ με τις διατάξεις του ν. 3386/2005 τροποποιήθηκε το καθεστώς εισόδου, διαμονής και κοινωνικής ένταξης υπηκόων τρίτων χωρών στην ελληνική επικράτεια. Με τις διατάξεις του νέου νόμου προβλέπεται, μεταξύ άλλων, ότι σε αλλοδαπά πρόσωπα που χαρακτηρίζονται ως θύματα εμπορίας ανθρώπων χορηγείται άδεια παραμονής περιορισμένης ισχύος, εφόσον συνεργαστούν με τις αστυνομικές ή εισαγγελικές αρχές στην καταπολέμηση της εμπορίας ανθρώπων.
     Για την ενημέρωση του προσωπικού επί του σοβαρότατου θέματος της καταπολέμησης της εμπορίας ανθρώπων (trafficking) και αρωγής στα θύματα, καθώς και για τη διευκόλυνσή του στο χειρισμό των υποθέσεων του ν. 306412002 και π.δ. 233/2003, από την αρμόδια Διεύθυνση του Αρχηγείου της Ελληνικής Αστυνομίας, απεστάλη προς όλες τις αστυνομικές Υπηρεσίες σχετική εγκύκλιος διαταγή του Αρχηγού αυτής. Επίσης, απεστάλη και ενημερωτικό δελτίο με χρήσιμες πληροφορίες για τα δικαιώματα των θυμάτων και μάλιστα για την αρωγή και προστασία που παρέχεται σε αυτά, μεταφρασμένο σε 13 ξένες γλώσσες, το οποίο κοινοποιείται στα άτομα αυτά, ώστε να αισθάνονται ασφαλή και να εμπιστεύονται το προσωπικό της Αστυνομίας.
     Ακόμη, τον Μάιο του έτους 2004 συστάθηκε Ειδική Επιτροπή Γενικών Γραμματέων Υπουργείων, αποτελούμενη από τους Γενικούς Γραμματείς των συναρμοδίων Υπουργείων, στην οποία φυσικά συμμετείχε και ο Γενικός Γραμματέας του Υπουργείου μας, με σκοπό το συντονισμό σε πολιτικό επίπεδο όλων των ζητημάτων που αφορούν τα θέματα της εμπορίας ανθρώπων σε όλα τα επίπεδα. Στο πλαίσιο δε αυτό υπεγράφη Μνημόνιο Συνεργασίας μεταξύ των μελών της Επιτροπής, δώδεκα (12) ΜΚΟ και του ΔΟΜ. Επίσης, υπεγράφη συμφωνία της χώρας μας με την Αλβανία για την προστασία και αρωγή ανηλίκων θυμάτων εμπορίας ανθρώπων.
     Στα πλαίσια της διεθνούς αστυνομικής συνεργασίας, για την καταπολέμηση του διασυνοριακού εγκλήματος, στο οποίο περιλαμβάνεται και η εμπορία ανθρώπων, πραγματοποιούνται σε διμερή βάση με τις γείτονες χώρες (Αλβανία, ΠΓΔΜ, Βουλγαρία) συναντήσεις των όμορων περιφερειακών αστυνομικών Υπηρεσιών, εναλλάξ σε συνοριακά σημεία των δύο χωρών, τακτικά ή έκτακτα όποτε κρίνεται απαραίτητο από τις δύο πλευρές. Μέσω των συναντήσεων αυτών επιδιώκεται ο συντονισμός των μέτρων άσκησης του διαβατηριακού ελέγχου και επιτήρησης στα μη ελεγχόμενα τμήματα των συνόρων, καθώς και η επίλυση τυχόν προβλημάτων που αναφύονται στα συνοριακά σημεία με τη λήψη εναρμονισμένων μέτρων. Παράλληλα, σε διεθνές επίπεδο, οι Υπηρεσίες μας ανταλλάσσουν πληροφορίες με την EUROPOL, INTERPOL, SECI, με κράτη-μέλη της Ε.Ε. και τρίτες χώρες μέσω των διμερών σχέσεων που έχουμε αναπτύξει, συνομολογώντας συμφωνίες αστυνομικής συνεργασίας, καθώς και μέσω της τοποθέτησης αστυνομικών συνδέσμων, που έχουν τοποθετηθεί σε πολλές χώρες. Στενή επίσης είναι η συνεργασία μας για το θέμα αυτό και με τις ξένες πρεσβείες στη χώρα μας.
     Πέραν αυτών, ύστερα από πρωτοβουλία μας, πρόσφατα στην Αθήνα πραγματοποιήθηκε η επίσημη παρουσίαση του σχεδίου «ΙΛΑΕΙΡΑ» για την αντιμετώπιση και καταπολέμηση της παράνομης διακίνησης ανθρώπων με επίσημο προσκεκλημένο τον Αντιπρόεδρο της Ευρωπαϊκής Επιτροπής αρμόδιο για τη Δικαιοσύνη, την Ελευθερία και την Ασφάλεια. Μεταξύ άλλων, παρέστησαν οι επικεφαλής των Διεθνών Οργανισμών EUROPOL, EUROJUST και FRONTEX, ο εκπρόσωπος της INTERPOL, επικεφαλής των Αστυνομιών 21 χωρών, των Οργανισμών SECI και ΡAMECA, καθώς και εκπρόσωποι των Πρεσβειών των χωρών Η.Π.Α. και Μ. Βρετανίας.
     Υπενθυμίζεται ότι το σχέδιο «ΙΛΑΕΙΡΑ» το προτείναμε για πρώτη φορά στο Συμβούλιο Υπουργών Δικαιοσύνης και Εσωτερικών στο Λουξεμβούργο την 27 και 28-4-2006, καθώς και στη συνεδρίαση του Συμβουλίου την 1 και 2-6-2006 και έτυχε ευρείας αποδοχής. Πρόκειται για ένα σχέδιο Εθνικού και Διασυνοριακού επιπέδου Επιχειρησιακής - Διυπηρεσιακής δράσης του Αρχηγείου της Ελληνικής Αστυνομίας, το οποίο εντάσσεται στο πλαίσιο ενός συνολικού σχεδιασμού, που για πρώτη φορά λαμβάνει χώρα σε πανευρωπαϊκό επίπεδο και έχει ως σκοπό τον συντονισμό όλων των εμπλεκομένων φορέων, ώστε μέσα από συγκεκριμένες δράσεις των 11 χωρών της Νοτιοανατολικής Ευρώπης να επιφέρει μια συνεκτική προσέγγιση στο πλαίσιο της εσωτερικής ασφάλειας εντός της Ευρωπαϊκής Ένωσης. Με το σχέδιο «ΙΛΑΕΙΡΑ» επιδιώκεται να αναπτυχθεί ταυτόχρονη δράση όλων των χωρών, σε επίπεδο αφενός διωκτικών αρχών και αφετέρου υποστηρικτικής συνδρομής των θυμάτων, ώστε να υπάρξουν βέλτιστα αποτελέσματα στην αντιμετώπιση της εμπορίας ανθρώπων. Η Ελλάδα επιθυμεί και μπορεί να τεθεί στην πρωτοπορία σε αυτή τη μάχη-για την καταπολέμηση της εμπορίας ανθρώπων- ιδιαίτερα στην περιοχή της Νοτιοανατολικής Ευρώπης. Πρόσφατα (16 και 17/4/2007) στην Κομοτηνή πραγματοποιήθηκε διημερίδα και επιχειρησιακή άσκηση επί χάρτου με την κωδική ονομασία «ΙΛΑΕΙΡΑ», σε εθνικό και διυπηρεσιακό επίπεδο, για την καταπολέμηση της εμπορίας ανθρώπων.
     Επισημαίνεται ότι κατά την πρόσφατη Σύνοδο των Υπουργών Δημοσίας Τάξεως και Εσωτερικών της Νοτιοανατολικής Ευρώπης (Αττάλεια 3-4/11/2006), αναφερθήκαμε, μεταξύ άλλων, στην ανάγκη ανάσχεσης του κύματος της λαθρομετανάστευση ς στα απώτερα ανατολικά ευρωπαϊκά σύνορα και τονίσαμε ότι πρέπει να δοθεί έμφαση στο σύστημα ανταλλαγής πληροφοριών μεταξύ των χωρών με σωστούς τρόπους επικοινωνίας. Επισημάναμε, επίσης, προς τους Υπουργούς των άλλων χωρών που συμμετείχαν στη Σύνοδο, ότι πλέον των αστυνομικών μέτρων πρέπει να ληφθούν εκ μέρους τους μέτρα ευρύτερης πολιτικής με τα οποία να τονίζεται στους πολίτες των χωρών τους, να μην αναζητούν «παραδείσους» σε άλλες χώρες, καθιστάμενοι κατ' αυτόν τον τρόπο εν δυνάμει θύματα «trafficking», αλλά να παραμείνουν στις χώρες τους για εργασία.
     Επίσης, επειδή θεωρούμε ότι βασική προϋπόθεση, για την αύξηση της αποτελεσματικότητας της Αστυνομίας κατά την αντιμετώπιση του σοβαρότατου θέματος της εμπορίας ανθρώπων, είναι η ενημέρωση και εκπαίδευση του αστυνομικού προσωπικού, σας πληροφορούμε ότι το θέμα αυτό έχει ενταχθεί στη διδακτέα ύλη σε όλες τις βαθμίδες της εκπαίδευσης, μετεκπαίδευσης και επιμόρφωσης του εν λόγω προσωπικού. Το προσωπικό συμμετέχει σε σεμινάρια και ημερίδες που διενεργούνται για το θέμα αυτό στο εξωτερικό και στη χώρα μας, ενώ για τη διευκόλυνση του χειρισμού τέτοιων υποθέσεων ενημερώνεται διαρκώς με την έκδοση εγκυκλίων διαταγών. Ενδεικτικά σημειώνεται ότι, κατά το χρονικό διάστημα 5-9/12/2005, από το Αρχηγείο Ελληνικής Αστυνομίας διοργανώθηκε σεμινάριο με θέμα την παράνομη διακίνηση και εκμετάλλευση ανθρώπων, στο οποίο συμμετείχαν τριάντα (30) αξιωματικοί από χώρες της Μεσογείου.
     Τέλος, σας πληροφορούμε ότι κάθε περίπτωση θύματος εμπορίας ανθρώπων εξετάζεται από τις Υπηρεσίες μας, σύμφωνα με τα προβλεπόμενα από τις διατάξεις της ισχύουσας νομοθεσίας και η δραστηριότητα των Υπηρεσιών μας στον τομέα αυτόν έχει αποφέρει θετικά αποτελέσματα. Ειδικότερα, τον Αύγουστο του 2005 από αστυνομικούς του Τμήματος Ηθών της Διεύθυνσης Δημόσιας Ασφάλειας Αττικής σχηματίσθηκε δικογραφία με δράστες πέντε (5) αλλοδαπούς από τη Νιγηρία, οι οποίοι είχαν συστήσει οργανωμένη ομάδα διακίνησης και εκμετάλλευσης γυναικών από τη χώρα αυτή. Οι παθούσες-θύματα ήταν τρεις (3) γυναίκες από τη Νιγηρία, στις οποίες με μέριμνα της αρμόδιας Υπηρεσίας μας παρασχέθηκε η αναγκαία αρωγή και προστασία και οι δύο (2) εξ αυτών μεταφέρθηκαν στο Εθνικό Κέντρο Κοινωνικής Αλληλεγγύης (Ε.Κ.Κ.Α.) και η τρίτη στην Μ.Κ.Ο. «Κλίμακα».
     Ο Υπουργός
     ΒΥΡΩΝ Γ. ΠΟΛΥΔΩΡΑΣ»
      10. Στην με αριθμό 5893/20-3-07 ερώτηση του Βουλευτή  κ. Κωνσταντίνου Ρόβλια δόθηκε με το υπ’ αριθμ. 20503/11-4-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και κατόπιν του (2) σχετικού σας πληροφορούμε τα παρακάτω:
      Η Περιφέρεια Θεσσαλίας εκτιμώντας ότι το τρέχον έτος θα είναι έτος λειψυδρίας πραγματοποιεί συνεργασίες με τους αρμόδιους φορείς της περιφέρειας. Η διαδικασία αυτή δεν έχει ολοκληρωθεί ακόμη και έργα όπως οι αντικαταστάσεις διωρύγων και η κατασκευή κλειστών αγωγών στα δίκτυα της λίμνης Πλαστήρα είναι ιδιαιτέρου ενδιαφέροντος. Επίσης η Περιφέρεια περιμένει προτάσεις από τους φορείς της Νομαρχιακής Αυτοδιοίκησης Καρδίτσας.
      Ο Υφυπουργός
      ΑΘ. ΝΑΚΟΣ»
      11. Στην με αριθμό 5883/19-3-07 ερώτηση του Βουλευτή  κ. Λάζαρου Λωτίδη δόθηκε με το υπ’ αριθμ. Δ13/Β/Φ.5.25/7195/13-4-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Λ. Λωτίδης, σας διαβιβάζουμε το υπ’ αριθ. 1356/2-4-2007 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στο θιγόμενο στην ανωτέρω ερώτηση θέμα.
      Ο Υφυπουργός
      Α. ΝΕΡΑΝΤΖΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      12. Στην με αριθμό 5959/21-3-07 ερώτηση της Βουλευτού  κ. Ασημίνας Ξηροτύρη-Αικατερινάρη δόθηκε με το υπ’ αριθμ. Δ5/ΗΛ/Α/Φ6/50/7882/13-4-07 έγγραφο από τον Υφυπουργό Ανάπτυξης η ακόλουθη απάντηση:
      «Επί των θεμάτων, που θίγει η προκείμενη ερώτηση παρέχεται απάντηση από το υπ. αριθ. ΓΔΝΣ/1422/05-04-2007 έγγραφο της ΔΕΗ ΑΕ, αντίγραφο του οποίου συναποστέλλεται προς ενημέρωσής σας.
      Περαιτέρω, σας γνωρίζουμε ότι το Υπουργείο Ανάπτυξης ανέλαβε πρωτοβουλία για το ζήτημα αυτό, αμέσως μόλις μας έγινε γνωστό από τον Εμπορικό Σύλλογο Πειραιά. Μεταξύ των άλλων ζήτησε, και η ΔΕΗ ΑΕ αποδέχθηκε, να υπάρξει διαδικασία διακανονισμού πληρωμής των χρεών, ώστε να γίνει άμεση επανασύνδεση του ρεύματος, να μην αναπροσαρμόζεται η προκαταβολή, (όπως γινόταν επί σειρά ετών) στην πρώτη περίπτωση διακοπής, αλλά μόνο σε περιπτώσεις υποτροπής και τα συνεργεία να τηρούν, πλήρως, όλες τις προβλεπόμενες οδηγίες.
      Ο Υφυπουργός
      Α. ΝΕΡΑΝΤΖΗΣ»
      13. Στην με αριθμό 5836/19-3-07 ερώτηση του Βουλευτή κ. Πέτρου Τατούλη δόθηκε με το υπ’ αριθμ. Δ13/Β/Φ.5.25/7377/13-4-07 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Π. Τατούλης, σας διαβιβάζουμε το υπ’ αριθ. 1376/3-4-2007 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.), με το οποίο δίδεται απάντηση στα θιγόμενα στην ανωτέρω ερώτηση θέματα.
      Ο Υφυπουργός
      Α. ΝΕΡΑΝΤΖΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      14. Στην με αριθμό 7630/7-5-07 ερώτηση του Βουλευτή κ. Χρήστου Βερελή δόθηκε με το υπ’ αριθμ. 20285/ΕΥΣ 2827/31-5-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού και ειδικότερα των ερωτημάτων 1 και 2 σας γνωστοποιούμε τα ακόλουθα:
     1. Η πράξη με τίτλο «Επέκταση Τροχιόδρομου προς Βούλα και συνοδευτικές εργασίες ένταξής του στο αστικό περιβάλλον των Δήμων Γλυφάδας, Βούλας και Π. Φαλήρου», και προϋπολογισμό 11.810.500 Ευρώ έχει ενταχθεί στο Επιχειρησιακό Πρόγραμμα Σιδηρόδρομοι, Αεροδρόμια, Αστικές Συγκοινωνίες (Ε.Π. Σ.Α.Α.Σ). Για την πράξη αυτή αναμένεται η υποβολή από την Τραμ Α.Ε., πρότασης τροποποίησης με παράταση του χρονοδιαγράμματος έως τον Φεβρουάριο του 2008.
     Το προαναφερόμενο έργο εντάσσεται στο πλαίσιο του Μέτρου 4.3 (Ανάπτυξη ΤΡΑΜ) το οποίο εμφανίζει δαπάνες 253.304.786 Ευρώ που αντιστοιχούν στο 91,21% του συνολικού προϋπολογισμού.
     2. Το έργο της επέκτασης του Τραμ από το Σ.Ε.Φ. έως τον Πειραιά προβλέπεται στο Περιφερειακό Επιχειρησιακό Πρόγραμμα Απικής, της προγραμματικής περιόδου 2007-2013, το οποίο έχει ήδη υποβληθεί στις υπηρεσίες της Ε.Ε. και βρίσκεται σε διαδικασία διαπραγμάτευσης.
     Όσον αφορά στο Ε.Π. Σ.Α.Α.Σ. του Γ. ΚΠΣ δεν έχει σημειωθεί καμία απώλεια πόρων λόγω εφαρμογής του κανόνα αυτόματης αποδέσμευσης ν+2 (καν. Ε.Κ. 1260/1999). Για την απάντηση των υπόλοιπων ερωτημάτων και την παροχή ειδικότερων πληροφοριών για τα ερωτήματα 1 και 2 αρμόδια είναι τα λοιπά συνερωτώμενα Υπουργεία.
     Ο Υφυπουργός
     ΧΡΗΣΤΟΣ ΦΩΛΙΑΣ»
      15. Στην με αριθμό 7699/8-5-07 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. 7287 Β/31-5-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω σχετικής ερώτησης, σας γνωρίζουμε ότι:
     Η κατανομή των αρμοδιοτήτων μεταξύ των υπουργείων ΠΕΧΩΔΕ, Αγροτικής Ανάπτυξης και Τροφίμων και της Περιφέρειας για τον προγραμματισμό και την κατασκευή Εγγειοβελτιωτικών Έργων (φραγμάτων, λιμνοδεξαμενών, κλπ) διέπεται από τις διατάξεις των Ν. 3881/58 «Περί έργων Εγγείων Βελτιώσεων» και 2503/97 «Διοίκηση, Οργάνωση, Στελέχωση της Περιφέρειας».
     Η Κεντρική Υπηρεσία Υδάτων/ΥΠΕΧΩΔΕ, σύμφωνα με το άρθρο 4 παρ. 1 του Ν. 3199/03 και την ΚΥΑ 49139/2-12-2005/ΦΕΚ Β΄1695, παρέχει γενικές κατευθυντήριες οδηγίες οι οποίες εξειδικεύονται ανάλογα με τις τοπικές συνθήκες και εποπτεύει τα έργα χρήσης νερού τόσο τα υφιστάμενα όσο και τα προτεινόμενα χωρίς να έχει αρμοδιότητα να υλοποιεί παρόμοια έργα.
     Ο σχεδιασμός συγκεκριμένων έργων για τον μετριασμό των επιmώσεων από ξηρασία ανήκει σύμφωνα με το άρθρο 5, παρ 5α του Ν. 3199/03 στις αρμοδιότητες της Δ/νσης Υδάτων Περιφέρειας η οποία αποφασίζει λαμβάνοντας υπόψη τα δεδομένα και τις απόψεις των τοπικών φορέων. Σημειώνεται ότι η Νομαρχιακή Αυτοδιοίκηση Σάμου έχει προχωρήσει από τον Ιανουάριο 2007 σε σύνταξη προτάσεων για τη λήψη μέτρων σε περίπτωση λειψυδρίας.
     Ο Υφυπουργός
     ΣΤΑΥΡΟΣ ΚΑΛΟΓΙΑΝΝΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρόβλια.
      Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 4 Ιουνίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 577/25-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Περιβάλλοντος, Χωροταξίας και Δημοσίων Έργων και Εμπορικής Ναυτιλίας, σχετικά με τη ρύπανση του νότιου ευβοϊκού κόλπου κ.λπ..
      2. Η με αριθμό 606/29-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την απελευθέρωση των παραλιών από τις διάφορες εγκαταστάσεις, την ελεύθερη πρόσβαση προς αυτές κ.λπ.. 
      3. Η με αριθμό 604/29-5-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τις πρόσφατες πλημμύρες στη βορειοδυτική Αττική, την αποζημίωση των πληγέντων κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 592/29-5-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Χωρέμη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη συνέχιση του προγράμματος «Βοήθεια στο Σπίτι» κ.λπ..
      2. Η με αριθμό 605/29-5-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τους Υπουργούς Ανάπτυξης και Περιβάλλοντος, Χωροταξίας και Δημοσίων Έργων, σχετικά με την έκδοση και επέκταση αδειών λειτουργίας εταιρειών αποθήκευσης πετρελαιοειδών και χημικών στο Πέραμα κ.λπ..
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η δεύτερη επίκαιρη ερώτηση δεύτερου κύκλου με αριθμό 596/29-5-2007 του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Δικαιοσύνης και Δημόσιας Τάξης, σχετικά με τη σύλληψη και κράτηση δεκαεννιάχρονου φοιτητή του Αριστοτέλειου Πανεπιστημίου Θεσσαλονίκης κ.λπ.. 
      Το περιεχόμενο της ερώτησης του κ. Λεβέντη έχει ως εξής:
      «Γενική κατακραυγή έχει προκαλέσει η σύλληψη του δεκαεννιάχρονου φοιτητή του Αριστοτέλειου Πανεπιστημίου Θεσσαλονίκης, ο οποίος κρατείται προφυλακισμένος στις φυλακές Αυλώνα, για συμμετοχή στα σοβαρά επεισόδια της 5ης Μαΐου έξω από το Αριστοτέλειο Πανεπιστήμιο. Ο εν λόγω φοιτητής συνελήφθη την επομένη των επεισοδίων, αφού είχε την ατυχία να φοράει «πράσινα παπούτσια», όπως και ένας από την ομάδα αυτών που βιαιοπραγούσαν με καλυμμένα τα πρόσωπά τους. Οι τρεις αστυνομικοί-μάρτυρες κατηγορίας περιγράφουν τον φοιτητή, αφού τον έχουν συλλάβει, ενώ διαψεύδονται τόσο από μαρτυρίες συμφοιτητών του κατηγορούμενου όσο και από την ύπαρξη φωτογραφικού υλικού, βίντεο κ.λπ.. 
      Με ψήφισμά του το Τμήμα Χημικών Μηχανικών του Αριστοτελείου Πανεπιστημίου Θεσσαλονίκης, ζητά να αφεθεί άμεσα ελεύθερος, απαλλαγμένος από κάθε κατηγορία. 
      Με δεδομένο ότι ο φοιτητής αυτός είναι ένας από τους σαράντα εννέα που είχαν συλληφθεί και αθωωθεί πανηγυρικά από το δικαστήριο μετά από τα γεγονότα και τις διαδηλώσεις (8-3-2007) για το άρθρο 16 στην Αθήνα, ερωτώνται οι κύριοι Υπουργοί:
      1. Μπορούν να βεβαιώσουν ότι δεν έχουν στοχοποιηθεί συγκεκριμένοι φοιτητές και ότι δεν γίνεται προσπάθεια εκ των υστέρων δικαίωσης για τη στάση των διωκτικών αρχών στην υπόθεση των σαράντα εννέα;
      2. Τι μέτρα θα λάβουν για την άμεση αποφυλάκιση, δεδομένου ότι δεν θα πρόκειται για επέμβαση στη δικαιοσύνη, αλλά για αντιμετώπιση του υπερβάλλοντος ζήλου των διωκτικών αρχών, που πλήττουν και την ανεξαρτησία της δικαιοσύνης;».
      Στην ερώτηση του κ. Λεβέντη θα απαντήσει ο  Υπουργός Δημόσιας Τάξης κ. Βύρων Πολύδωρας.
      Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ναι, κύριε Πρόεδρε, ναι, κύριε συνάδελφε, κύριε Λεβέντη, μπορώ να διαβεβαιώσω με τη μέγιστη δυνατή κατηγορηματικότητα ότι δεν έχουν στοχοποιηθεί οι συγκεκριμένοι φοιτητές και ότι δεν γίνεται –προς Θεού!- καμμία προσπάθεια, εκ των υστέρων, δικαίωσης για τη στάση των διωκτικών αρχών στην υπόθεση των σαράντα εννέα. Ναι, μπορώ να διαβεβαιώσω ότι είναι έξω από το σκεπτικό της Αστυνομίας και με ειδική επιμέλεια εγώ έχω δώσει γραμμή, ως οφείλω, για το διακεκριμένο των εξουσιών, για το σεβασμό και στα ανθρώπινα δικαιώματα και στην ανεξαρτησία της δικαιοσύνης, σε κάθε περίπτωση. 
      Η σειρά των νομικών γεγονότων για την περίπτωση του φοιτητή που αφορά η ερώτηση, έχει ως εξής: Κατά τις πρωινές ώρες της 5/5/2007 στην οδό Εθνικής Αμύνης, στην περιοχή του Αριστοτελείου Πανεπιστημίου Θεσσαλονίκης, μετά τα επεισόδια, κατά διαστήματα εξέρχονταν ομαδικά, άτομα που είχαν συμμετάσχει στα επεισόδια -κατά την εκτίμηση της Αστυνομίας- και τότε εκεί προσήχθησαν περίπου δεκαπέντε άτομα, εκ των οποίων πέντε άτομα -ο αναφερόμενος στην ερώτηση φοιτητής και τέσσερα ακόμα άτομα- συνελήφθησαν από τη Διεύθυνση Ασφάλειας Θεσσαλονίκης και στα πλαίσια της διενεργηθείσας προανάκρισης προσήχθησαν στον εισαγγελέα, απ’ όπου ασκήθηκε ποινική δίωξη, από τον εισαγγελέα Πλημμελειοδικών Θεσσαλονίκης, ο οποίος παρήγγειλε και τη διενέργεια της κύριας ανάκρισης. 
      Από την ανακρίτρια εκδόθηκε το υπ’ αριθμόν 2107 ένταλμα προσωρινής κράτησης του εν λόγω φοιτητή, συνεπεία του οποίου οδηγήθηκε στο ειδικό κατάστημα κρατήσεως νέων Αυλώνας. Εντάλματα προσωρινής κράτησης εκδόθηκαν επίσης σε βάρος άλλων δύο προσώπων από τα συλληφθέντα, που οδηγήθηκαν στις φυλακές Κομοτηνής. Δηλαδή, από τα πέντε συλληφθέντα πρόσωπα, για τα τρία διετάχθη η προσωρινή κράτηση. 
      Σημειώνω ακόμη ότι, όπως αντιλαμβάνεστε, η υπόθεση βρίσκεται στη δικαιοσύνη και κατά του συγκεκριμένου εντάλματος ο δεκαεννιάχρονος υπέβαλε την υπ’ αριθμόν 41/11-5-2007 προσφυγή, η οποία έχει εισαχθεί στο Συμβούλιο Πλημμελειοδικών Θεσσαλονίκης με την υπ’ αριθμόν 257/29-5-2007 απορριπτικής πρότασης της Εισαγγελίας Πρωτοδικών Θεσσαλονίκης και επίκειται η έκδοση βουλεύματος. 
      Αυτή είναι η ενημέρωση που θέλω να κάνω, αλλά μαζί με την ενημέρωση παρέχω και την εξής τοποθέτηση, ως άνθρωπος, ως γονιός και εγώ, ως πολιτικός και ως Υπουργός φυσικά: Εκφράζω δημόσια τη συμπάθειά μου για την περίπτωση του δεκαεννιάχρονου συλληφθέντος και κατηγορουμένου φοιτητή, όμως εκφράζω εξίσου την εμπιστοσύνη μου και το σεβασμό για την αγαθή προαίρεση και για την εύορκη εκπλήρωση καθήκοντος από τα όργανα της τάξης, καθώς επίσης και από τις εισαγγελικές και ανακριτικές αρχές. 
      Η συμπάθειά μου συνοδεύεται με την ευχή, δικαστικώς να πετύχει τα δίκαιά του και να αποδείξει την αθωότητά του ή, και αν όχι την αθωότητά του, τους λόγους για την άρση της προσωρινής κράτησης ο φοιτητής ο άξιος της συμπάθειάς μας. Όμως, μαζί με το σεβασμό μου προς τα όργανα της τάξεως και τα θεσμικά όργανα, ζητώ από το συνάδελφο ερωτώντα Βουλευτή κ. Λεβέντη να αναγνωρίσει ότι δεν μπορούμε να παρέμβουμε συνταγματικά, θεσμικά στο έργο της δικαιοσύνης. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Λεβέντη, έχετε το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, σημειώνω τη συμπάθειά σας κατ’ αρχάς, που είναι και συμπάθεια και όλων προς αυτόν το φοιτητή, που ταλαιπωρείται και επίσης ότι δεν υπάρχει στοχοποίηση. Και είμαι σίγουρος ότι δεν υπάρχει στοχοποίηση από μέρους σας. Όμως δεν μπορώ να είμαι απολύτως βέβαιος ότι αυτό ισχύει σ’ όλα τα επίπεδα. 
      Από κει και πέρα έχουμε ένα νέο παιδί δεκαεννέα χρονών, έναν άριστο φοιτητή ο οποίος συνελήφθη όχι στη διάρκεια των επεισοδίων. Το είπατε πολύ διπλωματικά, κύριε Υπουργέ. Συνελήφθησαν πέντε στα πλαίσια της διενεργούμενης προανάκρισης την επομένη μέρα. Τι ήταν αυτό που οδήγησε στη σύλληψή του; Είχε το ατύχημα να φορά πράσινα παπούτσια και σε κάποια από τις κάμερες εκεί είχε καταγραφεί ότι κάποιος κουκουλοφόρος φορούσε πράσινα παπούτσια, παρ’ ότι ο σωματότυπός του είναι εντελώς διαφορετικός, κύριε Υπουργέ, και υπάρχουν τα σχετικά στοιχεία.
      Από κει και πέρα το ίδιο το πανεπιστήμιο, η σύγκλητος του πανεπιστημίου, όλοι οι φοιτητές της Θεσσαλονίκης και όλης της χώρας, η Ένωση Ελλήνων Χημικών, τάσσονται στο πλευρό του. Και τι ζητάνε, κύριε Υπουργέ; Γιατί θα πρέπει να συλληφθεί και να προφυλακιστεί αυτό το παιδί; Εάν αποδειχτεί ότι διέπραξε οποιοδήποτε αδίκημα, τότε, βεβαίως, θα αποφασίσουν τα αρμόδια δικαστήρια. Έτσι όμως προκαταβολικά να συλληφθεί, είναι ένας υπερβάλλων ζήλος, κύριε Υπουργέ, τον οποίο θα πρέπει να τον δούμε και να μας απασχολήσει στην περίπτωση, που και άλλοι νέοι έχουν συλληφθεί σ’ αυτό το πλαίσιο των επεισοδίων. Ενδεχομένως, κάποιοι να έχουν διαπράξει κάποιο αδίκημα, αλλά στη συντριπτική τους πλειοψηφία δεν έχουν διαπράξει, όπως έγινε και με τους σαράντα εννιά. Επομένως εδώ πρέπει να μας απασχολήσει αυτό. 
      Βεβαίως, δεν λέει κανείς ότι η δικαιοσύνη δεν πρέπει να κάνει το έργο της. Πλην όμως, όταν δίνει τη δυνατότητα στον Παπαδόπουλο, τον επικεφαλής της εταιρείας δολοφόνων, ή σ’ άλλους να κυκλοφορούν ελεύθεροι και μάλιστα να ψάχνουμε να τους βρούμε, δεν μπορούμε να εξαντλούμε όλη μας την αυστηρότητα σ’ ένα παιδί, εφόσον δεν έχει αποδεδειγμένα τίποτα διαπράξει, αρνείται οποιαδήποτε κατηγορία και μαρτυρούν όλοι οι συμφοιτητές του και αυτοί που ήταν παρόντες τότε στα επεισόδια ότι δεν έχει σχέση. 
      Από κει και πέρα, μένει να διεξαχθεί η δίκη και ό,τι αποδειχθεί. Ως τότε όμως να μη μένει φυλακισμένος, κύριε Υπουργέ. Αυτό ξεπερνάει τα όρια της αυστηρότητας και αυτό νομίζω ότι όλοι το καταλαβαίνουν. Κάνω έκκληση απ’ αυτήν την άποψη να αφεθεί ελεύθερος, να γίνει δίκη και ό,τι προκύψει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Το λόγο έχει ο κύριος Υπουργός.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Κρατώ από την προφορική ανάπτυξη της ερώτησης του συναδέλφου την αξία, που έχει η ανθρωπιστική επίκληση των λόγων, για να μη διαπραχθεί κάποια αδικία εις βάρος του νεαρού φοιτητού. Αυτό είναι και πολιτικώς και ηθικώς επιτρεπτό. Και το υιοθετώ και εγώ. Να μην αδικηθεί ο νέος άνθρωπος. 
      Όμως, και οι δυο μας δεν πρέπει να υπεισέλθουμε στο πραγματικό μέρος. 
Στο πραγματικό μέρος, που υπογραμμίζεται πολύ έντονα και από τα μέσα επικοινωνίας, για το μόνο κριτήριο τα πράσινα παπούτσια και το τεκμήριο, δεν υπεισέρχομαι, δεν είναι επιτρεπτό. 
      Θέλω να σας πω με πάσα ειλικρίνεια ότι όλοι αυτοί οι ισχυρισμοί, υπολογίζω, εκτιμώ ότι θα εξετέθησαν ενώπιον του εισαγγελέως και ενώπιον του ανακριτού και θα εξετιμήθησαν αναλόγως, δηλαδή δεν θα εκρίθησαν σοβαροί οι ισχυρισμοί, βάσιμοι, ώστε να ανατρέψουν είτε το κατηγορητήριο είτε την προσωρινή κράτηση. Έτσι, δεν έχω δικαίωμα να κάνω εγώ ανασκευή της γνώμης και απόφασης εισαγγελέως και ανακριτού. Το μόνο που θέλω να σας διαβεβαιώσω -πάλι το αντλώ από την προφορική ανάπτυξη- είναι πως ό,τι σας είπα, ότι δεν έχουν στοχοποιηθεί οι σαράντα εννέα, δεν είναι μια προσωπική γνώμη, είναι μια ενημέρωση υπεύθυνη που κάνω, για το ποια πολιτική ισχύει. Και σας διαβεβαιώνω ότι δεν έχουν στοχοποιηθεί, από τον ομιλούντα Υπουργό μέχρι τον τελευταίο αστυφύλακα. Και ειδικώς πρέπει να πούμε οι δυο μας στην Εθνική Αντιπροσωπεία ότι επί των ημερών μας η καινούργια αστυνομία δεν έχει οάσεις, οι οποίες να λειτουργούν στα όρια της εκδικητικότητας ή της προσωπικής πολιτικής κάποιου διμοιρίτη ή κάποιου αστυφύλακα. Και αν υπάρξουν τέτοιες νησίδες, εμείς τις τσακίζουμε αυτομάτως. Αυτό ας το καταλάβει η Εθνική Αντιπροσωπεία και ο ερωτών συνάδελφος.
      Η καταληκτική μου λέξη, κύριε Πρόεδρε, είναι ότι ελπίζω -αυτό έχει την πολιτική του σημασία- είμαι βέβαιος μάλλον, ότι το συμβούλιο στο οποίο εκκρεμεί η υπόθεση, θα εξετάσει ενδελεχώς όλο το πραγματικό και νομικό μέρος. Δεν έγιναν σε απόσταση από τα επεισόδια οι προσαγωγές των δεκαπέντε-είκοσι και στη συνέχεια οι συλλήψεις και οι προσαγωγές ενώπιον του εισαγγελέως των πέντε. Έγιναν σε μία αιτιώδη σχέση, χρονική σχέση νομίζω δύο ή τριών ωρών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.»,  καθώς και στους λοιπούς χώρους του Μεγάρου της Βουλής των Ελλήνων, ανθυπασπιστές του Πολεμικού Ναυτικού από το Κέντρο Εκπαίδευσης «Παλάσκα».
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίκαιρες ερωτήσεις πρώτου κύκλου:
      Πρώτη είναι η με αριθμό 601/29-5-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τις καταστροφές από τις πρόσφατες βροχοπτώσεις στη βορειοδυτική Αττική, την κατασκευή των απαραίτητων αντιπλημμυρικών έργων κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Για μια ακόμα φορά οι κάτοικοι των Δήμων Αχαρνών, Θρακομακεδόνων, Ζεφυρίου και Άνω Λιοσίων υπέστησαν σημαντικές καταστροφές εξαιτίας των έντονων βροχοπτώσεων. Κεντρικοί δρόμοι μετατράπηκαν σε ποτάμια, κινδύνευσαν ανθρώπινες ζωές, καταστράφηκαν περιουσίες, ενώ σημαντικές είναι οι ζημιές σε σπίτια, γραφεία, επιχειρήσεις και αυτοκίνητα. Η εικόνα που άφησε πίσω η νεροποντή είναι τραγική, ενώ έκδηλη είναι η αγωνία των κατοίκων, για επόμενες ανάλογες βροχοπτώσεις. Οι καταστροφές οφείλονται, κυρίως, στο ανεπαρκές δίκτυο απορροής ομβρίων, το οποίο δεν μπορεί να υποδεχθεί αποτελεσματικά μεγάλες ποσότητες υδάτων, και στην αδυναμία καθαρισμού του ρέματος της Εσχατιάς. 
      Επειδή η ευρύτερη περιοχή δεν έχει προσεχθεί από την πολιτεία σ’ ό,τι αφορά τα δίκτυα και τις υποδομές, εν τούτοις αποτελεί τον προσφιλή χώρο για την εναπόθεση των απορριμμάτων, 
      Επειδή οι κάτοικοι των ανωτέρω περιοχών δικαιολογημένα αισθάνονται ως πολίτες δεύτερης κατηγορίας,
      Ερωτάστε: 
      -   Ποια άμεσα μέτρα ανακούφισης των πληγέντων θα λάβετε;
      - Θα προωθήσετε άμεσα έργα αντιπλημμυρικής προστασίας και εκσυγχρονισμού του δικτύου απορροής των ομβρίων υδάτων;
      - Θα συνεργαστείτε άμεσα με τις τοπικές αρχές για το συντονισμό των έργων στο πλαίσιο των αρμοδιοτήτων ενός εκάστου;»
      Στην ερώτηση της κυρίας συναδέλφου θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος. 
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα να διευκρινίσω αρχικά στην κυρία συνάδελφο τους τομείς ευθύνης κάθε Υπουργείου, ούτως ώστε να μην υπάρχουν και στο μέλλον παρεξηγήσεις. Το Υπουργείο Εσωτερικών έχει μικρές πιστώσεις για την κάλυψη εκτάκτων αναγκών. Οι Δήμοι Θρακομακεδόνων -που είναι ένας πολύ μικρός δήμος- Ζεφυρίου και Λιοσίων, επιχορηγήθηκαν ήδη με 100.000 ευρώ ο καθένας, για την αντιμετώπιση μικρής έκτασης ζημιών, διότι οι μεγάλης έκτασης ζημίες καλύπτονται με τη διαδικασία που θα καταθέσω.
      Όμως οι Δήμοι Λιοσίων και Ζεφυρίου έχουν εισπράξει επίσης από αντισταθμιστικά οφέλη 2.000.000 ευρώ ο Δήμος Λιοσίων και 200.000 ευρώ ο  Δήμος Ζεφυρίου. Από το αναπτυξιακό πρόγραμμα «ΘΗΣΕΑΣ» οι Δήμοι Αχαρνών, Θρακομακεδόνων, Ζεφυρίου και Άνω Λιοσίων δικαιούνται ποσά 5.350.000 ευρώ, 1.240.000 ευρώ, 2.311.000 ευρώ και 1.867.000 ευρώ αντίστοιχα. Επιλογή των δημάρχων είναι να εντάξουν ή να μην εντάξουν έργα αυτής της  μορφής, λόγω του αυτοδιοίκητου των Δήμων και Κοινοτήτων.
      Η κήρυξη μιας περιοχής ως πλημμυροπαθούς, που συνεπάγεται ορισμένες επεμβάσεις της κεντρικής διοίκησης για ανακούφιση των πληγέντων, γίνεται μετά από αίτημα της νομαρχίας, αίτημα το οποίο μέχρι στιγμής δεν υπήρξε. Ως εκ τούτου, δεν μπορεί να υπάρξει η κοινή υπουργική απόφαση για την οριοθέτηση των περιοχών που πλημμύρισαν. Δεν έχουν αναφερθεί ζημιές σε οικοσκευές και σε σπίτια και στις επιχειρήσεις, όπως προβλέπεται από την αντίστοιχη νομοθεσία. Εάν δεν υπάρξει, από τη νομαρχία, αίτημα για να κηρυχθεί η περιοχή πλημμυροπαθής, καταλαβαίνετε ότι μια και είναι αρμοδιότητα των νομαρχών, δεν μπορεί να γίνει. 
      Πρέπει δε, να σας πω ότι με το άρθρο 6 του ν. 2744/1999 η ευθύνη για την αποχέτευση των ομβρίων υδάτων και για την αντιπλημμυρική προστασία στην εκάστοτε περιοχή δραστηριότητος της Ε.ΥΔ.Α.Π., μετεφέρθη στο Υ.ΠΕ.ΧΩ.Δ.Ε., για κάποιους λόγους που δεν γνωρίζω. Και πρέπει να σας πω ότι ο,τιδήποτε συμβαίνει επί ελληνικού εδάφους θα είναι ή σε δήμο ή σε νομαρχία. Άρα, κυρία συνάδελφε, καλό είναι να αποφεύγετε το Υπουργείο Εσωτερικών, διότι σύμφωνα με τον Κανονισμό, εάν δεν θεωρείτε ότι είναι αρμοδιότερο το Υπουργείο Εσωτερικών, δεν πρέπει να ταλαιπωρούμεθα κι’ εμείς. Γιατί βάλατε το Υπουργείο Εσωτερικών;
      Θα σας διαβάσω το σημείωμα του Υ.ΠΕ.ΧΩ.Δ.Ε. το οποίο αναφέρει ότι αν και έγιναν έργα κατά τη διάρκεια των Ολυμπιακών Αγώνων από την προηγούμενη κυβέρνηση, εκείνα που δεν έγιναν ήταν τα αντιπλημμυρικά και η  θωράκιση της Αττικής σε αυτές τις περιοχές. Οι απαιτούμενοι  πόροι για την αντιπλημμυρική θωράκιση αυτών των δυτικών περιοχών της Αττικής ανέρχονται στα 750.000.000 ευρώ, τα οποία πρέπει να διατεθούν δυστυχώς από εθνικούς πόρους, διότι χάθηκαν οι δύο μεγάλες ευκαιρίες από το Β΄ και Γ΄ Κοινοτικό Πλαίσιο Στήριξης. Το Υ.ΠΕ.ΧΩ.Δ.Ε. παρ’ όλα αυτά, προχωρά σταδιακά σε μελέτες και έργα για την ολοκλήρωση της αντιπλημμυρικής θωράκισης της περιοχής. 
      ΠΡΟΕΔΡΕΥΩΝ (Σωτήρης Χατζηγάκης): Η κ. Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, όσον αφορά στα Υπουργεία και στις συναρμοδιότητες, γνωρίζουμε βέβαια ότι σε αυτήν την Κυβέρνηση ο ένας Υπουργός πετάει το μπαλάκι στον άλλον. Επιτρέψτε μου όμως να σας πω ότι εγώ απηύθυνα την ερώτησή μου προς τα δύο κατ’ αρχήν πλέον αρμόδια Υπουργεία, προς εσάς και προς το Υ.ΠΕ.ΧΩ.Δ.Ε. περιμένοντας μία ολοκληρωμένη απάντηση, αλλά έλαβα πλημμελείς απαντήσεις. 
      Όσον αφορά στη δική σας αρμοδιότητα, εγώ θα καταθέσω ορισμένες φωτογραφίες από το ρέμα της Εσχατιάς, οι οποίες δεν περιποιούν τιμή ούτε στην ελληνική πολιτεία, ούτε σε κανέναν από εμάς. Το ρέμα της Εσχατιάς, κύριε Υπουργέ, δεν έχει καθαριστεί. Μου αναφέρατε ποσά. Το ρέμα της Εσχατιάς δεν καθαρίστηκε, γι’ αυτό και η πλημμύρα ήταν εντονότερη. 
      Αν περάσω, όμως, στα θέματα του Υπουργείου ΠΕ.ΧΩ.ΔΕ., τα οποία υπαινιχθήκατε ότι επί καιρώ λιμνάζουν, τότε θα σας ρωτήσω: Γιατί το Υ.ΠΕ.ΧΩ.Δ.Ε. σε ερώτησή μου στις 17 Νοεμβρίου του 2006 μου λέει ότι η μελέτη για το ρέμα της Εσχατιάς διεξάγεται;
      Κύριε Υπουργέ, αυτή η μελέτη διεξάγεται επί τρία χρόνια. Εν τω μεταξύ πνίγονται οι κάτοικοι στην Αυλίζα, στον Άγιο Αθανάσιο, στη Νεάπολη των Αχαρνών, οι κάτοικοι του Ζεφυρίου, των Λιοσίων, των Θρακομακεδόνων. Είναι αντιμετώπιση αυτή; Επί τρία χρόνια προσπαθείτε να ολοκληρώσετε τη μελέτη του ρέματος της Εσχατιάς;
      Επίσης, κύριε Υπουργέ, θέλω να ρωτήσω και το εξής: Αυτή η Κυβέρνηση συνεργάζεται με τις τοπικές αρχές και τους πολίτες; Γιατί οι δημοτικές αρχές του Ζεφυρίου, των Αχαρνών, του Καματερού, των Λιοσίων, έχουν ζητήσει επίσκεψη εδώ και μήνες, γιατί ήξεραν τα προβλήματα. Ευτυχώς, είχαμε χειμώνα που ήταν άνομβρος. Ευτυχώς γι’ αυτούς, δυστυχώς, κατά τα άλλα, για τη χώρα μας. Θα είχαμε πνιγεί προ πολλού στην Αττική και ο Υπουργός, ο κ. Σουφλιάς, δεν δέχεται να δει τις δημοτικές αρχές. 
      Αυτό δεν αφορά εσάς, κύριε Υπουργέ, όμως η Κυβέρνηση είναι ενιαία, γι’ αυτό και η δική μου ερώτηση απευθύνθηκε στα δύο συναρμόδια Υπουργεία. Σας παρακαλώ πολύ, δεν δέχομαι υποδείξεις προς τα πού θα κατευθύνω τις ερωτήσεις μου.
      Ευχαριστώ πολύ, κύριε Πρόεδρε.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όπως αναφέρει το σημείωμα του Υ.ΠΕ.ΧΩ.Δ.Ε., κύριε Πρόεδρε, κατά το τρέχον έτος διατέθηκαν στη Νομαρχία Αθηνών 900.000 ευρώ για εργασίες καθαρισμού ρεμάτων. Μιλάω για το έτος 2006. 
      Επίσης, το Υ.ΠΕ.ΧΩ.Δ.Ε. κατασκεύασε στην περιοχή Καματερού, στο ρέμα Εσχατιάς έργα 170.000 ευρώ, τα οποία αν δεν είχαν κατασκευαστεί, τότε το πρόβλημα θα ήταν πολύ μεγαλύτερο, ειδικότερα μετά τη γέφυρα της οδού Φυλής προς τα κατάντη. 
      Ακόμα, η απάντηση του Υ.ΠΕ.ΧΩ.Δ.Ε. αναφέρει ότι εντός ολίγων μηνών η μελέτη του ρέματος της Εσχατιάς από την οδό Διστόμου, περιοχής Αγίων Αναργύρων, έως τη λεωφόρο Πάρνηθος, βορείως του Δήμου Αχαρνών…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: (Δεν ακούστηκε)
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν μπορώ να σας ακούσω, όπως μουρμουρίζετε συνέχεια.  Ή να διακόψω, για να μου πείτε κάτι ή όχι. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μιλούσατε πολύ ώρα πριν και δεν μου δόθηκε η δυνατότητα….
      ΠΡΟΕΔΡΕΥΩΝ (Σωτήρης Χατζηγάκης): Όχι, είχε γίνει λάθος στο ρολόι. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτή είχε ανατεθεί αρχικά από την ΕΥΔΑΠ. Μετά έγινε αλλαγή του  καθεστώτος. Πρόκειται να ολοκληρωθεί σε διάστημα ολίγων μηνών με συνολικό κόστος 60.000.000 ευρώ. 
      Μου δείχνετε μία φωτογραφία, κυρία συνάδελφε, η οποία πράγματι είναι απαράδεκτη. Όμως, η απελθούσα κυβέρνηση εγκατέλειψε το θέμα. Άφησε αυτές τις φωτογραφίες χωρίς καν τη μελέτη. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Αυτά τα τρία χρόνια τι κάνατε;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Χριστοφιλοπούλου.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε πόσο καιρό πιστεύει…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τρία χρόνια τι κάνατε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας παρακαλώ,  κυρία Χριστοφιλοπούλου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ σας παρακαλώ!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Η απελθούσα κυβέρνηση εκρίθη. Να απαντήσετε στο συγκεκριμένο.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ! Καθίστε κάτω, σας παρακαλώ, καθίστε κάτω. Από πού παίρνετε το δικαίωμα αυτό; 
      Σας παρακαλώ πολύ! Υπάρχει μία διαδικασία και έχουμε μία ανοχή, το βλέπετε. Αλλά όχι κάθε τόσο να διακόπτουμε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Διακόψατε το χρόνο μου.
      ΠΡΟΕΔΡΕΥΩΝ (Σωτήρης Χατζηγάκης): Δεν σας διέκοψε κανείς.
      Ορίστε, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να σας διαβεβαιώσω ότι μία μελέτη ενός έργου αξίας 60.000.000 ευρώ, όταν βρισκόμαστε στο απόλυτο μηδέν –και το απόλυτο μηδέν παρέλαβε το Υ.ΠΕ.ΧΩ.Δ.Ε.- για να προκηρυχθεί, να εκπονηθεί και να είναι έτοιμη, αυτό δεν γίνεται ούτε σ’ ένα μήνα ούτε σε δύο. Το Υ.ΠΕ.ΧΩ.Δ.Ε. διαβεβαιώνει πως εντός ολίγων μηνών ολοκληρώνεται η μελέτη. 
      Το θέμα, όμως, είναι αλλού. Υπάρχουν όλα αυτά τα χρήματα; Είναι μία ρητορική ερώτηση, διότι όπως επίσης διαβεβαιώνει το Υ.ΠΕ.ΧΩ.Δ.Ε., γίνεται προσπάθεια να εξευρεθούν οι πόροι. Επτακόσια πενήντα εκατομμύρια ευρώ είναι μία ακάλυπτη επιταγή της προηγούμενης κυβέρνησης προς αυτήν την Κυβέρνηση, που αυτήν τη στιγμή χύνει κροκοδείλια δάκρυα. 
      Διότι για κροκοδείλια δάκρυα πρόκειται, όταν δεν έχει κάνει τίποτα επί είκοσι χρόνια και λέει στους άλλους που προχωράνε, που ξοδεύουν από εθνικούς πόρους -και χάθηκε η ευκαιρία των δύο Κοινοτικών Πλαισίων Στήριξης- και τους εγκαλεί ότι δεν κάνουν τίποτα. Αυτό, κατά τη γνώμη μου, είναι ο άκρατος παραλογισμός.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.», καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και ένας συνοδός δάσκαλος του 2ου Δημοτικού Σχολείου Διονύσου Αττικής.
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Η δεύτερη με αριθμό 607/29-5-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους  Υπουργούς Εθνικής Άμυνας και  Περιβάλλοντος, Χωροταξίας και Δημοσίων Έργων, σχετικά με την απομάκρυνση του πεδίου βολής Ασκού Νομού Θεσσαλονίκης κ.λπ. διαγράφεται λόγω κωλύματος των Υπουργών. 
      Θα συζητήσουμε τώρα την Τρίτη με αριθμό 589/33/29-5-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα δομημένα ομόλογα.
      Η επίκαιρη ερώτηση του κ. Αλαβάνου έχει ως ακολούθως:
      «Όσο καίρια ερωτήματα που αφορούν το σκάνδαλο των δομημένων ομολόγων μένουν αναπάντητα από την Κυβέρνηση, η υπόθεση αυτή θα εξακολουθεί να δηλητηριάζει και να επιμολύνει τον πολιτικό βίο. Η Ανεξάρτητη Εθνική Αρχή Καταπολέμησης της Νομιμοποίησης Εσόδων από Εγκληματικές Δραστηριότητες ερευνά μικρό μέρος της τεράστιας υπόθεσης και η έρευνα στην αρμόδια κοινοβουλευτική επιτροπή της Βουλής δεν έχει κανένα αποτέλεσμα, αφού ουσιώδεις μάρτυρες δεν προσέρχονται, όπως έχουν δικαίωμα, όσο δεν συστήνεται Εξεταστική Επιτροπή της Βουλής. Αυτές οι έρευνες σε καμμία περίπτωση δεν  μπορούν να δώσουν απάντηση στο βασικό ερώτημα για τις ευθύνες που προκύπτουν για τους οικονομικούς Υπουργούς, οι οποίοι εξέδωσαν τα δομημένα ομόλογα και οι οποίοι ενδεχομένως γνώριζαν ή εν πάση περιπτώσει, όφειλαν να υποψιαστούν ότι θα κατέληγαν στα ασφαλιστικά ταμεία. 
      Ερωτάται ο κύριος Πρωθυπουργός:
      1. Προτίθεται να συναινέσει στο αίτημα του Συνασπισμού Ριζοσπαστικής Αριστεράς για σύσταση Εξεταστικής Επιτροπής της Βουλής, προκειμένου να διερευνηθούν και οι καταγγελίες του ίδιου του Πρωθυπουργού στη Βουλή (3/5/2007) που αναφέρθηκε σε συγκεκριμένες υποθέσεις εξαπάτησης των Ταμείων κατά τη διάρκεια προηγούμενων διακυβερνήσεων και ο οποίος κατέληξε μάλιστα με την έκφραση «φέρτε πίσω τα λεφτά των Ταμείων»;
      2. Θεωρεί ότι υπάρχουν συγκεκριμένες και μεγάλες ευθύνες Υπουργών; Αν ναι, τι μέτρα πρόκειται να πάρει; Αν όχι, πώς απαντάει στις τεκμηριωμένες καταγγελίες που έχουν έρθει στο φως της δημοσιότητας;»	
      Στην επίκαιρη ερώτηση του κ. Αλαβάνου θα απαντήσει ο Υπουργός Απασχόλησης και Κοινωνικής Προστασίας. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Μην επανέλθουμε στο ίδιο, κύριε Αλαβάνο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Στο ίδιο επανέρχεστε εσείς. Δεν επανέρχομαι εγώ. 
      Ζητώ το λόγο επί του Κανονισμού, με βάση το άρθρο 129 και σεβαστείτε τον Κανονισμό. 
      ΠΡΟΕΔΡΕΥΩΝ (Σωτήρης Χατζηγάκης): Τον Κανονισμό τον σέβομαι.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ζητάω το λόγο επί του Κανονισμού, με βάση το άρθρο 129, παράγραφος 3.
      ΠΡΟΕΔΡΕΥΩΝ (Σωτήρης Χατζηγάκης): Ορίστε. Έχετε το λόγο επί του Κανονισμού. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, ο Πρωθυπουργός δεν είναι ένας μαθητής που καλύπτει τις απουσίες του. Και έχετε ευθύνες ως Προεδρείο. Έχετε χρησιμοποιήσει, ως Προεδρείο, όλα τα τεχνάσματα. Τη μία λέτε ότι δεν επελέγη, όταν είναι η μόνη ερώτηση αυτή που έχει τεθεί από το Συνασπισμό Ριζοσπαστικής Αριστεράς και την άλλη ότι θα έρθει Υπουργός να απαντήσει, όταν  ο Κανονισμός λέει στο άρθρο 129, παράγραφος 3, ότι ο Υπουργός μπορεί να απαντήσει στη θέση του Πρωθυπουργού, όταν η ερώτηση είναι αποκλειστικής ευθύνης του Υπουργού. Αυτή η ερώτηση είναι αποκλειστικής ευθύνης του Πρωθυπουργού, διότι τον ρωτάω τι θα πει σε σχέση με τις ευθύνες οικονομικών Υπουργών. Δεν μπορεί ο Υπουργός Κοινωνικής Προστασίας κ. Μαγγίνας -στον οποίο εύχομαι «καλή επιτυχία» στο «ναρκοπέδιο» που βρίσκεται και λυπάμαι που ξεκινάει έτσι ο κοινοβουλευτικός διάλογός μας, όμως δεν φταίω εγώ- να μας πει τώρα για τις ευθύνες του κ. Αλογοσκούφη. Και θέλω να πω ότι κάπου η κατάσταση έχει φθάσει στα άκρα. 
      Τη Δευτέρα που πέρασε για ένα ακριβώς παρόμοιο θέμα, δηλαδή οικονομικά σκάνδαλα, σ’ ένα άλλο κοινοβούλιο, συνάδελφοί μας της Ιαπωνίας περίμεναν τον Υπουργό Γεωργίας Τοσικάτσου Ματσουόκα να έρθει και να απαντήσει στην ερώτηση για τα οικονομικά σκάνδαλα και δεν πήγε ο Υπουργός Γεωργίας. Γιατί; Γιατί είχε αυτοκτονήσει. 
      Δεν υπάρχει λόγος ανησυχίας για τον κύριο Πρωθυπουργό. Διότι ερχόμενος κατ’ αρχάς εδώ πέρα -ήρθα πάρα πολύ γρήγορα στη Βουλή- βρέθηκα πίσω από την πομπή του κυρίου Πρωθυπουργού, ο οποίος, όπως ανακοινώθηκε χθες, πήγαινε στις δέκα η ώρα στο Μαξίμου για να συζητήσει αυτά τα θέματα με τον κ. Μαγγίνα, τον αρμόδιο Υπουργό.
      Είναι περιφρόνηση, είναι ύβρις, είναι επίθεση στον κοινοβουλευτισμό αυτό που γίνεται. Και τελικά, αυτό το θέμα που γίνεται επανειλημμένα με τις ερωτήσεις του Συνασπισμού Ριζοσπαστικής Αριστεράς είναι μία βεντέτα από τον Πρωθυπουργό κι εμείς δεν δεχόμαστε τη βεντέτα, ούτε θέλουμε προσωπικές αντιπαραθέσεις. Γίνεται μία βεντέτα με τον κοινοβουλευτισμό και οφείλετε να τον στηρίξετε. Είμαστε σε τραγωδία και σε κωμωδία μαζί. Ένας Πρωθυπουργός ο οποίος αρνείται να έρθει στη Βουλή για το βασικό θέμα, το οποίο απασχολεί επί δύο μήνες τον Τύπο, τα Μέσα Μαζικής Ενημέρωσης, την κοινωνία. Τι είναι αυτό; Τραγωδία; Κωμωδία; Σταματήστε να το συγκαλύπτετε!
      Εγώ αποσύρω την ερώτησή μου και θα επανέλθω την επόμενη εβδομάδα. 
      ΠΡΟΕΔΡΕΥΩΝ (Σωτήρης Χατζηγάκης): Εγώ θα σας απαντήσω, όπως έχω καθήκον σε αυτά τα οποία είπατε και αναφερθήκατε στο Προεδρείο.
      Πρώτον, το άρθρο 129 είναι σαφές και νομίζω ότι η συζήτηση πάνω σε αυτό έχει εξαντληθεί. Και πρέπει να σας πω, που θα το ξέρετε καλύτερα από εμένα…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τι σαφές είναι, κύριε Πρόεδρε; 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Αλαβάνο. Περιμένετε. Δεν τελείωσα. 
      Είναι σαφέστατο και έχει τεθεί ακριβώς για να διευκολύνεται ο εκάστοτε Πρωθυπουργός ο οποίος έχει ηυξημένο πρόγραμμα, για να μπορεί να μην απαντάει σε συγκεκριμένη ερώτηση όταν ζητείται. 
      Τώρα, όσον αφορά αυτά τα ουσιαστικά τα οποία είπατε: Βλέπω στην ερώτησή σας ότι ζητάτε να προσέλθει ο Πρωθυπουργός στη συνεδρίαση για να συζητήσετε τη σύσταση εξεταστικής επιτροπής της Βουλής. Ξέρετε καλύτερα από εμένα…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όχι μόνο αυτό. 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Αλαβάνο. Γιατί βιάζεστε; Έχω μπροστά μου και διαβάζω την ερώτησή σας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Και για τις ευθύνες Υπουργών πρέπει να απαντήσει. 
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό!
      Ξέρετε πολύ καλά ότι υπάρχουν ειδικές διαδικασίες στον Κανονισμό και επομένως δεν είναι υποχρεωμένος ο Πρωθυπουργός να έλθει να σας απαντήσει για τη σύσταση εξεταστικής επιτροπής. Υπάρχει κανονισμός, υπάρχει τρόπος για το πως συνιστώνται οι εξεταστικές επιτροπές …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, πολιτικό ερώτημα βάζουμε!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, πολύ κύριε Αλαβάνο. Θα με αφήσετε να σας εξηγήσω. Πολιτικά σας απαντάω και εγώ. 
      Εάν θέλετε εξεταστική επιτροπή κάντε την. Δεν είναι ευθύνη του Πρωθυπουργού να έρθει εδώ να συζητήσει πώς θα γίνει η εξεταστική επιτροπή. Κάντε το. Είστε κόμμα πολιτικό …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Στην επόμενη Βουλή, όταν θα έχουμε εξήντα Βουλευτές! 
      ΠΡΟΕΔΡΕΥΩΝ (Σωτήρης Χατζηγάκης): Και τι σας φταίει ο Πρωθυπουργός, γι’ αυτό, κύριε Αλαβάνο; Σας φταίει ο Πρωθυπουργός επειδή είστε μόνο …
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ. Θέτετε ένα ερώτημα για να συζητήσετε για την εξεταστική επιτροπή…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όχι μόνο. Στην ερώτηση πρέπει να απαντήσει και  για τις ευθύνες Υπουργών.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ καθίστε!
      Θέτετε ένα ερώτημα για τη σύσταση εξεταστικής επιτροπής. Σας απαντώ: Γι’ αυτό το κεφάλαιο υπάρχει αναλυτική περιγραφή και τρόπος στον Κανονισμό. Θέλετε να τον εφαρμόσετε, εφαρμόστε τον. Δεν έχετε τη δυνατότητα; Συνεννοηθείτε με τα άλλα κόμματα της Αντιπολίτευσης. Δεν μπορεί να σας κάνει κάτι ο Πρωθυπουργός γι’ αυτό. 
      Δεύτερον –έχω την ερώτησή σας μπροστά- δεν είναι υποχρεωμένος ο Πρωθυπουργός να σας απαντήσει σε επίκαιρη ερώτηση. Ζητήστε και κάντε εκτός ημερησίας διατάξεως συζήτηση και θέστε το θέμα στη γενικότητά του….
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Από πού το βρήκατε αυτό; 
      ΠΡΟΕΔΡΕΥΩΝ (Σωτήρης Χατζηγάκης): …όμως δεν είναι υποχρεωμένος ο Πρωθυπουργός –επειδή μιλάτε για ευθύνες Υπουργών γενικώς- να έρθει να σας απαντήσει. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μιλάω για ευθύνες του Πρωθυπουργού, μιλάω για ευθύνες του Προεδρείου και προσωπικές σας ευθύνες. 
      ΠΡΟΕΔΡΕΥΩΝ (Σωτήρης Χατζηγάκης): Εγώ σας απήντησα, όσον αφορά τον Πρωθυπουργό. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μιλάω για μεγάλες ευθύνες. Δεν μπορείτε να λέτε σ’ εμένα, ο οποίος είμαι Πρόεδρος Κοινοβουλευτικής Ομάδας, ότι δεν μπορώ να θέσω ερώτημα στον Πρωθυπουργό, ερώτηση, επίκαιρη ερώτηση ….
      ΠΡΟΕΔΡΕΥΩΝ (Σωτήρης Χατζηγάκης): Αυτό σας είπα εγώ, κύριε Αλαβάνο;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …για τις πολιτικές ευθύνες Υπουργών! 
      ΠΡΟΕΔΡΕΥΩΝ (Σωτήρης Χατζηγάκης): Αυτό σας είπα εγώ; Αυτό καταλάβατε; 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αυτά, ούτε καν στη Συμβουλευτική του Παπαδόπουλου γίνονταν!
      ΠΡΟΕΔΡΕΥΩΝ (Σωτήρης Χατζηγάκης): Αυτό καταλάβατε; Λυπάμαι πάρα πολύ, εάν καταλάβατε αυτό!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν θα υπαγορεύετε εσείς στα πολιτικά κόμματα…
      ΠΡΟΕΔΡΕΥΩΝ (Σωτήρης Χατζηγάκης): Λυπάμαι πάρα πολύ, εάν καταλάβατε αυτό! 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …τι ερωτήσεις θα κάνουν!
      ΠΡΟΕΔΡΕΥΩΝ (Σωτήρης Χατζηγάκης): Εγώ σας λέω ότι μπορείτε αυτά τα οποία ζητάτε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Γι’ αυτήν την κατάσταση έχετε ευθύνες μεγάλες! 
      ΠΡΟΕΔΡΕΥΩΝ (Σωτήρης Χατζηγάκης): …να τα ζητήσετε δι’ άλλης οδού βάσει του Κανονισμού.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Στηρίξτε το Κοινοβούλιο. Μη μου λέτε για επιβαρυμένο πρόγραμμα του Πρωθυπουργού!
      ΠΡΟΕΔΡΕΥΩΝ (Σωτήρης Χατζηγάκης): Εγώ δεν θα περιγράψω τον Κανονισμό, επειδή εσείς όπως ισχυρίζεστε είστε μικρό κόμμα!
      Υπάρχουν διατάξεις στον Κανονισμό που αυτά τα οποία θέλετε να συζητηθούν …
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Οι διατάξεις του Κανονισμού δεν επιτρέπουν σε κανένα Προεδρείο να κάνει λογοκρισία …
      ΠΡΟΕΔΡΕΥΩΝ (Σωτήρης Χατζηγάκης): Δεν κάνει λογοκρισία. Το Προεδρείο αμύνεται και απαντάει!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): …και να κρίνει τις πολιτικές ερωτήσεις που κάνουμε!
      ΠΡΟΕΔΡΕΥΩΝ (Σωτήρης Χατζηγάκης): Το Προεδρείο αμύνεται και απαντάει, όπως έχει υποχρέωση!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Λυπάμαι, λυπάμαι!
      ΠΡΟΕΔΡΕΥΩΝ (Σωτήρης Χατζηγάκης): Εγώ λυπάμαι. Εγώ λυπάμαι, κύριε Αλαβάνο!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν έχει κάνει σκασιαρχείο ο Πρωθυπουργός και τον καλύπτετε!
      ΠΡΟΕΔΡΕΥΩΝ (Σωτήρης Χατζηγάκης): Εγώ λυπάμαι, κύριε Αλαβάνο. Είμαστε πολιτικοί άντρες εδώ…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σηκωθείτε στο ύψος του κοινοβουλευτισμού που θέλει τον Πρωθυπουργό μέσα στη Βουλή, χωρίς να κρύβεται εκτός Βουλής!
      ΠΡΟΕΔΡΕΥΩΝ (Σωτήρης Χατζηγάκης): …και θα πρέπει να δίνουμε τις απαντήσεις που πρέπει. Η απάντηση που πρέπει είναι: ο Κανονισμός λέει αυτά που σας διάβασα και εάν θέλετε μπορείτε να προστρέξετε στις διατάξεις αυτές. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Λυπάμαι, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Λυπάστε εσείς, λυπάμαι και εγώ, κύριε Αλαβάνο. Ο καθένας έχει την ιστορία του εδώ. Μπορεί να λυπάστε, αλλά και εγώ λυπάμαι για εσάς!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν είστε Βουλευτής της Νέας Δημοκρατίας, είστε Πρόεδρος του Κοινοβουλίου αυτή τη στιγμή!
      ΠΡΟΕΔΡΕΥΩΝ (Σωτήρης Χατζηγάκης): Σαν Πρόεδρος του Κοινοβουλίου απαντώ, κύριε Αλαβάνο και δεν υπερασπίζομαι τίποτε άλλο, παρά μόνο τον Κανονισμό και σας λέω ότι ο Κανονισμός σάς παρέχει αυτές τις δυνατότητες. Ασκήστε τις.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Συγχαρητήρια!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ! Μάθαμε τώρα να λέμε ότι είμαστε Βουλευτές της Νέας Δημοκρατίας, όταν υπερασπιζόμαστε τον Κανονισμό!
      Ορίστε κύριε Υπουργέ, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Πρόεδρε του Συνασπισμού, θέλω κατ’αρχήν να σας ευχαριστήσω για την ευγένειά σας και για τα καλά σας λόγια καθόσον αφορά στο πρόσωπό μου. Λυπούμαι όμως γιατί έχω το χρέος να σας απευθύνω μερικές σκέψεις πολιτικά και να διαπιστώσω ότι είναι η πολλοστή φορά, τέταρτη ή πέμπτη, που ακολουθείτε αυτή την τακτική. Δηλαδή αποφεύγετε μετά την υποβολή της επικαίρου ερώτησης να την αναπτύξετε, την αποσύρετε και κατηγορείτε τον Πρωθυπουργό. 
      Θέλω να βεβαιωθείτε ότι ο Πρωθυπουργός ούτε κρύπτεται ούτε αποφεύγει τις κοινοβουλευτικές διαδικασίες. Ανήκει σε εκείνους τους πολιτικούς που αποδεδειγμένα βρίσκεται στη Βουλή στο μεγαλύτερο χρόνο που του επιτρέπουν τα καθήκοντά του. Το δεύτερο που θέλω να σας πω είναι ότι είχα πράγματι προ λίγης ώρας συνάντηση με τον Πρωθυπουργό, λυπάμαι όμως, όχι για το θέμα αυτής της επικαίρου ερωτήσεως, αλλά για άλλα θέματα τα οποία αφορούν την Κυβέρνηση και τον τομέα του οποίου έχω την ευθύνη.
      Κατά συνέπεια, φοβούμαι ότι δεν είναι έξω από την πραγματικότητα να σας πω ότι λίγο ενδιαφέρεστε για την ουσία και κυρίως ενδιαφέρεστε για τις εντυπώσεις. Είναι επιλογή σας, δεν θα το κρίνω εγώ, αλλά αυτή είναι η πραγματικότητα.
      Επί της ουσίας τώρα: από τρεις χώρους, από τη δικαιοσύνη, από την υπό τον κ. Ζορμπά Αρχή και από την Επιτροπή Κεφαλαιαγοράς…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν θέλω συζήτηση κύριε Υπουργέ!
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Δεν με αφορά αυτό, κύριε Πρόεδρε!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Έχω αποσύρει την ερώτησή μου.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ κύριε Αλαβάνο, καθίστε. Τι πάθατε σήμερα; Καθίστε σας παρακαλώ!
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Εγώ θα διατυπώσω τις απόψεις που θέλω, όπως άκουσα με προσοχή τις δικές σας απόψεις. Είτε θέλετε, είτε δεν θέλετε, αυτό δεν με αφορά. 
      ΠΡΟΕΔΡΕΥΩΝ (Σωτήρης Χατζηγάκης): Δεν μπορεί να απαντήσει κύριε Αλαβάνο; Καθίστε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν θα σας ακούσω κύριε Υπουργέ. Προσπάθησα να είμαι ευγενής μαζί σας….
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Και εγώ είμαι ευγενής, κύριε Πρόεδρε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ένας Πρωθυπουργός εκλέγεται από το Κοινοβούλιο…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, καθίστε κύριε Αλαβάνο!
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Αλαβάνο, μη συνεχίζετε σε αυτό το στυλ. Σας απήντησα με πολύ ευγενή τρόπο…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σηκώστε το ανάστημά σας απέναντι στον Πρωθυπουργό!
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): …και αυτό θέλω να το εκτιμήσετε, όπως εκτιμώ και εγώ τις θέσεις σας και έχω κάθε δικαίωμα είτε σας αρέσει είτε δεν σας αρέσει να διατυπώσω τις απόψεις μου επί της ουσίας. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εγώ επί της ουσίας περιμένω τον Πρωθυπουργό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Αλαβάνο, σας παρακαλώ. Το είπατε αυτό.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν μπορεί ο Πρωθυπουργός να απουσιάζει ….
      ΠΡΟΕΔΡΕΥΩΝ (Σωτήρης Χατζηγάκης): Το είπατε και πήρατε τις απαντήσεις.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν μπορεί να του τίθενται σοβαρές ερωτήσεις, να φοβάται, να κρύπτεται και να απουσιάζει! 
      Αποσύρω την ερώτησή μου και θα την επανακαταθέσω.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κύριε Αλαβάνο, φράσεις όπως «κρύπτεται» και «φοβάται» ο Πρωθυπουργός δεν σας τιμούν, διότι ο Πρωθυπουργός ούτε κρύπτεται ούτε φοβάται!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Που είναι;
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Ούτε η Κυβέρνηση έχει να κρύψει και να φοβηθεί τίποτε!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ήταν στο Μαξίμου μαζί σας πριν λίγο και δεν έρχεται στο Κοινοβούλιο όταν Πρόεδρος Κοινοβουλευτικής Ομάδας τον ερωτά.
      ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Μη χρησιμοποιείτε, λοιπόν, φράσεις οι οποίες επιβαρύνουν τη δική σας πολιτική υπόσταση και καθόλου δεν βλάπτουν τον Πρωθυπουργό.
      Όσον αφορά στην εξεταστική επιτροπή, όταν από τρεις διαφορετικούς χώρους ερευνάται το θέμα, δεν υπάρχει τη στιγμή αυτή κανένας λόγος για τη σύσταση εξεταστικής επιτροπής.
      Για το δεύτερο σκέλος δε της ερώτησης του κ. Αλαβάνου, ο οποίος λυπούμαι, αλλά είμαι υποχρεωμένος  να το πω, εγκατέλειψε την ευγένειά του αποχωρώντας από την Αίθουσα, θέλω να πω ότι πρέπει να βεβαιωθεί πως, πολιτικές ευθύνες δεν υπάρχουν. Αυτό δεν σημαίνει ότι εφόσον υπάρχουν άλλες ευθύνες και όπου υπάρχουν, δεν θα αποδοθούν. Θα αποδοθούν. Η έρευνα βρίσκεται σε εξέλιξη και κατά συνέπεια, δεν υπάρχει καμμία προσπάθεια συγκάλυψης ή καμμία προσπάθεια χρονικής παρέλκυσης. Στο συντομότερο δυνατό χρόνο από τρεις διαφορετικούς χώρους ερευνάται αυτό το μεγάλο ζήτημα το οποίο προέκυψε και να είναι βέβαιος ο κ. Αλαβάνος και εσείς κυρίες και κύριοι συνάδελφοι, ότι δεν θα αποκρυβεί τίποτε. Τα πορίσματα και των τριών αυτών ερευνών θα τα πληροφορηθεί ο Ελληνικός λαός και όπου υπάρχουν ευθύνες θα επιμεριστούν και θα καταλογιστούν!
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δεύτερου κύκλου:
      Θα συζητηθεί  η με αριθμό 600/29-5-2007 επίκαιρη ερώτηση δευτέρου κύκλου, του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τη μίσθωση ντηζελοκίνητων αυτοκινηταμαξών, προαστιακού τύπου για τον Ο.Σ.Ε. κ.λπ..
      Η επίκαιρη ερώτηση σε περίληψη έχει ως εξής:
      «Σκάνδαλο τεραστίων διαστάσεων που ζημιώνει εξαιρετικά τον Ο.Σ.Ε. είναι αυτό της μίσθωσης οκτώ (8) δηζελοκίνητων αυτοκινηταμαξών προαστιακού  τύπου (DEZIRO). Ο Ο.Σ.Ε. καταβάλει για τη μίσθωση αυτών, για οκτώ μήνες, ποσό  8.000.000 ευρώ (περιλαμβανομένου του Φ.Π.Α.) και αν παραταθεί για άλλους οκτώ μήνες, ο Ο.Σ.Ε. θα ζημιωθεί συνολικά με 16.000.000 ευρώ, δηλαδή, με 5,5 δισεκατομμύρια δραχμές. Το τραγικό και εξαιρετικά επιλήψιμο είναι ότι τα ίδια τρένα ο Ο.Σ.Ε. τα είχε και τα χρησιμοποιούσε δωρεάν από τον Ιανουάριο του 2004 μέχρι τον Απρίλιο του 2007. Όμως, δεν είναι μόνο αυτό. Το ως άνω μίσθωμα το οποίο καταβάλει ο Ο.Σ.Ε., των 8.000.000 ευρώ για οκτώ μήνες για οκτώ μεταχειρισμένα DEZIRO, αντιστοιχεί  σχεδόν στην αξία της αγοράς τους, δηλαδή, ο Ο.Σ.Ε. πληρώνει για να νοικιάσει τα τρένα, ενώ θα μπορούσε με τον ίδιο ποσό να τα αγοράσει.
      Κατόπιν αυτών ερωτάται ο Υπουργός:
      - Γιατί η επί σαράντα μήνες δωρεάν παραχώρηση στον Ο.Σ.Ε. των ως άνω οκτώ DEZIRO μετετράπη σκανδαλωδώς σε μίσθωση, για την οποία ο Ο.Σ.Ε. θα πληρώσει ενοίκιο 8.000.000 ευρώ και σε περίπτωση παράτασης 16.000.000 ευρώ.
      - Πώς είναι δυνατόν ο Ο.Σ.Ε. για μίσθωμα οκτώ μηνών να πληρώνει τόσα, όσο κοστίζουν τα ως άνω μεταχειρισμένα DEZIRO;»
      Ο Υπουργός Μεταφορών κ. Λιάπης έχει το λόγο.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών):  Αγαπητέ κύριε Ρόβλια, προφανώς δεν σας έχουν πληροφορήσει σωστά γι’ αυτήν την υπόθεση, αν και θα έπρεπε, καθώς είναι μια ιστορία που έχει ξεκινήσει επί των ημερών σας. 
      Στις προγραμματικές συμφωνίες του 1997 για την προμήθεια διαφόρων τύπων τροχαίου υλικού περιλαμβάνονταν και η προμήθεια είκοσι ηλεκτροκίνητων αυτοκινηταμαξών DEZIRO ελέκτρικ. Όταν διαπιστώθηκε η αδυναμία τήρησης των χρονοδιαγραμμάτων από την κατασκευάστρια κοινοπραξία, κάνατε αναδιαπραγμάτευση το Δεκέμβριο του 2002, με υπογραφή μάλιστα και σχετικής σύμβασης-τροποποίησης. Στο πλαίσιο της σύμβασης παραχώρησης ισοδύναμου τροχαίου υλικού ήταν και η παραχώρηση άνευ ανταλλάγματος οκτώ δίδυμων δηζελοκίνητων αυτοκινηταμαξών DEZIRO classic. 
      Ο χρονικός ορίζοντας εκμετάλλευσης από τον Ο.Σ.Ε. ήταν δύο χρόνια και όχι σαράντα μήνες που αναφέρεται στη σχετική ερώτηση. Μετά την πάροδο αυτών των δύο ετών θα έπρεπε να τις επιστρέψει αυτές τις αυτοκινητάμαξες στην κοινοπραξία και αυτή να τις αποσύρει από το δίκτυο του Ο.Σ.Ε.. Η διετία συμπληρώθηκε το Φεβρουάριο του 2006. Ωστόσο, με την απόσυρση της κυκλοφορίας των οκτώ συρμών προέκυψαν αυξημένες ανάγκες του προαστιακού, που, επιτρέψτε μου να πω, δεν είχατε φροντίσει εσείς σαν κυβέρνηση τότε να καλύψετε κάνοντας τον αναγκαίο σχεδιασμό. 
      Με βάση, λοιπόν, αυτά τα δεδομένα επέκτασης και ανάπτυξης του προαστιακού προέκυψε αυτονόητα η άμεση αναγκαιότητα ενίσχυσης του στόλου του Ο.Σ.Ε.. Εξάλλου υπήρχαν και ποινικές ρήτρες προς τον προαστιακό σε αντίθετη περίπτωση. Εξετάστηκε η δυνατότητα παράτασης κυκλοφορίας των οκτώ συρμών για ένα επιπλέον έτος σε αντιστάθμιση του οφειλόμενου ισοδύναμου τροχαίου υλικού, που η προαναφερόμενη κοινοπραξία δεν είχε παραδώσει. Ωστόσο, ετέθη ο όρος αντιστάθμισης και των οφειλόμενων μέχρι τότε ποινικών ρητρών, αλλά και γενικότερα όλων των οικονομικών εκκρεμοτήτων της κοινοπραξίας προς τον Ο.Σ.Ε.. 
      Η πρόταση αυτή, όπως ξέρετε -και το ξέρετε καλά ως νομικός- δεν ήταν δυνατόν να υλοποιηθεί, καθώς κάτι τέτοιο απαγορεύεται ρητά από το νόμο. Με άλλα λόγια, δεν μπορεί να γίνει συμψηφισμός ποινικής ρήτρας, παρά μόνο με χρήματα. 
      Ταυτόχρονα, για να λυθεί το πιεστικό πρόβλημα επάρκειας συρμών, αναζητήθηκε η διαθεσιμότητα από άλλα σιδηροδρομικά δίκτυα, χωρίς όμως αποτέλεσμα. Κατόπιν αυτού, αποφασίστηκε η προκήρυξη διεθνούς μειοδοτικού διαγωνισμού για την ενοικίαση αντίστοιχου τροχαίου υλικού. Τι άλλο μπορούσαμε να κάνουμε και να το κάνουμε με περισσή διαφάνεια;
      Η μοναδική προσφορά ήταν αυτή των Ελληνικών Ναυπηγείων. Ο διαγωνισμός περατώθηκε σύμφωνα με το νόμο και πέρασε μάλιστα και από το Ελεγκτικό Συνέδριο. Το δε συνολικό τίμημα, το οποίο πληρώνει σήμερα ο Ο.Σ.Ε. για την ενοικίαση των συρμών, όχι μόνο δεν αρκεί για την αγορά τους –όπως ισχυρίζεστε- αλλά είναι και λίγο χαμηλότερο από το αντίστοιχο αντιστάθμισμα ενοικίασης που είχε αναγνωρίσει ο Ο.Σ.Ε. το 2003. Αυτή είναι η πραγματικότητα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ορίστε, κύριε Ρόβλια, έχετε το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, από την απάντησή σας πείθομαι ότι δεν έχετε αντιληφθεί ή δεν θέλετε να αντιληφθείτε το μέγεθος του σκανδάλου με τις μισθώσεις DEZIRO στον Ο.Σ.Ε.. Ο Ο.Σ.Ε. βυθίζεται στην κακοδιοίκηση και στα σκάνδαλα, αλλά θα τα πούμε τις προσεχείς ημέρες συνολικά. Σας θυμίζω μόνο ότι εξαιτίας αυτού του σκανδάλου της μίσθωσης των DEZIRO παραιτήθηκε ο αρμόδιος διευθυντής του Ο.Σ.Ε., ο οποίος κατά σύμπτωση είναι και μέλος της Δ.Α.Κ.Ε.! 
      Το ερώτημα είναι απλό. Ο Ο.Σ.Ε. είχε επί σαράντα μήνες δωρεάν κάποια τρένα, γιατί ο προμηθευτής ήταν υπερήμερος στις υποχρεώσεις του. Δηλαδή, επειδή ο προμηθευτής δεν είχε έτοιμα να δώσει τα τρένα που παρήγγειλε ο Ο.Σ.Ε., του έδινε άλλα επί σαράντα μήνες δωρεάν. Ο προμηθευτής εξακολουθεί να είναι υπερήμερος έναντι του Ο.Σ.Ε.. Γιατί, λοιπόν, ο Ο.Σ.Ε. πληρώνει 16.000.000 ευρώ; Τι άλλαξε; Μη μου λέτε ότι πέρασε η σύμβαση από το Ελεγκτικό Συνέδριο. Υπάρχει ένα βήμα πριν. Γιατί το δωρεάν έγινε μίσθωση; Αυτό είναι το κρίσιμο ερώτημα. Γιατί ο Ο.Σ.Ε. πετάει 16.000.000 ευρώ στον αέρα; 
      Ξέρετε κάτι; Διερωτώμαι το εξής: Ο αρμόδιος εισαγγελικός λειτουργός, ο εισαγγελέας, ακούει, βλέπει, διαβάζει, θυμάται τον Ποινικό Κώδικα; Αυτός ο ίδιος ο κύριος εισαγγελέας που επί των ημερών των κυβερνήσεων Σημίτη από ένα δημοσίευμα δέκα σειρών διέταζε προκαταρκτική εξέταση, εδώ δεν ανησυχεί ώστε να δει γιατί το δωρεάν έγινε 16.000.000 ευρώ σε βάρος της περιουσίας του Ο.Σ.Ε.; 
      Κύριε Υπουργέ, ρωτήστε να σας απαντήσουν τι άλλαξε και οι σαράντα μήνες δωρεάν έγιναν δεκαέξι μήνες με 16.000.000 ευρώ. Αυτό είναι το κρίσιμο ερώτημα. Όλα τα άλλα είναι προφάσεις εν αμαρτίαις, στις οποίες σας εμπλέκουν και μην εμπλακείτε. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Αγαπητέ κύριε Ρόβλια, νομίζω ότι έχετε κάνει λάθος στους υπολογισμούς σας και θα παρακαλέσω...
      ΚΩΝΣΤΑΝΤΙΝΟΣ ΡΟΒΛΙΑΣ: Καθόλου! Έχω χαρτιά που έχουν δημοσιευτεί κιόλας.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών):  Ακούστε με λίγο προσεκτικά, όπως σας άκουσα. 
      Σήμερα, η σύμβαση προβλέπει ενοίκιο 500.000 ευρώ για τους οκτώ συρμούς και 350.000 ευρώ για συντήρηση, επισκευές μεγάλης έκτασης, επισκευές που προέρχονται από βανδαλισμούς, επίβλεψη από Γερμανούς τεχνικούς, ασφάλιση των συρμών και διασφάλιση των ανταλλακτικών. 
      Αναφερθήκατε στο ενδεχόμενο αγοράς αντίστοιχων συρμών. Ξεχνάτε, όμως, δύο δεδομένα και επιτρέψτε μου. 
      Πρώτον, ο Ο.Σ.Ε. δεν μπορούσε να αγοράσει συρμούς για την άμεση κάλυψη των αναγκών του. Σας το είπαμε. Απαιτείται μια διαδικασία ένταξης στο επενδυτικό πρόγραμμα ανάπτυξης του Οργανισμού, δημόσια διαβούλευση, διακομματική σύσκεψη, διεθνής διαγωνισμός και ένας εύλογος χρόνος παράδοσης των συρμών. 
      ΚΩΝΣΤΑΝΤΙΝΟΣ ΡΟΒΛΙΑΣ: Άλλα σας είπα εγώ και άλλα μου λέτε εσείς, κύριε Υπουργέ, γιατί τα έχετε έτοιμα.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Ακούστε με. Αν τα κάναμε όλα αυτά που εισηγείστε, θα μας έπαιρνε πάνω από τρία-τέσσερα χρόνια και ο προαστιακός δεν θα είχε συρμούς. Γι’ αυτό υποχρεωθήκαμε σε ενοικίαση. 
      ΚΩΝΣΤΑΝΤΙΝΟΣ ΡΟΒΛΙΑΣ: Μα, γιατί να τα πληρώσετε, αφού τα έχετε δωρεάν; Αυτό είναι το ερώτημα.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Δεύτερον, κύριε Ρόβλια, ξεχνάτε ότι...
      ΚΩΝΣΤΑΝΤΙΝΟΣ ΡΟΒΛΙΑΣ: Δεν έχει νόημα άλλα να λέω εγώ και άλλα ο Υπουργός. Δεν βγαίνει νόημα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε Ρόβλια –κύριε Υπουργέ, με συγχωρείτε- μιλήσατε. Σας διέκοψε κανείς; Μα, γιατί δεν σέβεστε τον Κανονισμό; Πάμε να φέρουμε στη Βουλή μια τεχνητή οξύτητα; Για ποιο λόγο; Αφήστε τον Υπουργό να απαντήσει και κάνετε τα σχόλια σας μετά. Υπάρχουν τρόποι να σχολιάσετε, αν κάτι δεν σας αρέσει. 
      Ορίστε, κύριε Υπουργέ. 
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κύριε Πρόεδρε, δεν υπάρχει εδώ θέμα οξύτητας. Εγώ αντιλαμβάνομαι ότι υπηρετεί ένα στόχο ο κ. Ρόβλιας, φοβάμαι όμως ότι τον υπηρετείτε με λανθασμένα στοιχεία. Σας προμηθεύουν μονίμως λανθασμένα στοιχεία και δεν με παρακολουθείτε.
      Ακούστε και το δεύτερο επιχείρημα. Ξεχνάτε ότι ο Ο.Σ.Ε. είναι ήδη σε διαδικασία προμήθειας νέου τροχαίου υλικού. Άρα, πώς θα μπορούσε και με ποια διαδικασία να προχωρήσει σε άλλη προμήθεια; 
      ΚΩΝΣΤΑΝΤΙΝΟΣ ΡΟΒΛΙΑΣ: Μα, δεν σας είπα αυτό εγώ!
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Κάνατε ένα μεγάλο λάθος λέγοντας ότι με τα ίδια χρήματα που νοικιάζουμε τους συρμούς, θα μπορούσαμε να τους αγοράσουμε. Το είπατε στην επίκαιρη ερώτηση. 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό είναι επιχείρημα. Δεν είναι υπόδειξη.
      ΜΙΧΑΗΛ ΛΙΑΠΗΣ (Υπουργός Μεταφορών και Επικοινωνιών): Αυτό είναι λαϊκισμός, κύριε συνάδελφε, στον οποίο δεν πρέπει να υποκύπτετε! 
      Το κόστος αγοράς ενός DEZIRO είναι περίπου 3.000.000. Σήμερα ο Ο.Σ.Ε. πληρώνει περίπου 60.000 ευρώ ανά συρμό το μήνα –τα νούμερα δείχνουν καθαρά την εικόνα- και φυσικά πλην του κόστους συντήρησης. 
      Πώς συγκρίνετε, λοιπόν, κύριε Ρόβλια, την τιμή αγοράς και την τιμή ενοικίασης; Πρόκειται για ένα οικονομικό και λογικό ακροβατισμό. Η αλήθεια είναι ότι διαχειριζόμαστε προβλήματα που τα κληρονομήσαμε από εσάς λόγω κακού σχεδιασμού και λανθασμένης στρατηγικής. Φορτώσατε τον Ο.Σ.Ε. με τρένα που ήταν άχρηστα -αυτή είναι η αλήθεια- και αφήσατε το δίκτυο χωρίς το απαραίτητο τροχαίο υλικό. Αυτά τα προβλήματα, κύριε Ρόβλια, τα λύνουμε εμείς και τα λύνουμε με τον καλύτερο δυνατό τρόπο και με διαφάνεια επ’ ωφελεία και του Οργανισμού αλλά και του επιβατικού κοινού.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη των 
    ΕΠΕΡΩΤΗΣΕΩΝ
    Θα συζητηθεί η υπ’ αριθμόν 60/23-4-2007 επερώτηση των Βουλευτών του Πανελληνίου Σοσιαλιστικού Κινήματος κυρίων Κωνσταντίνου Ρόβλια, Θεοχάρη Τσιόκα, Παναγιώτη Αντωνακόπουλου, Μιλτιάδη Βέρρα, Λεωνίδα Γρηγοράκου, Μαρίας Δαμανάκη, Ροδούλας Ζήση, Δημητρίου Λιντζέρη, Ιωάννη Μανιάτη, Αριστείδη Μουσιώνη, Έκτορα Νασιώκα, Αικατερίνης Περλεπέ-Σηφουνάκη, Χρήστου Πρωτόπαπα, Αναστασίας-Συλβάνας Ράπτη, Νικολάου Σαλαγιάννη, Εμμανουήλ Σκουλάκη,  Στέφανου Τζουμάκα, Αθανασίου Τσούρα, Εμμανουήλ Φραγκιαδουλάκη, Απόστολου Φωτιάδη, Χρήστου Χάιδου, Παρασκευής (Εύης) Χριστοφιλοπούλου, Αναστασίου Χωρέμη, Μιλτιάδη Παπαϊωάννου, προς τον Υπουργό Μεταφορών και Επικοινωνιών, σχετικά με τις ηλεκτρονικές επικοινωνίες. 
    Κατά τη συζήτηση της επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο κ. Τασούλας με απόφαση του κ. Αποστόλου Σταύρου, Γραμματέα της Κοινοβουλευτικής Ομάδας της Νέας Δημοκρατίας. 
    Ο πρώτος των επερωτώντων κ. Ρόβλιας έχει το λόγο.
    ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, τον κύριο Λιάπη έχω δηλώσει κατ’ επανάληψη ότι τον εκτιμώ προσωπικά, αλλά η πολιτική αντιπαράθεση δεν μπορεί να αποφευχθεί όταν ξεκινάμε από διαφορετικές θέσεις και βλέπουμε κάποια πράγματα από διαφορετική πολιτική οπτική γωνία. 
    Σχετικά τώρα με τις τηλεπικοινωνίες, κυρίες και κύριοι συνάδελφοι, είναι πολύς καιρός που έχουμε καλέσει την Κυβέρνηση να αφαιρέσει από τον τίτλο του Υπουργείου Μεταφορών τη λέξη «Επικοινωνιών». Η αναγραφή της είναι παραπλανητική. Στην ουσία δεν υπάρχει Υπουργείο για τις Επικοινωνίες. Δεν υπάρχει πολιτική τηλεπικοινωνιών. Ουδείς από την πολιτική ηγεσία ασχολείται με τις τηλεπικοινωνίες. Το μόνο που διοργανώνει η πολιτική ηγεσία είναι φιέστες προεκλογικής κατανάλωσης, φιέστες για να κρύψετε την αμείλικτη πραγματικότητα, φιέστες για να κατασκευάσετε μία εικονική πραγματικότητα. Υπάρχει και όριο όμως στην παραπλάνηση, κύριε Υπουργέ, υπάρχει και όριο ακόμα και αν είμαστε σε προεκλογική περίοδο.
     Θυμηθήκατε τις επικοινωνίες και τα ευρυζωνικά δίκτυα στο τέλος της θητείας της Κυβέρνησής σας ως αντιπερισπασμό στις ερωτήσεις και επερωτήσεις του ΠΑ.ΣΟ.Κ., αλλά πως τα θυμηθήκατε; Με όρους και πρακτικές προπαγάνδας και εικονικής πραγματικότητας. Κατασκευάζετε και προβάλλετε ένα ανύπαρκτο έργο σε ένα κρίσιμο τομέα, τον τομέα των τηλεπικοινωνιών, όπου βαρύνεστε με το απόλυτο μηδέν. Ακόμα και αυτήν την ώρα που μιλάμε εδώ εξελίσσεται άλλη μία ακόμα τηλεπικοινωνιακή φιέστα προεκλογικού χαρακτήρα. Τη διοργανώνει η Επιτροπή Τηλεπικοινωνιών και Ταχυδρομείων με ομιλητές τον Πρωθυπουργό και Υπουργούς της Κυβέρνησής σας για το ευρυζωνικό διαδίκτυο. Αυτό κι αν είναι θράσος! Φιέστα για το ευρυζωνικό διαδίκτυο, δηλαδή λέξεις άγνωστες στο λεξιλόγιο της Νέας Δημοκρατίας. 
    Τέτοιες διατεταγμένες εκδηλώσεις ούτε πολιτική παράγουν ούτε βοηθούν την ουσία αλλά ούτε μπορούν να παραχαράξουν την πραγματικότητα, μία πραγματικότητα που δηλώνει τα εξής: 
	Πρώτον, ο νόμος σας, ο ν.3431/2006, για τις ηλεκτρονικές επικοινωνίες είναι ένας ανενεργός, ανύπαρκτος και ανεφάρμοστος νόμος, διότι δεν έχουν εκδοθεί οι εξήντα από τις εξήντα πέντε υπουργικές αποφάσεις που προβλέπει ο ίδιος ο νόμος σας. 
     Δεύτερον, η απελευθερωμένη αγορά των τηλεπικοινωνιών είναι αρρύθμιστη και ο ανταγωνισμός δεν λειτουργεί. Μόνιμο θύμα ο καταναλωτής! 
     Τρίτον, η Εθνική Επιτροπή Τηλεπικοινωνιών και Ταχυδρομείων από Ανεξάρτητη Αρχή μετετράπη με τροπολογία της νύχτας σε εξαρτημένη από εσάς υπηρεσία. 
      Τέταρτον, η χώρα μας δε διαθέτει ούτε νόμο για την ψηφιακή ραδιοτηλεόραση ούτε χάρτη ψηφιακών συχνοτήτων ούτε κέντρα ψηφιακής εκπομπής ούτε καν πρόβλεψη διαδικασίας αδειοδότησης για ψηφιακές εκπομπές.
      Η Κυβέρνηση της Νέας Δημοκρατίας οδηγεί τη χώρα μας στο ψηφιακό χάος, όταν όλες οι άλλες χώρες της Ευρώπης μεταβαίνουν από την αναλογική στην ψηφιακή εκπομπή. Και πληροφορούμαι ότι και ένα σχέδιο νόμου το οποίο κυκλοφόρησε από το Υπουργείο Τύπου, «κόλλησε» στην Ευρωπαϊκή Επιτροπή για θέματα συμβατότητας με το Ευρωπαϊκό Δίκαιο. Επρόκειτο για ένα σχέδιο νόμου για την ψηφιακή ραδιοτηλεόραση. Είμαι βέβαιος ότι δεν  πρόκειται να το φέρετε μέχρι τις εκλογές. 
      Πέμπτον, επί τρία χρόνια η Κυβέρνηση δεν κατάφερε να ξεκινήσει τα έργα για τις ευρυζωνικές υποδομές στη περιφέρεια. Τρία χρόνια το πρόγραμμα των 200.000.000 ευρώ είναι ανενεργό. Επομένως, για ποια ευρυζωνικότητα μπορούμε να μιλάμε; 
      Έκτον, η Ελλάδα είναι ουραγός της Ευρώπης σε όλα τα θέματα ευρυζωνικών επικοινωνιών, διαδικτύου, ευρυζωνικότητας και ψηφιακής ραδιοτηλεόρασης σε όλες τις έρευνες και σε όλες τις μετρήσεις.
      Η Ελλάδα με αποκλειστική ευθύνη της Κυβέρνησης χάνει το τρένο της ψηφιακής εποχής, των νέων τεχνολογιών και του οφέλους του πολίτη από τις εφαρμογές της Κοινωνίας της Πληροφορίας.
      Κηρύξατε το έτος 2007 ως Έτος Ευρυζωνικότητας για να γιορτάσετε προφανώς τα ευρυζωνικά και ψηφιακά χάλια σας. Την ίδια ώρα, η χώρα μας υποβιβάστηκε κι άλλο στην παγκόσμια κατάταξη για το επίπεδο της ηλεκτρονικής της ετοιμότητας. Παραλάβατε την Ελλάδα το 2004 στην τριακοστή τέταρτη θέση και τη φτάσατε φέτος στην τεσσαρακοστή όγδοη θέση της παγκόσμιας κατάταξης στο επίπεδο της ηλεκτρονικής ετοιμότητας. Είμαστε τελευταίοι στην Ευρωζώνη. Είμαστε εικοστοί πέμπτοι στην Ευρώπη των είκοσι επτά.
      Πρόσφατα, είχαμε νέα παραπομπή της χώρας μας στο Ευρωπαϊκό Δικαστήριο για τον καθορισμό του ύψους του προστίμου λόγω καθυστέρησης ψήφισης του νόμου για την ψηφιακή ραδιοτηλεοπτική εκπομπή. Η δωδέκατη έκθεση προόδου της Ευρωπαϊκής Επιτροπής για τις τηλεπικοινωνίες στη  χώρα μας είναι κόλαφος για την Κυβέρνηση Καραμανλή.
      Αυτό που προκύπτει ως συμπέρασμα είναι ότι καθυστερεί αδικαιολόγητα η ουσιαστική απελευθέρωση της ελληνικής αγοράς επικοινωνιών και ότι ο Έλληνας καταναλωτής πληρώνει ακριβά για τις επικοινωνίες του. 
      Στη σταθερή τηλεφωνία και ιδίως στις διεθνείς κλήσεις, οι χρεώσεις στη χώρα μας είναι από τις υψηλότερες στην Ευρωπαϊκή Ένωση. Επίσης, είναι πολύ ακριβές οι κλήσεις από σταθερό σε κινητό τηλέφωνο. Υψηλές, συγκρινόμενες με τον ευρωπαϊκό μέσο όρο, παραμένουν και οι χρεώσεις σε όλο το φάσμα των πακέτων κινητής τηλεφωνίας. Η χώρα μας έχει τις ακριβότερες τιμές της Ευρώπης των δεκαπέντε για τις υπηρεσίες ευρυζωνικής πρόσβασης με πολύ μεγάλη διαφορά από την δεύτερη, ακριβότερη, Ισπανία.
      Η Ελλάδα βρίσκεται στην πρώτη θέση μεταξύ των κρατών-μελών της Ευρωπαϊκής Ένωσης και στην ένατη παγκοσμίως –παρακαλώ!- ως χώρα  με το μεγαλύτερο ποσοστό φορολογίας επί του συνολικού κόστους χρήσης μιας σύνδεσης κινητής τηλεφωνίας. Είμαστε τελευταίοι στην Ευρώπη στη διείσδυση των ευρωπαϊκών υπηρεσιών με τεράστια απόσταση από το μέσο όρο.
      Σύμφωνα με την τελευταία έκθεση του Ο.Ο.Σ.Α., το ποσοστό διείσδυσης στην Ελλάδα στο τέλος του 2006 ανέρχεται σε 4,6% -τα στοιχεία του Ο.Ο.Σ.Α. είναι από το τέλος Δεκεμβρίου του 2006- όταν ο μέσος όρος της Ευρώπης είναι 18,6%. Ξέρω τι θα ισχυριστείτε, ότι αυξάνεται συνεχώς ο αριθμός των ευρυζωνικών συνδέσεων. Πράγματι αυξάνεται, όπως αυξάνεται και σε όλο τον κόσμο. Όμως, προσέξτε το κρίσιμο στοιχείο. Παρά την αύξηση, η απόκλιση από τον ευρωπαϊκό μέσο όρο μεγαλώνει αντί να μικραίνει, κύριε Υπουργέ! Η απόκλιση το 2004 ήταν εννέα μονάδες, το 2005 ήταν δεκατρείς μονάδες και το 2006 είναι δεκατέσσερις μονάδες. Μεγαλώνει η απόσταση της Ελλάδας από τον ευρωπαϊκό μέσο όρο στις ευρωπαϊκές συνδέσεις. Αυτή είναι η αλήθεια και δεν έχει σημασία αν αυξάνονται οι ευρυζωνικές συνδέσεις. Αυξάνονται με ρυθμό πολύ μικρότερο απ’ όσο αυξάνονται στην Ευρώπη. Αυτό δεν είναι πρόοδος, αλλά οπισθοδρόμηση. Αυτή δεν είναι επιτυχία στα ευρυζωνικά που επικαλείστε. Αντί για μπροστά, πηγαίνουμε πίσω. Τα στοιχεία είναι από την ιστοσελίδα του Ο.Ο.Σ.Α., το οποίο μπορείτε να επισκεφθείτε και φυσικά δεν μπορούν να αμφισβητηθούν. 
      Πέραν όμως αυτών και σε επίπεδο τεχνολογίας, τα δεδομένα είναι δραματικά. Από τις ευρυζωνικές συνδέσεις, μόνο το 20% περίπου παρέχει δυνατότητες προηγμένων υπηρεσιών. Όμως, και αυτή η δυνατότητα είναι εικονική λόγω έλλειψης εξοπλισμού υποδομής. 
      Το 95% των ευρυζωνικών συνδέσεων με δυνατότητα προηγμένων υπηρεσιών είναι εγκατεστημένες στην Αθήνα και στη Θεσσαλονίκη. Οι ευρυζωνικές υποδομές στην υπόλοιπη χώρα δεν υπάρχουν. Οι αναμονές για ευρυζωνική σύνδεση είναι πολύμηνες. Στην Κέρκυρα, που είναι τουριστική περιοχή, η αναμονή υπερβαίνει τους εννέα μήνες. Στα Δωδεκάνησα υπερβαίνει τους επτά μήνες. Στον Ασπρόπυργο υπερβαίνει τους τρεις μήνες. Αυτό είναι εξυπηρέτηση των πολιτών; Είστε ευχαριστημένος, κύριε Υπουργέ; 
      Ας δούμε, όμως, και τις ταχύτητες στις ευρυζωνικές συνδέσεις, τις πραγματικές ταχύτητες που είναι απαράδεκτα χαμηλές. Οι ονομαστικές ταχύτητες που πουλάει ο Ο.Τ.Ε. είναι εικονικές ταχύτητες. Γι’ αυτό και ο Ο.Τ.Ε. δεν δεσμεύεται για τις ταχύτητες. Οι συνδρομητές των ευρυζωνικών ταλαιπωρούνται με ταχύτητες πολύ μικρότερες των ονομαστικών, μικρότερες αυτών που πληρώνουν. Όμως, τα μηνιαία τέλη τους δεν μειώνονται. 
      Η απελευθερωμένη αγορά των τηλεπικοινωνιών στη χώρα μας είναι μια άναρχη αγορά, εξαιτίας της έλλειψης πολιτικής. Ο Ο.Τ.Ε. καθυστερεί να συμμορφωθεί  στις υποχρεώσεις του, λόγω της αβεβαιότητας που επικρατεί. Οι εναλλακτικοί, για να επιβιώσουν, παραβιάζουν σε πολλές περιπτώσεις τη νομοθεσία. Η Επιτροπή Τηλεπικοινωνιών παρεμβαίνει αναποτελεσματικά και με μεγάλη καθυστέρηση, πολλές φορές με καθυστέρηση δύο ετών. Ο Ο.Τ.Ε. και η Εθνική Επιτροπή ανταλλάσσουν βολές, επιβεβαιώνοντας την απουσία πολιτικής, την απουσία της Κυβέρνησης στον τομέα των τηλεπικοινωνιών. 
      Ο κ. Βουρλούμης του Ο.Τ.Ε., που διορίστηκε από τον Υπουργό Οικονομίας και Οικονομικών, κατηγορεί την Εθνική Επιτροπή για παρεμβάσεις της –ακούστε!- που υποχρεώνουν τον Ο.Τ.Ε. να παρέχει υποδομές τους ανταγωνιστές τους σε τιμές κάτω του κόστους. Είναι βαριές κατηγορίες αυτές, κύριε Υπουργέ! 
      Η Εθνική Επιτροπή που τη διορίζετε εσείς απαντά αναφερόμενη σε βαθύ Ο.Τ.Ε. κάτι μου θυμίζει αυτό–και η εποικοδομητική αντιπαράθεση συνεχίζεται με τη δήλωση του κ. Βουρλούμη ότι η Εθνική Επιτροπή εκμεταλλεύεται το κενό πολιτικής στις τηλεπικοινωνίες και υπερβαίνει τα καθήκοντά της. 
      Την αλήθεια λέει ο εκλεκτός του Πρωθυπουργού, κύριε Υπουργέ. Κατηγορεί την Κυβέρνηση που τον διόρισε ότι παρουσιάζει κενό πολιτικής στις τηλεπικοινωνίες. Την αλήθεια λέει! Αν λέει ψέματα, απορώ πώς τον ανέχεστε ακόμη ως αρμόδιος Υπουργός. Θα πρέπει να θέσετε άμεσα θέμα στον κύριο Πρωθυπουργό να τον αποπέμψει και μάλιστα διά διαγγέλματος. 
      Πιστεύω ότι θα συμφωνούσατε, τουλάχιστον, στο να καλέσουμε στη Βουλή το λαλίστατο, κ. Βουρλούμη να μας εξηγήσει πιο αναλυτικά αυτά τα οποία λέει, αλλά και πολλά ακόμη που δεν λέει. Αυτά για τις προμήθειες του Ο.Τ.Ε., για το σκλαβοπάζαρο εργαζομένων, για τις «γαλάζιες» προσλήψεις –δυόμισι χιλιάδες, δόξα τω Θεώ, μέχρι στιγμής- για την αποτυχία του σχεδίου ενοποίησης της αλυσίδας των καταστημάτων του Ο.Τ.Ε με αυτά της «ΓΕΡΜΑΝΟΣ», με την εγκατάλειψη και απαξίωση της τεράστιας ακίνητης περιουσίας του Ο.Τ.Ε., για την επαπειλούμενη πώληση της «INFOTE» και για πολλά ακόμη. 
      Η κομματικά εγκάθετη διοίκηση του Ο.Τ.Ε. ζημιώνει καθημερινά τον Οργανισμό. Οι απώλειες συνδρομητών υπολογίζεται ότι θα φθάσουν στις διακόσιες χιλιάδες έως το τέλος του 2007. Τα πληροφοριακά συστήματα βρίσκονται σε φάση λειτουργικής κατάρρευσης στον Ο.Τ.Ε.. Τα στελέχη του Ο.Τ.Ε ενημερώνονται για τις τεχνολογικές εξελίξεις μόνο από τους προνομιούχους προμηθευτές. Η κομματική παρέα όμως, που διοικεί τον Ο.Τ.Ε. καλά κρατεί και αυτάρεσκα απολαμβάνει τα παχυλά bonus που η ίδια καθορίζει και εγκρίνει για τον εαυτό της, μέσω ανυπόστατων γενικών συνελεύσεων. 
      Παχυλά bonus που αποτελούν πρόκληση για τους μισθωτούς και τους συνταξιούχους. Είναι αυτή η ίδια κομματική παρέα της διοίκησης του Ο.Τ.Ε., με επικεφαλής τον κ. Βουρλούμη, που θεωρεί τον Ο.Τ.Ε. «ιδιοκτησία» της Νέας Δημοκρατίας και έχει βάλει τον Οργανισμό στην υπηρεσία της Νέας Δημοκρατίας. 
      Η πολιτική ηγεσία τι κάνει; Απολύτως τίποτα. Κανένας έλεγχος, καμμία παρέμβαση, καμμία πρωτοβουλία, καμμία στρατηγική. Αφήσατε τον χώρο των τηλεπικοινωνιών ξέφραγο αμπέλι. Εγκαταλείψατε τον Έλληνα καταναλωτή. Τον καταδικάσατε στις ακριβότερες τιμές της Ευρώπης. Είναι προφανές ότι η Κυβέρνησή σας δημιουργεί ψηφιακό χάσμα μεταξύ της Ελλάδας και της υπόλοιπης Ευρώπης. 
      Αδυνατείτε να προσεγγίσετε και πολύ περισσότερο να χαράξετε πολιτική για βασικά θέματα, όπως αυτό της ουσιαστικής παροχής αδεσμοποίητης πρόσβασης στον τοπικό βρόχο ή όπως αυτό της επικοινωνίας μέσω πρωτοκόλλου internet που θα δώσει τη δυνατότητα στους πολίτες να έχουν δωρεάν πλέον τηλεφωνική επικοινωνία. 
      Ουδόλως ασχολείστε, παρ’ ότι είστε το κατ’ όνομα αρμόδιο Υπουργείο, με τη διαφαινόμενη ενοποίηση των υποδομών ηλεκτρονικών επικοινωνιών εν όψει του τετραπλού πακέτου υπηρεσιών που ετοιμάζεται παγκοσμίως για τους χρήστες: σταθερή και κινητή τηλεφωνία, τηλεόραση και διαδίκτυο. Όλα αυτά είναι ψιλά γράμματα για την Κυβέρνηση της Νέας Δημοκρατίας. Όταν όμως πρόκειται για φιέστες και για εικονική πραγματικότητα, εκεί η Κυβέρνηση αριστεύει.
      Κυρίες και κύριοι συνάδελφοι, οι σύγχρονες μορφές τηλεπικοινωνιών διευκολύνουν κι επιδρούν στον τρόπο ζωής, στην ενημέρωση, στην ανάπτυξη, στην αμεσότητα της δημοκρατίας και στη δυνατότητα κάθε πολίτη να συμμετέχει στις εξελίξεις. Τα ηλεκτρονικά δίκτυα είναι σήμερα ένας από τους πιο σημαντικούς παράγοντες στις εξελίξεις της παγκόσμιας οικονομίας. Οι εφαρμογές των ηλεκτρονικών επικοινωνιών διευκολύνουν τον πολίτη σχεδόν σε όλα τα θέματα των δραστηριοτήτων και των αναγκών του, όπως αυτά των συναλλαγών, των σχέσεων με το κράτος, της έρευνας, της φροντίδας της υγείας του, της εκπαίδευσης κ.λπ.. Οι εξελίξεις αυτές όμως κρύβουν και κινδύνους, που έχουν να κάνουν με την παραβίαση του απορρήτου των επικοινωνιών ή με την περιθωριοποίηση τμημάτων της παγκόσμιας κοινότητας, που μένουν πίσω από τις εξελίξεις. 
      Οι πολιτικές που αναπτύσσονται στον τομέα των τηλεπικοινωνιών αποβλέπουν στην ποιότητα των υπηρεσιών που προσφέρονται, στη μεγιστοποίηση των εφαρμογών τους, σε καλύτερες τιμές για το χρήστη-καταναλωτή και στη μέγιστη δυνατή καθολικότητά τους. Δυστυχώς, η χώρα μας επί των ημερών της Κυβέρνησης	 της Νέας Δημοκρατίας στερείται απολύτως πολιτικής στις τηλεπικοινωνίες. Δεν υπάρχει πολιτική τηλεπικοινωνιών στην Κυβέρνηση  Καραμανλή. Υπάρχει μόνο προπαγάνδα –επαναλαμβάνω- και εικονική πραγματικότητα. Η Ελλάδα βλέπει τις ευκαιρίες της ψηφιακής εποχής να περνάνε και να χάνονται γι’ αυτήν, παραμένοντας σταθερά ουραγός της Ευρώπης.
      Μην προσπαθείτε να παραπλανήσετε κι άλλο τον ελληνικό λαό. Δεν κάνατε τίποτε για τις τηλεπικοινωνίες επί τρία χρόνια γιατί δεν ξέρατε, δεν ενδιαφερθήκατε, δεν ασχοληθήκατε, δεν αφιερώσατε χρόνο. Ο αυτόματος πιλότος εδώ δεν λειτούργησε.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Ρόβλια.
      Κυρίες και κύριοι συνάδελφοι, κατά τη συζήτηση της επερώτησης προς τον Υπουργό Μεταφορών και Επικοινωνιών σχετικά με τις ηλεκτρονικές επικοινωνίες, Κοινοβουλευτικός Εκπρόσωπος του Συνασπισμού Ριζοσπαστικής Αριστεράς με απόφαση του Προέδρου κ. Αλέξανδρου Αλαβάνου ορίζεται ο Βουλευτής κ. Αθανάσιος Λεβέντης. 
      Το λόγο έχει ο κ. Τσιόκας.
      Και προφανώς, κύριε Τσιόκα, βλέποντας ότι ανεβαίνετε στο Βήμα, θα θέλετε όλο το χρόνο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, είμαστε σε μια παρατεταμένη προεκλογική περίοδο…
      ΠΡΟΕΔΡΕΥΩΝ (Σωτήρης Χατζηγάκης): Να ξέρετε ένα πράγμα, κύριε Τσιόκα, ότι…
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, μπορώ να έχω το λόγο γιατί αυτό που έγινε τώρα δεν μου άρεσε.
      ΠΡΟΕΔΡΕΥΩΝ (Σωτήρης Χατζηγάκης): Δεν σας άρεσε; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Καθόλου. 
      Εγώ νομίζω πως όλοι οι συνάδελφοι –και δεν αναφέρομαι στον κ. Τσιόκα- πρέπει να κάνουν χρήση της δευτερολογίας τους. Στη Βουλή γίνεται μια ζωντανή διαδικασία και βλέπω ότι εσείς, αντί να βάζετε την τάξη και τον Κανονισμό, ενθαρρύνετε, ώστε το πεντάλεπτο να γίνεται οκτάλεπτο. Μήπως πρέπει να κάνετε το αντίθετο; Δηλαδή, αντί να παροτρύνετε τους συναδέλφους να κάνουν χρήση της δευτερολογίας τους, όπως λέει ο Κανονισμός, ώστε να αναπτύσσεται ένας ζωντανός διάλογος, να μην τους ενθαρρύνετε σ’ αυτή την κατεύθυνση; Κι αυτό δεν αφορά τον κ. Τσιόκα. Αφορά το σύνολο των συναδέλφων.
      ΠΡΟΕΔΡΕΥΩΝ (Σωτήρης Χατζηγάκης): Θα το έκανα το σχόλιο ούτως ή άλλως, κύριε συνάδελφε, αλλά με προλάβατε.
      Κύριε Τσιόκα, μισό λεπτό, γιατί πρέπει να ξεκαθαρίσουμε το θέμα.
      Η τακτική αυτή ήταν μια τακτική, την οποίαν ακολουθούσε το Προεδρείο κατά την περίοδο τη δική σας. Εγώ είμαι με το μέρος των Βουλευτών, κύριε Παπαιωάννου. Εφόσον ο Βουλευτής σε οποιοδήποτε κόμμα θέλει να κάνει οποιαδήποτε χρήση του Κανονισμού, χωρίς να τον παραβιάζει -απλώς υπάρχει μια διασταλτική ερμηνεία της διατάξεως- εγώ είμαι με το μέρος οποιουδήποτε Βουλευτή και θα του δίνω το χρόνο. Και γι’ αυτό βλέπετε ότι είμαι και ανεκτικός στο χρόνο. Ποτέ δεν κατέβασα κάποιον από το Βήμα. Εγώ λοιπόν θα ακολουθήσω αυτή την τακτική, παγίως, το λέω. Έχει γίνει κι άλλη φορά συζήτηση με τον προηγούμενο Πρόεδρο. Για μένα είναι ξεκάθαρο. Εφόσον ο Βουλευτής εξυπηρετείται έτσι, θα εξυπηρετηθεί έτσι. Άλλωστε, στα οκτώ λεπτά μπορεί να πει και πιο ολοκληρωμένα την άποψή του.
      Κύριε Τσιόκα, έχετε το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, στο Κοινοβούλιο εκφράζουμε συλλογικές απόψεις, αλλά δεν είμαστε μάζα. Κι έχω τη γνώμη πως ο καθένας έχει και την ευθύνη της επιλογής του. Αυτές οι ισοπεδωτικές απόψεις του στυλ το πώς θα λειτουργήσει…
      ΠΡΟΕΔΡΕΥΩΝ (Σωτήρης Χατζηγάκης): Τώρα απαντάτε στον Κοινοβουλευτικό Εκπρόσωπο, όχι στο Προεδρείο. 
      ΘΕΟΧΑΡΗΣ ΤΣΙΟΚΑΣ: Απλώς διευκρινίζω την άποψή μου πάνω στο θέμα που ηγέρθη.
      Εν πάση περιπτώσει, συνεχίζω.
      Προχωρήσαμε σε μια επερώτηση. Η επερώτηση αυτή ούτε κεραυνός εν αιθρία είναι, ούτε απαντάει σε μια τυπική υποχρέωση. Είναι μια ερώτηση η οποία κορυφώνει αγωνίες που η Κοινοβουλευτική Ομάδα του ΠΑ.ΣΟ.Κ. τις εξέφρασε και πέρσι το Γενάρη, αν θυμάμαι καλά, και λίγο πιο παλιά το 2005, αγωνία που σχετίζεται με την ανικανότητα της Κυβέρνησης να αντιμετωπίσει ένα μείζον θέμα. Και είναι μείζον γιατί δεν υπάρχει άνθρωπος στον πλανήτη που να μην αναγνωρίζει ότι σήμερα εργαλείο, κλειδί για την ανάπτυξη, για την κοινωνική συνοχή, για την ανταγωνιστικότητα, για τη μείωση του κόστους και του χρόνου, για την αποτελεσματικότητα, για την ποιότητα και για τη δημοκρατία είναι η πρόσβαση στη γνώση. Και η πρόσβαση στη γνώση σήμερα προσφέρεται πολύ πιο έντονα μέσα από την ανάπτυξη των υποδομών και την αξιοποίηση της ευρυζωνικότητας. 
      Θυμάμαι 3,5 χρόνια πριν, όταν ο Πρωθυπουργός της χώρας ο κ. Καραμανλής εξήγγειλε αφειδώς κίνητρα, απόψεις και ιδέες μέσα από τις οποίες έταζε τον ουρανό με τα άστρα προς τους πολίτες, προς τις παραγωγικές δυνάμεις, στη νεολαία για τη μείωση του κόστους, για τους φοιτητές και την χωρίς κόστος πρόσβασή τους στο διαδίκτυο, για την αξιοποίηση των υποδομών και για την οργάνωση της αγοράς. Τρεισήμισι χρόνια μετά και λίγο καιρό πριν από τις εκλογές η Νέα Δημοκρατία συλλαμβάνεται «αναλφάβητη ψηφιακά» και ανεπίδεκτη μαθήσεως. Δεν έχει προσφέρει ούτε ένα θετικό απ’ αυτό που παρέλαβε. Δεν πρόσφερε ένα συν σε αυτό που παρέλαβε το 2004, όταν ανέλαβε την Κυβέρνηση. Για το μόνο που εξαντλεί τις πολιτικές της πρωτοβουλίες είναι οι φιέστες και οι υποσχέσεις για την άλλη τετραετία, γιατί αυτή την τετραετία υποτίθεται ότι δαπάνησε το χρόνο για να μάθει. Δεν έφερε όμως σε κανέναν τομέα θετικότερο αποτέλεσμα έναντι του 2004. 
      Να θυμηθούμε; Η αγορά είναι σε αναρχία. Η αγορά είναι σε πλήρη αναρχία! Αεριτζήδες, ρυθμοί χελώνας και το κόστος στον πολίτη. Το κόστος μεταβιβάζεται όλο στο χρήστη και πάνω απ’ όλα στην ελληνική περιφέρεια. 
      Να θυμηθούμε τρεισήμισι χρόνια μετά; Υπουργικές αποφάσεις που αφορούν θέματα ανταγωνισμού, παροχής υπηρεσιών, καθολικότητας. Όλες αυτές οι υπουργικές αποφάσεις είναι σε εκκρεμότητα. Ποιος κερδίζει; Η αχαλίνωτη αγορά, οι λίγοι, οι αεριτζήδες. Ποιος χάνει; Ο πολίτης, η ελληνική περιφέρεια. 
      Κύριε Υπουργέ, η Ευρώπη συζητά την τρίτη φάση της απελευθέρωσης και σεις ακόμη δεν μπορέσατε να κάνετε ένα βήμα για τη δεύτερη φάση, που τα βρήκατε έτοιμα. Ούτε αυτό μπορέσατε να κάνετε. 
      Το πρόγραμμα από το Γ’ Κοινοτικό Πλαίσιο Στήριξης είναι στην ουσία σε εγκατάλειψη. Θα μας μιλήσετε πάλι για δείκτες απορροφητικότητας, αλλά οι δείκτες απορροφητικότητας είναι συμβασιοποιημένα έργα τα οποία έχουν γίνει. Ένα πρόγραμμα για τις τηλεπικοινωνίες, το 4.2 και το 4.3  με ύψος 250.000.000 το παραλάβατε -έτοιμες ήταν οι μελέτες- και δεν το ενεργοποιήσατε τρία χρόνια. Δεν ξέρω τι υποχρεώσεις είχατε και το αναθέσατε τώρα. Πείτε μου τι απορροφητικότητα είχε. Ο Ο.Τ.Ε. βέβαια δεν συμμετέχει. Οι υπόλοιποι που συμμετέχουν δεν έχουν προχωρήσει τίποτα. Γιατί; Γιατί περιμένουν να αξιοποιήσουν τις υποδομές του Ο.Τ.Ε. κατά πάσα πιθανότητα ή για άλλους λόγους. Πάντως η αγορά σε κάθε περίπτωση νοθεύεται. 
      Έπειτα από τρεισήμισι χρόνια λοιπόν, οι πάροχοι που ανέλαβαν όλη αυτή την ιστορία λειτουργούν με ρυθμούς χελώνας. Ο Ο.Τ.Ε. με τη δεσπόζουσα θέση άνευ όρων εκχωρεί τη θέση του στο όνομα των μετοχικών παιχνιδιών του κ. Βουρλούμη, στο όνομα των συμφερόντων που πιέζουν. Πουλά, όπως είπε ο εισηγητής μας, ακριβά υπηρεσίες, καθυστερεί στο να αποδώσει υπηρεσίες, απαξιώνει τα δίκτυα νέας γενιάς, τα έχει αφήσει στην εγκατάλειψη, δεν κάνει καινούργιες επενδύσεις και έχει εμπορική πολιτική, που εκφράζει το απόλυτο μηδέν. Είναι σα να έχει κανείς ένα ολόκληρο κτίριο, να μη θέλει να το αξιοποιήσει ολόκληρο και να νοικιάζει ακριβά μόνο τους ορόφους, ένα- δυο ορόφους. 
      Αυτό κάνει σήμερα ο κ. Βουρλούμης. Αυτό κάνει η Κυβέρνηση. Αυτό κάνει η πολιτική σας. Μισθώνει ακριβά το μέρος, ενώ θα μπορούσε να είχε μισθώσει φθηνά το σύνολο και να δώσει ζωή στις παραγωγικές δυνάμεις, στον πολίτη και στη νεολαία.
      Να πούμε για τις οπτικές ίνες; Να πούμε για τους ογδόντα πέντε κόμβους των IP; Να πούμε για το δορυφόρο; Να πούμε για τις ADSL; Αλλά γιατί να μιλάμε για όλα αυτά; Το κόστος είναι πανάκριβο, όπως είπε ο εισηγητής μας, έναντι των συγκριτικών στοιχείων που υπάρχουν στην Ευρωπαϊκή Ένωση. Μήπως έχει ξεχάσει ο πολίτης ότι για να βάλει σήμερα μια απλή γραμμή τηλεφώνου θέλει ένα μήνα; Γιατί απαξιώθηκε ο Ο.Τ.Ε. και δεν μπορεί να λειτουργήσει. Για μια απλή γραμμή χρειάζεται ένα μήνα, όταν το 2004 ήθελε μόνο δύο μέρες.
      ΚΩΝΣΤΑΝΤΙΝΟΣ ΡΟΒΛΙΑΣ: Και παρακαλούσαν κιόλας.
      ΘΕΟΧΑΡΗΣ ΤΣΙΟΚΑΣ: Ναι, έτσι ακριβώς είναι.
      Όσον αφορά τις ISDN, αυτά είναι ακόμη χειρότερα. Για να βάλει κανείς τέτοια σύνδεση, χρειάζεται πολιτικό μέσο. Προσφεύγει ο κόσμος σε πολιτικά γραφεία. Αυτό ήταν το αποτέλεσμα της εθελούσιας, της απαξίωσης. Έφυγε το προσωπικό, εγκαταλείφθηκε από χρήσιμους τεχνίτες ο Ο.Τ.Ε. και σήμερα δεν μπορεί να παράξει ούτε τις υπηρεσίες που παρήγαγε.
      Η Ελλάδα, λοιπόν, είναι ουραγός. Η νεολαία μένει αναλφάβητη. Οι πολίτες δεν έχουν πρόσβαση στο ίντερνετ. Οι επιχειρήσεις δεν μπορούν να αποκτήσουν συγκριτικό πλεονέκτημα. 
      Πέστε μας ένα ολοκληρωμένο πρόγραμμα που να λειτουργεί στην εκπαίδευση, στην πρωτοβάθμια, στη δευτεροβάθμια, που να αφορά τη γνώση, την παιδεία πάνω στα θέματα της ευρυζωνικότητας. Πέστε μας μια ολοκληρωμένη χρήση που γίνεται στο κράτος, στην αυτοδιοίκηση, στη διοίκηση, που να απλοποιεί τη ζωή του πολίτη. 
      Αναφέρθηκε το παράδειγμα με την Κέρκυρα. Εγώ μπορώ να σας πω ακόμη και για τη Θεσσαλονίκη, που εκεί κάπως καλύτερα πάνε τα πράγματα. Εκεί να δείτε οι παραγωγικές δυνάμεις τι ποσοστό πρόσβασης έχουν στην ευρυζωνικότητα για να μπορέσουν να αξιοποιήσουν τις δυνατότητές τους.
      Να πω για τα νησιά, για την υγεία, πόσο πολύ θα μπορούσαν να είχαν ωφεληθεί αν πάνω σ’ αυτά υπήρχαν πολιτικές; 
      Η Νέα Δημοκρατία, λοιπόν, είναι και ψηφιακά αναλφάβητη και ανεπίδεκτη μαθήσεως.
       Γι’ αυτό και το ΠΑ.ΣΟ.Κ. με αυτή την επερώτησή του θέλει να πει μια απλή κουβέντα: Φτάνει πια! Δεν πάει άλλο αυτή η πολιτική. Και σ’ αυτό τον τομέα αποτύχατε. Χρειάζεται μια άλλη πολιτική. Αυτή την άλλη πολιτική την έχουμε οικοδομήσει μέσα από το δικό μας πρόγραμμα. 
      Το ΠΑ.ΣΟ.Κ. προτείνει ένα άλλο δρόμο. Προτείνει μια άλλη κατεύθυνση, γι’ αυτό και δεσμεύεται συγκεκριμένα για την καταπολέμηση του ψηφιακού αναλφαβητισμού. Προτείνει να ληφθούν συγκεκριμένα μέτρα δωρεάν παροχής κοινωνικών υπηρεσιών, κυρίως για τις ασθενέστερες κοινωνικά και οικονομικά ομάδες που είναι οι αγρότες, οι εργάτες, οι χαμηλοσυνταξιούχοι, οι μισθοσυντήρητοι, οι μαθητές και οι φοιτητές. 
      Επίσης, προτείνει να ληφθούν μέτρα για την κάλυψη με ευρυζωνικές υπηρεσίες απομακρυσμένων περιοχών δια μέσου των δήμων, των κέντρων νεολαίας και των Κ.Α.Π.Η.. Για την επίτευξη αυτών των στόχων το ΠΑ.ΣΟ.Κ. προωθεί την παροχή ηλεκτρονικών υπηρεσιών από το δημόσιο προς τους πολίτες και τις επιχειρήσεις. 
      Εμείς θέλουμε να απλοποιήσουμε με τις προτάσεις μας τη ζωή του πολίτη. Θέλουμε να γίνουμε χρήσιμοι στις ελληνικές παραγωγικές δυνάμεις. Και γι’ αυτό το λόγο είμαστε πλήρως αντίθετοι με τις πολιτικές που ασκήσατε. Επειδή δεν μπορείτε άλλο πάνω σ’ αυτό τον τομέα να ασκήσετε πολιτική, θεωρούμε ότι η καλύτερη υπηρεσία που μπορείτε να προσφέρετε είναι μία: Δώστε στο λαό τη δυνατότητα να αποφασίσει στην επόμενη διακυβέρνηση να διαμορφώσει μια νέα πλειοψηφία. Οι εκλογές είναι η δημοκρατική λύση γι’ αυτό τον τόπο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Τσιόκα.
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, είναι η δεύτερη φορά που σας επερωτούμε απ’ αυτό εδώ το Βήμα. Η προηγούμενη επερώτηση έγινε το Γενάρη του 2006. Το κάνουμε όχι μόνο από πραγματικό ενδιαφέρον –που το ενδιαφέρον το δικό μας, του κόμματός μας είναι πολύ μεγάλο για τις νέες τεχνολογίες και για τις ηλεκτρονικές επικοινωνίες- αλλά κυρίως γιατί υπάρχει μία ανάγκη.
	Ποια είναι η ανάγκη; Πως ό,τι έχει σχέση με τις νέες τεχνολογίες πρέπει εκ των πραγμάτων να είναι στον πυρήνα των προσπαθειών όλων μας για να πετύχουμε συγκεκριμένα πράγματα. 
	Ποια είναι αυτά τα συγκεκριμένα πράγματα; Κατ’ αρχάς είχαν μπει κάποιοι στόχοι στη Λισαβόνα το 2000. Εάν δεν προωθήσουμε κάποιες εξελίξεις γύρω από τις ηλεκτρονικές επικοινωνίες και τις τηλεπικοινωνίες γενικότερα, δεν θα μπορέσουμε να πετύχουμε στο ελάχιστο αυτούς τους στόχους, το ψηφιακό χάσμα θα διευρύνεται όχι μόνο ανάμεσα στους πολίτες, αλλά ανάμεσα στη χώρα μας και στις άλλες χώρες και θα έχουμε αυτά τα οδυνηρά αποτελέσματα που δείχνουν όλα τα στοιχεία που βλέπουν το φως της δημοσιότητας. 
      Όλοι οι πίνακες, όλα τα στατιστικά δεδομένα δείχνουν ότι η χώρα μας καταλαμβάνει τις τελευταίες θέσεις. Δεν έχουμε λοιπόν το δικαίωμα να ολιγωρούμε σε μία κατεύθυνση που έχουμε υποχρέωση να την προωθήσουμε όσο γίνεται γρηγορότερα, σταθερά και με όσο γίνεται πιο σωστά βήματα. Γι’ αυτό ακριβώς, επειδή υπάρχει αυτό το ενδιαφέρον, γι’ αυτό επερωτούμε την Κυβέρνηση μήπως, επιτέλους, κάνει κάποιο βήμα προς τη σωστή κατεύθυνση για να μην είμαστε συνέχεια στα μετόπισθεν, για να μην είμαστε συνέχεια στις τελευταίες σειρές. 
	Ήλθατε στην προηγούμενη επερώτηση και μας μιλήσατε για την απορροφητικότητα του Γ΄ Κοινοτικού Πλαισίου Στήριξης σε σχέση με τις υποδομές που είναι αναγκαίες και τα έργα που χρειάζεται να γίνουν για να προωθηθεί η ευρυζωνικότητα. Τι παρακολουθήσαμε τότε και σας το καταγγείλαμε; Σας είπαμε ότι εντάξατε έργα τα οποία είχαν γίνει με εθνικούς πόρους προκειμένου να δείξετε μία απορροφητικότητα στο Γ΄ Κοινοτικό Πλαίσιο Στήριξης. Στην πράξη, δηλαδή, αφαιρέσατε έργα νέων τεχνολογιών που έπρεπε να γίνουν από το Γ΄ Κοινοτικό Πλαίσιο Στήριξης γιατί είχατε τα γνωστά προβλήματα με την απογραφή, με την απορροφητικότητα, με τη συμμετοχή και με όλα αυτά που όλοι μας γνωρίζουμε. 
	Ήλθατε όμως στη συνέχεια και μας είπατε κάποια άλλα πράγματα. Μας είπατε ότι δημιουργήσατε προϋποθέσεις για κάποια άλλα έργα και δεν θα μιλήσω εγώ, αλλά θα πάρω τα δικά σας λόγια από συγκεκριμένη ομιλία σας στην Ε.Ε.Τ.Τ. στις 2 Μαΐου 2006 όπου αναφερθήκατε σε συγκεκριμένα έργα. 
      Βέβαια, πριν πάω σ’ αυτές τις λεπτομέρειες, θέλω να σας πω ότι δεν μας έχετε καταθέσει ακόμα ποιες είναι οι νομικές δεσμεύσεις που έχετε δημιουργήσει για το σύνολο των έργων που προβλέπεται να γίνουν γύρω από τις τηλεπικοινωνίες και γύρω από την προώθηση της ευρυζωνικότητας. Δεν μας έχετε δώσει κανένα συγκεκριμένο στοιχείο. 
	Ήλθατε τότε και μας είπατε ότι έχετε εγκρίνει ένα κονδύλιο 210.000.000 ευρώ για τη χρηματοδότηση επιχειρήσεων, για την ανάπτυξη της ευζωνικής πρότασης στην περιφέρεια της χώρας. Υποτίθεται ότι ο στόχος ήταν να φύγουμε από τη γεωγραφική κάλυψη του 13% που είχαμε τότε και να πάμε στο 60% το 2008, δηλαδή σε ένα χρόνο, και όσον αφορά την πληθυσμιακή κάλυψη από το 65% που είχαμε τότε να πάμε στο 95% έως το 2008. 
	Ένα χρόνο μετά απ’ αυτήν την ιστορία και ένα χρόνο πριν ολοκληρωθεί αυτό το πρόγραμμα η κατάσταση είναι ακριβώς στα ίδια επίπεδα, για να μην πω ότι σε σύγκριση με άλλες χώρες έχει φθάσει σε ακόμα χαμηλότερα επίπεδα. Μας είπατε για τα wireless hot spots, για διακόσια δύο έργα κόστους 6.000.000 ευρώ και για δημιουργία διακοσίων ενενήντα οκτώ νέων σημείων ασύρματης ευρυζωνικής πρόσβασης σε ολόκληρη την ελληνική περιφέρεια και την ελληνική επικράτεια και απ’ όλα αυτά δεν έχει γίνει τίποτα. Υπάρχουν περιοχές, κύριε Υπουργέ, που δεν μπορούν να δουν κανένα κανάλι της ελληνικής τηλεόρασης, δεν έχουν τηλέφωνα, δεν μπορούν να επικοινωνήσουν. Όλα αυτά δείχνουν ότι απ’ όλα αυτά που υποτίθεται ότι εξαγγέλλετε και για τα οποία μιλούσατε με πολύ κομπασμό, δεν έχει γίνει τίποτα. 
	Ένα άλλο έργο, ύψους 36,4 εκατομμυρίων ευρώ, θα γινόταν για την ενίσχυση της διείσδυσης των ευρυζωνικών δικτύων και της συμμετοχής των μικρομεσαίων επιχειρήσεων στην ανάπτυξη των ευρυζωνικών υπηρεσιών. Τίποτε απ’ αυτά δεν έχει γίνει. Το ηλεκτρονικό εμπόριο παραμένει στα ίδια επίπεδα που ήταν κατά την προηγούμενη περίοδο. Καμία εξέλιξη, λοιπόν, και σ’ αυτόν τον τομέα, καμία πρόοδος. 
	Ένα άλλο έργο 9,6 εκατομμυρίων ευρώ θα ήταν για το δορυφορικό δίκτυο φορέων του δημοσίου για απομακρυσμένες περιοχές με την αξιοποίηση του «HELLAS SAT». Είναι ένα πολύ σημαντικό ζήτημα για το οποίο πραγματικά δεν έχει γίνει τίποτα. Οι δύο transporters, οι δύο αναμεταδότες που έχει το ελληνικό δημόσιο μένουν στην πράξη ανεκμετάλλευτοι.
	Άρα λοιπόν, κύριε Υπουργέ, επί της ουσίας δεν γίνεται τίποτα για να ξεπεράσουμε τα τεράστια προβλήματα που αντιμετωπίζουμε στην καταπολέμηση του ψηφιακού χάσματος και στην ανάπτυξη της ευρυζωνικότητας σε όλη την ελληνική περιφέρεια και κυρίως στην περιφέρεια της περιφέρειας, εκεί δηλαδή που υπάρχει και το μεγάλο πρόβλημα. 
	Άρα, λοιπόν, υπάρχουν συγκεκριμένα σημεία στα οποία θα έπρεπε να δώσετε προσοχή και σημασία και συγκεκριμένοι τομείς στους οποίους θα έπρεπε να δείξετε ενδιαφέρον προκειμένου να ξεφύγουμε απ’ αυτήν τη θέση που έχουμε με βάση τα στατιστικά δεδομένα, όπως τουλάχιστον ανακοινώνονται, αλλά κυρίως για να προωθήσουμε την ανάπτυξη, να προωθήσουμε την καταπολέμηση του ψηφιακού χάσματος, να προωθήσουμε την πρόοδο και να προάγουμε τη γνώση σε όλα τα επίπεδα και σε όλες τις πληθυσμιακές ομάδες. Θεωρούμε ότι αυτό είναι βασικό στοιχείο προκειμένου να υπάρξει ουσιαστική ανάπτυξη για την κατάκτηση των δεδομένων που πρέπει να υπάρχουν, όπως είπα πριν.
      Κάτι άλλο. Μας είπατε τότε επίσης, ότι προωθούσατε τη δημιουργία μιας εθνικής στρατηγικής στον τομέα των ηλεκτρονικών επικοινωνιών που να καλύπτει την περίοδο 2007-2013. Είχατε στο site του Υπουργείου μια διαβούλευση γι’ αυτό το στρατηγικό σχεδιασμό διάρκειας από τις 30 Νοεμβρίου 2006 μέχρι τις 11 Δεκεμβρίου 2006. Έχουν περάσει έξι μήνες και αν δείτε το site του Υπουργείου σας θα διαπιστώσετε ότι τα πράγματα παραμένουν ακριβώς στο ίδιο στάδιο. Δεν έχει αλλάξει τίποτα, ούτε έχει υπάρξει καμιά εξέλιξη σε σχέση με το στρατηγικό σχέδιο που έπρεπε να γίνει ευρύτερα γνωστό και να αρχίσει να εφαρμόζεται αφού, εν πάση περιπτώσει, έχουμε ανάγκη να το προωθήσουμε με όσο γίνεται γρηγορότερους ρυθμούς. Αυτή είναι δυστυχώς η κατάσταση την οποία βιώνουμε και την οποία παρακολουθούμε και παρατηρούμε με πολύ μεγάλη λύπη, γιατί πάμε πίσω. Αυτό πρέπει να σας το επισημάνω και γι’ αυτό ακριβώς σας επερωτούμε.
      Όμως, πρέπει να πούμε και κάτι άλλο. Σε επίπεδο Ευρωπαϊκής Ένωσης, όπου προωθούνται με ταχύτατους ρυθμούς ορισμένα πράγματα, η Κυβέρνηση κωφεύει. Δεν ασχολείστε, κύριε Υπουργέ. Όταν, για παράδειγμα, έμπαινε θέμα από την Ευρωπα?κή Επιτροπή για να πούμε ως χώρα τι σκεφτόμαστε για την καθολική υπηρεσία σε σχέση με την ευρυζωνικότητα και σε σχέση με το διαδίκτυο, εμείς ούτε καν απαντήσαμε, ενώ θα έπρεπε, εφόσον είμαστε πίσω, να προωθήσουμε τις διαδικασίες που αφορούν την καθολική υπηρεσία σε σχέση με το διαδίκτυο. Και όμως, εμείς μένουμε πίσω. Θα έλεγα, λοιπόν, ότι αυτό δείχνει ακριβώς την αντίληψή σας και τη νοοτροπία για το πώς μπορούμε να προωθήσουμε ορισμένα πράγματα.
      Σε σχέση με την ψηφιακή τηλεόραση, που είναι μία άλλη κατάκτηση της εποχής μας που πρέπει να προωθήσουμε, σας τονίσαμε, όταν ψηφίζατε το νόμο ένταξης των οδηγιών και των κανονισμών στο εθνικό δίκαιο, ότι δεν πρέπει να παραλείψετε εκείνα που αφορούν την ψηφιακή τηλεόραση. Τα παραλείψατε. Δεσμευτήκατε τότε ως Κυβέρνηση ότι σε εύλογο χρονικό διάστημα θα φέρνατε νέο νόμο για να τα περάσετε. Δεν έχουν περάσει ακόμη και το Υπουργείο ασχολείται με την αναλογική τηλεόραση τη στιγμή που θα έπρεπε να γίνουν βήματα για την ψηφιακή τηλεόραση. Εμείς πηγαίνουμε προς τα πίσω αντί να πηγαίνουμε προς τα εμπρός. Αυτή είναι η κατάσταση που υπάρχει σήμερα και νομίζω ότι δεν μπορείτε να το αγνοήσετε και δεν μπορείτε να το παραγνωρίσετε κυρίως, γιατί ακριβώς δεν οδηγεί πουθενά αυτή η εξέλιξη. Είμαστε σε όλα τα ζητήματα πίσω. Είμαστε σε μια   τιμολογιακή πολιτική, και ειπώθηκε λίγο πριν από το συνάδελφο κάτι πολύ σημαντικό. Εμείς σας λέμε ότι η τιμολογιακή πολιτική που ασκείται από την πλευρά του Ο.Τ.Ε. είναι προς λάθος κατεύθυνση. Χρεώνετε σαν να εκμεταλλευόμαστε το 15% των περιουσιακών στοιχείων τη στιγμή που θα μπορούσαμε να εκμεταλλευτούμε και να κοστολογήσουμε με βάση το 100% και όχι το 15%. Γιατί υπάρχουν είκοσι χιλιάδες χιλιόμετρα οπτικών ινών που πρέπει να αξιοποιηθούν, γιατί υπάρχουν οι βρόγχοι και γιατί υπάρχουν όλα εκείνα τα δεδομένα που μπορούμε να ασκήσουμε μια διαφορετική τιμολογιακή πολιτική ώστε να δώσουμε φτηνές υπηρεσίες στους πολίτες από τη μια πλευρά και από την άλλη να δώσουμε μια ώθηση στην καλύτερη και παραπέρα αξιοποίησή τους. Αυτό δεν κάνετε και γι’ αυτό σας επερωτούμε και γι’ αυτό λέμε, μετά και τη δεύτερη φορά που σας επερωτούμε, ότι δεν υπάρχει πλέον άλλη λύση. Πρέπει να προχωρήσει η χώρα σε εκλογές μήπως μπουν κάποια πράγματα σε καλύτερη σειρά.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «οι Έλληνες στη Διασπορά 15ος-21ος» καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και τρεις συνοδοί -δάσκαλοι από το Δημοτικό Σχολείο Λάρυμνας Φθιώτιδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης, έχω την τιμή να σας ανακοινώσω ότι οι Υπουργοί Οικονομίας, Οικονομικών και Δικαιοσύνης, κατέθεσαν σχέδιο νόμου: «Αναμόρφωση του Εθνικού Τελωνειακού Κώδικα και άλλες διατάξεις».
      Παραπέμπεται στην αρμόδια Διαρκή Επιτροπή.
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριοι συνάδελφοι, νομίζω ότι θα συμφωνήσουμε πως η επερώτηση που σήμερα συζητούμε, παρ’ ότι έχει τον τίτλο «ηλεκτρονικές επικοινωνίες» ο οποίος μπορεί να δημιουργήσει ερωτηματικά στο μέσο Έλληνα πολίτη, αφορά τον κάθε πολίτη της χώρας, όπου και αν αυτός βρίσκεται. 
      Κύριε Υπουργέ, το ότι η Ελλάδα είναι ουραγός στις ηλεκτρονικές επικοινωνίες έχει να κάνει με την ποιότητα ζωής, με την κοινωνική συνοχή και με την ανταγωνιστικότητα όλων των πολιτών και όλων των περιοχών της Ελλάδος. Ζούμε αναμφισβήτητα στην ψηφιακή εποχή, στον αιώνα της παγκοσμιοποίησης και των νέων τεχνολογιών.
Και η Ελλάδα πάει με τον αραμπά, έναν αραμπά που ήδη περιέγραψε πολύ γλαφυρά ο προηγούμενος συνάδελφος, όταν είπε ότι για τη σύνδεση σταθερού τηλεφώνου, που είναι κατάκτηση του προηγούμενου αιώνα, χρειάζεται πια πάνω από ένας μήνας. 
      Εγώ εκπροσωπώ μία περιοχή, την ανατολική και δυτική Αττική, όπου έχουμε ραγδαία οικιστική ανάπτυξη. Και πολλές φορές περιμένει ο κόσμος περισσότερο από ένα μήνα, για να βάλει ένα απλό τηλέφωνο.
      Αυτή, όμως, η επερώτηση αφορά το κομβικό σημείο, πάνω στο οποίο θα στηθεί όλη η στρατηγική ανάπτυξης και εκσυγχρονισμού της χώρας στον 21ο αιώνα. Και εξηγούμαι:
      Πόσες περισσότερες εφαρμογές τηλεϊατρικής θα μπορούμε να έχουμε, όταν θα έχουμε ταχύτερες, πιο διαδεδομένες και φθηνότερες ευρυζωνικές υπηρεσίες; Πόσοι πολίτες θα εξυπηρετηθούν γρηγορότερα, απλούστερα, ταχύτερα, εάν οι συνδέσεις των βασικών υπηρεσιών του δημοσίου τομέα στους δήμους, τις νομαρχίες, τις περιφέρειες και στις κεντρικές υπηρεσίες γίνονται μέσω ηλεκτρονικών επικοινωνιών με πάρα πολύ απλό και ταχύ τρόπο; Πόσο χρειάζεται ο μέσος Έλληνας πολίτης, πρώτον, να γνωρίζει και δεύτερον, να μπορεί να χειριστεί και να χρησιμοποιήσει το διαδίκτυο; Σε ποιο βαθμό ο Έλληνας πολίτης και ο εργαζόμενος χρειάζεται να γνωρίζει –για να μπορέσει να χρησιμοποιήσει το διαδίκτυο- τη χρήση των ηλεκτρονικών υπολογιστών;
      Κύριε Υπουργέ, δυστυχώς οι απαντήσεις σε αυτά τα ερωτήματα, σε ό,τι αφορά τη θέση που έχει η χώρα μας στην κατάταξη των χωρών της Ευρωπαϊκής Ένωσης, δεν είναι καλές. Και δεν είναι καλές, διότι είναι σαφές πως σε ό,τι αφορά τη χρήση των ηλεκτρονικών υπολογιστών, το ποσοστό αυτών που γνωρίζουν τη χρήση τους στη χώρα είναι μόλις το 12,9%, όταν ο μέσος όρος στην Ευρωπαϊκή Ένωση είναι 18,5%. 
      Άρα, χρειαζόμαστε να πάμε γρήγορα εκεί.
      Να θυμίσω εδώ ότι η Κυβέρνησή σας είχε τάξει –όπως και πάρα πολλά άλλα πράγματα- και το φθηνό internet και τους υπολογιστές στους μαθητές. Και η νεολαία, η μαθητιώσα, η σπουδάζουσα, η φοιτητική νεολαία, είναι η αιχμή του δόρατος. Είναι η επόμενη γενιά, αυτή που παίρνει τη σκυτάλη.
      Να ρωτήσω λοιπόν: Τι έγινε με εκείνο το περίφημο πρόγραμμα διάδοσης των νέων τεχνολογιών στα σχολεία και τους ηλεκτρονικούς υπολογιστές στους μαθητές; 
      Ξέρετε τι σχολιάζεται στα σχολεία της περιοχής μου, κύριε Υπουργέ; Αν μαζέψουν όλους μαζί τους ηλεκτρονικούς υπολογιστές, που έχουν από παλιά και τους πουλήσουν, δεν θα πάρουν ούτε 10 ευρώ, για να αγοράσουν έναν καινούργιο. Αυτό είναι το περίφημο πρόγραμμα διάδοσης των νέων τεχνολογιών και των βασικών γνώσεων για τις νέες τεχνολογίες στα σχολεία. 
      Αν πάμε, όμως, στη διείσδυση των ευρυζωνικών υπηρεσιών –τα είπαν και οι άλλοι συνάδελφοι πριν από εμένα- είμαστε πολύ χαμηλότερα του μέσου όρου της Ευρωπαϊκής Ένωσης, που είναι στο 18% αυτή τη στιγμή. Εμείς, σας είπε ο κ. Ρόβλιας, είμαστε γύρω στο 4%.
      Άρα, το πόσο γρήγορα μπορούμε να χρησιμοποιήσουμε τα ευρυζωνικά δίκτυα είναι σε μεγάλη απόκλιση από το μέσο όρο της Ευρωπαϊκής Ένωσης. Η ηλεκτρονική ετοιμότητα της χώρας; Η θέση μας διολισθαίνει σταθερά. Από την τριακοστή τέταρτη θέση το 2004 υποβιβαστήκαμε αρχικά στην τεσσαρακοστή τρίτη και φέτος στην τεσσαρακοστή όγδοη θέση. Άρα υπάρχει ένα μέτωπο υποχώρησης της χώρας.
      Υπάρχει στρατηγική, κύριε Υπουργέ; Έχετε κάποιο σχέδιο; Διότι εγώ μέχρι στιγμής δεν έχω δει κάποιο εμφανές σχέδιο για τις τηλεπικοινωνίες και τις ηλεκτρονικές επικοινωνίες στη χώρα. Και δεν είναι καν η δεύτερη επερώτηση, κύριοι συνάδελφοι, αλλά η τρίτη, που καταθέτουμε για τον τομέα αυτό. Και όχι μόνο δεν έχετε εκδώσει τις υπουργικές αποφάσεις για την ενσωμάτωση της κοινοτικής οδηγίας, που έγινε με νομοθεσία που φέρατε, αλλά δεν έχετε και απολύτως κανένα σχέδιο για την ουσιαστική απελευθέρωση των τηλεπικοινωνιών, που θα σήμαιναν –και πρέπει να σημαίνουν- καθολικότητα των υπηρεσιών αυτών σε κάθε γωνιά της χώρας και σε κάθε πολίτη. 
      Άρα, βρείτε τον τρόπο. Κι μπορείτε να βρείτε τον τρόπο. Επιτρέπεται και από την Ευρωπαϊκή Ένωση η επιδότηση για την καθολικότητα. 
      Φθηνές λοιπόν και γρήγορες υπηρεσίες σε όλη τη χώρα.
Αυτό σημαίνει το «έχω μία στρατηγική και ενεργοποιώ τους σχετικούς εταίρους σε αυτήν». 
      Το πρώτο πράγμα που κάνατε είναι να αναγάγετε αυτήν την Εθνική Επιτροπή Τηλεπικοινωνιών και Ταχυδρομείων σε υπηρεσία του Υπουργείου σας, με διορισμένη διοίκηση, με διορισμένο πρόεδρο. Τώρα, όπως ήδη ακούσατε, υπάρχει διαμάχη. Υπήρχε η παραδοσιακή διαμάχη μεταξύ Βουρλούμη, διοικητού του Ο.Τ.Ε. και Υπουργείου Οικονομίας με εσάς, τώρα έχει κατέβει ένα επίπεδο και έχουμε τη διαμάχη με τον Ο.Τ.Ε. και την Ε.Ε.Τ.Τ. για το ποιος θα κάνει τι, ποιος δεν κάνει τι και, μάλιστα, εγκαλεί η Εθνική Επιτροπή τον Ο.Τ.Ε. ως βαθύ κράτος. 
      Βεβαίως, το ότι έχει καταστεί βαθύ κράτος της Δεξιάς ο Ο.Τ.Ε. έχει φανεί και από τις «γαλάζιες» προσλήψεις και από την πλήρη απαξίωση του Οργανισμού που δεν ξέρετε εάν θα τον πουλήσετε, εάν θα τον ξεπουλήσετε, πότε θα αγοράσετε τι και πότε θα πουλήσετε, όπως την «INFOTE», σε τιμή ευκαιρίας. Δεν υπάρχει στρατηγική για το μεγάλο Οργανισμό που λέγεται Ο.Τ.Ε. και ό,τι στρατηγική ξεπουλήματος είχατε, σας έχει πισωγυρίσει. Δεν υπάρχει στρατηγική για την απελευθέρωση των επικοινωνιών και η μόνη στρατηγική που έχετε, είναι να υποτάξετε την Εθνική Επιτροπή, να διευθετήσετε –που δεν το κάνετε ούτε αυτό- έναν καυγά μεταξύ των διαφόρων παικτών στο παιχνίδι των τηλεπικοινωνιών και τελικά, ποιος πληρώνει το μάρμαρο; Ο Έλληνας πολίτης, ο χρήστης του διαδικτύου που έχει από τις ακριβότερες στην Ευρώπη ευρυζωνικές υπηρεσίες,  ο μαθητής και ο φοιτητής που ακόμα περιμένουν τα όσα εξήγγειλε ο κ. Καραμανλής, ο μέσος επαγγελματίας και επιχειρηματίας που, για να μπορέσει να έχει σωστή και φθηνή χρήση της ευρυζωνικότητας και των ευρυζωνικών διασυνδέσεων, θα πρέπει να πληρώσει πολύ ακριβά και να περιμένει πολύ, κύριε Υπουργέ. 
      Άρα όλες αυτές οι κατηγορίες που ανέφερα και πολλοί ακόμη, οι ασθενείς, οι ανάπηροι, οι απλοί πολίτες που θέλουν να εξυπηρετηθούν από τη Δημόσια Διοίκηση, όλοι αυτοί περιμένουν ταχύτερη εξυπηρέτηση και φθηνά προϊόντα. Χωρίς σχέδιο όμως, χωρίς όραμα, ο τομέας αυτός που, όπως είπα, είναι στρατηγικής σημασίας για την ανάπτυξη της χώρας οδηγείται με αυτόματο πιλότο στο μηδέν. Ας αρχίσουμε, λοιπόν, από το σημείο μηδέν, κύριε Υπουργέ, που θα ήταν να κάνετε εκλογές, για να γίνει επιτέλους κάτι σε αυτόν τον τόπο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Χριστοφιλοπούλου. 
      Ο κ. Αντωνακόπουλος έχει το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, είναι σίγουρο ότι η πληροφορική αποτελεί την ατμομηχανή ανάπτυξης της Ευρώπης κατά την ομολογία της αρμόδιας Επιτρόπου, αλλά και κατά κοινή εκτίμηση κάθε σύγχρονου πολίτη. Αυτό σημαίνει ότι η κατοχή της πληροφορίας και η ταχύτητα πρόσβασης στην πληροφορία καθορίζει και το επίπεδο ανάπτυξης μίας κοινωνίας, καθώς βεβαίως και τη θέση που έχει αυτή η κοινωνία στην ιεράρχηση του πίνακα ανάπτυξης. 
      Με βάση αυτά τα κριτήρια, σαφώς δεν χρειάζεται να βρούμε λεπτομέρειες σε αριθμούς, η πραγματικότητα της ελληνικής κοινωνίας και οικονομίας δεν μας τιμά. 
      Βεβαίως, η πολιτική ηγεσία της χώρας έχει την ευθύνη, την υπευθυνότητα, να προχωρήσει σε αυτόν τον τομέα με άλματα: με άλματα όμως που θα πατάνε σταθερά και όχι στο κενό. Γιατί, δυστυχώς, σε αυτόν τον τόπο τα τελευταία χρόνια έχουμε γίνει ακροατές έργων και θεατές λόγων. Και ένα πεδίο που απόλυτα ταιριάζει αυτή η ρήση είναι ο χώρος των ηλεκτρονικών επικοινωνιών, ο χώρος της ευρυζωνικότητας. 
      Οι αριθμοί είναι σκληροί. Ο μέσος όρος πρόσβασης στις ευρυζωνικές υπηρεσίες στην Ευρωπαϊκή Ένωση είναι 18,6% του πληθυσμού και στη χώρα μας είναι το 4,6%. Και μη μας πείτε πως το ότι πήγαμε από το 2% ή το 3% στο 4,6%, ότι αυτό οφείλεται σε ενέργειες της Κυβέρνησής σας, διότι αυτά τα νούμερα είναι και στα όρια του γνωστού στατιστικού λάθους, όπως θα λέγαμε, εάν κάναμε μετρήσεις. Είναι δηλαδή αριθμοί, οι οποίοι δεν έχουν ποιοτικά στοιχεία, που δεν δείχνουν μία ώθηση, είναι ίσως και μία αναγκαστική εξέλιξη των πραγμάτων, ίσως ανάγκη της ιστορίας. 
      Άρα δεν έχετε συμβάλλει σε τίποτα. Βεβαίως, έχετε πρόγραμμα μεγάλο, αλλά δεν δικαιούται κανείς να ομιλεί για μεγάλα προγράμματα σε όλους τους τομείς της χώρας συνεχώς εδώ και τρία χρόνια.
    Τον πρώτο χρόνο, εντάξει, να πείτε ότι θέλουμε να κάνουμε μια αναδιάταξη των δυνάμεών μας. Αλλά τρία χρόνια μετά -πάμε για εκλογές- τώρα βγάζετε από τα συρτάρια όλα τα μεγαλόπνοα προγράμματα για τον τομέα αυτόν; Βεβαίως, όχι. Δεν δικαιούσθε διότι εδώ οι χρόνοι είναι αμείλικτοι και δεν περιμένουν. 
    Έτσι, λοιπόν, φαίνεται ότι προσπαθείτε να φύγετε και απ’ αυτήν τη δύσκολη θέση δίνοντας στην ελληνική κοινωνία το σχέδιο της ψηφιακής στρατηγικής με το επιχειρησιακό πρόγραμμα «κοινωνία της πληροφορίας», που σήμερα έχει μια οικονομική πρόγνωση περίπου 500.000.000 ευρώ. Μεγάλα νούμερα, στρογγυλά νούμερα, να διεγείρουμε τη φαντασία των πολιτών, εφαρμογή όμως, σας το ξαναείπα, μηδέν. 
    Σήμερα οι Έλληνες πολίτες στερούνται τη δυνατότητα διείσδυσης στα ευρυζωνικά δίκτυα, διότι το κόστος σύνδεσης είναι υψηλό, το κόστος χρήσης είναι υψηλό, δεν υπάρχει η προσφορά, δεν υπάρχει αυτή η παιδεία. Γιατί πράγματι είναι και θέμα παιδείας. Όπως κάποτε ήταν οι αναλφάβητοι που δεν ήξεραν να διαβάζουν, σήμερα ο πολιτισμός απαιτεί να έχουμε δυνατότητα πρόσβασης στο διαδίκτυο και να το χρησιμοποιούμε και γι’ αυτό μιλούμε για ψηφιακά αναλφάβητους. 
    Καταλαβαίνετε, λοιπόν, ότι σ’ αυτό το παγκόσμιο χωριό όπου το πιο πρόσφορο μέσο, το γρήγορο μέσο να έχεις την πληροφορία, είναι το ευρυζωνικό ψηφιακό δίκτυο, εμείς μένουμε πίσω. Και οι ρυθμοί για να προλάβουμε τους χαμένους γύρους –γιατί μπορούμε να πούμε για πολλούς λόγους ότι υπάρχουν χαμένοι γύροι σ’ αυτήν την υπόθεση- δεν είναι αυτοί που απαιτούνται. 
    Έτσι, λοιπόν, σήμερα, ενώ όλοι οι πολίτες στην Ευρώπη έχουν συναλλαγές με το δημόσιο μέσα από το ευρυζωνικό δίκτυο, μέσα από υπηρεσίες του δικτύου αυτού, εμείς το στερούμαστε. Για παράδειγμα, οι οικονομικές συναλλαγές γίνονται μέσα απ’ αυτό το δίκτυο. Υπάρχει η τηλεργασία, υπάρχει η προώθηση του εμπορίου, το ηλεκτρονικό εμπόριο, υπάρχουν υπηρεσίες υγείας. Για μια χώρα σαν τη δικιά μας που έχει ανάγκη την τηλεϊατρική, υπάρχει η τηλεματική. Επίσης, υπάρχει η ενημέρωση. Η ψυχαγωγία γίνεται μέσα από το διαδίκτυο, με προσβάσεις σε ταινιοθήκες, σε βιβλιοθήκες. Υπάρχουν θέματα φθηνής τηλεφωνικής συνομιλίας μέσα από το διαδίκτυο. 
    Όλα αυτά, λοιπόν,  εμείς τα στερούμαστε. Άρα, δεν έχουμε την ποιότητα ζωής που θα θέλαμε, έχουμε ένα κόστος καθημερινότητας πολύ υψηλό, διότι αυτές οι χρήσεις σαφώς θα μπορούσαν να είναι πολύ φθηνότερες απ’ αυτές που γίνονται με τους άλλους τρόπους σήμερα, μέσα απ’ αυτόν τον εναλλακτικό τρόπο και παράλληλα η οικονομία μας δεν κινείται με τους ρυθμούς που πρέπει. 
    Παράλληλα, βέβαια, με την πολιτεία, ενώ θα μπορούσε, για να εξυπηρετήσει τους πολίτες, να έχει κάνει βήματα, όπως για παράδειγμα τη μεγάλη πρόταση για τους φοιτητές, όλα τα συγγράμματα που διδάσκονται στο πανεπιστήμιο να αναρτηθούν στο διαδίκτυο, οι δικαστικές αποφάσεις, προστατεύοντας τα προσωπικά δεδομένα, να δημοσιεύονται στο διαδίκτυο, αντίθετα εδώ ο Πρόεδρος του Αρείου Πάγου απαγορεύει να έχουν και οι δικηγόροι πρόσβαση στις δικαστικές αποφάσεις και διώχνει και τους δημοσιογράφους από τον Άρειο Πάγο. Δηλαδή αυτή είναι η αντίληψη περί του ανοίγματος της πληροφορίας;
    Παράλληλα οι υπογραφές των Υπουργών, ειδικά οι υπογραφές που διανέμουν κονδύλια θα έπρεπε να υπάρχουν στο διαδίκτυο για να βλέπει ο πολίτης πώς διαχειρίζεται το δημόσιο χρήμα. Αυτά θα είχαν και έναν παιδαγωγικό χαρακτήρα εάν τα έκανε η Κυβέρνηση, προς όλους τους θεσμούς. Για να πάει αυτό και στην Τοπική Αυτοδιοίκηση, να πάει και αλλού. Να υπάρχει η διαφάνεια και η λογοδοσία. Δεν γίνεται όμως ούτε αυτό. 
    Μια κουβέντα για την προσφορά σ’ αυτήν την υπόθεση της υποδομής της ευρυζωνικότητας, γιατί για να μιλήσουμε για ευρυζωνικές υπηρεσίες πρέπει να έχουμε τις υποδομές, το περιεχόμενο, δηλαδή την ψηφιακή πληροφορία και τη δυνατότητα πρόσβασης και σύνδεσης. Οι υποδομές είναι το επίγειο δίκτυο βεβαίως και γίνεται και μέσα από τη δορυφορική ευρυζωνικότητα. 
    Για τη δορυφορική ευρυζωνικότητα, πριν λίγες μέρες ακούστηκαν από το Διευθύνοντα Σύμβουλο του Ο.Τ.Ε. πολύ καλά λόγια για το δορυφόρο «HELLAS SAT», που εκτοξεύτηκε το Μάιο του 2003. Αν θυμηθούμε λίγο τι γινόταν εκείνη την εποχή, μας εγκαλούσατε συνεχώς με ερωτήσεις και επερωτήσεις κατηγορώντας, υπονομεύοντας, έχοντας υποψίες γι’ αυτήν τη διαδικασία, η οποία τελικά είναι το μόνο χειροπιαστό στοιχείο ενός μεγάλου βήματος –δεν θα έλεγα άλματος- προς την κατεύθυνση διασύνδεσης της περιφέρειας με την ευρυζωνικότητα μέσω διαδικτύου, διότι τελικά δεν θα μπορείτε να πάτε με επίγειες συνδέσεις σε όλη την περιφέρεια. Το δορυφορικό σύστημα δίνει πολύ καλές λύσεις και μάλιστα εκείνη την ημέρα είχατε τη δυνατότητα να συνδεθείτε και με το σχολείο ενός ορεινού χωριού της Αρκαδίας και να γίνει έτσι, κατά έναν τρόπο, χειροπιαστή και πειστική η χρησιμότητα της ευρυζωνικότητας.
      Σε αυτήν,  λοιπόν, την ημερίδα ο κ. Βουρλούμης είπε ότι τέσσερα χρόνια πριν, το Μάιο του 2003, με την εκτόξευση του «HELLAS SAT» η Ελλάδα εντάχθηκε μεταξύ των χωρών με παρουσία στο διάστημα. Είναι μία εποχή ορόσημο εκείνη η εποχή. Μπορείτε, λοιπόν, και εσείς να κάνετε κάποια τέτοια βήματα, που να είναι ορόσημα και να είναι βήματα που θα τα συνεχίσει όποιος είναι η επόμενη κυβέρνηση. Και εμείς πιστεύουμε ότι θα είμαστε η επόμενη κυβέρνηση, γιατί είμαστε η πολιτική δύναμη που έχει συγχρονιστεί με τα βήματα της εποχής σε όλα τα επίπεδα, στην αντίληψη για τα προβλήματα της κοινωνίας και στις προτάσεις που κάνουμε γι’ αυτά τα προβλήματα της κοινωνίας, προτάσεις που αφομοιώνουν τη σύγχρονη επιστήμη, το σύγχρονο τρόπο ζωής, τις ανάγκες της οικονομίας και της κοινωνίας, κάτι που δεν το κάνετε, γιατί συνεχώς βαδίζετε κοιτάζοντας προς τα πίσω, γιατί συνεχώς νομίζετε ότι το κράτος πρέπει να είναι κάτι κλειστό, κάτι μακρινό από την κοινωνία, και γι’ αυτό δεν δίνετε τη δυνατότητα ούτε ως πολιτεία να υπάρχει πρόσβαση των πολιτών σε αυτό το κράτος μέσω της ευρυζωνικότητας, ενώ θα ήταν πολύ εύκολο να το έχετε κάνει. 
      Τώρα, αν εκδίδονται κάποια πιστοποιητικά ή όχι, αυτό δεν είναι κρατική δημόσια λειτουργία. Ο πολίτης ενδιαφέρεται για άλλα φαινόμενα της λειτουργίας του κράτους, πράγμα που δεν κάνετε.
      Σας είπα και για τις δικαστικές αποστάσεις και για τις υπογραφές των Υπουργών και για να διευκολύνουμε την παιδεία, που δεν το κάναμε. Βεβαίως, είχατε ένα πρόγραμμα, το πρόγραμμα «ΔΙΟΔΟΣ», το οποίο δεν ξέρω κατά πόσο περπατάει. Υπήρχαν μεγάλοι προβληματισμοί στην αρχή και ίσως κάτω από τις πιέσεις να προχώρησε.
      Πάντως, κύριε Υπουργέ, σε αυτόν τον τομέα δεν ξέρω αν έχουμε πείσει όλοι μας την ελληνική κοινωνία ότι η ευρυζωνικότητα είναι η ατμομηχανή για την ανάπτυξη της χώρας. Η πρώτη έλλειψη σε αυτόν τον τομέα είναι ότι δεν έχουμε πει στην ελληνική κοινωνία ότι η ευρυζωνικότητα είναι καθοριστικής και αναντικατάστατης σημασίας υπηρεσία, για να ανταγωνιστούμε την Ευρωπαϊκή Ένωση, να ανταγωνιστούμε τον κόσμο, να συνυπάρξουμε σε μια ανταγωνιστική κοινωνία στην οποία πρέπει να έχεις κάποια όπλα να παλέψεις. Δυστυχώς, το πιο σημαντικό όπλο εμείς ως κοινωνία δεν το έχουμε στα χέρια μας. Πρέπει, λοιπόν, να απαντήσετε.
      	(Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υπουργός κ. Λιάπης.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, η Κυβέρνηση έχει δημιουργήσει ένα σύγχρονο ρυθμιστικό πλαίσιο για την απελευθέρωση της αγοράς τηλεπικοινωνιών αλλά και την προσέλκυση νέων επενδύσεων, για να εξασφαλίσουμε καλύτερες και φθηνότερες υπηρεσίες για όλους τους πολίτες. Ήδη αυτό γίνεται πραγματικότητα. Ξεπερνώντας τη δύσκολη κατάσταση που παραλάβαμε, σήμερα κάνουμε άλματα στον τομέα αυτό. Υλοποιούμε μία αναλυτική ψηφιακή στρατηγική και πετυχαίνουμε συγκεκριμένους στόχους. Θέλουμε ξεκάθαρα αποτελέσματα. Διευκολύνουμε την ανάπτυξη της χώρας. Βελτιώνουμε την καθημερινότητα του πολίτη, μιας και οι ηλεκτρονικές επικοινωνίες αποτελούν βασικό άξονα και για την οικονομία αλλά και για την ποιότητα της ζωής μας. 
      Το Φεβρουάριο του 2006 ψηφίστηκε ο νέος νόμος για τις ηλεκτρονικές επικοινωνίες. Αντικαταστήσαμε το ξεπερασμένο νομοθετικό πλαίσιο των ηλεκτρονικών επικοινωνιών, που εμπόδιζε τη σωστή λειτουργία του ανταγωνισμού προς όφελος του πολίτη, προς όφελος των επιχειρήσεων, της τεχνολογικής εξέλιξης και ασφαλώς γενικότερα για την ελληνική οικονομία. 
      Ο ν. 3431/2006 επέφερε σύμφωνα και με την Ευρωπαϊκή Επιτροπή ικανοποιητική νομική βεβαιότητα σε μία τόσο δυναμική αγορά, όπως αυτή των ηλεκτρονικών επικοινωνιών. Για την εφαρμογή του προβλέπεται πράγματι ένας σημαντικός αριθμός πράξεων, η έκδοση των οποίων συναρτάται είτε με την ολοκλήρωση χρονοβόρων διαδικασιών -όπως διαβουλεύσεις σε εθνικό επίπεδο, παραδείγματος χάριν για τα δικαιώματα διέλευσης, την καθολική υπηρεσία- είτε με τη συνεργασία άλλων συναρμόδιων Υπουργείων ή άλλων φορέων. Εν τούτοις, οι βασικές διαδικασίες και οι κανόνες του κοινοτικού πλαισίου που είναι πράγματι αναγκαίοι για τη λειτουργία της αγοράς και του ανταγωνισμού, έχουν ήδη περιληφθεί στις εκδοθείσες πράξεις, γεγονός που επισημαίνεται και στη δωδέκατη έκθεση της Ευρωπαϊκής Επιτροπής.
      Ειδικά αναφερόμαστε στις πράξεις που ρυθμίζουν την ανάλυση και λειτουργία των αγορών ειδικά για επιβολή υποχρεώσεων σε επιχειρήσεις με σημαντική ισχύ στην αγορά, πράξεις που ρυθμίζουν την έκδοση του κανονισμού γενικών αδειών, του κανονισμού φορητότητας αριθμών, του κανονισμού ακροάσεων, τη χορήγηση δικαιωμάτων χρήσης ραδιοσυχνοτήτων, την αδειοδότηση εγκατάστασης κεραιών, τον καθορισμό των κριτηρίων επιλογής παρόχου καθολικής υπηρεσίας και τον επιμερισμό του καθαρού κόστους αυτής, το εθνικό σχέδιο αριθμοδότησης καθώς και τη μελέτη περιβαλλοντικών επιπτώσεων που εκδόθηκε πρόσφατα από το Υ.ΠΕ.ΧΩ.Δ.Ε.
      Εν ολίγοις, αγαπητοί συνάδελφοι, έχουμε δημιουργήσει και λειτουργεί αποτελεσματικά ένα σύγχρονο πλαίσιο ανάπτυξης των τηλεπικοινωνιών. Αυτό που αντικατοπτρίζει καλύτερα από οτιδήποτε άλλο την πρόοδο που έχει συντελεστεί και την επιτάχυνση της ψηφιακής πορείας της χώρας μας είναι αναμφίβολα οι αριθμοί, οι πραγματικοί αριθμοί χωρίς ερμηνείες. Και θα σας δώσω μερικά παραδείγματα: Αύξηση της ευρυζωνικής διείσδυσης από 0,47% το 2004 σε άνω του 6% σήμερα. Σε επίπεδο νοικοκυριών το ποσοστό διείσδυσης ξεπερνά το 16%. Οι γραμμές ADSL μόλις άγγιζαν τις σαράντα τέσσερις χιλιάδες στο τέλος του 2004, ενώ σήμερα είναι σχεδόν επτακόσιες χιλιάδες. Επίσης, οι ταχύτητες πρόσβασης διπλασιάστηκαν, με ταυτόχρονο υποδιπλασιασμό των τιμών, στοχεύοντας στην περαιτέρω διάδοση της ευρυζωνικότητας και την προσέλκυση νέων χρηστών. Οι συνδέσεις των εναλλακτικών παρόχων που λειτουργούν μέσω αδεσμοποίητης πρόσβασης στον τοπικό βρόγχο του Ο.Τ.Ε. ξεπέρασαν τις τριάντα χιλιάδες το Φεβρουάριο του 2007. Να θυμίσω ότι, όταν παραλάβαμε τη διακυβέρνηση, ήταν λιγότερες από χίλιες. Σήμερα, προστίθενται περίπου χίλιες γραμμές ανά ημέρα, δηλαδή περισσότερες απ’ ό,τι την περίοδο από το 2001, οπότε έγινε  θεωρητικά η απελευθέρωση και του τοπικού βρόγχου, μέχρι το Μάρτιο του  2004. 
      Αγαπητοί συνάδελφοι, μπορεί η Ελλάδα να παραμένει όσον αφορά την ευρυζωνικότητα στις τελευταίες θέσεις της Ευρωπαϊκής Ένωσης, είναι όμως η χώρα με το μεγαλύτερο ρυθμό ανάπτυξης τον τελευταίο ενάμιση χρόνο. Η ποσοστιαία αύξηση για το 2006 ήταν της τάξεως του 225%. Είμαστε η χώρα με τη μεγαλύτερη και πλέον σταθερή αναπτυξιακή δυναμική, έχοντας πλέον μια ρεαλιστική πραγματικότητα μεσοπρόθεσμης σύγκλησης με τη Δυτική Ευρώπη. Αυτή είναι η σημαντική διαφορά, πέρα από τα αυθαίρετα συμπεράσματα, τα οποία συνήθως ακούγονται. 
      Και μη μου πείτε, κύριοι συνάδελφοι της Αντιπολίτευσης, ότι έχουμε σήμερα μεγαλύτερη δυναμική, διότι οι άλλες χώρες την έχουν πλέον εξαντλήσει. Αυτό δεν ισχύει. Η Ελλάδα έχει μία από τις μεγαλύτερες ετήσιες αυξήσεις στην ευρυζωνική διείσδυση, συγκρινόμενη με τις υπόλοιπες χώρες, ακόμη και όταν αυτές ήταν στο δικό μας επίπεδο. Μόνο που οι περισσότερες χώρες είχαν τη δική μας διείσδυση το 2000 και το 2001. Αυτή είναι η πραγματικότητα. Αυτό καταδεικνύει με τον πλέον απερίφραστο τρόπο ότι η σημερινή θέση της Ελλάδας δεν οφείλεται στο σημερινό ρυθμό ανάπτυξης, ο οποίος είναι πράγματι υψηλότατος, οφείλεται στη σημαντική, στην κρίσιμη καθυστέρηση που παρουσιάστηκε στο αρχικό άνοιγμα της ευρυζωνικής αγοράς -φευ- επί των δικών σας ημερών, μια καθυστέρηση, για την οποία δυστυχώς δεν έχουμε ακούσει ούτε μια λέξη αυτοκριτικής όλους αυτούς τους μήνες. 
      Βεβαίως, έχετε απόλυτο δίκιο που συνδέετε την ευρυζωνική ανάπτυξη με τη χρήση των υπολογιστών. Στη χώρα μας η διείσδυση των ηλεκτρονικών υπολογιστών είναι σχετικά χαμηλή σε ποσοστό 42%, σύμφωνα με τα στοιχεία του 2006.
      Ένα χρόνο πριν ήταν 39%. Και γνωρίζετε ότι το πρόβλημα δεν εντοπίζεται στις επιχειρήσεις όπου οι ποσοστώσεις είναι κοντά στο μέσο ευρωπαϊκό όρο, αλλά εντοπίζεται κυρίως στα νοικοκυριά. Και εδώ, πέρα από τις πολιτικές που εφαρμόζουν οι κυβερνήσεις και η σημερινή και η δική σας, υπάρχουν κοινωνικά δεδομένα. Στην Ελλάδα έχουμε μια διαφορετική νοοτροπία κοινωνικοποίησης την οποία θα πρέπει να συνυπολογίσουμε. Για αυτό η Κυβέρνηση έχει λάβει μέτρα στην προσπάθεια δημιουργίας μιας νέας ψηφιακής κουλτούρας στη χώρα μας. 
      Θα σας παρουσιάσω  στη συνέχεια μερικές απ’ αυτές τις πρωτοβουλίες. Αναφερθήκατε, αγαπητοί συνάδελφοι του ΠΑ.ΣΟ.Κ, στις τιμές των τηλεπικοινωνιακών προϊόντων, παραγνωρίζοντας βασικά δεδομένα, παραγνωρίζοντας την πραγματικότητα που ζουν όλοι οι πολίτες. Όλοι γνωρίζουμε ότι τα τελευταία χρόνια υπάρχει μια δραματική πτώση στην τιμή των τηλεπικοινωνιακών προϊόντων απανταχού στη χώρα μας. Το ξέρουμε χωρίς καν να δούμε τα στοιχεία. Το ξέρουμε απλώς πληρώνoντας τους λογαριασμούς και ακούγοντας απλώς τις προσφορές που κάνουν οι εταιρείες στο πλαίσιο του ανταγωνισμού. Δεν το παραδέχεστε; 
      Προφανώς η Αντιπολίτευση θα αμφισβητήσει ακόμα και τα επίσημα στοιχεία της Εθνικής Στατιστικής Υπηρεσίας. Θα αμφισβητήσει τα στοιχεία από τον πίνακα τιμών καταναλωτή, όπου από το 2005 και μετά υπάρχει μία σαφής αντιστροφή. Δηλαδή ο επιμέρους δείκτης των τηλεπικοινωνιών είναι αισθητά χαμηλότερος από το γενικό δείκτη. Συγκεκριμένα στις ευρυζωνικές συνδέσεις σύμφωνα με τελευταία διεθνή έρευνα από μεγάλο διεθνή χρηματοπιστωτικό οίκο, οι τιμές είναι αντίστοιχες με το μέσο ευρωπαϊκό όρο. Σύμφωνα με πρόσφατη μελέτη του Παρατηρητηρίου για την Κοινωνία της Πληροφορίας το μέσο κόστος ευρυζωνικής σύνδεσης μετρούμενο ανά KBPS (Kilo bit per second ) πρόσβασης τον Ιανουάριο του 2007 βρίσκεται στο 1/3 σε σχέση  με το προηγούμενο έτος. Μόνο κατά τη διάρκεια του δεύτερου εξάμηνου του 2006 η μείωση ήταν της τάξης του 50%. 
      Εάν μάλιστα συγκρίνουμε τις τιμές με το 2004 θα διαπιστώσουμε ότι τότε ήταν τουλάχιστον οκτώ φορές πάνω με τις σημερινές τιμές. Αυτή είναι η πραγματικότητα. Στη κινητή τηλεφωνία η πληθυσμιακή διείσδυση έχει προσεγγίσει το 100% και οι τιμές βαίνουν διαρκώς μειούμενες. Όπως έδειξε και έρευνα που δημοσιεύτηκε προχθές από το ΡΟΪΤΕΡΣ, η χώρα μας είναι κάτω από τον ευρωπαϊκό μέσο όρο, πολύ χαμηλότερα από χώρες όπως η Γερμανία, η Γαλλία και η Βρετανία. 
      Τα δε τέλη τερματισμού στα δίκτυα κινητής τηλεφωνίας, τα μόνα τα οποία επηρεάζονται ευθέως από την πολιτεία, μέσα σε δύο χρόνια έχουν μειωθεί κατά 30%. 
      Στη σταθερή τηλεφωνία, όπως προκύπτει και από τη δωδέκατη  έκθεση της Ευρωπαϊκής Επιτροπής τα κόστη βρίσκονται στο μέσο όρο της Ένωσης. Μάλιστα, ειδικά για τον επαγγελματία καταναλωτή έχουμε κόστος αισθητά κάτω από το μέσο ευρωπαϊκό όρο. Κάτω από το μέσο όρο είμαστε και στις αστικές και υπεραστικές κλήσεις, ενώ το κόστος κλήσης από σταθερό σε κινητό υφίσταται συνεχείς μειώσεις τους τελευταίους μήνες. Μειώνεται τόσο το τέλος τερματισμού, όσο και το μερίδιο που παρακρατεί ο Ο.Τ.Ε.. 
      Ταυτόχρονα ενισχύεται ο ανταγωνισμός με τους εναλλακτικούς παρόχους οι οποίοι καλύπτουν πλέον σχεδόν το 1/3 της αγοράς. 
      Κυρίες και κύριοι συνάδελφοι, αλλάζουν διαρκώς τα δεδομένα υπέρ των καταναλωτών. Για τις τεχνολογίες Wi-Fi και WiMax δημιουργούμε μια νέα αγορά. Τον περασμένο Ιούνιο διευρύναμε το εύρος των συχνοτήτων για την ανάπτυξη ασύρματων συστημάτων πρόσβασης (Wireless Access System –WAS), προωθώντας ουσιαστικά τις ευρυζωνικές συνδέσεις.
      Εκδόθηκε επίσης η τέταρτη δεκαετής άδεια WiΜax με πολύ μεγάλο όφελος για το δημόσιο, καθώς η αρχική τιμή ήταν 1.650.000 ευρώ και τελικά η τιμή του πλειοδότη έφτασε τα 20.475.000 ευρώ. Είναι αδιαμφισβήτητες, λοιπόν, οι προσπάθειές μας για την αύξηση της χρήσης του διαδικτύου και των υπολογιστών ταυτόχρονα στη χώρα μας. 
      Πέραν των προαναφερθέντων δράσεων θέλω να τονίσω και ορισμένες σημαντικές πρωτοβουλίες της σημερινής Κυβέρνησης προς αυτήν την κατεύθυνση. Μας αμφισβητήσατε αλλά ιδού η απόδειξη, το μεγάλο έργο των ευρυζωνικών 210.000.000 ευρώ για τη δημιουργία των απαραίτητων υποδομών στην περιφέρεια και την επιδότηση δημιουργίας περιεχομένου. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Με το έργο αυτό εκτιμάται αύξηση του ποσοστού διείσδυσης άνω του 8% του πληθυσμού ως το 2008 έναντι 0,4% το 2004. Προβλέπει αύξηση της πληθυσμιακής κάλυψης στο 90% έναντι λιγότερο του 40% το 2004. Προβλέπεται αύξηση της γεωγραφικής κάλυψης στο 60% έναντι λιγότερο του 10% το 2004. Επίσης προβλέπεται αύξηση των οικιακών χρηστών. 
      Ουσιαστικό, όμως αποτέλεσμα θα είναι να υπάρξει η δυνατότητα πρόσβασης όλων των Ελλήνων στην κοινωνία της πληροφορίας, στην κοινωνία της γνώσης, να υπάρξει πρόσβαση στους κατοίκους της περιφέρειας στο ηλεκτρονικό εμπόριο, την τηλεκπαίδευση, την τηλεϊατρική και άλλες ανάλογες υπηρεσίες, κλείνοντας έτσι το αποκαλούμενο εσωτερικό ψηφιακό χάσμα. Αυτή η συμφωνία, αυτή η σύμβαση προχωράει.
      Ταυτόχρονα αξιοποιούμε τις ευρυζωνικές υπηρεσίες για να βελτιώσουμε και τις δυνατότητες του δημοσίου τομέα -που αμφισβητήσατε- με το συγκεκριμένο έργο «ΔΟΡΥ» 9,25 εκατομμυρίων ευρώ, ένα έργο με το οποίο θα καλυφθεί η διασύνδεση με το διαδίκτυο και το εσωτερικό δίκτυο συγκεκριμένων φορέων του δημοσίου τομέα.
      Εκμεταλλευόμενοι τη χωρητικότητα του ελληνικού δορυφόρου «HELLAS SAT» καλύπτουμε ταυτόχρονα σημαντικές ανάγκες, κυρίως σε απομακρυσμένες, δυσπρόσιτες και λιγότερο ευνοημένες περιοχές της χώρας. Αναφέρομαι σε χίλια εξακόσια εβδομήντα τρία σημεία, κυρίως σχολεία και δημόσιες υπηρεσίες. Είναι ένα έργο που αναμένεται να είναι σε επιχειρησιακή λειτουργία το επόμενο έτος.
      Επίσης, προχωρά η χρηματοδότηση μικρομεσαίων επιχειρήσεων με προϋπολογισμό 44.000.000 ευρώ για την υλοποίηση έργων προηγμένων τηλεπικοινωνιακών ευρυζωνικών υπηρεσιών, η κρατική ενίσχυση για τη δημιουργία σημείων ασύρματης ευρυζωνικής πρόσβασης σε επιχειρήσεις (WiFi-HOT SPOTS), με στόχο την κάλυψη ενός σημαντικού ποσοστού ζήτησης για σύνδεση στο internet και την ανάπτυξη της χρήσης ηλεκτρονικών υπηρεσιών προστιθέμενης αξίας προϋπολογισμού 20.000.000 ευρώ.
      Ταυτόχρονα, για τις ασύρματες ευρυζωνικές συνδέσεις έχουν ολοκληρωθεί οι δύο πρώτοι κύκλοι του έργου και τώρα βρισκόμαστε στον τρίτο. Παράλληλα, το έργο για τη δημιουργία οπτικών δακτυλίων στους δήμους της χώρας με πληθυσμό πάνω από δέκα χιλιάδες κατοίκους προχωρά σύμφωνα με το πρόγραμμα. Ήδη έχουν ενταχθεί παραπάνω από εξήντα δήμοι και προχωρούν ταχύτατα προς υλοποίηση.
      Ασφαλώς υπάρχει και το πρόγραμμα «ΔΙΟΔΟΣ», στο οποίο αναφερθήκατε και το οποίο υλοποιείται με συνεργασία των Υπουργείων Μεταφορών, Ανάπτυξης και Παιδείας και δίνει σε πάνω από είκοσι οκτώ χιλιάδες φοιτητές προηγμένες διαδικτυακές υπηρεσίες, σε ιδιαίτερα χαμηλό κόστος μάλιστα και έχει αναμοχλεύσει δημιουργικά, θα έλεγα, την αγορά.
      Τέλος, το πρόγραμμα που αποκαλείται «ΔΕΣ ΤΗΝ ΨΗΦΙΑΚΑ» αφορά στην επιχορήγηση της απόκτησης φορητών υπολογιστών από το 20% των πρωτοετών φοιτητών μας. Μέχρι στιγμής ανταποκρίθηκαν περίπου δέκα χιλιάδες φοιτητές, οι οποίοι προμηθεύτηκαν φορητούς υπολογιστές υψηλών προδιαγραφών με επιδότηση 500 ευρώ για τον καθένα.
Υπάρχει δέσμευση της Κυβέρνησης να συνεχιστεί αυτή η εξαιρετικά επιτυχής πρωτοβουλία και για την επόμενη ακαδημαϊκή χρονιά.
      Και δεν θα έπρεπε να παραλείψω να αναφερθώ στην επιτυχή διοργάνωση της πρώτης Παγκόσμιας Διάσκεψης για τη Διακυβέρνηση του Διαδικτύου, του φόρουμ που έλαβε χώρα στην Αθήνα στις 30 Οκτωβρίου με αρχές Νοεμβρίου του 2006 υπό την αιγίδα του Ο.Η.Ε., του φόρουμ που ανέδειξε έναν πρωταγωνιστικό ρόλο για τη χώρα σχετικά με το μέλλον του διαδικτύου. 
      Στο IGF της Αθήνας εγκαινιάσαμε μια διαδικασία για την αντιμετώπιση της μελλοντικής μορφής του διαδικτύου και αξιοποιήθηκε μια σημαντική ανοικτή πλατφόρμα διαλόγου για την πολιτική της πολυσυμμετοχικότητας και της πολυφωνίας.
      Το πρώτο IGF δεν υπήρξε απλά ένα σημείο συνάντησης για τους συμμετέχοντες στη συζήτηση διακυβέρνησης του διαδικτύου. Εξελίχθηκε σ’ ένα φόρουμ που βελτίωσε πραγματικά το συντονισμό και τη συνεργασία μεταξύ όλων των συμμετεχόντων, παρέχοντας σε όλους εμάς την κατανόηση της προόδου, αλλά και ένα κοινό όραμα. Και βέβαια έθεσε την Ελλάδα στο επίκεντρο των παγκόσμιων διαδικτυακών εξελίξεων. Έδωσε φωνή στη χώρα μας για τα διαδικτυακά δρώμενα. Έφερε πιο κοντά τους Έλληνες στους διεθνείς προβληματισμούς επ’ αυτού του θέματος. Και σήμερα που ταξιδεύω σε όλον τον κόσμο βλέπω ακόμη περιοδικά που αναφέρονται σ’ αυτήν την επιτυχή διοργάνωση του φόρουμ στην Ελλάδα πριν από ένα χρόνο.
      Ολοκληρώνοντας, κυρίες και κύριοι, θα πρέπει να τονίσω ότι ασφαλώς όλα δεν είναι τέλεια. Έχουμε πράγματι πολύ δρόμο ακόμη. Ξεκινήσαμε όμως από ένα πολύ δύσκολο σημείο. Η χώρα ήταν επί χρόνια σε ψηφιακή βραδυπορία. Σήμερα κάνουμε τη βραδυπορία ψηφιακό άλμα. Αναπτυσσόμεθα με ταχύτητα. 
      Έγιναν πολλά. Όχι μόνο έχουμε βάλει τα θεμέλια, αλλά έχουμε δει και απτά, ορατά αποτελέσματα της πολιτικής μας, προς όφελος πάντα των πολιτών. Είμαστε αποφασισμένοι να κάνουμε ακόμη περισσότερα.
      Στόχος μας είναι μια κοινωνία της πληροφορίας που θα παρέχει γνώση και ευρυζωνικές ευκαιρίες στους πολίτες της. Είμαστε σταθερά προσανατολισμένοι στην ενδυνάμωση της ανάπτυξης του κλάδου των ηλεκτρονικών επικοινωνιών, στην ενίσχυση των επενδύσεων, στην κοινωνική συνοχή και ασφαλώς στην περιφερειακή σύγκλιση.
      Δεν θα ήθελα να σας κουράσω με άλλες λεπτομέρειες. Αυτό που θα ήθελα να τονίσω είναι ότι το όραμά μας είναι να εξασφαλίσουμε το ψηφιακό πλεονέκτημα για την ανάπτυξη, προς όφελος των πολιτών. 
      Έχουμε μια χαραγμένη ψηφιακή στρατηγική. Το Υπουργείο Μεταφορών και Επικοινωνιών έχει σχεδιάσει ένα αναλυτικό αναπτυξιακό πρόγραμμα για την προγραμματική περίοδο 2007-2013, ένα πρόγραμμα στο οποίο αποτυπώνεται η στροφή της χώρας μας προς την αναθεωρημένη στρατηγική της Λισαβόνας, τη στρατηγική 2010 και την ανάγκη ολοκλήρωσης των υποδομών. 
      Συνοπτικά, οι στρατηγικοί στόχοι του Υπουργείου είναι:
      Δημιουργία ενός σύγχρονου περιβάλλοντος ηλεκτρονικών επικοινωνιών μέχρι το 2013.
      Διασφάλιση της πρόσβασης όλων των πολιτών στα ευρυζωνικά δίκτυα, σε γρήγορες, αποτελεσματικές και σύγχρονες τηλεπικοινωνιακές υπηρεσίες με χαμηλό κόστος. Αναφέρομαι σε ταχύτητες μεγαλύτερες των 100 Mbps (Mega Bit Per Second), με ευρεία χρήση δικτύων οπτικών ινών για τα αστικά κέντρα, αλλά και κάλυψη των αραιοκατοικημένων περιοχών της χώρας με τεχνολογίες ασύρματων δικτύων νέας γενιάς. 
      Διείσδυση των ευρυζωνικών υπηρεσιών που θα προσεγγίζει το μέσο ευρωπαϊκό όρο μέχρι το τέλος του 2009. 
      Προστασία των ηλεκτρονικών επικοινωνιών, καθώς και διασφάλιση των δικαιωμάτων του καταναλωτή.
      Μετάβαση στην ψηφιακή τηλεόραση μέχρι το 2012. 
      Διότι βασική μας πολιτική κατεύθυνση είναι ότι οι ηλεκτρονικές επικοινωνίες και το διαδίκτυο μπορούν να αποτελέσουν πράγματι το μοχλό ανάπτυξης της οικονομίας και της κοινωνίας μας.
      Στόχος μας είναι να αντικαταστήσουμε την τεχνοφοβία με την τεχνοφιλία, να εκλαϊκεύσουμε τα πλεονεκτήματα του διαδικτύου, να άρουμε ουσιαστικά τους βασικούς παράγοντες που εμποδίζουν την εξάπλωσή του. 
      Ενδεικτική της σημασίας που δίνει συνολικά η Κυβέρνηση στο θέμα ήταν και η ανακήρυξη από τον Πρωθυπουργό, του 2007 ως έτους ευρυζωνικότητας, προκειμένου να καταφέρει η χώρα  να μετατρέψει την ψηφιακή υστέρηση σε ψηφιακή ευκαιρία, για να αποκομίζουν όλοι οι πολίτες οφέλη από την εν εξελίξει παγκόσμια μεταβολή του κέντρου βάρους της κοινωνίας μας, από την ύλη στην πρόσβαση, στην πληροφορία και τελικά στη γνώση. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Μιλτιάδης Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, κύριε Υπουργέ, κύριοι συνάδελφοι, αναμφίβολα έχουμε την τύχη να ζούμε την πιο συγκλονιστική, αν θέλετε περίοδο εξέλιξης της ανθρωπότητας. Αλλαγές με ραγδαίους ρυθμούς. Οι τεχνολογίες έχουν φέρει τα πάνω κάτω προς όφελος των ανθρώπων, όπου γης. Βέβαια κάπου υπάρχουν πολύ περισσότερες δυσκολίες από ό,τι σε μας. Σε κάθε περίπτωση, κοινή πεποίθηση και εκτίμηση είναι ότι για να πάει μια χώρα μπροστά, για να πάει ένας λαός μπροστά, πρέπει να επενδύσει στη γνώση. Αυτό γίνεται και στη χώρα μας χρόνια τώρα ως προτεραιότητα, παρ’ ότι είχαμε και έχουμε και άλλες ελλείψεις. Όμως πιστεύω ότι όλα κρίνονται στις ταχύτητες, πώς δηλαδή και πόσο γρήγορα μια χώρα ένας λαός θα μπορέσει να προσαρμόσει το παραγωγικό του σύστημα, το εκπαιδευτικό του σύστημα στις νέες τεχνολογίες, στα νέα δεδομένα. Και εκεί κρίνονται και οι πολιτικές ηγεσίες, κύριε Υπουργέ.
      Σας άκουσα να επικαλείστε με τόση άνεση συνεχώς αριθμούς και συνεχώς προόδους, αλλά το θέμα είναι τα αποτελέσματα. Και τα αποτελέσματα δυστυχώς είναι σκληρά για τη χώρα μας. Ήταν σκληρά, έγιναν ακόμη όμως χειρότερα τα τρία τελευταία χρόνια. Το κρίσιμο ερώτημα είναι: πρόοδος ή οπισθοδρόμηση; Και τα στοιχεία μιλούν για οπισθοδρόμηση, κύριε Υπουργέ. Επικαλεσθήκατε την Εθνική Στατιστική Υπηρεσία της Ελλάδος. Εκεί έχετε έναν πολύ καλό «μάγειρα» στους αριθμούς, τον κ. Κοντοπυράκη, πάρα πολύ καλό, που τον έχετε χρησιμοποιήσει και στο παρελθόν. Αλλά σε σχέση με τις νέες τεχνολογίες και τις εξελίξεις έχω μπροστά μου, όχι δικά μου στοιχεία αλλά του Παγκόσμιου Οικονομικού Φόρουμ για την ετοιμότητα της χώρας –κάνει σύγκριση όλων των χωρών, αξιολογεί εκατόν είκοσι δύο χώρες στον πλανήτη- σε σχέση με τα τελευταία χρόνια. Το ανέφεραν και οι προηγούμενοι συνάδελφοι.
      Η χώρα μας συνεχίζει να χάνει θέσεις στο δείκτη δικτυακής ετοιμότητας που ανακοινώνεται σε ετήσια βάση και από το Παγκόσμιο Οικονομικό Φόρουμ και από το Πανεπιστήμιο Ινσεάντ με αποτέλεσμα να βρίσκεται στην εικοστή πέμπτη θέση  μεταξύ των είκοσι επτά οικονομιών της Ευρωπαϊκής Οικονομικής Ένωσης. Και ξέρετε, ο δείκτης αυτός αξιολογεί τις επιδόσεις μιας χώρας σε τρεις τομείς: Θεσμικό πλαίσιο και υποδομές τηλεπικοινωνιών και πληροφορικής, πραγματική χρήση νέων τεχνολογιών από πολίτες, επιχειρήσεις και δημόσιο, καθώς και την ετοιμότητα να αξιοποιήσει τις νέες τεχνολογίες και να ενισχύσει το πεδίο ανάπτυξης και ανταγωνιστικότητας της οικονομίας. Αυτό λέει κύριε Υπουργέ, το Παγκόσμιο Οικονομικό Φόρουμ και το Ινσεάντ.
      Στη συνέχεια έχουμε υποβιβασμό της χώρας. Το ακούσατε και προηγουμένως. Πέρυσι βρίσκονταν στην τεσσαρακοστή τρίτη θέση αλλά φέτος υποχώρησε στην τεσσαρακοστή όγδοη και σεις κάνετε αυτήν τη στιγμή εδώ ύμνους στις επιδόσεις σας. Πώς είναι δυνατόν; Αυτή είναι η πραγματικότητα και αν βάζαμε και τις ταχύτητες σε όλα αυτά θα ήμασταν ακόμη χειρότερα. Να σας πάω και σε κάτι παραπέρα. 
      Θα σας πάω και σε κάτι παραπέρα. Δημοσιεύθηκαν πράγματι κάποιοι δείκτες σε σχέση με την ευρυζωνικότητα κ.λπ.. Θέλω να ξέρετε το εξής και εδώ έχω τα στοιχεία, τα οποία αφορούν την έκθεση της Ευρωπαϊκής Ένωσης. Υπήρχε ένα θέμα σε σχέση με την κατάταξη της χώρας. Δημοσιεύθηκαν κάποια αποτελέσματα από την Εθνική Στατιστική Υπηρεσία της Ελλάδας. Υπήρξε μια αμφισβήτηση και έχω την έκθεση, σε σχέση με την κατάταξη των χωρών της Ευρωπαϊκής Ένωσης σε ποσοστά διείσδυσης των ευρυζωνικών πληθυσμών. 
      Η τελευταία έκθεση αναφέρεται στον Οκτώβριο του 2006 και έχει ως εξής: Ολλανδία πρώτη με 29,8%, Ελλάδα τελευταία με 3,3%, λίγο παραπάνω από τις δεκαπέντε η Ιρλανδία με 10,3%. Ήρθαν και οι άλλες χώρες και έγιναν είκοσι πέντε. Και στις είκοσι πέντε τελευταία είναι η Ελλάδα. Παραπάνω από εμάς –για να δώσω πλήρη ενημέρωση- είναι η Σλοβακία και η Πολωνία με 4,3% και 4,5%. Αυτά είναι τα αποτελέσματα. 
      Άρα εδώ τα αποτελέσματα, δηλαδή οι διαπιστώσεις είναι σκληρές. Συνεπώς πού το είδατε το άλμα; Γιατί, απ’ ό,τι κατάλαβα, η αντίθεσή μας είναι ανάμεσα στο άλμα και στο χάσμα. Μάλλον το δεύτερο ισχύει. 
      Θα ήθελα να σας πω και κάτι άλλο. Είπατε ότι τα τελευταία χρόνια η χώρα συγκλίνει. Δεν συγκλίνει με τις χώρες της Ευρωπαϊκής Ένωσης. Δυστυχώς έχουμε απόκλιση. Εκεί έχουν μεγαλύτερες ταχύτητες. Οι ταχύτητες της δικής σας Κυβέρνησης είναι ταχύτητες χελώνας. Έτσι τρέχετε. Και επειδή δεν έχετε να πείτε κάτι σε σχέση με το παρόν και το μέλλον, που αυτό απασχολεί τους πολίτες και ιδιαίτερα τους νέους Έλληνες πολίτες, έχετε μια τάση κάθε φορά να αναφέρεστε στο παρελθόν. 
      Μου έχει δοθεί πάλι η ευκαιρία να πω εδώ για το μεγάλο πρόγραμμα της «Κοινωνίας της Πληροφορίας», όπου πράγματι παρουσιάστηκε μια καθυστέρηση από δικής μας πλευράς στην οργάνωσή του, γιατί οι δράσεις ήταν οριζόντιες, δεν ήταν όπως ήταν τα έργα, ένα Υπουργείο. Σας το παραδώσαμε σε μία πολύ καλή αφετηρία, αλλά και έτοιμο, γιατί ήταν πολύ δύσκολο και είχαμε μεγάλες διαπραγματεύσεις με την Ευρωπαϊκή Ένωση, προκειμένου αυτό το πρόγραμμα να ολοκληρωθεί. 
      Ξέρετε τι καθυστερήσεις έχετε ιδιαίτερα στην περιφέρεια; Θέλω να σας πω κάτι. Επειδή παρακολουθώ τα ζητήματα σε σχέση με τις νέες τεχνολογίες και την ευρυζωνικότητα, οι χώρες της Ευρωπαϊκής Ένωσης ρίχνουν το βάρος τους στην περιφέρεια. Μιλάνε πλέον για ευρυζωνικότητα, σε σχέση με την αγροτική ανάπτυξη. Από εκεί ξεκινούν. 
      Το λέω γιατί πρέπει να αλλάξετε ρότα. Όλο το βάρος πρέπει να δοθεί εκεί. Γιατί αν έλθει από εκεί η δυναμική, θα έλθει πιο εύκολα στα αστικά κέντρα. Βέβαια, εμείς εδώ απλώς παρακολουθούμε τις εξελίξεις με βάση τις εταιρείες, είτε είναι τηλεφωνικές είτε οτιδήποτε άλλο. Ξεκινάνε από εκεί που είναι πολύς πληθυσμός και ό,τι περισσεύει φθάνει στην επαρχία, με όλο το αποτέλεσμα που σήμερα ζει η ελληνική επαρχία. Πρέπει να ξέρετε ότι οικονομικά έχει στεγνώσει, γιατί εγώ είμαι από χωριό, όπως είπε ο κ. Μηλιάκος χθες. Εγώ πηγαίνω στο χωριό και ξέρω τι γίνεται και στο χωριό, όχι μόνο στη Β΄ Αθηνών. Αυτή είναι η πραγματικότητα. 
      Άρα, λοιπόν, έχουμε μια πραγματικότητα, όσον αφορά τις επιδόσεις της χώρας μας που είναι η τελευταία. Έχουμε μια δεύτερη πραγματικότητα που παρά τον ανταγωνισμό, που έφερε πράγματι κάποιες μειώσεις, όσον αφορά το τι πληρώνουμε σε σχέση με τηλέφωνα, εξακολουθούμε να είμαστε η πλέον ακριβή χώρα της Ευρώπης. Γι’ αυτό σας διέκοψα και σας είπα ότι οι τιμές πέφτουν σε όλον τον κόσμο, διότι το κόστος πλέον του παραγόμενου προϊόντος έχει μικρύνει πολύ, σε σχέση με το παρελθόν. Αλίμονο. Το τρίτο που είναι και το χειρότερο, εάν θέλετε, είναι ότι δεν υπάρχει πολιτική. 
      Σας άκουσα να αναφέρεστε σε ένα νόμο που ψηφίσατε –και ότι καταργήσατε το αναχρονιστικό παλαιό νόμο του ΠΑ.ΣΟ.Κ- το ν. 3431/2006. Ήδη είναι ξεπερασμένος και το ξέρετε, πριν ακόμα βγάλετε και βάλετε σε εφαρμογή το δευτερογενές δίκαιο, δηλαδή τις  υπουργικές σας αποφάσεις. Πόσες έχετε εκδώσει από τις ενενήντα πέντε, αν θυμάμαι, που προβλέπει ο νόμος σας;
      ΚΩΝΣΤΑΝΤΙΝΟΣ ΡΟΒΛΙΑΣ: Εξήντα πέντε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εξήντα πέντε; Και έχουν εκδοθεί τέσσερις ή πέντε. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Οι διπλάσιες. Θα σας τα πω.
      ΜΙΛΤΙΑΔΗΣ ΠΑΠΑΪΩΑΝΝΟΥ: Θα είναι καλό να μας τα πείτε. 
      Πάντως το σίγουρο είναι ένα, ότι η Κοινότητα αυτή τη στιγμή προχωρά σε αναθεώρηση του νομοθετικού πλαισίου, όχι αυτού που έχετε ψηφίσει εσείς, ότι  είναι η προσαρμογή σε σχέση με το παλαιό. Το πάει στα νέα δεδομένα. Και εσείς τώρα επαίρεστε για ένα νόμο του 2006 που είναι ήδη ξεπερασμένος από τα πράγματα, γιατί, όπως σας είπα, τα πράγματα τρέχουν. Αυτά δεν μπορείτε να παρακολουθήσετε. Τα θέματα των ταχυτήτων είναι τα οποία έχουν μεγάλη σημασία. 
      Κατά συνέπεια, κύριε Υπουργέ, δείτε τα αποτελέσματα σε σχέση με την παιδεία, τι είχατε υποσχεθεί, τι έχετε δώσει σε σχέση με ηλεκτρονικούς υπολογιστές στα σχολεία και τόσα άλλα, τι έλεγε ο κύριος Πρωθυπουργός, τι δεν έχετε κάνει. Γιατί, ξέρετε, μην ξεχνάτε ότι ήλθε το τέλος της θητείας σας. Τελειώνει. Όπως είπατε και εσείς, «θα βγάλουμε το καλοκαιράκι …»
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών):  Είπα εγώ τέτοιο πράγμα;
      ΜΙΛΤΙΑΔΗΣ ΠΑΠΑΪΩΑΝΝΟΥ: Το είπατε. Και επειδή λέτε αλήθειες, από Σεπτέμβριο έρχονται οι εκλογές. Αφού ήλθε, λοιπόν, το τέλος της θητείας σας, με τι απολογισμό θα πάτε, σε σχέση με αυτά που λέγατε και αυτά που κάνατε; Γιατί εδώ κρινόσαστε. Το τι θα κάνετε στο μέλλον, αφήστε, γι’ αυτά θα αποφασίσει ο ελληνικός λαός. 
      Είχαμε πει να σας πάω σε κάποια άλλα επί μέρους ζητήματα. Ανακηρύξατε το έτος 2007 -μεγάλο γεγονός, πολύ σημαντικό γεγονός, αυτό το εισέπραξε βαθύτατα ο ελληνικός λαός- σε έτος –το είπε και ο Πρωθυπουργός- ευρυζωνικότητας. Δηλαδή, τι κάνατε; Πέρασε το εξάμηνο. Δηλαδή, τι ήταν το διαφορετικό για την ευρυζωνικότητα το πρώτο εξάμηνο και τι ήταν το διαφορετικό που θα μείνει ως κάτι ξεχωριστό; Έγινε καμμία επανάσταση στη χώρα και δεν την καταλάβαμε εμείς; Και εάν δεν την καταλάβαμε εμείς, δεν την κατάλαβε κανένας σ’ αυτήν τη χώρα; Μόνο εσείς την καταλάβατε βέβαια και όσοι πήγαν στη φιέστα του κυρίου Πρωθυπουργού. Γιατί εκείνη την ημέρα ο κ. Αλογοσκούφης είπε –μ’ άλλα λόγια να αγαπιόμαστε- «πάμε καλά». Και μη χειρότερα, θα έλεγα! 
      Πάμε τώρα παρακάτω. Δεύτερο ζήτημα: τηλεπικοινωνίες. Μας είπατε κάτι για τον «τραγέλαφο» του Ο.Τ.Ε.. Θυμηθήκατε τι συζητήσεις έγιναν εδώ; Τι μας έλεγε ο κ. Αλογοσκούφης; Τι μάχες δόθηκαν τότε σ’ αυτά εδώ τα βουλευτικά έδρανα; Τι έχει μείνει από εκείνη τη μεγάλη προσπάθεια της μεγάλης μεταρρύθμισης σε σχέση με τον Ο.Τ.Ε.; Έμειναν οι πρόωρες συνταξιοδοτήσεις, τα «πήραν» κάποιοι και έφυγαν και τώρα πάνε και σε άλλες εταιρείες. Έχω την πληροφορία ότι κάποιους τους επαναπροσλαμβάνει ο ίδιος ο Ο.Τ.Ε. με πολύ περισσότερα λεφτά. Υπάρχουν δηλαδή και αυτές οι προσεγγίσεις, οι «μεγάλες μεταρρυθμίσεις»! 
      Μας έμειναν τα ρουσφέτια, διότι τώρα γίνονται προσλήψεις. Δεν ξέρω εάν τις κάνει μόνος του ο κ. Βουρλούμης ή εάν ακούει και εσάς. Τον κ. Αλογοσκούφη σίγουρα τον ακούει. Ό,τι του στέλνει ο κ. Αλογοσκούφης, του τα παίρνει. Δεν ξέρω εάν ακούει και εσάς. Αυτό είναι ένα ζήτημα, σε σχέση με την πολιτική του κ. Βουρλούμη. 
      Επίσης, μας έχει μείνει η εξαγορά της «ΓΕΡΜΑΝΟΣ», το μεγάλο αυτό σκάνδαλο, και σήμερα υπάρχουν άλλες εξελίξεις. Διαβάζουμε στις εφημερίδες –εσείς δεν μας ενημερώνετε- ότι ήρθε ο Άραβας Σαουίρις, νομίζω... 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Σαουίρις.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σωστά το είπα, μπράβο. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Αιγύπτιος.
      ΜΙΛΤΙΑΔΗΣ ΠΑΠΑΪΩΑΝΝΟΥ: Αιγύπτιος, μάλιστα, ο οποίος αυτή τη στιγμή πέραν των άλλων, πήρε την «TIM», παίρνει –λέει- την «TELLAS», παίρνει ποσοστά. Δηλαδή, έχουμε έναν αφελληνισμό των ελληνικών επιχειρήσεων, γίνονται διάφορα deal και η Βουλή δεν ενημερώνεται. Ο ελληνικός λαός δεν ενημερώνεται. Είναι αυτά ζητήματα δημοκρατίας; Δεν είναι μέγιστα θέματα; 
      Όσον αφορά γι’ αυτά τα μεγάλα ζητήματα που σας ρώτησαν οι κύριοι συνάδελφοι –εντάξει, σας έγραψαν και σας έδωσαν κάποια στοιχεία οι υπηρεσίες σας και εσείς προφανώς τα υιοθετήσατε, αλλά εγώ θα σας έλεγα να τα διασταυρώνετε καλύτερα, κάτι που σας είπα και την άλλη φορά, γιατί καμία φορά οι υπηρεσιακοί παράγοντες αρέσκονται να γράφουν και κάτι παραπάνω για να λένε και εκείνοι ότι κάτι κάνουν- πείτε μας τι γίνεται, γιατί εδώ είναι μείζον το θέμα. 
      Και όσον αφορά, λοιπόν, τον Ο.Τ.Ε., τον οποίο χειρίζεστε σε μια λογική ιδιοκτησιακής αντίληψης –ιδιαίτερα ο κ. Βουρλούμης- σας ζητάμε στοιχεία στη Βουλή και δεν μας δίνετε. Μας δώσετε για τα ομόλογα; Όλα στο σκοτάδι. 
      ΚΩΝΣΤΑΝΤΙΝΟΣ ΡΟΒΛΙΑΣ: Θα φέρουμε τον Βουρλούμη εδώ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν θα έρθει. Και εάν θα έρθει, κύριε συνάδελφε, θα λέει ό,τι έλεγε ο κ. Μηλιάκος «ξέρεις εγώ είμαι από χωριό και δεν ξέρω, ρωτήστε τον υποδιοικητή, γιατί αυτόν έβαλε ο κ. Αλογοσκούφης». 
      ΚΩΝΣΤΑΝΤΙΝΟΣ ΡΟΒΛΙΑΣ: Θα έρθει. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εδώ έχει υποβαθμιστεί και ο ρόλος της Βουλής. Ο κ. Παπαμαρκάκης περιφρονεί τη Βουλή και η κυρία Πρόεδρος της Βουλής τον κοιτάζει. Αυτά είναι σοβαρά ζητήματα λειτουργίας της δημοκρατίας. Τεράστια! Δεν υποτιμούν τη δική μας νοημοσύνη αλλά την εντολή του ελληνικού λαού. Πρόκειται για μεγάλα ζητήματα δημοκρατίας και λειτουργίας μας γενικότερα. Περί αυτού πρόκειται. 
      Να σας πάω στο άλλο μεγάλο κομμάτι; Τι το αναφέρατε; Τι το πιάσατε στο στόμα σας; Ποια ψηφιακή τηλεόραση; Για την αναλογική, μιλάει ακόμα ο κ. Ρουσόπουλος και διαπραγματεύεται με τους κατά τον Πρωθυπουργό «νταβατζήδες», για να θυμηθούμε και λίγο το απώτερο παρελθόν. Πού είναι η νομοθετική πρωτοβουλία; Φέρνουμε μια άναρχη κατάσταση, όπως δημιουργήθηκε με τη σημερινή αναλογική τηλεόραση, με ό,τι αυτό σημαίνει. 
      Ως αρμόδιος και υπεύθυνος από το ΠΑ.ΣΟ.Κ., επισκέφτηκα στο τέλος του 2004 τον κ. Ρουσόπουλο  μαζί με τον κ. Χυτήρη γι’ αυτό το θέμα και μας έλεγε συνέχεια «τον επόμενο μήνα, τον επόμενο μήνα».
      ΘΕΟΧΑΡΗΣ ΤΣΙΟΚΑΣ: Εδώ μας το είπε τον προηγούμενο μήνα! 
      ΜΙΛΤΙΑΔΗΣ ΠΑΠΑΪΩΑΝΝΟΥ: Δεν με καταλάβατε. Πήγαμε προχθές στην Επιτροπή Θεσμών και Διαφάνειας και λέει «το φέρνω τώρα». Και λέω ότι αν είναι να το φέρετε τώρα, να το κουβεντιάσουμε, γιατί αν το φέρετε στην επόμενη κυβέρνηση, τι να συζητήσουμε; Ποιος θα είναι στην επόμενη κυβέρνηση; 
      Απλά και μόνο αφήνουμε σταθμούς να λειτουργούν παράνομα –να μη λέω και ονόματα εδώ μέσα, περί αυτού πρόκειται- γιατί έτσι πιστεύουμε ότι μπορούμε να ελέγξουμε το επικοινωνιακό παιχνίδι. 
      Πού είναι, λοιπόν, το σταθερό νομοθετικό πλαίσιο, που θα έπρεπε ήδη να υπάρχει όσον αφορά την ψηφιακή τηλεόραση; Και όταν δεν υπάρχει αυτό το σταθερό πλαίσιο, που θα μιλάει για επενδύσεις και για τόσα και τόσα πράγματα, πώς, με ποιους σταθερούς κανόνες, θα ετοιμαστούν οι επιχειρήσεις που θέλουν να μπουν σ’ αυτήν την υπόθεση, για να επενδύσουν σωστά στη χώρα; Τι μας λέτε δηλαδή, αυτήν τη στιγμή; 
      Πού να σας πάω τώρα; Στο ηλεκτρονικό εμπόριο; Γιατί ακούω μεγάλες φράσεις. Πού είμαστε; Στα σπάργανα. Για τι να μιλήσουμε; Για την ανεξάρτητη αρχή; Για ποια ανεξάρτητη αρχή; Από ανεξάρτητη, την κάνατε, με νόμο δικό σας, εξαρτημένη και σήμερα βρίσκεστε σε μια συνεχή διελκυστίνδα. Δεν φταίει η αρχή –προσέξτε- έστω με τη μορφή που είναι σήμερα, διότι ο κ. Βουρλούμης έχει μία ιδιοκτησιακή αντίληψη για τον Ο.Τ.Ε. και κανένας δεν τον πειράζει. Περί αυτού πρόκειται, άμα καθίσει κανείς να δει την ουσία όλης αυτής της υπόθεσης. 
      Σας ακούω να επαίρεστε για τους ρυθμούς ανάπτυξης κ.λπ. Μπράβο! Να θυμηθείτε, όμως, κύριε Υπουργέ, ότι το 1993 μας παραδώσατε μηδενικούς ρυθμούς ανάπτυξης. Παραδώσατε αρνητικούς ρυθμούς ανάπτυξης της χώρας. Μας παραδώσατε δημόσιο έλλειμμα –γιατί γίνεται πολλή κουβέντα- 14% και πληθωρισμό 14%. Αυτά τα λέω σύμφωνα με στοιχεία της ίδιας της Ευρωπαϊκής Ένωσης. Σας παραδώσαμε εμείς τον υψηλότερο ρυθμό ανάπτυξης της χώρας στην Ευρωπαϊκή Ένωση. Δεν τον πήγατε εσείς εκεί. Δηλαδή, εσείς λέγατε ότι «Το 5% θα το κάνουμε 7% και με τα κλεμμένα του ΠΑ.ΣΟ.Κ. κάναμε ό,τι κάναμε. Και βέβαια, βάλαμε τη χώρα σε επιτήρηση, για να ξεφύγετε απ’ αυτά που λέγατε». Πώς τα επικαλείστε αυτά; 
      Ακούω και τον κ. Αλογοσκούφη και λέει: «Ξέρετε, το ΠΑ.ΣΟ.Κ. πήγε το έλλειμμα στο 6%.» Μα, 14% μας το παραδώσατε. Ποτέ δεν παρέδωσε απερχόμενη κυβέρνηση σε νέα κυβέρνηση, με βάση τους παραδεκτούς δείκτες από τους διεθνείς οργανισμούς, την οικονομία σε τόσο καλή κατάσταση! Άρα, τι παραλάβατε και λέτε όλο ότι «παραλάβατε»;  
      Παραλάβατε μια άριστη οικονομία. Την πήγατε πίσω –περί αυτού πρόκειται- και αν πήγατε κάπως καλά σε κάποιους αριθμούς, ρωτήστε τον ελληνικό λαό. Πώς, δηλαδή, αυτήν τη στιγμή δεκάδες χιλιάδες οικογένειες, που έγιναν μεσαία στρώματα με τις κυβερνήσεις του ΠΑ.ΣΟ.Κ., που απέκτησαν δικό τους σπίτι και δικό τους αυτοκίνητο, σήμερα οδηγούνται στη φτώχεια και δεν μπορούν να πάνε στην αγορά; Αυτή είναι η πραγματικότητα. 
      Όλους τους άλλους αριθμούς που μας είπατε εδώ, μπορούμε να τους αμφισβητούμε, γιατί ποτέ δεν έχουν δημοσιευθεί και είναι φανερό και αυτονόητο ότι αποτελούν μικρά βήματα προς τα εμπρός. Εγώ να δεχθώ αυτήν τη λογική, όμως αυτό γίνεται την εποχή που χώρες σαν την Ελλάδα, για να πάνε μπροστά, πρέπει να κάνουν άλματα. Γι’ αυτό δεν είναι αυτή η πραγματικότητα αυτό που είπατε, δηλαδή ότι κάνουμε άλματα. Δυστυχώς, το χάσμα διευρύνεται. Δυστυχώς, η Ελλάδα οπισθοδρομεί με την Κυβέρνηση του κ. Κωνσταντίνου Καραμανλή και αυτή είναι η αλήθεια. 
      Θα έρθει πολύ σύντομα η ώρα της σύγκρισης και ο ελληνικός λαός είναι φανερό ότι θα δώσει μια νέα πλειοψηφία στο ΠΑ.ΣΟ.Κ. για να προχωρήσει σ’ ένα νέο κύκλο ιστορικών αλλαγών, με βάση τα νέα δεδομένα, τις νέες ανάγκες, όπως προσδιορίζονται και από τις διεθνείς εξελίξεις. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαϊωάννου. 
      Κυρίες και κύριοι συνάδελφοι, έχω την τιμή να σας ενημερώσω ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους της Βουλής των Ελλήνων τριάντα μαθητές και μαθήτριες και τρεις συνοδοί δάσκαλοι του 9ου Δημοτικού Σχολείου Λαμίας. 
      Η Βουλή τους καλωσορίζει. Τους εύχεται «καλές σπουδές» και τους πληροφορούμε ότι παρακολουθούν συνεδρίαση κοινοβουλευτικού ελέγχου. Στην Αίθουσα βρίσκονται οι Βουλευτές που ελέγχουν την Κυβέρνηση και ο αρμόδιος Υπουργός. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Θα ήθελα πρώτα απ’ όλα, κύριε Πρόεδρε, να αποκαταστήσω την ακρίβεια μονομερώς, αλλά όχι αδικώντας, των όσων φέρεται να είπε ο κ. Λιάπης σχετικά με τις εκλογές, γιατί έτυχε να το πει πρόσφατα στην ιδιαίτερη πατρίδα μου, τα Ιωάννινα, όπου πήγε και παρακολούθησε την εξέλιξη σημαντικών έργων στον τομέα της αρμοδιότητός του. Εγκαινίασε ένα σύγχρονο Κ.Τ.Ε.Ο. στα Ιωάννινα και έδωσε μια περαιτέρω ώθηση στην ανακατασκευή, επέκταση και εκσυγχρονισμό του αεροδρομίου των Ιωαννίνων, ενός έργου ύψους 55.000.000 ευρώ, που για πρώτη φορά από συστάσεως του αερολιμένος Ιωαννίνων πραγματοποιείται στην πρωτεύουσα της Ηπείρου. 
      Εκεί, λοιπόν, ο κ. Λιάπης δεν είπε για τις εκλογές αυτό που φέρεται να του αποδίδει ο κ. Παπαϊωάννου. Θα έλεγα ότι ο κ. Λιάπης ήταν περισσότερο σύμφωνος με μία άτυπη θεσμική κατοχύρωση του καλοκαιριού, ως εποχής που δεν γίνονται εκλογές, την οποία ο πρώην Αρχηγός σας, ο Παπανδρέου, καθιέρωσε. Ο κ. Λιάπης ουσιαστικά επιβεβαίωσε αυτήν τη θεσμική άτυπη περίοδο μη εκλογών, που είναι το θέρος.
       Εάν τώρα σκεφτείτε και με βάση τα νέα δεδομένα, τα οποία δεν υπήρχαν την εποχή του Ανδρέα Παπανδρέου, της επιδεινώσεως του κλίματος, της υπερθερμάνσεως δηλαδή του πλανήτη και κάνετε μία διασταλτική ερμηνεία της έννοιας «θέρος», μπορεί αυτό να φθάσει και μέχρι την άνοιξη του 2008, οπότε ο κ. Λιάπης στην ουσία επανέλαβε ότι οι εκλογές θα γίνουν στη λήξη της τετραετίας. Επιτρέψτε μου αυτήν τη διαστροφική, αλλά όχι διαστρεβλωμένη ερμηνεία της απόψεως περί θέρους. 
      Ας επανέλθουμε τώρα στο περιεχόμενο της επερωτήσεως, το οποίο πράγματι ανεπτύχθη σ’ ένα γόνιμο και ευπρεπές κλίμα -επειδή βλέπω και άλλες επερωτήσεις από αυτήν τη θέση εδώ, και χωροταξικά και θεσμικά- το οποίο προφανώς οφείλεται περισσότερο στον κ. Λιάπη και στην πολιτική γραμμή που ακολουθεί, παρά στην αλλαγή στάσεως του ΠΑ.ΣΟ.Κ.. Ομιλώ τώρα όχι ως Κοινοβουλευτικός Εκπρόσωπος, αλλά ως παρατηρητής του Υπουργού Μεταφορών και Επικοινωνιών και των επερωτώντων συναδέλφων. 
      Νομίζω, λοιπόν, ότι αυτή η ανάπτυξη της επερώτησης σήμερα μας έδωσε την ευκαιρία να αντιληφθούμε ότι ως χώρα ασφαλώς έχουμε πολλά προβλήματα και πολλές υστερήσεις και πολλές ελλείψεις στο θέμα της ευρυζωνικότητας. Θα έλεγα ότι είμαστε ακόμα ευζωνική χώρα και όχι ευρυζωνική. Αλλά θα έλεγα, επίσης, ότι βαδίζουμε –και όχι επειδή ύμνησε τις προσπάθειες ο κ. Λιάπης, δεν ύμνησε καθόλου, περιέγραψε αντικειμενικά τις αξιόλογες προσπάθειες που γίνονται- σταθερά και γοργά προς τη σωστή κατεύθυνση, με αποτελέσματα. 
      Τα αποτελέσματα των τελευταίων δύο ετών, η νομοθετική πρωτοβουλία της Κυβέρνησης με τον πρόσφατο ν. 3431, αν δεν κάνω λάθος ο οποίος ψηφίστηκε από τη Βουλή –και κάνω παρένθεση, εάν αυτός ο νόμος είναι ήδη παρωχημένος, εάν δηλαδή για λόγους ευρυθμίας της συζήτησης συμφωνήσω στο ότι είναι παρωχημένος, φανταστείτε τι ήταν ο προηγούμενος, ο οποίος αντικαταστάθηκε από αυτόν το δήθεν παρωχημένο- συν το γεγονός της εθνικής στρατηγικής του Υπουργείου Μεταφορών για το αντικείμενο της επερώτησης, δηλαδή για τις ηλεκτρονικές επικοινωνίες, που αφορά στην οριστικά κρίσιμη περίοδο 2007-2013, αυτό λοιπόν το τρίπτυχο των πρωτοβουλιών και των φροντίδων εκ μέρους του Υπουργείου Μεταφορών, νομίζω πως θα πρέπει να κατοχυρώνει τη βεβαιότητά μας ότι βαδίζουμε προς τη σωστή πορεία έπειτα από μία δύσκολη περίοδο, η οποία άφησε πολλαπλές υστερήσεις, οι οποίες είχαν αντίκτυπο και στην προσπάθεια να κάνουμε μία επανεκκίνηση σ’ αυτό το θέμα. 
      Αυτή η επανεκκίνηση έγινε χωρίς πολιτική οξύτητα, χωρίς να επικαλείται αυτήν την υστέρηση το Υπουργείο Μεταφορών και προσωπικά ο κ. Λιάπης, διότι διέθεσε το χρόνο του όχι στο να καταγγέλλει το παρελθόν ή να προσπαθεί –όπως κάνει το ΠΑ.ΣΟ.Κ. συνήθως- να οξύνει το πολιτικό κλίμα, επικαλούμενος την παραδοθείσα σ’ αυτόν υστέρηση, αλλά επωφελήθηκε αυτού του χρόνου και αυτής της ηπιότητας που επέβαλε στον τομέα του, για να κάνει μία σωστή επανεκκίνηση και σ’ αυτόν τον τομέα. 
      Θα μπορούσε κανείς, κύριε Υπουργέ να πει ότι διοικείτε ένα από τα Υπουργεία που αποτελούν τη μεγαλύτερη πρόκληση για τη χώρα μας. Λέγεται «Μεταφορών και Επικοινωνιών», αλλά και για τους δύο τομείς, θα μπορούσε να μετονομαστεί τουλάχιστον εννοιολογικά σε «Υπουργείο Άρσεως της Απομονώσεως», η οποία απομόνωση ήταν μία από τις μάστιγες της χώρας μας. Εννοώ και οδική, μεταφορική απομόνωση, αλλά και επικοινωνιακή απομόνωση. 
      Έχετε επιφορτιστεί με το σπάσιμο αυτής της απομονώσεως και αυτό το επιτελείτε μ’ ένα συστηματικό και έναν αθόρυβο και γι’ αυτό ίσως γονιμότερο τρόπο απ’ ό,τι μας έχει συνηθίσει η «θορυβώδης επιτέλεση του έργου» από άλλες συμπεριφορές που περισσότερο νοιάζονται για την επικοινωνία ως κουβέντα και όχι για την επικοινωνία ως βελτίωση της επαφής των Ελλήνων μεταξύ τους.
      Επιτελείται η άρση της απομόνωσης και επιτελείται και στην ελληνική περιφέρεια, εκεί που η απομόνωση είναι ακόμη πιο καταθλιπτική. Η ευρυζωνικότητα πηγαίνει στην ελληνική περιφέρεια. Πηγαίνει και με έργα τα οποία έχουν ξεκινήσει και το ζούμε αυτό σε απομονωμένες κατ’ εξοχήν περιφέρειες, όπως η Περιφέρεια της Ηπείρου την οποία ξέρω καλύτερα, αλλά το ζούμε και με το στρατηγικό σχέδιο της περιόδου 2007-2013.
      Συνεπώς, εκλαμβάνω την επερώτηση των συναδέλφων σαν μία καλή αφορμή, σαν μία καλή αιτία, όχι για να ακούσω επίθεση του Υπουργείου Μεταφορών και του Υπουργού Μεταφορών προς το ΠΑ.ΣΟ.Κ., αλλά για να ακούσω ένα θετικό απολογισμό, ο οποίος μας γεμίζει όλους αισιοδοξία για την πορεία αυτού του σημαντικού Υπουργείου και αυτών των σημαντικών θεμάτων, που άπτονται της αντιμετώπισης ενός μόνιμου προβλήματος που είχε η Ελλάδα, του προβλήματος του σπασίματος της απομόνωσης. Και επειδή αυτό επιτελείται, οφείλω να ευχαριστήσω το ΠΑ.ΣΟ.Κ. που έδωσε σήμερα την ευκαιρία και σε μας και στον ελληνικό λαό, που παρακολουθεί από την τηλεόραση, να ακούσουμε δια στόματος του Υπουργού Μεταφορών και Επικοινωνιών ότι τα πράγματα βαδίζουν σε καλό σημείο, τα πράγματα βελτιώνονται και τα πράγματα θα γίνουν ακόμη καλύτερα στο εγγύς μέλλον. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Τασούλα.
      Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων είκοσι οκτώ μαθητές και μαθήτριες και είκοσι ένας συνοδοί του 4ου Δημοτικού Σχολείου Λευκάδας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Τους ευχόμαστε καλή παραμονή και επιστροφή στην ιδιαιτέρα πατρίδα τους. Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου παρευρίσκονται μόνο οι επερωτώντες Βουλευτές, οι ελέγχοντες την Κυβέρνηση, που ανέρχονται σε πέντε βάσει του Κανονισμού, οι Κοινοβουλευτικοί Εκπρόσωποι και ο αρμόδιος Υπουργός, που στην προκειμένη περίπτωση είναι ο Υπουργός Μεταφορών και Επικοινωνιών, ο κ. Λιάπης. 
      Ο κ. Λεβέντης απουσιάζει αυτήν τη στιγμή αλλά θα του δώσω τη δυνατότητα να μιλήσει, εάν το επιθυμεί, αργότερα. 
      Ο κ. Ρόβλιας έχει το λόγο για να δευτερολογήσει.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Δεν θα χαλάσω το ήρεμο κλίμα της συνεδρίασης, για το οποίο ακούσαμε και καλά λόγια από τον Κοινοβουλευτικό Εκπρόσωπο της Νέας Δημοκρατίας. Απλώς, θα ήθελα να αποσπάσω την υπόσχεσή σας, κύριε Υπουργέ, ότι θα συναινέσετε στο να έρθει ο κ. Βουρλούμης στη Βουλή. 
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Εντάξει, κύριε συνάδελφε.
      ΚΩΝΣΤΑΝΤΙΝΟΣ ΡΟΒΛΙΑΣ: Σας ευχαριστώ πολύ.
      Ο τομέας των τηλεπικοινωνιών είναι ένας προνομιακός τομέας για αντιπολίτευση. Ό,τι και να πει η Αντιπολίτευση για την Κυβέρνηση, νομίζω ότι θα είναι μέσα. Αλλά, ευτυχώς, για σας, είναι ένα θέμα το οποίο δεν ενδιαφέρει ούτε τα πρωτοσέλιδα των εφημερίδων ούτε «τα παράθυρα» των δελτίων των 20.00΄. Έτσι, όλα αυτά τα οποία είπαμε σήμερα και όλα αυτά τα οποία αναδείξαμε, θα περάσουν μάλλον απαρατήρητα. 
      Ξέρετε, θα μπορούσα να κλείσω τη δευτερολογία μου με μια πολύ απλή κουβέντα. Θα σας έλεγα ότι αν είναι έτσι όπως τα λέτε, κύριε Υπουργέ, αν υπάρχει όλη αυτή η πρόοδος, εάν τόσο πολύ τα πράγματα έχουν βελτιωθεί στη χώρα μας, σε σχέση με τις τηλεπικοινωνίες, τότε γιατί η χώρα μας υποβιβάστηκε από την τριακοστή τέταρτη θέση το 2004, στην τεσσαρακοστή όγδοη θέση το 2007 από το Παγκόσμιο Οικονομικό Φόρουμ –το οποίο δεν νομίζω να έχει καμιά σχέση με το ΠΑ.ΣΟ.Κ. ή με την Αντιπολίτευση- για το θέμα της ηλεκτρονικής ετοιμότητας; Αυτήν την ερώτηση μπορείτε να μας την απαντήσετε; Εάν όλα πάνε καλά, γιατί υποβιβαστήκαμε δεκατέσσερις θέσεις; Επίσης, εάν όλα πάνε έτσι όπως τα λέτε, τότε γιατί για τις ευρυζωνικές συνδέσεις η χώρα μας αποκλίνει συνεχώς από τον ευρωπαϊκό μέσο όρο; Αυτά τα στοιχεία δεν είναι του ΠΑ.ΣΟ.Κ., είναι του Οργανισμού Οικονομικής Συνεργασίας και Ανάπτυξης, του Ο.Ο.Σ.Α., ο οποίος λέει ότι το 2004, για τις ευρυζωνικές συνδέσεις, η Ελλάδα είχε απόκλιση  εννιά μονάδες από τον ευρωπαϊκό μέσο όρο, το 2005 είχε απόκλιση δεκατρείς μονάδες και το 2006 δεκατέσσερις μονάδες. Άρα, λοιπόν, φοβάμαι ότι ευημερούν μόνο οι αριθμοί και ειδικότερα, ευημερούν μόνο οι αριθμοί της Στατιστικής Υπηρεσίας της Κυβέρνησής σας, αλλά η πραγματικότητα είναι εντελώς αντίθετη. 
	Φοβάμαι ότι σήμερα, τρία χρόνια μετά τις εκλογές, κύριε Υπουργέ, μας κάνατε πάλι προεκλογικές δηλώσεις, μας κάνατε μάλλον προγραμματικές δηλώσεις για το τι θα κάνει η επόμενη κυβέρνηση, που φιλοδοξείτε να είναι η δική σας. Βέβαια, εμείς είμαστε βέβαιοι ότι οι εκλογές θα σας εκπλήξουν. Αυτή η βεβαιότητά σας θα αποδειχθεί ότι είναι τελείως λανθασμένη. Αυτό που σήμερα καταγράφουμε, είναι προγραμματικές δηλώσεις και όχι απάντηση στην επερώτησή μας. 
	Θέλω να σας επαναλάβω αυτά που είπα προηγουμένως για την έλλειψη πολιτικής. Ακόμα και αν έγιναν όλα αυτά που ισχυρίζεστε, πώς συναρτώνται με το Υπουργείο σας, πώς συναρτώνται με την Κυβέρνησή σας; Μήπως μ’ αυτόν τον «ανάπηρο» νόμο, εξαιτίας αυτού του «ανάπηρου» νόμου που ψηφίσατε το 2006, θεωρείτε ότι έχουμε αύξηση των συνδέσεων των ευρυζωνικών ή οτιδήποτε άλλο απ’ αυτά που μας αναφέρατε; Αυτός ο νόμος, όπως ξέρετε, δεν λειτουργεί. Αυτός ο νόμος είναι ένας νόμος-φάντασμα, ένας νόμος που είναι ήδη ξεπερασμένος από τις ευρωπαϊκές εξελίξεις. Δεν υπάρχει, λοιπόν, πολιτική. Αυτά που γίνονται, όσα γίνονται, είναι γιατί τα δημιουργεί η ίδια η παγκόσμια αγορά και γι’ αυτό κι εμείς μένουμε συνεχώς πίσω. 
	Σας ανέφερα τον τοπικό βρόχο. Έχει πολιτική το Υπουργείο σας γι’ αυτό; Σας ανέφερα την τηλεφωνική δωρεάν σύνδεση, το «Voice over IP». Έχει πολιτική το Υπουργείο σας γι’ αυτό; Για την ενοποίηση υποδομών ξέρετε κάτι, λέτε κάτι; 
      Για τις οπτικές ίνες τι λέτε; Δεν ξέρετε ούτε ποιες οπτικές ίνες αυτήν τη στιγμή «τρέχουν» μέσα στο υπέδαφος της χώρας μας, γιατί έχουν τοποθετηθεί χωρίς να υπάρχει νομοθετικό πλαίσιο. Η Εθνική Επιτροπή δεν έχει εκδώσει ακόμα τις κανονιστικές πράξεις, αλλά η τοποθέτηση οπτικών ινών έχει ολοκληρωθεί. Αποτέλεσμα; Το κράτος δεν ξέρει τι υπάρχει από οπτικές ίνες, κάτι το οποίο θα ήταν απολύτως αναγκαίο σε μία περίοδο κρίσης. Δεν υπάρχει ένα σχέδιο για τις τηλεπικοινωνιακές υποδομές στη χώρα. Δίνετε λεφτά και η Τοπική Αυτοδιοίκηση βάζει οπτικές ίνες. Πώς συνδέονται αυτές οι οπτικές ίνες με την τηλεπικοινωνιακή υποδομή της χώρας; Ποιος θα συντηρήσει αυτές τις οπτικές ίνες; Διότι, βέβαια, δεν προβλέπονται κονδύλια για συντήρηση. Το αύριο, φοβάμαι ότι θα είναι χειρότερο από το σήμερα. 
	Αναφερθήκατε στο δορυφόρο. Να σας θυμίσω, κύριε Υπουργέ, ότι ο κ. Βουρλούμης όταν ανέλαβε, ήθελε να πουλήσει το δορυφόρο και το ΠΑ.ΣΟ.Κ. παρενέβη στη Βουλή με ερωτήσεις κι έτσι σταμάτησε αυτή η ιστορία; Τότε ήταν ο κ. Νεράντζης που ασχολούνταν με το θέμα και, προς τιμήν του βέβαια, το σταμάτησε. 
	Εσείς τρία χρόνια τώρα τι κάνατε με το δορυφόρο; Ο δορυφόρος έχει τρεις αναμεταδότες για δωρεάν χρήση του ελληνικού δημοσίου. Αυτοί οι τρεις αναμεταδότες επί τρία χρόνια είναι σβησμένοι στο διάστημα. Μας λέτε για το «ΔΟΡΥ». Το «ΔΟΡΥ» εδώ και τρία χρόνια ακόμα δεν ολοκληρώθηκε; Η ελληνική Κυβέρνηση δεν θέλει να χρησιμοποιήσει τον ελληνικό δορυφόρο; Πιστεύω ότι θέλει, αλλά από την ανεπάρκεια όλων αυτών που ασχολούνται, οι τρεις transporders, οι τρεις αναμεταδότες, που ανήκουν, δωρεάν, στο ελληνικό δημόσιο, είναι άδειοι, είναι σβηστοί επί τρία χρόνια. 
	Θα κλείσω, κύριε Υπουργέ, λέγοντάς σας ότι καλύπτετε το απόλυτο μηδέν κάτω από ένα σωρό από «θα», «θα κάνουμε, θα δείξουμε, θα δείτε», αλλά δυστυχώς δεν βλέπουμε ούτε εμείς ούτε οι πολίτες τίποτε σε σχέση με τις τηλεπικοινωνίες.
	Ευχαριστώ.
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρόβλια.
	Με την άδεια του Σώματος, κύριοι συνάδελφοι, θα ήθελα να δώσουμε το λόγο στον Κοινοβουλευτικό Εκπρόσωπο του Συνασπισμού Ριζοσπαστικής Αριστεράς κ. Λεβέντη. Την ώρα που εκφωνούσα το όνομά του, ήταν για λόγους ανωτέρας βίας εκτός Αιθούσης.
      Εγκρίνει το Σώμα;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Το Σώμα ενέρκινε.
	Ορίστε, κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Συζητούμε σήμερα μια εξαιρετικά ενδιαφέρουσα επερώτηση, αλλά βέβαια το κόμμα της Αξιωματικής Αντιπολίτευσης έχει καταθέσει κι άλλες παρεμφερείς ερωτήσεις. Είναι μεγάλο και σοβαρό το θέμα και από αυτήν την άποψη ασφαλώς και δεν μπορεί να εξαντληθεί ποτέ, λαμβανομένου υπόψη και πόσο ραγδαία είναι η πρόοδος που επιτελείται κάθε μέρα. Και κάθε μέρα να το συζητάμε, πάλι θα είχαμε καινούργια στοιχεία να κουβεντιάσουμε.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε συνάδελφε, χαίρομαι ειλικρινά που μείνατε στη συζήτηση και δείχνετε το έμπρακτο ενδιαφέρον του κόμματός σας γι’ αυτό το θέμα.
      ΑΘΑΝΑΣΙΟΣ ΛΕΒΕΝΤΗΣ: Μας ενδιαφέρει πάρα πολύ, όπως άλλωστε και όλο τον ελληνικό λαό και όλη την οικουμένη.
      Πρέπει να πούμε εδώ ότι υπάρχει μια ειδικότερη τεχνολογική καθυστέρηση στη χώρα μας. Δεν είναι του παρόντος. Έρχεται από πολύ παλιά και υπάρχουν ευθύνες και από τις προηγούμενες κυβερνήσεις και του ΠΑ.ΣΟ.Κ.. Και τώρα ακόμη δεν κάνουμε αυτά που πρέπει ούτε στα σχολεία μας ούτε στα πανεπιστήμια. Η έρευνα σε μας είναι πολύ υποβαθμισμένη. Το ποσοστό του Α.Ε.Π. που διαθέτουμε για την έρευνα, είναι το χαμηλότερο σε όλη την Ευρώπη, είναι 0,6%.
      Από αυτήν την άποψη είμαστε πολύ πίσω και θα έπρεπε να παραδειγματιστούμε για το τι έχουν κάνει οι άλλες χώρες. Παραδείγματος χάρη, η Ιρλανδία, η Φινλανδία, μικρές χώρες, μικρότερες και από μας, και έχουν επιτελέσει μια τεράστια πρόοδο. Μη μιλήσουμε και για τις υπανάπτυκτες χώρες της Νοτιοανατολικής Ασίας. Ακόμη και η Αφρική αρχίζει να μπαίνει στο παιχνίδι. 
      Εμείς βέβαια δεν μπορούμε να πούμε ότι είμαστε όπως ήμασταν πριν από κάμποσα χρόνια. Παρ’ όλα αυτά, αν δούμε το τι έχει επιτελεστεί σε πρόοδο και το τι έχουμε πετύχει εμείς, είμαστε πάλι απελπιστικά πίσω.
      Εμείς δεν συμφωνούμε ότι οι νέες τεχνολογίες, οι τηλεπικοινωνίες, οι υπολογιστές κ.λπ. είναι κατ’ εξοχήν όργανα ιδιωτικής πρωτοβουλίας. Θα έπρεπε και το κράτος να παρεμβαίνει, να ενδιαφέρεται και να κινείται ανάλογα, γιατί χρειάζεται πολύ περισσότερη κρατική στήριξη και κρατική παρέμβαση και βέβαια κρατική ενίσχυση. Άλλωστε, εμείς δεν έχουμε και καμία ιδεοληψία με το κράτος-επιχειρηματία και θα θέλαμε να δούμε το κράτος να αναλαμβάνει περισσότερες πρωτοβουλίες και να δείχνει περισσότερο ενδιαφέρον. Πρέπει να θίξουμε και άλλα ζητήματα, τα οποία πρέπει να αντιμετωπιστούν συντεταγμένα και προγραμματισμένα και έχουν να κάνουν με τη γενικότερη σχέση των Ελλήνων με τις νέες τεχνολογίες.
      Στην επερώτηση στηλιτεύεται σωστά η ακρίβεια των υπηρεσιών τηλεπικοινωνίας σε σχέση με τις υπόλοιπες χώρες. Είναι γεγονός ότι τον τελευταίο χρόνο έχουν πέσει αρκετά οι τιμές σε πολλά από τα προϊόντα αυτά, αλλά και πάλι υπολειπόμαστε κατά πολύ από τους άλλους Ευρωπαίους. Η ακρίβεια στα προϊόντα της τηλεπικοινωνίας είναι μόνο ένα μέρος του προβλήματος. Ακόμη πιο ακριβός είναι ένας ηλεκτρονικός υπολογιστής. Τα μεγάλα πανεπιστήμια του εξωτερικού ζητούν και από τους φοιτητές τους να έχουν τουλάχιστον ένα laptop. Στην Ελλάδα κάτι τέτοιο δεν μπορεί να γίνει, γιατί οι τιμές των laptop είναι ακόμη αρκετά υψηλές για τα μέσα βαλάντια.
      Το κράτος, αν θέλει να βοηθήσει, πρέπει να παρέμβει πιο αποφασιστικά και στη διαμόρφωση των τιμών -γιατί ξέρουμε και το κέρδος που καταφέρνουν να έχουν αυτές οι εταιρείες- αλλά και στον έλεγχο της αγοράς. Κυκλοφορούν, κύριε Υπουργέ -και το ξέρετε καλύτερα απ’ όλους μας- σκάρτοι υπολογιστές, πολύ χαμηλής ποιότητας και κάποιοι επωφελούνται απ’ αυτό. Εδώ, λοιπόν, πρέπει το κράτος, επίσης, να παρέμβει και να πάρει μέτρα.
      Η διαφημισμένη προσφορά «υπολογιστής στους αριστούχους», είναι ένα λάθος, θα έλεγα. Το ίδιο -και περισσότερο- χρειάζονται τους υπολογιστές και οι άλλοι μαθητές. Δεν λέω, να επιβραβεύεται ο αριστούχος μαθητής, αλλά όχι μόνο αυτός να έχει τον υπολογιστή και οι άλλοι να μην έχουν. Πώς, δηλαδή, αυτοί θα τον φθάσουν και ενδεχομένως και θα τον ξεπεράσουν; Όχι βέβαια ότι είναι μόνο ο υπολογιστής απαραίτητος, είναι και άλλα πάρα πολλά.
      Ένας υπολογιστής, εκτός από παιχνίδι –γιατί κάθε νέο παιδί θα χρησιμοποιήσει τον υπολογιστή και για να διασκεδάσει κ.λπ. και άλλωστε αυτό τα κάνουν και οι μεγαλύτεροι- είναι και ένα εργαλείο, είναι και μια επένδυση. Μια επένδυση που θα πρέπει να είναι φθηνή για να μπορέσει να αξιοποιηθεί και να αποδώσει. 
      Σοβαρό ζητούμενο είναι τι κάνει κανένας με τον υπολογιστή. Δεν έχει σημασία να έχεις τον υπολογιστή, αλλά το πώς θα τον αξιοποιήσεις κατά τον καλύτερο δυνατό τρόπο.
      Στη χώρα μας οι περισσότεροι Έλληνες άνω των σαράντα πέντε ετών δεν τα καταφέρνουν με τους υπολογιστές. Ακόμα λιγότερο, οι γυναίκες. Όσο προχωράμε στις ηλικίες, είναι ακόμα πιο δύσκολη η προσπέλασή του. Αυτό είναι φυσικό, γιατί είναι μία νέα αντίληψη, μία νέα τεχνολογία, αλλά και μία νέα νοοτροπία, που οι μεγαλύτεροι δεν μπορούν εύκολα να την παρακολουθήσουν. 
      Και οι πιο νέοι, όμως, δεν είναι στο επίπεδο που θα έπρεπε να είναι. Η χρήση υπολογιστή δεν πρόκειται να κατακτηθεί από κανένα παιδί, αν περιορίζεται μόνο σε μία ώρα μαθήματος πληροφορικής την εβδομάδα στο σχολείο. Πόσα παιδιά αντιστοιχούν σε έναν υπολογιστή στα σχολεία μας; Πόσα σχολεία έχουν ειδικό προσωπικό, για να λειτουργεί το δίκτυό τους; Αν θέλετε, πόσοι υπολογιστές πετιούνται, τη στιγμή που θα μπορούσαν κάλλιστα να βρουν το δρόμο τους προς τα σχολεία; Αυτό είναι κάτι, που επίσης θα πρέπει να το σκεφτούμε.
      Ας μη γελιόμαστε, όσοι νέοι ξέρουν να χειρίζονται καλά υπολογιστή σήμερα, έχουν υπολογιστή στο σπίτι τους. Δεν τα μαθαίνουν στο σχολείο. 
      Επίσης είναι γεγονός πως τα ελληνικά δεν προσφέρονται για τη χρήση υπολογιστή. Ο χρήστης είναι υποχρεωμένος να καταφεύγει συνέχεια στο λατινικό αλφάβητο για να κάνει τη δουλειά του. Αν θέλει, δε, να χρησιμοποιήσει το διαδίκτυο, τότε είναι απαραίτητη η καλή γνώση της αγγλικής, που δυστυχώς, αυτή, σε έναν περιορισμένο αριθμό τη γνωρίζουν οι νέοι μας, αλλά και συνολικά όλοι οι Έλληνες.
      Η πολιτεία, λοιπόν, οφείλει να συνεισφέρει στο να δημιουργηθούν βάσεις δεδομένων στο διαδίκτυο με ελεύθερη πρόσβαση, οι οποίες βάσεις να περιλαμβάνουν όσο το δυνατόν περισσότερους από τους πολιτιστικούς θησαυρούς της χώρας, όχι μόνο της αρχαίας Ελλάδας, αλλά και της νέας.
      Κύριε Υπουργέ, πάρτε για παράδειγμα τον Παπαδιαμάντη. Πόσα κείμενά του θα βρείτε στο διαδίκτυο; Ελάχιστα. Πάρτε τους μεγάλους Έλληνες ζωγράφους. Για παράδειγμα, πάρτε τον Λύτρα. Πόσους πίνακές του θα βρείτε; Ελάχιστους. Δεν ξέρω αν υπάρχουν καν.
      Η πολιτεία, λοιπόν, πρέπει να παρέμβει, ώστε να αποκτήσει νόημα το διαδίκτυο και στα ελληνικά. Με λίγη χρηματοδότηση προς τα πανεπιστήμια και τα ερευνητικά κέντρα της χώρας, θα μπορούσαμε κι εμείς να έχουμε το ελληνικό «project Gutenberg» και μία συλλογή ελληνικών έργων τέχνης. Αυτό είναι ένα από τα πολλά, που θα μπορούσαμε να έχουμε.
      Οι νέοι ενδιαφέρονται για τον αθλητισμό. Είναι αναμενόμενο, λοιπόν, οι αθλητικές ιστοσελίδες να έχουν υψηλή επισκεψιμότητα. 
      Υπάρχουν  όμως και πολλοί νέοι που ενδιαφέρονται για τη λογοτεχνία, τις εικαστικές τέχνες, τον πολιτισμό, την πολιτική, την ιστορία, τη φιλοσοφία. Δεν μπορούμε να περιμένουμε πότε κάποιος ευαίσθητος ιδιώτης θα στήσει κάποιες τέτοιες σελίδες.
      Τέλος, μια και μιλάμε για τους ηλεκτρονικούς υπολογιστές σήμερα, καλό θα ήταν να προσέξουμε και σε ποιο λειτουργικό σύστημα τρέχουν.
      Κύριε Υπουργέ, εδώ θα ήθελα να αναφέρω το παράπονο και την έντονη διαμαρτυρία μου. Ο κύριος Υπουργός Οικονομίας και Οικονομικών αποφάσισε, με το έτσι θέλω, ότι οι υπολογιστές του ελληνικού δημοσίου και ιδίως αυτοί των πανεπιστημιακών ιδρυμάτων, θα τρέχουν με το λογισμικό της «MICROSOFT», παρ’ όλο που υπήρχαν πολλά επιχειρήματα εναντίον αυτής της απόφασης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σε μισό λεπτό, κύριε Πρόεδρε.
      Πάνω από ένα χρόνο τώρα του ζητάμε να μας καταθέσει τη σχετική συμφωνία, που με τόσο πάθος υποστήριξε στη Βουλή σε επίκαιρη ερώτησή μας. Ακόμα δεν έχει βρει την ευκαιρία να το κάνει. Τέσσερις φορές επαναφέραμε επίκαιρη ερώτηση και δεν απάντησε, ούτε προσήλθε στη Βουλή.
      Απευθυνθήκαμε στην Πρόεδρο της Βουλής. Είπε να κάνουμε μία επίκαιρη επερώτηση, την οποία έχουμε καταθέσει πολύ καιρό τώρα και περιμένουμε να πάρει τη σειρά της. 
      Δεν ξέρουμε, λοιπόν, τι περιλαμβάνει αυτή η συμφωνία με τη «MICROSOFT». Νομίζουμε ότι είναι ώρα να μας το αποκαλύψει ο κύριος Υπουργός Οικονομίας, ο οποίος τόσο πολύ την υποστήριζε.
      Εμείς από την πλευρά μας πιστεύουμε ότι είναι υπερβολικά προσδεδεμένη η χώρα μας στο άρμα της «MICROSOFT» και πρέπει να ακολουθήσει το παράδειγμα των άλλων Ευρωπαίων εταίρων μας –των περισσοτέρων τουλάχιστον- που έχουν γυρίσει τις δημόσιες υπηρεσίες τους στο ελεύθερο λογισμικό.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Ο κύριος Υπουργός έχει το λόγο.
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και  Επικοινωνιών): Ακούστηκαν πολύ ενδιαφέρουσες απόψεις και ιδέες και θα έλεγα και αξιόλογα συμπεράσματα. 
      Να μου επιτρέψετε, όμως, να εκφράσω μία απορία: Πώς όλες αυτές οι πολύ ωραίες ιδέες δεν έγιναν τόσα χρόνια πράξη. Εφόσον αναγνωρίζετε την αξία των τηλεπικοινωνιών για την ανάπτυξη της χώρας, γιατί όλη αυτή η θεωρία, που λέτε σήμερα, δεν έβαλε την περασμένη δεκαετία τη χώρα μας στην ομάδα των προηγμένων τεχνολογικά χωρών; Γιατί όταν ξεκινούσε και γιγαντωνόταν η ψηφιακή επανάσταση, η χώρα μας είχε μείνει στο περιθώριο;
Γιατί η ευρυζωνικότητα ήταν για τόσα χρόνια άγνωστη λέξη για τους πολίτες; Γιατί οι Έλληνες στερούνταν βασικές ευκαιρίες για την ψηφιακή ανάπτυξη;
      Όλα αυτά, αγαπητοί συνάδελφοι του ΠΑ.ΣΟ.Κ., σήμερα έχουν αλλάξει. Δεν ήρθα εδώ, για να πω ότι η χώρα μας έγινε τεχνολογικός παράδεισος και φυσικά δεν είμαι ικανοποιημένος, συγκρίνοντας την εικόνα με το μέσο ευρωπαϊκό όρο. Ωστόσο, πρέπει να επισημάνω ότι οι αντιπολιτευτικές εμμονές δεν σας επιτρέπουν ορισμένες φορές να δείτε την πραγματικότητα όπως είναι. Αυτό που οι ίδιοι οι πολίτες αναγνωρίζουν, είναι ότι έχουν γίνει πραγματικά άλματα, ότι έχουν καλύτερες και πιο σύγχρονες υπηρεσίες και φθηνότερες τιμές, ότι πλέον η χώρα αντιμετωπίζει το εσωτερικό ψηφιακό χάσμα αποτελεσματικά, ότι η χώρα αποκτά δυναμική, για να φθάσει στον ευρωπαϊκό μέσο όρο, ότι ρεαλιστικά σήμερα μπορούμε να πούμε ότι κλείνουμε συστηματικά τη ψηφιακή ψαλίδα, ότι η χώρα μας αξιοποιεί περισσότερο από κάθε άλλη φορά τις σύγχρονες ψηφιακές ευκαιρίες.
      Επιμείνατε στο θέμα της ενσωμάτωσης των κοινοτικών οδηγιών. Είναι προσφιλές για εσάς θέμα και μου έχετε κάνει επανειλημμένως επίκαιρες ερωτήσεις. Είναι παράδοξο να συνεχίζετε να αναδεικνύετε αυτό το θέμα. Δεν θυμάστε ότι εσείς ήσασταν εκείνοι που θα έπρεπε να είχατε ενσωματώσει τις οδηγίες; Επί των ημερών σας έληγαν οι προθεσμίες και τις αφήσατε να περάσουν χωρίς να πράξετε τίποτα. Αναφέρεστε σε οδηγίες που θα έπρεπε να είχαν ενσωματωθεί το αργότερο έως τον Ιούλιο του 2003.
      Εμείς περάσαμε το σχετικό νόμο, ένα νόμο ο οποίος λειτουργεί. Και αυτό θα το διαπιστώσετε όχι από τα λόγια του Υπουργού, αλλά εάν κοιτάξετε την ίδια την ανάπτυξη της αγοράς.
      Ο νόμος προβλέπει πραγματικά αρκετές υπουργικές αποφάσεις. Μέχρι σήμερα –για να σας δώσω για ακόμη μία φορά μια σαφή απάντηση- δεκαεπτά πράξεις έχουν περατωθεί. Δεκαεπτά πράξεις είτε έχουν εκδοθεί είτε κρίθηκαν ότι καλύπτονται από υφιστάμενες διατάξεις. Δύο βρίσκονται σε στάδιο δημοσίευσης, έξι είναι σε στάδιο τελικής υπογραφής, δεκαέξι βρίσκονται σε προχωρημένο στάδιο επεξεργασίας. Θα σας πω ενδεικτικά, σχετικά με ένα σημαντικό κανονισμό, τον κανονισμό για τα Δικαιώματα της Διέλευσης, ότι το κείμενο είναι ήδη έτοιμο και θα αποσταλεί άμεσα ως σχέδιο Κ.Υ.Α.. Για το θέμα αυτό είμαστε ταυτόχρονα σε επαφή και με την Ευρωπαϊκή Επιτροπή.
      Επίσης, είκοσι δύο πράξεις απ’ αυτές στις οποίες αναφέρεστε είναι δυνητικής έκδοσης και ad hoc. Αφορούν, δηλαδή, ζητήματα τα οποία έτσι και αλλιώς θα αντιμετωπισθούν όταν προκύψουν, όπως παραδείγματος χάριν παρατάσεις προθεσμιών, αποσπάσεις υπαλλήλων, με άλλα λόγια διοικητικά θέματα.
      Τέλος, έξι πράξεις προϋποθέτουν για την έκδοσή τους ενέργειες και άλλων φορέων. 
      Θα πρέπει να επισημάνω ότι η έκδοση σημαντικού αριθμού των προαναφερθεισών πράξεων δεν κρίνεται αναγκαία για την εναρμόνιση του ελληνικού δικαίου με το κοινοτικό αναφορικά με τη λειτουργία της αγοράς. Ωστόσο, κύριοι συνάδελφοι, ξέρετε έτσι κι αλλιώς πόσο χρόνο απαιτούν αυτές οι διαδικασίες της δευτερογενούς νομοθεσίας. Σας θυμίζω μόνο τις κανονιστικές πράξεις του δικού σας νόμου περί τηλεπικοινωνιών. Ο νόμος τότε είχε δημοσιευθεί το 2000, αμέσως εκδόθηκε απόφαση του Υπουργείου Μεταφορών και Επικοινωνιών για τη συγκρότηση έξι ομάδων εργασίας, με σκοπό την εκπόνηση έξι αντίστοιχων κανονιστικών πράξεων. Από αυτές τις έξι κανονιστικές πράξεις εκδόθηκαν τελικά μόνο τρεις και αυτές τρία χρόνια μετά. 
      Επίσης, μιλώντας για βραχεία μνήμη, δεν μπορώ να μην υποκύψω στον πειρασμό να θυμίσω ότι η προηγούμενη Κυβέρνηση ήταν εκείνη, η οποία απέτυχε στην προσπάθεια σχεδιασμού του μεγάλου έργου των ευρυζωνικών για την περιφέρεια. Εμείς το ανασχεδιάσαμε πλήρως, το εντάξαμε στην ευρωπαϊκή και εθνική στρατηγική για την ανάπτυξη της ευρυζωνικότητας και οι αρμόδιες υπηρεσίες της Ευρωπαϊκής Επιτροπής ενέκριναν αυτό το σχέδιο της Κυβέρνησης με ιδιαίτερα θετικά σχόλια. Επεσήμαναν, μάλιστα, ότι αποτελεί «το σημαντικότερο ευρυζωνικό σχέδιο που έχει αναλάβει ποτέ κράτος-μέλος». Δεν είναι δικά μας σχόλια αυτά, είναι σχόλια της Ευρωπαϊκής Επιτροπής.
      Κυρίες και κύριοι συνάδελφοι, εφαρμόζουμε με συνέπεια μία συγκεκριμένη ψηφιακή στρατηγική και φέρνουμε αποτελέσματα. Υπογράψαμε τις συμβάσεις για το μεγάλο έργο των ευρυζωνικών. Ανάδοχοι των υποέργων είναι εναλλακτικοί πάροχοι, γεγονός που διαψεύδει την άποψή σας περί μη επιβίωσης των εναλλακτικών. Επενδύουν και αναπτύσσονται και αυτό διότι διαμορφώσαμε το κατάλληλο ρυθμιστικό και κανονιστικό περιβάλλον. Είναι φυσικό ότι ο έντονος ανταγωνισμός ενίοτε δημιουργεί εντάσεις. Ας μην ξεχνάμε ότι πολλές φορές έχουμε να κάνουμε με αντικρουόμενα συμφέροντα. Αυτός όμως ο ανταγωνισμός είναι τελικά προς όφελος των καταναλωτών. Οι πολίτες είναι αυτοί που βγαίνουν κερδισμένοι εξασφαλίζοντας διαρκώς φθηνότερες και καλύτερες υπηρεσίες.
      Πρόσφατα εγκρίθηκε από την Ε.Ε.Τ.Τ. η  προσφορά αναφοράς της αδεσμοποίητης πρόσβασης στον τοπικό βρόγχο του Ο.Τ.Ε. –μου το θέσατε και αυτό- το επονομαζόμενο  RUO. Η απόφαση αυτή αποτέλεσε προϊόν εξαντλητικής διαδικασίας, στο πλαίσιο της οποίας, πέρα από την εκ του νόμου προβλεπόμενη δημόσια διαβούλευση, διεξήχθη λεπτομερής διάλογος με όλους τους εμπλεκόμενους φορείς της αγοράς των ηλεκτρονικών επικοινωνιών. Η προσφορά αναφοράς αδεσμοποίητης πρόσβασης στον τοπικό βρόγχο αποτελεί θεμελιώδες εργαλείο για τη δίκαιη, απρόσκοπτη και αποτελεσματική υλοποίηση όλων των διαδικασιών που σχετίζονται με την παροχή υπηρεσιών LLU, τοπικού βρόγχου, στις επιχειρήσεις και τους καταναλωτές. 
      Με την έγκριση και δημοσίευση του RUO εγκαινιάζεται μια νέα εποχή στις ηλεκτρονικές επικοινωνίες στη χώρα μας. Μπαίνουμε σε ένα πλήρως απελευθερωμένο περιβάλλον υποδομής δικτύου, γεγονός το οποίο θα λειτουργήσει ευεργετικά τόσο για την ποιότητα των υπηρεσιών, όσο και για την τιμολόγησή τους. Παράλληλα αναμένεται να δημιουργήσει δυναμικό πεδίο ευκαιριών για περισσότερες επενδύσεις σ’ αυτή την αγορά των ηλεκτρονικών επικοινωνιών. Ως αποτέλεσμα θα έχουμε τη δημιουργία νέων θέσεων εργασίας και την ανάπτυξη νέων πρωτοποριακών εφαρμογών.  
      Οι εμπλεκόμενοι φορείς μπορούν πλέον να επωφεληθούν από τις νέες δυνατότητες που παρέχει αυτή η σημαντική –κατά την άποψή μας- κανονιστική απόφαση προς το συμφέρον του ανταγωνισμού των καταναλωτών, των επενδύσεων σε ξένες υπηρεσίες και ασφαλώς των υπηρεσιών. 
      Άκουσα με προσοχή τις παρεμβάσεις σας, αλλά δεν κάνατε καμμία αναφορά στο γεγονός ότι είμαστε από τους πρώτους στην Ευρώπη στη διείσδυση της κινητής τηλεφωνίας και ότι παρουσιάζουμε το μεγαλύτερο ρυθμό ανάπτυξης στη διείσδυση της ευρυζωνικότητας παγκόσμια. Γιατί αρνείσθε τη διαπίστωση των ιδίων των εμπλεκομένων στις τηλεπικοινωνίες, οι οποίοι αναγνωρίζουν ότι έχουμε θετικά αποτελέσματα από την εφαρμογή της πολιτικής μας δίνοντας περισσότερη εμπιστοσύνη στην ανάπτυξη του κλάδου; 
      Κύριοι συνάδελφοι του ΠΑ.ΣΟ.Κ., υπάρχει μία πραγματική κοσμογονία στις τηλεπικοινωνίες και είναι θλιβερό να μην αναγνωρίζεται. Οι πολίτες όμως βιώνουν τη διαφορά. Καταλαβαίνουν την εντυπωσιακή βελτίωση σε σχέση με τον τηλεπικοινωνιακό εγκλωβισμό του παρελθόντος. 
      Τέλος, δύο κουβέντες για την ψηφιακή μετάβαση, που και αυτό αναφέρατε. Το Υπουργείο Μεταφορών και Επικοινωνιών, ως αρμόδιο για το τεχνικό μέρος της προετοιμασίας για την ψηφιακή μετάβαση, συμμετέχει ενεργά στο σχεδιασμό της Διεθνούς Ένωσης Τηλεπικοινωνιών για την ψηφιακή επίγεια υπηρεσία ευρωεκπομπής. Είμαστε σε συντονισμό με τις όμορες χώρες προκειμένου να διασφαλιστεί η εναρμόνιση των συχνοτήτων, ώστε να μην υπάρχουν εκατέρωθεν παρεμβολές. 
      Τέλος, γνωρίζετε ότι καταρτίζεται ήδη σχέδιο μετάβασης στην ψηφιακή τηλεόραση, ένα σχέδιο που αντιμετωπίζει μεγάλες δυσκολίες καθώς προβλέπεται, εκ των πραγμάτων, μία μεταβατική περίοδος προσωρινής συνύπαρξης αναλογικής και ψηφιακής τηλεόρασης. Αυτό το τεχνικά περίπλοκο σχέδιο θα έχει ολοκληρωθεί εντός των προσεχών μηνών. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπαϊωάννου για να δευτερολογήσει.
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, σας ρωτήσαμε αλλά δεν μας απαντήσατε. Μας διαβάσατε τις προόδους σας. Δώσατε όμως κάποια λογική εξήγηση σε σχέση με το γεγονός ότι η χώρα υποχωρεί στις διεθνείς κατατάξεις σε σχέση με τα ζητήματα που έχουν να κάνουν γενικά όχι μόνο με τις τηλεπικοινωνίες, αλλά μ' αυτό που λέμε αυτήν τη στιγμή «ευρυζωνικότητα», νέες τεχνολογίες; Πώς είναι δυνατόν με το ΠΑ.ΣΟ.Κ. η χώρα να ανεβαίνει κλίμακες με βάση τις διεθνείς μετρήσεις και με τη Νέα Δημοκρατία  να χάνει κι εσείς να λέτε ότι τα πράγματα πάνε καλά και ότι εμείς δεν τα κάναμε καλά; Αν μένετε ακόμα στον κ. Κοντοπυράκη, και αν με αυτόν  μετράτε μόνο, εντάξει. Είναι, όμως, για εσωτερική σας χρήση και μόνοι σας τα ακούτε, γιατί ο ελληνικός λαός ζει μια άλλη πραγματικότητα. 
    Και θα ήθελα εδώ να σας πω και κάτι άλλο. Σας άκουσα να λέτε ότι χάσαμε τα προηγούμενα χρόνια. Θα σας πω «ναι». Η χώρα είχε άλλες προτεραιότητες και σε σχέση με τα κοινοτικά κονδύλια. Εγώ δεν σας κρύβω ότι ήμουν από εκείνους που έλεγαν «επενδύσεις στη γνώση, περισσότερα στη γνώση». Όμως, τι να κάνουμε; Έλειπαν αεροδρόμια. Με το ΠΑ.ΣΟ.Κ. γέμισε αεροδρόμια η Ελλάδα, όλα τα νησιά. Έλειπαν λιμάνια. Έλειπαν δρόμοι. Δεν είχαμε την ίδια αφετηρία που είχαν άλλες χώρες. Πολλές φορές ακούω τον Πρωθυπουργό σας να επικαλείται την Ιρλανδία. Μα, η Ιρλανδία έχει δύο λιμάνια και δύο αεροδρόμια. Δεν έκανε όσα κάναμε εμείς τα προηγούμενα χρόνια. Πάντα να σκέφτεστε από πού πήραμε την Ελλάδα και πού την πήγαμε συνολικά και μην απομονώνετε τις καταστάσεις. 
    Σε κάθε περίπτωση, όμως, εκείνο που κρίνεται είναι οι ταχύτητες που σας είπα σε σχέση με τα τρία τελευταία χρόνια. Αυτό μετράει. Θα πηγαίνει η χώρα  μπροστά; Θα πηγαίνει. Θα πηγαίνει όμως με ρυθμούς χελώνας, όπως την πάτε εσείς; Αυτό είναι το κρίσιμο ερώτημα και σ’ αυτά δεν δώσατε απαντήσεις. Τουναντίον, σας είπα και με βάση τις διεθνείς κατατάξεις ότι το χάσμα μεγαλώνει. Γιατί, αν οι άλλες χώρες τρέχουν με «α» ταχύτητες, εμείς πρέπει να πηγαίνουμε με «2α» και με «3α» πολλές φορές. Αυτή είναι η διαφορά. Εκεί έγκειται αυτήν τη στιγμή ο έλεγχος. Δεν ανταποκρίνεστε στις ανάγκες των καιρών, στις νέες συνθήκες. Αυτό είναι το μεγάλο ζήτημα. 
    Τώρα, σε σχέση με τα ζητήματα της ψηφιακής τηλεόρασης, καλώς κάνατε και κρατήσατε αποστάσεις σε σχέση με το Υπουργείο, διότι είδατε τι έκανε το Υπουργείο Μεταφορών. Είναι μια καλή τακτική αυτή. Άλλωστε, και ο έπαινος από τον κ. Τασούλα προς Υπουργό είχε κι αυτός τις αποστάσεις του. Ήταν προς τον Υπουργό, δεν ήταν προς την Κυβέρνηση. Κρατώ κι αυτό ως  υποσημείωση. 
    Τώρα, σε σχέση με το θέμα των εκλογών –και θα κλείσω μ' αυτό- σας βλέπω ότι χαμογελάτε και καλώς. Απλώς να δώσω μία συμβουλή προς τον κ. Τασούλα. Στην ώρα τους, όχι το Μάρτιο. Η ώρα τους έρχεται, κύριε Τασούλα. Και επειδή πρέπει να δώσετε και την προσωπική σας μάχη, όπως όλοι μας, σε σχέση με τις εκλογές, μην ησυχάσετε το καλοκαίρι. Αυτό ως συμβουλή από έναν παλαιότερο κοινοβουλευτικό. 
    Σας ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ο κ. Τασούλας έχει το πλεονέκτημα να πολιτεύεται σε πολύ δροσερό μέρος και δεν έχει πρόβλημα το καλοκαίρι. Κάποιοι στον κάμπο έχουν πρόβλημα και στις μεγάλες πόλεις. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Σωστό. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε το λόγο ή κλείνουμε; 
    ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Μεταφορών και Επικοινωνιών): Όχι, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της υπ’ αριθμόν 60/23.4.2007 επερώτησης Βουλευτών του ΠΑ.ΣΟ.Κ. προς τον Υπουργό Μεταφορών και Επικοινωνιών, σχετικά με τις ηλεκτρονικές επικοινωνίες. 
    Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Πέμπτης 17 Μαΐου 2007 και της Τετάρτης 23 Μαΐου 2007 και παρακαλώ το Σώμα για την επικύρωσή τους. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Πέμπτης 17 Μαΐου 2007 και της Τετάρτης 23 Μαΐου 2007 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.10΄ λύεται η συνεδρίαση για την προσεχή Δευτέρα 4 Ιουνίου 2007 και ώρα 18.00΄, με αντικείμενο εργασιών του Σώματος  κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που έχει διανεμηθεί. 
     
    Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 




2
OΛΟΜΕΛΕΙΑ 1-6-07         ΣΕΛ.


Τελευταία Αποθήκευση:	6/6/2007 4:35:00 μμ	Από:	Σούστα Χριστίνα
Εκτυπώθηκε:	1/6/2007 11:40:00 πμ

