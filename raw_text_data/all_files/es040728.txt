      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΗ΄ (πρωί)
      Τετάρτη 28 Ιουλίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1.Επικύρωση Πρακτικών, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1.Συζήτηση επί της αρχής του σχεδίου νόμου του Υπουργείου Οικονομίας και Οικονομικών «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών
      ΑΓΟΡΑΣΤΟΣ Κ., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΙΑΝΟΠΟΥΛΟΣ Α., σελ.
      ΑΝΤΩΝΑΚΟΠΟΥΛΟΣ Π., σελ.
      ΔΙΑΜΑΝΤΟΠΟΥΛΟΥ Α., σελ.
      ΖΩΗΣ Χ., σελ.
      ΚΑΛΟΓΗΡΟΥ Χ., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΥΒΕΛΗΣ Φ., σελ.
      ΚΟΥΤΜΕΡΙΔΗΣ Ε., σελ.
      ΚΟΥΤΣΟΥΚΟΣ Ι. σελ.
      ΛΕΒΕΝΤΗΣ Α., σελ.
      ΛΥΚΟΥΡΕΝΤΖΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΠΟΛΑΡΗΣ Μ., σελ.
      ΟΙΚΟΝΟΜΟΥ Β., σελ.
      ΠΑΝΤΕΛΑΚΗ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΕΓΚΟΥΖΑΣ Α., σελ.
      ΡΟΒΛΙΑΣ Κ. , σελ.
      ΣΓΟΥΡΙΔΗΣ Π., σελ.
      ΣΟΥΡΛΑΣ Γ., σελ.
      ΦΛΩΡΙΔΗΣ Γ., σελ.
      ΧΑΪΔΟΣ Χ., σελ.
      ΧΑΡΑΚΟΠΟΥΛΟΣ Α., σελ.
      ΧΡΙΣΤΟΦΙΛΟΠΟΥΛΟΥ Π., σελ.
ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2004
ΣΥΝΕΔΡΙΑΣΗ  ΙΗ΄
Τετάρτη 28 Ιουλίου 2004 (πρωί)
	Αθήνα, σήμερα στις 28 Ιουλίου 2004, ημέρα Τετάρτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
	ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27-7-2004 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΙΖ' συνεδριάσεώς του, της Τρίτης (απογευματινής) 27-7-2004  σε ό,τι αφορά στην ψήφιση στο σύνολο του σχεδίου νόμου: «Τροποποίηση διατάξεων του Κώδικα Οργανισμού των Δικαστηρίων και Κατάστασης Δικαστικών Λειτουργών και άλλες διατάξεις».)
		ΠΡΟΕΔΡΟΣ ( Άννα Μπενάκη - Ψαρούδα): Εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Περαίωση εκκρεμών φορολογικών υποθέσεων, ρύθμιση ληξιπροθέσμων χρεών και άλλες διατάξεις».
     Η Διάσκεψη των Προέδρων έχει αποφασίσει στη συνεδρίασή της στις 22-7-2004 τη συζήτηση του νομοσχεδίου αυτού σε τρεις συνεδριάσεις. Εισηγούμαι η δεύτερη συνεδρίαση να είναι σήμερα το απόγευμα στις 18.30΄ -οπότε πρέπει να πάρουμε απόφαση για εμβόλιμη συνεδρίαση- και η τρίτη συνεδρίαση αύριο το πρωί.
     Συμφωνείτε με την πρόταση αυτή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Επομένως το Τμήμα παρεδέχθη ομοφώνως την πρόταση.
     Σήμερα το πρωί θα συζητηθεί επί της αρχής το νομοσχέδιο, το απόγευμα η συζήτηση επί των άρθρων σε μία ενότητα και αύριο το πρωί η συνεδρίαση να αφιερωθεί στις τροπολογίες. Συμφωνεί το Τμήμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα):  Το Τμήμα παρεδέχθη ομοφώνως.
	Κατά τη συζήτηση του νομοσχεδίου αυτού ο Κοινοβουλευτικός Εκπρόσωπος του ΚΚΕ κ. Ορέστης Κολοζώφ ορίζει ως εκπρόσωπο τη Βουλευτή κ. Ελπίδα Παντελάκη.
      Επίσης, ο Πρόεδρος του Συνασπισμού Ριζοσπαστικής Αριστεράς κύριος Νίκος Κωνσταντόπουλος ορίζει ως Ειδικό Αγορητή το Βουλευτή κ. Αθανάσιο Λεβέντη. 
      Προχωρούμε στη συζήτηση του νομοσχεδίου.
      Το λόγο έχει ο Εισηγητής της Πλειοψηφίας κ. Χρήστος Ζώης. 
      ΧΡΗΣΤΟΣ ΖΩΗΣ: Κυρίες και κύριοι συνάδελφοι, ο οποιοσδήποτε καλοπροαίρετος πολίτης που παίρνει στα χέρια του το συζητούμενο σχέδιο νόμου, θα μπορούσε να διατυπώσει τις συνήθεις και τις κατανοητές ενστάσεις και απορίες. 
      Έχουμε ακόμη μία ρύθμιση ληξιπρόθεσμων χρεών; Έχουμε ακόμη μπροστά μας μία ρύθμιση περαίωσης εκκρεμών φορολογικών υποθέσεων; Έχουμε διατάξεις που ρυθμίζουν και τακτοποιούν εκκρεμότητες και αδυναμίες που προκύπτουν κατά την εφαρμογή άλλων και μάλιστα προσφάτως ψηφισθέντων νόμων; 
      Κάποιος πολίτης θα μπορούσε να αναρωτηθεί εάν και πώς «κουμπώνει» το σχέδιο νόμου με τους διακηρυγμένους στόχους της Κυβέρνησης για τη δημοσιονομική της πολιτικής. Ο ίδιος πολίτης θα μπορούσε να αναρωτηθεί γιατί νόμοι του κράτους καταργούνται πριν καν εφαρμοστούν. 
      Οι απαντήσεις στα ερωτήματα αυτά θα προκύψουν εύκολα και αβίαστα από μια ρεαλιστική προσέγγιση της πραγματικότητας και θα διατυπωθούν με τον ανάλογο σεβασμό και την προσήκουσα μετριοπάθεια. 
      Στο σημείο αυτό, θα μου επιτρέψετε να επισημάνω την απόφαση της πολιτικής ηγεσίας να αντιμετωπίσει με νόμο όλα αυτά τα υπό συζήτηση θέματα, ενώ θα μπορούσε να επιχειρήσει την επίλυσή τους με μία άλλη διαδικασία χωρίς την κοινοβουλευτική βάσανο αυτών των ημερών στα όρια μάλιστα της προβλεπόμενης εξουσίας της. 
      Με την υιοθέτηση, όμως, αυτής της επιλογής κερδίζει ο κοινοβουλευτισμός και χαίρομαι γιατί με αυτόν τον τρόπο η πολιτική ηγεσία αποδεικνύει ότι είναι αποφασισμένη να αξιοποιήσει την κοινοβουλευτική διαδικασία, με ό,τι αυτό σημαίνει για την υπεύθυνη ενημέρωση του Κοινοβουλίου, προκειμένου το τελικό προϊόν να φτάσει στους ενδιαφερόμενους πολίτες όσο γίνεται καλύτερο, ή εάν προτιμάτε, με λιγότερα ελαττώματα και γι’ αυτό νομίζω ότι όλοι πρέπει και μπορούμε να συμβάλουμε. 
      Η νέα Κυβέρνηση, κυρίες και κύριοι συνάδελφοι, είναι γνωστό ότι κληρονόμησε και  διαχειρίζεται πλήθος σοβούντων προβλημάτων και εκκρεμοτήτων παντού βεβαίως αλλά όπως είναι  φυσικό και στο χώρο του Υπουργείου Οικονομίας και Οικονομικών. 
	Αυτό θα μπορούσε να θεωρηθεί και φυσιολογικό και δεν το αναφέρω με μία κριτική διάθεση. Εξάλλου σκοπός μας δεν είναι να αναλωθούμε σήμερα σε μία συζήτηση για την οικονομία, τα οικονομικά μεγέθη, τη φιλοσοφία με την οποία αντιμετωπίστηκαν τα δημόσια οικονομικά ζητήματα όλα τα προηγούμενα χρόνια ούτε σκοπός μας είναι να αναζητήσουμε εξηγήσεις για φαινόμενα και συμπεριφορές που χαρακτηρίζουν αυτό που θα αποκαλούσα ελληνικό δημοσιονομικό πολιτισμό.
	Υπάρχουν εξάλλου ευθύνες για όλα αυτά και πιστεύω ότι σ΄ αυτήν τη συζήτηση αν και χωρούν κατ’ εξοχήν ιδεολογικά στοιχεία και θα μπορούσε να γίνει και με ιδεολογικούς όρους, σήμερα είμαστε εδώ για να δώσουμε λύσεις ρεαλιστικές, εφαρμόσιμες, αξιόπιστες για τον φορολογούμενο πολίτη, που θα επιτρέψουν στην οικονομία να λειτουργήσει και στο κράτος να βάλει μία τάξη στις εκκρεμότητές του.
	Ελπίζω ότι όλοι θα προσεγγίσουμε από την ίδια οπτική γωνία το συζητούμενο σχέδιο νόμου και θα συνεισφέρουμε τόσο εποικοδομητικά όσο και όσοι από τους ενδιαφερόμενους φορείς της οικονομίας και της αγοράς το έκαναν, όταν έλαβαν γνώση του περιεχομένου του. 
	Η σύλληψη είναι κατά βάση απλή. Η Κυβέρνηση έχει ήδη εξαγγείλει την επικείμενη φορολογική μεταρρύθμιση, για την οποία έκανε νύξη στην επιτροπή, ο κύριος Υπουργός, καθώς και για το νέο σύστημα φορολογικών ελέγχων.
	Ταυτόχρονα έχει εκφράσει τη βούλησή της, να αναμορφώσει ριζικά τον υφιστάμενο αναπτυξιακό νόμο από το 1998, ώστε να αυξηθούν οι ιδιωτικές επενδύσεις στη χώρα και να επιτευχθεί η ανάπτυξη της οικονομίας. 
	Έτσι προκύπτει η ανάγκη να απαντηθεί όσο γίνεται πιο αποφασιστικά με πνεύμα καλής πρόθεσης και να επιδιωχθεί επιτέλους ένα τέλος στις όποιες εκκρεμότητες.
	Την ευκαιρία αυτή, λοιπόν, δίνει στους φορολογούμενους όχι για λόγους εισπρακτικούς, όπως ίσως θα πίστευαν ή όπως έτσι έχουν μάθει να σκέπτονται και να λειτουργούν αλλά κυρίως -για να μην  πω αποκλειστικά- για να ορίσει χρονικά και θετικά το σημείο αφετηρίας των δικών της ευθυνών. 
	Η Κυβέρνηση επιδιώκει να επιτύχει τρεις βασικούς στόχους με τη νομοθετική της πρωτοβουλία:
	Πρώτον, να βοηθήσει την περαίωση φορολογικών εκκρεμών υποθέσεων.
      Δεύτερον, να επιτρέψει στους οφειλέτες του δημοσίου να εξοφλήσουν  παλαιά ληξιπρόθεσμα  χρέη τους. 
      Τρίτον, να θεραπεύσει έστω προσωρινά τις όποιες εκκρεμότητες προέκυψαν από τον ν. 3219/04 εξαιτίας της ασυμβατότητας κρίσιμων διατάξεών του με την ευρωπαϊκή κοινοτική νομοθεσία.
	Ειδικότερα σε ό,τι αφορά την περαίωση εκκρεμών φορολογικών υποθέσεων, οι φορολογούμενοι έχουν τη δυνατότητα να κλείσουν αυτομάτως και με διαδικασία αντικειμενική ανέλεγκτες φορολογικές υποθέσεις έως και το 2002. 
      Η διαδικασία υπαγωγής στη ρύθμιση αυτή γίνεται με την πρώτη σειρά του πρώτου κεφαλαίου του σχεδίου νόμου και είναι απολύτως προαιρετική. Έτσι ο φορολογούμενος απολαμβάνει της διακριτικής ευχέρειας να επιλέξει την επιπλέον δυνατότητα που του παρέχεται, χωρίς, όμως, να στερείται των δικαιωμάτων του, όπως αυτά προβλέπονται από την κείμενη νομοθεσία. 
      Στα άρθρα του πρώτου κεφαλαίου καθορίζονται οι κατηγορίες των υπαγόμενων και εξαιρούμενων φορολογικών υποθέσεων, οι όροι και οι προϋποθέσεις υπαγωγής και επίλυσης, ο τρόπος προσδιορισμού του βεβαιωτέου φόρου, ο τρόπος βεβαίωσης είσπραξης και καταβολής, καθώς και η έκπτωση στην περίπτωση εφάπαξ καταβολής και τέλος οι όροι περαίωσης των λοιπών φορολογικών αντικειμένων, καθώς και των παραβάσεων του Κώδικα Βιβλίων και Στοιχείων. 
      Εδώ πρέπει να επισημανθεί, κυρίες και κύριοι συνάδελφοι, ότι η περαίωση πραγματοποιείται με ευνοϊκούς όρους για τις επιχειρήσεις και τους ελεύθερους επαγγελματίες, καθώς οι επιβαρύνσεις που θα προκύπτουν με την αυτόματη περαίωση, θα είναι κατά πολύ ευνοϊκότερες απ’ ό,τι με τη διαδικασία του τακτικού ελέγχου. 
      Ειδικότερα σε ό,τι αφορά τους επιτηδευματίες που δεν τήρησαν ή τήρησαν βιβλία πρώτης ή δεύτερης κατηγορίας του Κώδικα Βιβλίων και Στοιχείων, το ποσό του βεβαιωτέου φόρου προκύπτει από έναν αντικειμενικό υπολογισμό χωρίς τη διαμεσολάβηση κανενός φυσικού προσώπου. Έτσι όποιος είχε δηλώσει υψηλά κέρδη, δεν θα πληρώσει τίποτα, ενώ όποιος είχε δηλώσει πάρα πολύ χαμηλά, θα κληθεί να πληρώσει, αλλά σε καμία περίπτωση αυτό που θα κληθεί να πληρώσει δεν θα υπερβαίνει το 1% του τζίρου του. Αν πάλι προκύπτουν από τον υπολογισμό αυτό πάρα πολύ μικρά ποσά, καθορίζεται ανάλογα και το ποσό του βεβαιωτέου φόρου με τον ανάλογο τρόπο. Ελάχιστο όριο, για παράδειγμα, τα 200 ευρώ για επιτηδευματίες με βιβλία α΄ κατηγορίας, 300 ευρώ για τους ελεύθερους επαγγελματίες με βιβλία β΄ κατηγορίας και 500 ευρώ  για επιτηδευματίες με βιβλία β΄ κατηγορίας. 
      Σε ό,τι αφορά τη ρύθμιση ληξιπρόθεσμων χρεών, νομίζω ότι πριν από κάθε άλλη αναφορά οφείλουμε να προτάξουμε την παρεχόμενη ευχέρεια προς τον οφειλέτη, να επιλέξει τη διάρκεια εξόφλησης της οφειλής του, ανάλογα με τον αριθμό των δόσεων που επιθυμεί, αν βεβαίως δεν προκρίνει την εφάπαξ καταβολή της οφειλής. 
      Θέλω να υπογραμμίσω ότι πρόκειται για μια καινοτομία σε σχέση με όλες τις αντίστοιχες παλαιότερες ρυθμίσεις. Όπως φυσικά είναι ευνόητο, σύμφωνα με τον τρόπο εξόφλησης της οφειλής, ανάλογα είναι και τα προβλεπόμενα ποσοστά απαλλαγής από προσαυξήσεις λόγω εκπρόθεσμης καταβολής. Αυτός, λοιπόν, που θα εξοφλήσει εφάπαξ την οφειλή του, απαλλάσσεται από το 80% των προσαυξήσεων, ενώ για όσους επιλέξουν τις δόσεις, το ποσοστό θα κυμαίνεται από 77% έως και 50%. Όσο φυσικά λιγότερες είναι οι δόσεις, τόσο μεγαλύτερη θα είναι και η απαλλαγή των προσαυξήσεων και το αντίστροφο. 
      Δυστυχώς, κύριε Υπουργέ, θα μου επιτρέψετε να σας επισημάνω, υπάρχει ο κίνδυνος αυτή η ευνοϊκή ρύθμιση να μην αξιοποιηθεί όσο θα μπορούσε από τους ενδιαφερόμενους λόγω της συγκυρίας των θερινών διακοπών. Πρέπει να πω ότι οφείλετε να κινηθείτε καταλλήλως, ώστε να προλάβουν να επωφεληθούν όλοι οι ενδιαφερόμενοι, καθώς οι οφειλέτες έχουν στη διάθεσή τους μέχρι και την 30η Ιουλίου 2004 ώστε να καταθέσουν τη σχετική αίτηση. Και δυστυχώς ο αριθμός των οφειλετών αγγίζει τις 850.000. Και αν σ’ αυτό συνυπολογίσει κανείς τα διαθέσιμα χρονικά περιθώρια, τη συνήθεια των Ελλήνων να ρυθμίζουν τις δουλειές τους κυριολεκτικά την τελευταία ώρα αλλά και την αναμενόμενη, όπως και σεις ο ίδιος προσδοκάτε ανταπόκριση, φοβάμαι, κύριε Υπουργέ, ότι θα ζήσουμε προολυμπιακές ουρές, που ουδείς θέλει να δει. Και αυτό είναι κάτι που είχα υποχρέωση να επισημάνω και σας καλώ να το λάβετε υπόψη. 
      Κυρίες και κύριοι συνάδελφοι, για την αξία που έχουν οι αριθμοί, θέλω να σας θυμίσω ότι τα ληξιπρόθεσμα χρέη προς το δημόσιο υπερβαίνουν τα 10 δισεκατομμύρια ευρώ. Η Κυβέρνηση βεβαίως έλαβε υπόψη της –και καλώς το έκανε για να προχωρήσει στην πρόταση της σχετικής ρύθμισης- κάποιες αντικειμενικές συνθήκες.
      Πρώτον, η οικονομική δυσχέρεια ορισμένων κλάδων και δραστηριοτήτων. 
      Δεύτερον, ότι οι παρεχόμενες διευκολύνσεις τμηματικής καταβολής ληξιπρόθεσμων χρεών, δεν εξυπηρετούν σε πολλές περιπτώσεις τους φορολογούμενους, λόγω του μικρού αριθμού των δόσεων και του μεγάλου ύψους των χρεών κάθε οφειλέτη.
      Τρίτον, ότι οι προσαυξήσεις εκπρόθεσμης καταβολής που επιβαρύνουν τα ληξιπρόθεσμα χρέη ανέρχονται σε πάρα πολύ υψηλά ποσοστά.
      Τέλος ό,τι ποσοστό των ληξιπρόθεσμων οφειλών έχει καταστεί επισφαλές ή ανεπίδεκτο είσπραξης, κυρίως λόγω καθυστέρησης της είσπραξης για πολύ μεγάλο χρονικό διάστημα.
      Πρέπει να προσθέσω ότι η σχετική πρόνοια υπαγωγής στην εν λόγω είσπραξη υπάρχει και για όσους οφειλέτες έχει κινηθεί η διαδικασία της αναγκαστικής είσπραξης, όπως ο πλειστηριασμός ή έχει ζητηθεί σε βάρος τους ποινική δίωξη ή προσωποκράτηση και έχουν τη δυνατότητα αναστολής των διαδικασιών αυτών με τη συμμόρφωσή τους στην προτεινόμενη ρύθμιση. Στην κατ’ άρθρο συζήτηση θα αναφερθούμε και σε ευνοϊκότερες επί μέρους ρυθμίσεις που αφορούν στον τρόπο καταβολής απαιτήσεων του ΕΟΜΜΕΧ, που εγχωρήθηκαν στο Δημόσιο, καθώς και των χρεών προς το Δημόσιο από δάνεια που χορηγήθηκαν από την Εθνική Τράπεζα και αργότερα εγχωρήθηκαν προς αυτό.
      Το τρίτο κεφάλαιο του σχεδίου νόμου αντιμετωπίζει την περίπτωση επιβολής εκπρόθεσμων δηλώσεων. Εδώ προβλέπεται η παροχή δυνατότητας στους φορολογούμενους, που για διάφορους λόγους δεν μπόρεσαν να εκπληρώσουν τις φορολογικές τους υποχρεώσεις ή τις εκπληρώνουν μερικώς, να υποβάλουν τις σχετικές δηλώσεις και να καταβάλουν τους οικείους φόρους χωρίς προσαυξήσεις ή πρόστιμα. Η εμπειρία των περασμένων ετών μας απέδειξε ότι πάντα ένας αριθμός φορολογουμένων δεν εκπληρώνουν τις φορολογικές τους υποχρεώσεις ή τις εκπληρώνουν μερικώς, ενώ παράλληλα το υφιστάμενο ελεγκτικό προσωπικό δεν επαρκεί για να ελέγξει αυτές τις εκκρεμείς φορολογικές υποθέσεις των επιτηδευματιών, με αποτέλεσμα σε κάθε περίπτωση το Δημόσιο να χάνει πολλά απαραίτητα έσοδα.
      Στο τέταρτο κεφάλαιο του σχεδίου νόμου αίρονται τα εμπόδια εξέτασης των υποβληθέντων επενδυτικών σχεδίων και αποκαθίσταται το επενδυτικό κλίμα αφού με την ψήφιση του ν. 3219/2004, που ψηφίστηκε μέσα σε προεκλογικό κλίμα, η Ευρωπαϊκή Επιτροπή είχε ζητήσει από το ελληνικό κράτος να δεσμευτεί ότι δεν θα χορηγούνται ενισχύσεις βάσει των διατάξεων του νόμου αυτού και μάλιστα πριν από την έκδοση απόφασης της επιτροπής ως προς τη συμβατότητα του νόμου με τη συνθήκη της Ευρωπαϊκής Ένωσης. Αυτό σε συνδυασμό με τη βούληση της Κυβέρνησης να προχωρήσει σε ριζική αναμόρφωση του υφιστάμενου αναπτυξιακού νόμου που ισχύει από το 1998, οδηγεί στην κατάργηση σχεδόν του συνόλου των διατάξεων του ν. 3219/2004. 
      Με το πέμπτο κεφάλαιο καταργείται το άρθρο 1 του ν. 3220/2004 –και αυτού προεκλογικά ψηφισθέντος- του οποίου τα κέρδη των επιχειρήσεων φορολογούνταν με συντελεστή 25% αντί του ισχύοντος 35% για επενδύσεις άνω των 30 εκατομμυρίων ευρώ. Και αυτή η κατάργηση κρίνεται αναγκαία λόγω του χαρακτηρισμού του κινήτρου αυτού από την Ευρωπαϊκή Επιτροπή ως κρατικής ενίσχυσης που παραβιάζει τη συνθήκη της Ευρωπαϊκής Ένωσης.
      Στο ίδιο κεφάλαιο προτείνεται η κατάργηση των διατάξεων των άρθρων 16 έως και 25 του κεφαλαίου Β του ν. 3220/2004 από την έναρξη της ισχύος τους και η επαναφορά σε ισχύ από την ίδια ημερομηνία των διατάξεων που καταργήθηκαν ή αντικαταστάθηκαν από αυτές αναφορικά με τον τρόπο επιλογής των φορολογικών υποθέσεων προς έλεγχο και τον προσδιορισμό των αποτελεσμάτων σε περίπτωση τέλεσης φορολογικών παραβάσεων. 
      Το σύστημα αυτό προϋποθέτει, κυρίες και κύριοι συνάδελφοι, την ύπαρξη ενός ειδικού μηχανογραφικού συστήματος για το οποίο, όμως, η τεχνική αυτή υποδομή απ’ ό,τι φαίνεται ούτε υπήρχε κατά την περίοδο ψήφισης των σχετικών διατάξεων ούτε προβλέπεται να δημιουργηθεί στο άμεσο μέλλον για αντικειμενικούς λόγους.
      Επίσης είναι σκόπιμη η κατάργηση προστίμων του κώδικα βιβλίων και προστίμων που προβλέπεται και η οποία είναι απόλυτα συνυφασμένη με το σύστημα των καταργούμενων άρθρων  16 έως 25, λόγω της διαπιστούμενης αντικειμενικής αδυναμίας της λειτουργίας του ίδιου συστήματος.
      Τέλος με την κατάργηση της διάταξης της παραγράφου 18 του άρθρου 39 του ν. 3220/2004 δεν επέρχεται καμία μεταβολή στα δημόσια έσοδα και την τεχνική απεικόνισή τους που ακολουθούνταν μέχρι σήμερα, ενώ αντίθετα η προς κατάργηση διάταξη θα επέφερε στρέβλωση στη δημοσιονομική εικόνα της χώρας.
      Κυρίες και κύριοι συνάδελφοι, με την παράθεση όλων όσων προηγήθηκαν είναι προφανές ότι καταβάλλεται εκ μέρους της Κυβέρνησης η κατάλληλη προσπάθεια προς τη σωστή κατεύθυνση.
      Η ιδεολογική βάση των προτεινόμενων ρυθμίσεων είναι πραγματική, ισχυρή και δίνει το δικαίωμα να πιστεύουμε ότι δημιουργούνται οι κατάλληλες συνθήκες μετά από αυτό το μεταβατικό, όπως πολλές φορές ακούστηκε και χαρακτηρίστηκε στην αρμόδια επιτροπή, σχέδιο νόμου, για ένα υγιέστερο ξεκίνημα στο προσεχές άμεσο μέλλον.
      Γι’ αυτό θα δώσουμε τη δυνατότητα στην Κυβέρνηση, εν όψει των μεγάλων αλλαγών που έχει εξαγγείλει, να προχωρήσει χωρίς βαρίδια και εκκρεμότητες και σας καλώ να ψηφίσουμε την αρχή αυτού του νομοσχεδίου.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, θέλετε να θίξετε κάποιο διαδικαστικό θέμα.
     ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακάλεσα στο ενδιάμεσο των εισηγητών να πάρω το λόγο, για να σας παρακαλέσω να αποκατασταθεί ένα θέμα τάξεως.
     Χθες,με πληροφόρησαν δημοσιογράφοι του κοινοβουλευτικού ρεπορτάζ,ότι ο Υπεύθυνος Τύπου του γραφείου σας, ο κ. Κάμπρας, ενεφανίσθη στο χώρο των δημοσιογράφων και τους ενημέρωσε επισήμως ότι εγώ εζήτησα από εσάς, περί ώραν 18.45΄, να μετακινηθεί ο χρόνος της ονομαστικής ψηφοφορίας, διότι δήθεν δεν είχαν έλθει εδώ οι Βουλευτές της Αξιωματικής Αντιπολίτευσης. Πρέπει να σας πω ότι, διαβάζοντας αυτό σε εφημερίδες και αφού επιβεβαίωσα ότι τη σχετική πληροφορία έδωσε ο κ. Κάμπρας, ενοχλήθηκα, διότι, όπως και εσείς γνωρίζετε καλύτερον παντός άλλου, κυρία Πρόεδρε, όχι μόνο δεν σας ζήτησα να υπάρξει αναβολή, αλλά αντιθέτως εσείς με ενημερώσατε ότι θα ήταν σκόπιμο, για να μη χάνεται χρόνος, να γίνει η ψηφοφορία γύρω στις 19.30΄, δηλαδή,αργότερα από την προγραμματισθείσα.
     Παρακαλώ πάρα πολύ, επειδή αυτή η ενημέρωση έγινε επισήμως και επειδή πιστεύω ότι δεν πρέπει να επαναληφθεί τέτοιο κρούσμα ανακριβούς ενημέρωσης των δημοσιογράφων –πολύ περισσότερο αφού γνωρίζω ότι αυτό δεν έγινε με δική σας συγκατάθεση θα ήθελα και η σχετική υπόδειξη προς το Γραφείο Τύπου να γίνει, αλλά και να αποκατασταθεί εκ μέρους σας η αλήθεια.
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, το τι ακριβώς συνέβη το ξέρουμε εμείς οι δύο πολύ καλά και είναι ακριβώς όπως το είπατε. Εγώ σας τηλεφώνησα περί τις 18.50’ να ξεκινήσει η συνεδρίαση, επειδή ήσαν πολύ λίγοι Βουλευτές στην Αίθουσα, και από κοινού συμφωνήσαμε να γίνει η ψηφοφορία στις 19.30’. Από κει και πέρα, τι διεδόθη σε διαδρόμους και στην αίθουσα των δημοσιογράφων είναι άσχετο με την πραγματικότητα, η οποία είναι ακριβώς όπως την είπατε και το επιβεβαιώνω.
     Θα μου επιτρέψετε να αμφισβητήσω εάν αυτή η πληροφορία προήλθε πράγματι από το Γραφείο Τύπου της Βουλής και όχι από άλλες πηγές. Έχω την αίσθηση ότι εάν υπήρξε τέτοια πληροφόρηση, δεν πρέπει να προήλθε από το Γραφείο Τύπου της Βουλής. Υπάρχουν και άλλες πηγές πληροφοριών, όπως γνωρίζετε…
     ΒΥΡΩΝ ΠΟΛΥΔΩΡΑΣ: Ή και παραπληροφοριών.
     ΠΡΟΕΔΡΟΣ (Άννα Μπενάκη-Ψαρούδα): Ή και παραπληροφοριών, ναι.
     Το θέμα θα το εξετάσω, αλλά εκείνο που ενδιαφέρει αυτή τη στιγμή είναι να ξέρουμε ποια είναι η πραγματικότητα. Και είναι όπως την είπατε και όπως την παρουσιάζω και εγώ.
     ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ πολύ, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Προχωρούμε τώρα στη συζήτηση.
     Το λόγο έχει ο Εισηγητής του ΠΑΣΟΚ, ο συνάδελφος κ. Ευστάθιος Κουτμερίδης.
     ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, είναι γεγονός πως η Κυβέρνηση της Νέας Δημοκρατίας επέλεξε ένα ύποπτο, κατά τη γνώμη μου, χρονικό διάστημα, για να φέρει στη Βουλή δύο σημαντικά νομοσχέδια. Και θεωρώ ότι είναι ύποπτο αυτό το χρονικό διάστημα που επέλεξε η Κυβέρνηση της Νέας Δημοκρατίας, διότι είναι αυτό το διάστημα που ο ελληνικός λαός απολαμβάνει τις καλοκαιρινές διακοπές και παράλληλα υπάρχει σε όλη τη χώρα μας ένα κλίμα εθνικής ανάτασης, λόγω της διεξαγωγής των Ολυμπιακών Αγώνων. Η Κυβέρνηση, όμως, έρχεται να αιφνιδιάσει με αυτά τα νομοσχέδια τόσο τον επιχειρηματικό κόσμο αλλά και γενικότερα όλο τον ελληνικό λαό.
     Για το μεν πρώτο νομοσχέδιο, που αφορά τη Δημόσια Διοίκηση, είναι αλήθεια και πρέπει να το ομολογήσουμε ότι πραγματικά οι δεσμεύσεις της Νέας Δημοκρατίας γίνονται πράξη.
      Μέσα σε μια νύχτα καταλύει όλη την ιεραρχία της Δημόσιας Διοίκησης, επανιδρύει το κράτος εγκαθιστώντας το κομματικό της κράτος. Παράλληλα κάνει πράξη τις δεσμεύσεις της για τα «δικά» της παιδιά. Για δε το νομοσχέδιο που αφορά την περαίωση εκκρεμών φορολογικών υποθέσεων, εδώ είναι ανακόλουθη. Και είναι ανακόλουθη σ΄ αυτά που έλεγε προεκλογικά σαν Αντιπολίτευση με αυτά που κάνει σήμερα σαν Κυβέρνηση. 
      Η Νέα Δημοκρατία προεκλογικά υποσχέθηκε στον ελληνικό λαό ένα πραγματικό φορολογικό παράδεισο. Δεν θα επιβληθούν νέοι φόροι. Θα μειωθούν οι φορολογικοί συντελεστές. Θα αυξηθούν τα αφορολόγητα ποσά. Και αντί αυτού έρχεται σε τέσσερις μήνες μόλις κυβέρνηση, να εφαρμόσει μια φορολογική επιδρομή προς όλες τις μικρομεσαίες επιχειρήσεις και τους ελεύθερους επαγγελματίες. 
      Κατ’ αρχάς, επειδή κατά κόρον ακούγεται σ΄ αυτήν την Αίθουσα: «Και εσείς τι κάνατε; Και εσείς τα ίδια κάνατε», θέλω ν΄ απαντήσω και να εξηγήσω με δύο λόγια τι σημαίνει περαίωση εκκρεμών φορολογικών υποθέσεων. Για όσους δεν το γνωρίζουν είναι μια στερεότυπη αντικειμενική διαδικασία, όπου μέσα από έναν μαθηματικό τύπο προκύπτει το αποτέλεσμα του ελέγχου για μια επιχείρηση. Αλλά αυτό εφαρμόζεται όταν υπάρχει αδυναμία του ελεγκτικού μηχανισμού, αδυναμία των υπηρεσιών του Υπουργείου Οικονομίας και Οικονομικών να εφαρμόσουν τον τακτικό έλεγχο. Είναι κατά κάποιο τρόπο μια λύση ανάγκης. 
      Και για να είμαστε ειλικρινείς, θα πρέπει να πούμε ότι ρύθμιση για την περαίωση των εκκρεμών φορολογικών υποθέσεων πραγματοποιήθηκε και το 1994 με την «ΠΟΛ 1099». Αλλά θα πρέπει να εξηγήσουμε ποιοι ήταν οι λόγοι που οδήγησαν τις τότε κυβερνήσεις του ΠΑΣΟΚ, να οργανώσουν αυτήν τη ρύθμιση για την περαίωση εκκρεμών φορολογικών υποθέσεων. 
     Το 1994 οι κυβερνήσεις του ΠΑΣΟΚ παρέλαβαν από τη Νέα Δημοκρατία μια χώρα, μια οικονομία υπό κατάρρευση, μια οικονομία με τεράστια δημοσιονομικά ελλείμματα, με ένα πολυδαίδαλο και πολύπλοκο φορολογικό σύστημα, με απαρχαιωμένες υπηρεσίες και με καμία, μα καμία, δημιουργία ελεγκτικών μηχανισμών. Παράλληλα υπήρχε και μια τεράστια φορολογική μνήμη από δέκα και πλέον ανέλεγκτα φορολογικά έτη. 
     Η «ΠΟΛ 1099» του 1994 εφαρμόστηκε ύστερα από διάλογο και μετά από τη σύμφωνη γνώμη όλων των παραγωγικών και κοινωνικών τάξεων και αυτό αποδείχτηκε στην πράξη, το ότι την αποδέχθηκαν και περαίωσαν μ΄ αυτήν τη ρύθμιση περίπου το 70 με 80% των επιχειρήσεων. Απέφερε στο ελληνικό δημόσιο έσοδα περισσότερα από 500 δισεκατομμύρια και διήρκησε τρία χρόνια. 
     Αλλά αν θέλουμε να ισοπεδώσουμε και να πούμε ότι και εκείνη η ρύθμιση ήταν ίδια με αυτήν, η μεγάλη της διαφορά είναι ότι εκείνη η ρύθμιση εξαιρούσε τα πλαστά και εικονικά τιμολόγια. Μάλιστα προέβλεπε ιδιαίτερα αυστηρά πρόστιμα προς τους φοροφυγάδες, παρατείνοντας μάλιστα και το χρόνο παραγραφής αυτών των επιχειρήσεων, θέλοντας έτσι να δείξει τη διάθεσή της, να πατάξει τη φοροδιαφυγή και να εγκαταστήσει συνθήκες υγιούς ανταγωνισμού στην αγορά. 
     Σήμερα, όμως, υπάρχει ένα νέο οικονομικό και φορολογικό περιβάλλον στη χώρα μας, μια οικονομία ισχυρή που αναπτύσσεται με υψηλούς ρυθμούς ανάπτυξης και μια οικονομία η οποία είναι ενταγμένη στην Οικονομική και Νομισματική Ένωση. 
     Παράλληλα τα τελευταία δέκα χρόνια έχουν γίνει πάρα πολύ σημαντικά βήματα, όσον αφορά την αναδιοργάνωση και τον εκσυγχρονισμό των υπηρεσιών του Υπουργείου Οικονομικών. Εφαρμόστηκε το πρόγραμμα TAXIS, η μηχανοργάνωση και η μηχανογράφηση των υπηρεσιών του Υπουργείου Οικονομικών. 
      Εφαρμόστηκε ένα οργανωμένο ελεγκτικό πλαίσιο τόσο σε επίπεδο νομού, όσο και σε επίπεδο περιφέρειας αλλά και επικράτειας. Λειτουργεί η Δημόσια Σχολή του Υπουργείου Οικονομικών για την παραγωγή νέων ικανών στελεχών και για πρώτη φορά μέσα από την κωδικοποίηση των φορολογιών θεσμοθετήθηκε ο έλεγχος βάσει του άρθρου 66 του ν. 2238/94. Παράλληλα με το ν. 3091 μειώσαμε τη φορολογική μνήμη από 10 στα 5 έτη. 
      Όλα αυτά δημιουργούν μία υποδομή για ένα σύγχρονο αξιόπιστο φορολογικό πλαίσιο, το οποίο στόχο έχει να συγκλίνει με αυτά των ανεπτυγμένων οικονομικά κρατών της Ευρώπης. Παράλληλα πρέπει να τονίσουμε ότι όλα δεν ήταν καλά. Υπήρχαν στρεβλώσεις, υπήρχαν αδυναμίες και παραλείψεις. 
      Σήμερα, όμως, παρά αυτό το θετικό οικονομικό και φορολογικό περιβάλλον που επικρατεί στη χώρα μας, έρχεται η Κυβέρνηση της Νέας Δημοκρατίας χωρίς σχέδιο και πρόγραμμα να ανατρέψει όλες αυτές τις σύγχρονες υποδομές που δημιουργήθηκαν από τα προηγούμενα χρόνια και καταργώντας όλους τους ελεγκτικούς μηχανισμούς, να φερεί από τα πρώτα νομοσχέδια του Υπουργείου Οικονομίας και Οικονομικών στη Βουλή, αυτό που αφορά την περαίωση εκκρεμών φορολογικών υποθέσεων, με στόχο να καλύψει τα μεγάλα δημοσιονομικά ελλείμματα που η ίδια δημιούργησε μετά τη δραματική μείωση των εσόδων.
      Δεν θα σταθούμε τόσο όσο αφορά τον τρόπο υπολογισμού του φόρου γι’ αυτήν τη ρύθμιση μιας και σαν βάση υπολογισμού αναφέρεται ότι είναι τα ακαθάριστα έσοδα και τα καθαρά κέρδη –που αυτό σημαίνει ότι οι φορολογούμενοι που έχουν δηλώσει μεγαλύτερα ποσά καλούνται να πληρώσουν μεγαλύτερους φόρους και οι φορολογούμενοι που δεν έχουν δηλώσει τα πραγματικά τους εισοδήματα θα πληρώσουν λιγότερους φόρους- αλλά μαθηματικοί τρόποι υπολογισμού υπάρχουν πάρα πολλοί. Αυτό, όμως, που μας προξένησε ιδιαίτερα αρνητική εντύπωση είναι η ένταξη στη ρύθμιση αυτή των επιχειρήσεων που εμπλέκονται με την έκδοση πλαστών και εικονικών τιμολογίων. Αποτελεί πραγματικά μία πρωτοτυπία. Για πρώτη φορά νομιμοποιείται η φοροδιαφυγή. Για πρώτη φορά παρέχεται φορολογική ασυλία στις επιχειρήσεις που αποδεδειγμένα εμπλέκονται στην έκδοση πλαστών και εικονικών τιμολογίων δημιουργώντας παράλληλα μία σειρά από ερωτήματα. 
      Μα αν θέλατε να καταθέσετε ρύθμιση για την περαίωση εκκρεμών φορολογικών υποθέσεων, είναι δικαίωμά σας. Κυβέρνηση είστε. Αλλά θα πρέπει να μας απαντήσετε γιατί συμπεριλάβατε στη ρύθμιση αυτή επιχειρήσεις που εμπλέκονται στην έκδοση πλαστών και εικονικών τιμολογίων και επιχειρήσεις που έχουν καταδικαστεί πρωτόδικα με δικαστικές αποφάσεις για οικονομικά εγκλήματα; Ποιους εξυπηρετείτε με αυτήν τη ρύθμιση και ποιους επιβραβεύετε; Ποιο είναι το μήνυμα που στέλνει αυτή η ρύθμιση σ΄ ολόκληρο τον επιχειρηματικό κόσμο της χώρας μας; Γιατί πρέπει ένας φορολογούμενος να είναι ειλικρινής και συνεπής αφού θα έχει την ίδια και ίσως χειρότερη φορολογική μεταχείριση από αυτόν που αποδεδειγμένα εμπλέκεται με την έκδοση πλαστών και εικονικών τιμολογίων; 
      Εδώ θα πρέπει να τονίσω για να γίνει ξεκάθαρο ότι οι γενικές διατάξεις αυτήν τη στιγμή είναι πολύ αυστηρές για τους εκδότες πλαστών και εικονικών τιμολογίων. Και αφού υπάρξει μία σειρά από αυξημένα πρόστιμα και μεγάλους φόρους, εκ των υστέρων επέρχεται διοικητική επίλυση της διαφοράς και συμβιβασμός στο 1/3. Ενώ με τη δική σας ρύθμιση προσαυξάνεται το συντελεστή φόρου κατά 60% και επέρχεται διοικητική επίλυση της διαφοράς στο 1/4. Άρα η ρύθμισή σας για τους εκδότες πλαστών και εικονικών τιμολογίων είναι κατά πολύ ευνοϊκότερη. 
      Η Νέα Δημοκρατία η οποία έκανε σημαία την κάθαρση της διαφθοράς στο δημόσιο, έρχεται σήμερα με αυτό το σχέδιο νόμου να νομιμοποιήσει τη φοροδιαφυγή και να υπηρετήσει τους εκδότες πλαστών και εικονικών τιμολογίων σε βάρος των έντιμων και ειλικρινών επιχειρηματιών, δημιουργώντας έτσι συνθήκες αθέμιτου ανταγωνισμού στην αγορά. 
      Το δήθεν ενδιαφέρον της Νέας Δημοκρατίας προεκλογικά για τη φορολόγηση των μικρομεσαίων και των ελευθέρων επαγγελματιών ότι, αποτελούν τη ραχοκοκκαλιά της οικονομίας μας και ότι δεν μπορούν αυτοί να σηκώνουν το βάρος του προϋπολογισμού, ξεχάστηκε μόλις σε τέσσερις μήνες από την ανάληψη της εξουσίας από τη Νέα Δημοκρατία και μετατράπηκε σε φορολογική επιδρομή εναντίον τους. 
      Ο Πρόεδρος της Νέας Δημοκρατίας και σημερινός Πρωθυπουργός, ο κ. Καραμανλής, προεκλογικά είχε δηλώσει αυτολεξί πως ρυθμίσεις για τα παρελθόντα έτη, συνάφειες και άλλα τέτοια καλαμπούρια τέρμα. Σήμερα, όμως, έρχεται και πράττει ακριβώς το αντίθετο. Όμως, και ο σημερινός Υπουργός Οικονομίας και Οικονομικών κ. Αλογοσκούφης, μαζί με άλλους Βουλευτές της Νέας Δημοκρατίας, καταψήφιζε όλες τις ανάλογες ρυθμίσεις και σήμερα έρχεται να νομοθετήσει αυτά που ο ίδιος και οι Βουλευτές της Νέας Δημοκρατίας καταψήφιζαν.
      Κυρίες και κύριοι συνάδελφοι, είναι αλήθεια ότι θα υπάρξουν αντιδράσεις γι’ αυτήν τη ρύθμιση από όλες τις παραγωγικές και κοινωνικές τάξεις της χώρας μας. Μάλιστα ήδη έχουν κατατεθεί αυτές οι αντιδράσεις τόσο από τη ΓΕΣΕΒΕ, όσο και από την ΕΒΕΑ αλλά και από άλλους συνδικαλιστικούς φορείς. 
      Πέρα, όμως, από αυτές τις διατάξεις που αφορούν την περαίωση, όσον αφορά την αντικατάσταση των διατάξεων του ν. 3219 που βελτίωνε και εκσυγχρόνιζε το βασικό αναπτυξιακό νόμο, το ν. 2601/1998, η Κυβέρνηση αδιαφορώντας ν΄ ανταποκριθεί στις διευκρινίσεις που ζήτησε η Ευρωπαϊκή Επιτροπή για τη συμβατότητα του νόμου με τη Συνθήκη της Ευρωπαϊκής Ένωσης, προέβη απευθείας στην κατάργησή του αφήνοντας ουσιαστικά τη χώρα μας για ένα μεγάλο χρονικό διάστημα χωρίς αναπτυξιακό νόμο. Και όλα αυτά σε μία ιδιαίτερη χρονική στιγμή όπου έχουμε τη διεύρυνση της Ευρωπαϊκής Ένωσης προς τις χώρες της Ανατολικής Ευρώπης, τη διεξαγωγή των Ολυμπιακών Αγώνων, γεγονότα δηλαδή που από μόνα τους δημιουργούν ένα ευνοϊκό αναπτυξιακό κλίμα.
      Επίσης με την κατάργηση των διατάξεων του ν. 3220/2004 καταργείται ο νέος τρόπος επιλογής των φορολογικών υποθέσεων προς έλεγχο και του προσδιορισμού των αποτελεσμάτων ως βάση ενός αντικειμενικού συστήματος συγκέντρωσης των μορίων ανάλογα με το μέγεθος και το είδος της φορολογικής παράβασης. Αυτό είναι το περίφημο point system. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Ήταν ένα μέτρο που έβαζε φρένο στην υποκειμενική αυθαιρεσία της φορολογικής αρχής και οικοδομούσε μία σχέση εμπιστοσύνης μεταξύ του φορολογούμενου επιχειρηματία και της φορολογικής αρχής. Με την κατάργηση αυτού του αντικειμενικού συστήματος ελέγχου και την επαναφορά του παλιού συστήματος το οποίο έχει κατηγορηθεί στο παρελθόν ότι, ενθαρρύνει τη συναλλαγή στις υπηρεσίες του Υπουργείου Οικονομίας και Οικονομικών, αποδεικνύεται πως η Κυβέρνηση της Νέας Δημοκρατίας όχι μόνο δεν επιθυμεί να πατάξει τη διαφθορά στο δημόσιο, αλλά αντιθέτως την προστατεύει, την υπηρετεί και τη συντηρεί.
      Κυρίες και κύριοι συνάδελφοι, εμείς είμαστε αντίθετοι σ΄ αυτήν τη ρύθμιση, τόσο όσον αφορά τη φιλοσοφία της ρύθμισης αυτού του νομοσχεδίου, αλλά και όσον αφορά τον τρόπο, το χρόνο και τη μεθόδευση με την οποία ήρθε στη Βουλή, με μία σειρά από τροπολογίες της τελευταίας στιγμής άσχετες στην πλειονότητα μεταξύ τους, πράγμα που δείχνει την προχειρότητα και την έλλειψη προγραμματισμού που υπάρχει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα ακόμη δύο λεπτά.
      Για εμάς είναι ένα πολυνομοσχέδιο «κουρελού», με μία συρραφή από διάφορες τροπολογίες και διάφορες διατάξεις. Με τη μαζική κατάθεση αυτών των τροπολογιών, χρειάστηκε να εργασθούν οι υπηρεσίες της Βουλής ακόμα και το Σαββατοκύριακο, ίσως για να προλάβει ο Πρόεδρος της Νέας Δημοκρατίας να προσφέρει δώρα στο συνέδριο του κόμματός του. 
      Παράλληλα καταθέσατε και τροπολογία που αναφέρεται στον επαναπατρισμό κεφαλαίων στη χώρα μας, πέραν του ότι αυτή η τροπολογία βάσιμα μπορεί να θεωρηθεί αντισυνταγματική λόγω της άνισης φορολογικής μεταχείρισης μεταξύ των επαναπατριζόμενων κεφαλαίων από το εξωτερικό και των κεφαλαίων του εσωτερικού, αλλά και όσον αφορά την εφαρμογή του «πόθεν έσχες».
      Παράλληλα παραβιάζετε ηθικούς κανόνες και αρχές, νομιμοποιώντας και επιβραβεύοντας αυτούς που εμπλέκονται με παράνομη εξαγωγή συναλλάγματος και το ξέπλυμα μαύρου χρήματος.
      Ο ισχυρισμός της Κυβέρνησης ότι φέρνουμε κεφάλαια από το εξωτερικό για να επενδύσουμε, δημιουργεί ένα πάρα πολύ σημαντικό ερώτημα. Μα με αυτά τα κεφάλαια που αναφέρονται σε οικονομικά εγκλήματα και με αυτούς τους ανθρώπους που εμπλέκονται στην εξαγωγή παράνομου χρήματος στο εξωτερικό, θα πετύχετε την ανάπτυξη της χώρας μας; Σ’ αυτούς θα επενδύσουμε το μέλλον της χώρας μας; 
      Από τη μια πλευρά, λοιπόν, με τη νομιμοποίηση της φοροδιαφυγής με την ένταξη στη ρύθμιση των επιχειρήσεων, που εμπλέκονται με πλαστά και εικονικά τιμολόγια και από την άλλη με την επιβράβευση του επαναπατρισμού των παράνομων κεφαλαίων από το εξωτερικό, έχετε μετατρέψει πραγματικά τη χώρα μας σ΄ ένα απέραντο παράδεισο φορολογικής ασυλίας. Και όλα αυτά εσείς που ήρθατε για να πατάξετε τη διαφθορά. Τι ειρωνεία! 
      Τελειώνοντας θα ήθελα να τονίσω σε όλους ότι, για όλους αυτούς τους λόγους αποδεικνύεται περίτρανα πως η Νέα Δημοκρατία και πάλι δεν έχει πρόγραμμα για την άσκηση οικονομικής πολιτικής στη χώρα μας, αλλά πολύ περισσότερο δεν έχει την ικανότητα να προτείνει ένα αξιόπιστο και δίκαιο φορολογικό σχέδιο νόμου, που θα βοηθήσει στη δημιουργία εμπέδωσης ενός κλίματος εμπιστοσύνης μεταξύ των επιχειρηματιών και της φορολογικής αρχής. 
      Διαχειρίζεται περιστασιακά τα όποια προβλήματα υπάρχουν με τη δικαιολογία του μεταβατικού χαρακτήρα, λες και είναι μία μεταβατική κυβέρνηση. Τα όσα προεκλογικά διακήρυττε για το δήθεν ενδιαφέρον της προς τους μικρομεσαίες επιχειρηματίες και τους ελεύθερους επαγγελματίες αποτελούν ακάλυπτες επιταγές προς αυτούς. Ανέλαβε τη διακυβέρνηση της χώρας μας με μία σειρά από προεκλογικές υποσχέσεις και δεσμεύσεις σε όλες τις κοινωνικές και παραγωγικές τάξεις. Και σήμερα σαν Κυβέρνηση πια, χωρίς πρόγραμμα και στρατηγική, χωρίς σχεδιασμό και όραμα, αποδεικνύεται ανίκανη να υλοποιήσει όλες αυτές τις υποσχέσεις της και καταφεύγει σε ευκαιριακές φορολογικές ρυθμίσεις. 
      Όμως, η περίοδος χάριτος που σας δίνει ο ελληνικός λαός θα τελειώσει, όπως τελείωσε και η φιέστα του συνεδρίου σας που παρά τα όσα ανακοινώσατε για τον αυτοπροσδιορισμό του κόμματός σας, σε πολιτικό και κοινωνικό φορέα του κέντρου, η πρακτική σας δείχνει ότι παραμένετε ίδιοι και απαράλλακτοι. Δεξιά πολιτική και αδέξια κυβέρνηση.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε συνάδελφε. 
      Κυρίες και κύριοι συνάδελφοι, εξ αφορμής μιας αποστροφής του κυρίου εισηγητού, θέλω να διευκρινίσω ότι οι υπηρεσίες της Βουλής λειτουργούν και το Σάββατο μέχρι τις 14.00΄ το μεσημέρι. Αυτά και δια το παρελθόν Σάββατο, αλλά και για να είναι γνωστό και για το μέλλον.
      Το λόγο έχει τώρα η Κοινοβουλευτική Εκπρόσωπος του ΚΚΕ κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Κυρίες και κύριοι συνάδελφοι, ερχόμαστε πάλι να γίνει στη Βουλή κλείσιμο των εκκρεμών φορολογικών υποθέσεων ακόμη μία φορά. θα έλεγα ότι είναι το στιγμιότυπο ενός έργο, το οποίο συνεχίζει παίρνοντας η Νέα Δημοκρατία τη σκυτάλη από το ΠΑΣΟΚ. Συνεχίζει ακάθεκτη στην ίδια γραμμή ένα έργο που βλέπουμε τις τελευταίες δεκαετίες και το οποίο έχει αρχή αλλά απ’ ό,τι φαίνεται δεν έχει τέλος. 
      Παρά τις προεκλογικές εξαγγελίες της Νέας Δημοκρατίας, ως Αντιπολίτευση, ως Κυβέρνηση σήμερα προχωρά στην πεπατημένη της προηγούμενης. Πρέπει να λέμε καθαρά τα πράγματα με το όνομά τους. Δεν πρόκειται για τίποτε άλλο παρά για φορολογική επιδρομή στις πλάτες των εργαζομένων. Οι μικροί επαγγελματίες, βιοτέχνες, έμποροι και αγρότες, μαζί με τους μισθωτούς και συνταξιούχους είναι τα μόνιμα φορολογικά υποζύγια. Αυτήν την πολιτική δοκίμασαν στις πλάτες τους το προηγούμενο διάστημα, αυτήν την πολιτική δοκιμάζουν τώρα και με την Κυβέρνηση της Νέας Δημοκρατίας. 
      Ο σημερινός πρωθυπουργός όταν ήταν στην Αντιπολίτευση, είπε σ΄ ένα απόσπασμα της προεκλογικής του ομιλίας ότι οι μικρομεσαίες επιχειρήσεις βρέθηκαν την τελευταία δεκαετία κάτω από διωγμό, κυρίως φορολογικό κλπ, μία τα αντικειμενικά κριτήρια, μία η συνάφεια, μία η δήθεν ρύθμιση φορολογικών εκκρεμοτήτων και πρότεινε βέβαια πάντα, ήταν η μόνιμη επωδός αυτή, να φορολογούνται οι εταιρίες με βάσει τα βιβλία τους, να μην παραμένουν εκκρεμότητες και εκ των υστέρων αναδρομική εκβιασμοί. 
      Τι άλλαξε τώρα και ερχόμαστε σε μία ρύθμιση, μία από τα ίδια; Άλλαξε ότι είστε Κυβέρνηση και επειδή ακριβώς δεν συμφωνείτε στην ουσία της πολιτικής της προηγούμενης κυβέρνησης, είστε στην ίδια πολιτική κατεύθυνση, των συμφερόντων του μεγάλου κεφαλαίου, γι’ αυτό φέρνετε πάλι αυτήν τη ρύθμιση, για να φορολογήσετε τα μόνα φορολογικά υποζύγια. Είναι συνέχεια των αντίστοιχων ρυθμίσεων των κυβερνήσεων του ΠΑΣΟΚ. Τι σημαίνει περαίωση, όπως μας έλεγε προηγουμένως ο συνάδελφος από το ΠΑΣΟΚ; Της περαίωσης για τα έτη 1993 έως 1998. Της συνάφειας για τα έτη 1999 έως 2001. Συνολικά βεβαιωθέντα έσοδα πάνω από 1,8 δισεκατομμύρια ευρώ. Τόσα κατέβαλλαν οι μικρομεσαίες επιχειρήσεις. 
      Τόσο στην αρμόδια επιτροπή, που έγινε συζήτηση, όσο και από τους εισηγητές μέχρι τώρα, καθώς και από τη Κυβέρνηση μπαίνει το ζήτημα της επιχειρηματολογίας ότι δεν είναι εισπρακτικό, γιατί είναι προαιρετικό. Έβαλε το ζήτημα ότι «αδυνατούμε να ελέγξουμε εάν υπάρχουν πλαστά τιμολόγια και εν ευθέτω χρόνο θα κάνουμε ένα νοικοκύρεμα και θα τακτοποιηθούν τα πράγματα». Τι φταίνε, λοιπόν, οι εργαζόμενοι, τίμια φορολογούμενοι, πολίτες να την πληρώνουν; Ποιος θα απαντήσει σ΄ αυτούς; 
      Βεβαίως από το ΠΑΣΟΚ η αιχμή της αντιπαράθεσης που βρίσκεται; Όχι στην ουσία της πολιτικής, στο ποιον εξυπηρετεί και η πολιτική της Νέας Δημοκρατίας, αλλά στο ότι στη ρύθμιση υπάγονται οι επιχειρήσεις που είχαν εκδώσει ή αποδεκτεί πλαστά ή εικονικά τιμολόγια. 
      Η Νέα Δημοκρατία  εγκαλείται από το ΠΑΣΟΚ, ότι δίνει φορολογική ασυλία σε όσους έκαναν φοροδιαφυγή και μιλάμε για το νέο οικονομικό περιβάλλον το οποίο είχε δημιουργήσει η προηγούμενη κυβέρνηση του ΠΑΣΟΚ, που είχε γίνει πρωταθλήτρια στη φοροδιαφυγή. Ποιος βοήθησε να βγουν τόσα κεφάλαια έξω από τη χώρα μας, δημιουργώντας ένα φορολογικό παράδεισο για το μεγάλο κεφάλαιο και δίνοντας σήμερα την ευκαιρία στην Κυβέρνηση της Νέας Δημοκρατίας να φέρνει τροπολογίες στο Σώμα, με σκοπό να επαναπατρίσει τα κεφάλαια, με χαριστική ρύθμιση ένα συμβολικό φόρο 3%; Ακριβώς, λοιπόν, επιβραβεύεται αβάσταχτα αυτή η πολιτική και πρέπει να βγάλει κανείς συμπεράσματα, οι εργαζόμενοι, από όλη αυτήν τη κατάσταση, από τον ανταγωνισμό που υπάρχει ανάμεσα στο ΠΑΣΟΚ και στη Νέα Δημοκρατία .
      Τελικά ένα καημό έχετε. Ποιος θα είναι στην Κυβέρνηση για να ασκήσει μία πολιτική που πραγματικά θα είναι φορομπηχτική απέναντι στα πλατιά λαϊκά στρώματα και στις μικρομεσαίες επιχειρήσεις.
      Ποια είναι  η βασική φιλοσοφία του νομοσχεδίου; Ένα πράγμα λέει το νομοσχέδιο, ότι οι μικρές επιχειρήσεις είναι πάντοτε κερδοφόρες και οι μεγάλες έχουν πάντα ζημιές. Αυτό λέει και φέρνει και το άλλο το ωραίο, ότι είναι προαιρετικό. Ακούσατε οι εκπρόσωποι της Κυβέρνησης τι είπαν οι εκπρόσωποι, που ήρθαν σε ακρόαση, των μαζικών φορέων, ότι τρέμουν οι φορολογούμενοι μπροστά στο νομοσχέδιο. Είναι με το πιστόλι στο κρόταφο.
      Σε ποια περίοδο έρχεται αυτή η ρύθμιση; Σε μία περίοδο με τεράστια οικονομικά προβλήματα που συνθλίβουν τις μικρομεσαίες επιχειρήσεις, αποτέλεσμα της πολιτικής της απελευθέρωσης της οικονομίας της αγοράς όπου το μεγάλο ψάρι τρώει το μικρό και δεν είναι ένα περιβάλλον για να ζουν και να αναπτύσσονται οι μικρομεσαίες και τα οικογενειακά νοικοκυριά. Είναι ένα περιβάλλον που υπάρχει μείωση του εισοδήματος και ότι χρήμα υπάρχει –έστω αυτό το λίγο- μετατοπίζεται στα μεγάλα καταστήματα. Και βεβαίως αυτό που ολοκληρώνει το παζλ των δεινών των μικρομεσαίων επιχειρήσεων, είναι η τοκογλυφική πολιτική των τραπεζών, αποτέλεσμα αυτής της πολιτικής που δυναμώνει τις τράπεζες, οι οποίες υπάρχουν ακριβώς για να δημιουργούν αυτήν την αφαίμαξη στους δυσβάσταχτα φορολογούμενους ίδιους και ίδιους.   
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Γιατί είναι φοροεισπρακτικό το νομοσχέδιο και γιατί λειτουργεί σε βάρος των μικρών επιχειρήσεων; Γιατί καθορίζει –και ακριβώς αυτός είναι ο λόγος που δεν συμφωνούμε και τον καταψηφίζουμε επί της αρχής- το κατώτατο όριο, τον ελάχιστο ετήσιο φόρο στα βιβλία Α΄ και Β΄ κατηγορίας και με παρόμοια ρύθμιση που φέρνει για τις μεγάλες επιχειρήσεις, για βιβλία Γ΄ κατηγορίας, που τη φέρνει για πρώτη φορά, καθορίζει και το ανώτατο ύψος του φόρου, για όλες τις επιχειρήσεις, ότι δεν μπορεί να υπερβαίνει το 1% των ετήσιων ακαθάριστων εσόδων, καθορίζεται στα 4.000 ευρώ, δηλαδή, 3 δισεκατομμύρια δραχμές. Μιλάμε για το σύνολο σχεδόν των επιχειρήσεων και βγαίνουν έξω μόνο οι πολύ μεγάλες επιχειρήσεις, οι μεγάλες οικογένειες που καθορίζουν τα πράγματα, όπου για αυτές θα δοθεί αργότερα τρόπος και ρυθμίσεις που θα επιτρέπουν να αποφύγουν τον έλεγχο από τις αρμόδιες ελεγκτικές αρχές. 
      Αυτή, λοιπόν, είναι φορολογική ταξική ρύθμιση υπέρ του μεγάλου κεφαλαίου. Γι’ αυτό ακριβώς την καταψηφίζουμε. Με ενιαία κριτήρια ανάμεσα στους μικρούς και τους μεγάλους επόμενο είναι οι μεγάλοι να ληστεύονται. 
      Θα σας πω, όμως, και ένα παράδειγμα. Στα πλαίσια της δικής σας πολιτικής και της ρύθμισης που φέρατε, γιατί δεν εξαιρείτε τις επιχειρήσεις σύμφωνα με την πρόταση που σας έκαναν οι φορείς που ήρθαν στην ακρόαση και οι οποίοι σας είπαν «με τζίρο 200.000 ευρώ εξαιρέστε τους»; Ούτε αυτό το ελάχιστο δεν κάνατε.
      Η δεύτερη πλευρά του νομοσχεδίου, που βάζετε το ζήτημα της ρύθμισης ληξιπρόθεσμων χρεών, στην κυριολεξία λειτουργεί χαριστικά κύρια για τους μεγαλοοφειλέτες μια και ο καθορισμός των εκπτώσεων βασίζεται στον αριθμό των δόσεων και όχι στο ύψος των οφειλών.
      Αυτή είναι η ρύθμιση που έφερε η Νέα Δημοκρατία, η Κυβέρνηση.
      Τι προτείνει το Κομμουνιστικό Κόμμα: Κάθε μικροεπιχείρηση να φορολογείται ανάλογα με τα έσοδα και τα έξοδά της όπως αυτά προκύπτουν από τα βιβλία και τα παραστατικά στοιχεία, που είναι υποχρεωτικά και πραγματικά. Πάει και τελείωσε. Έλεγχος στη φορολογική δήλωση όταν κατατίθεται στην εφορία. Αυτό ζητάει ο κόσμος που έχει χάσει τον ύπνο του, να καταργηθούν οι ανέλεγκτες υποθέσεις και η  συνάφεια. Δεν μπορεί να έρχεται ο κάθε ένας, όταν γίνεται κυβέρνηση και να λέει ότι προχωρεί την περαίωση και τις ρυθμίσεις, επειδή ο κάθε ένας βρίσκει καμένη γη. Δεν μπορεί να συμβαίνει αυτό το πράγμα.
      Δεύτερον, κατάργηση του συντελεστή 25%. Τα κέρδη των ΟΕ και ΕΕ να φορολογούνται στο προσωπικό εισόδημα των μετόχων. Τα κέρδη των συνεταιρισμών να μη φορολογούνται, αλλά να φορολογείται το μέρισμα του μετόχου στο προσωπικό, ατομικό του εισόδημα. 
      Κατάργηση του βιβλίου απογραφής μέχρι 200.000 ευρώ. Κατάργηση του δημοτικού φόρου 2%. Επιτέλους ας παρθούν γενναία μέτρα για να ενισχυθεί ουσιαστικά η Τοπική Αυτοδιοίκηση και όχι να προσπαθεί και μέσα από τους μικροεπαγγελματίες να βγάζει τα σπασμένα της πολιτικής της Κυβέρνησης απέναντί της, που ουσιαστικά επιβαρύνει τα λαϊκά στρώματα.
      Βεβαίως το Κομμουνιστικό Κόμμα έχει μία εντελώς διαφορετική, ριζική άποψη για το τι φορολογική μεταρρύθμιση πρέπει να υπάρχει, ώστε αυτή η μεταρρύθμιση να είναι προς όφελος των μισθωτών, των συνταξιούχων, των μικρομεσαίων επαγγελματιών και φτωχών αγροτών. Αυτή, όμως, δεν μπορεί να συμβεί μέσα στα πλαίσια αυτής της πολιτικής. Είναι ορισμένα ζητήματα διεκδίκησης και πάλης. Θέλει μία άλλη πολιτική και μία άλλη εξουσία, η οποία πραγματικά θα απαντά στις ανάγκες και στα προβλήματα της πλειοψηφίας του λαού.
      Εμείς, όμως, διεκδικούμε και ζητάμε εδώ και τώρα να παρθούν μέτρα. Χρήματα υπάρχουν. Αντέχει η οικονομία. Που υπάρχουν, όμως, αυτά τα χρήματα; Στο μεγάλο κεφάλαιο, στα κέρδη. Αυτά να φορολογηθούν. Τα κέρδη των ΑΕ και των ΕΠΕ για ν΄ αντιμετωπιστούν και οι τρύπες του προϋπολογισμού. Να φορολογηθεί η μεγάλη ακίνητη περιουσία. Να μειωθούν οι έμμεσοι φόροι, ιδιαίτερα εκείνοι που επιβαρύνουν το λαϊκό εισόδημα. Μηδενικό, λοιπόν, συντελεστή ΦΠΑ στα είδη διατροφής, ένδυσης, υπόδησης, στα φάρμακα που ανέβηκαν μέχρι 38% και επειδή ο κόσμος σας πήρε στο κυνήγι, κάνατε μία δήλωση ότι τα παγώνετε.
      Επομένως για να ζήσουν και να αναπτυχθούν οι μικρομεσαίες επιχειρήσεις θα μπορούσε, αν υπήρχε πολιτική βούληση από την Κυβέρνηση σήμερα, τουλάχιστον να υπήρχε μία ανάσα. Και εμείς, με βάση τις συγκεκριμένες προτάσεις που κάνει αυτήν τη στιγμή το Κομμουνιστικό Κόμμα, μετά χαράς θα ψηφίζαμε αυτήν τη ρύθμιση, ανεξάρτητα με το ότι διαφωνούμε με τη συνολική σας πολιτική. Επειδή όμως, αυτή δεν είναι ανάσα για τις μικρομεσαίες επιχειρήσεις, αλλά μεροληπτική προς όφελος του μεγάλου κεφαλαίου, γι’ αυτό και την καταψηφίζουμε επί της αρχής.
      Θα ήθελα, κυρίες και κύριοι συνάδελφοι, να σταθώ στο ζήτημα των πανωτοκίων –θα κάνω μία ειδική αναφορά επί της αρχής- γιατί το θεωρούμε σημαντικό. 
      Μέχρι τώρα βρισκόμασταν σε απόσταση αναπνοής από την προεκλογική περίοδο, θα έλεγε κανείς, που ακούγαμε τις εξαγγελίες της Κυβέρνησης. Τα πανωτόκια είναι η κορυφή του παγόβουνου, του στυψίματος στην κυριολεξία των μικρομεσαίων επιχειρήσεων και των φτωχών αγροτών. Αντικατοπτρίζει ό,τι πιο λαμπερό έχει αυτή η αντιλαϊκή πολιτική σε σχέση με τους μικρομεσαίους επιχειρηματίες. Αυτοί είναι ο καθρέπτης, στην κυριολεξία, της πολιτικής της ΟΝΕ, της επίκλησης του εθνικού στόχου. Αυτοί την πληρώνουν.
      Η ρύθμιση τι έρχεται να αντιμετωπίσει; Έρχεται να αντιμετωπίσει έστω το υπάρχον πρόβλημα μέχρι τώρα; Έρχεται να αντιμετωπίσει το σύμπτωμα ενός προβλήματος και όχι την αιτία του. Και όχι το σύμπτωμα ενός προβλήματος. Ούτε αυτό αντιμετωπίζει. Η ρύθμιση που έρχεται είναι εμπαιγμός κατά τη γνώμη μας, γιατί βάζει πλαφόν στην κλεψιά. Όπως ακριβώς το λέμε. Όχι κατάργηση στα πανωτόκια. Πλαφόν στην κλεψιά. Αυτό είναι το καινούργιο που φέρνει σήμερα η Κυβέρνηση της Νέας Δημοκρατίας.
      Υπάρχει ληστεία ή όχι στα επιτόκια καταθέσεων και χορηγήσεων; Ποιος μιλάει γι’ αυτό; Ποιος πληρώνει τη νύφη γι’ αυτό; Ποιοι δανείζονται τελικά και γιατί; Οι μικρές επιχειρήσεις γιατί δανείζονται; Δανείζονται για να τα βγάλουν πέρα, για να υπάρχουν, για να μη χρεοκοπήσουν. Οι μεγάλες γιατί δανείζονται; Δανείζονται για να βγάλουν περισσότερα κέρδη και να «φάνε» μέσα στον ανταγωνισμό, τους μικρότερους από αυτούς. Αυτός είναι ο λόγος. Γιατί δεν αποπληρώνουν οι μικροί; Γιατί δεν τα βγάζουν πέρα. Γιατί οι εργαζόμενοι είναι άνεργοι, τα οικογενειακά νοικοκυριά συνθλίβονται, ο αγρότης χάνει την παραγωγή του, χάνει τη σοδειά του, τα πάντα και ο μικροεπαγγελατίας, ο μικρέμπορος, που του βγαίνει η ψυχή για να κάνει σεφτέ κάθε μέρα, δεν μπορεί να τα βγάλει πέρα γιατί τον κυνηγούν οι ακάλυπτες επιταγές και τα γραμμάτια.
      Γι’ αυτό δανείζεται αυτός ο κόσμος και στη συνέχεια δεν μπορεί να αποπληρώσει. Και ερχόμαστε τώρα να πούμε τι; Με τι εγγυήσεις δανείζεται αυτός ο κόσμος; Πώς δανείζονται οι μικρές επιχειρήσεις; Οι μικροί δίνουν τα πάντα, την περιουσία τους, τη ζωή τους και το κεφάλι τους ακόμα. Ούτε καν κοιτάνε τα λευκά γραμματάκια που έχουν οι τράπεζες, γιατί ακριβώς πνίγονται για να πάρουν ένα δάνειο προκειμένου να τα βγάλουν πέρα.
      Οι μεγάλες επιχειρήσεις με τι εγγυήσεις παίρνουν; Πηγαίνουν στις τράπεζες και τους κάνουν αέρα! Οι μεγάλες επιχειρήσεις καθορίζουν τους όρους με τους οποίους θα πάρουν δάνεια. Αυτή είναι η κατάσταση.
      Σε αυτά τα πράγματα πού βάζει το μαχαίρι η Κυβέρνηση; Ακολουθεί την ίδια πολιτική και τη συνεχίζει ακάθεκτη. Εφόσον η πολιτική παραμένει η ίδια που είναι η αιτία του προβλήματος, επομένως θα έχουμε μία νέα γενιά χρεών, νέα πανωτόκια. Δεν μιλάμε επομένως για κατάργηση αλλά για πλαφόν.
      Το κόμμα μας πήρε πολλές πρωτοβουλίες και καταθέσαμε πολλές τροπολογίες και προτάσεις για να αντιμετωπισθεί το πρόβλημα. Μακάρι να μπορούσατε να φέρετε μία σωστή πρόταση, διότι εμείς είμαστε αποφασισμένοι να την ψηφίσουμε γιατί ακριβώς ο κόσμος υποφέρει. Και εμείς νοιώθουμε μέρος αυτού του προβλήματος. Δεν είμαστε απέναντι από το πρόβλημα και θέλουμε ουσιαστικά ν΄ αντιμετωπισθεί.
      Τι λέγατε τότε ως Αντιπολίτευση γι’ αυτό το θέμα; Η τροπολογία που καταθέσατε στις 9.11.2000 έλεγε: «Κατάργηση της απόφασης 289/1980 της Νομισματικής Επιτροπής που επιτρέπει τον ανατοκισμό». Έλεγε, λοιπόν, η Νέα Δημοκρατία ως Αντιπολίτευση: «Τέρμα τα πανωτόκια».
      Ακόμα έλεγε «προσαρμογή όλων των δανείων όπου έχουν συμφωνηθεί πανωτόκια με βάση πιο πάνω απόφαση της Νομισματικής Επιτροπής».
      Επίσης γίνεται αναμόρφωση των δανείων. Αφού αφαιρεθούν τα παράνομα πανωτόκια και οι καταβολές που έχουν γίνει, η απομείνασα οφειλή εξοφλείται σε οκτώ χρόνια, σε εξαμηνιαίες δόσεις.
      Επιπλέον γίνεται αναστολή των πλειστηριασμών και κάθε άλλου μέτρου αναγκαστικής εκτέλεσης. Προέβλεπε, λοιπόν, η τροπολογία ότι ακόμη και αν είχε γίνει πλειστηριασμός και είχαν πάρει το σπίτι οι τράπεζες, θα έκανε ανατροπή αυτού του πλειστηριασμού. Αυτά έλεγε τότε η Νέα Δημοκρατία στην τροπολογία της την οποία και καταθέτω στα Πρακτικά.
      (Στο σημείο αυτό η Βουλευτής κ. Παντελάκη καταθέτει για τα Πρακτικά την προαναφερθείσα τροπολογία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τώρα τι λέτε; Ποιο είναι το δείγμα της αξιοπιστίας των προεκλογικών σας δεσμεύσεων; Εμάς αυτά δεν μας εκπλήσσουν. Είναι επόμενο ότι θα ακολουθούσατε αυτήν την πορεία. Τι άλλαξε; Άλλαξε ότι γίνατε Κυβέρνηση και υποτάσσεσθε στις τράπεζες. Αυτές υπηρετείτε. Καθαρά πράγματα. Και ως Αντιπολίτευση δημαγωγούσατε. Δεν κρινόμαστε από τα λόγια, από τις υποσχέσεις και από τη φιλολαϊκή φρασεολογία. Όλοι μας κρινόμαστε από τις πράξεις μας. Αυτό ισχύει για όλους μας.
      Μάλιστα σας εγκαλεί και ο Πανελλήνιος Σύλλογος Προστασίας Δανειοληπτών από Τράπεζες και Οργανισμούς,ο οποίος σας λέγει γραπτά ότι εμείς σας στηρίξαμε, σας βγάλαμε κυβέρνηση και τώρα μας εκθέτετε.
      Δεν καταργείται η δυνατότητα των τραπεζών στο να γδέρνουν τον κόσμο και να βάζουν πανωτόκια. Αυτή είναι η ουσία. Τι συζητάμε; Θεσμοθετείτε πλαφόν στην κλεψιά. Ποια είναι η αλήθεια; Αφού δεν καταργείται η απόφαση της Νομισματικής Επιτροπής 289/1980 που επιτρέπει τον ανατοκισμό, αφού μένει η πηγή, τα προβλήματα παραμένουν.
      Να πούμε ένα παράδειγμα για τους αγρότες γιατί δημιουργείται ένα κλίμα. Αλλά αυτό το κλίμα θα χαλάσει για όλον αυτόν τον κόσμο που έχει αυταπάτες ότι μπορεί να αντιμετωπίσει το πρόβλημά του όταν φθάσει στο ταμείο για να πληρώσει. Τότε θα καταλάβει τι συμβαίνει.
      Στα ληξιπρόθεσμα χρέη που υπάγονται στις διατάξεις του άρθρου 30 του ν. 2789/2000, δηλαδή, της περιόδου 1990-2000, αφορά μόνο το διπλάσιο. Μετά το 2000 ισχύει η γενική διάταξη στο τριπλάσιο του αρχικού κεφαλαίου. Για τα ληξιπρόθεσμα τώρα πριν το 1990, που γίνεται ολόκληρη κουβέντα, νομίζουν οι αγρότες ότι θα είναι το 1,5 του αρχικού κεφαλαίου. Αυτή είναι η αλήθεια; Για να δούμε. Θα πληρώσουν το πενταπλάσιο και το εξαπλάσιο οι αγρότες. Αυτή είναι η πραγματικότητα.
      Γράφει μέσα η τροπολογία ότι αν δεν υπάρχουν επαρκή στοιχεία των οφειλών για ανεύρεση του αρχικού κεφαλαίου, η συνολική οφειλή θα είναι αυτή έτσι όπως διαμορφώνεται στην τελευταία προ του έτους 1990 ρύθμιση. Αυτό είναι το καλύτερο! Αυτή είναι η ουσία. Γιατί ακριβώς τότε στη δεκαετία του 1980 διαμορφώθηκαν όλες αυτές οι συνθήκες, με πληθωρισμό που έτρεχε στο 22%-24%, και με επιτόκιο 27%. Τότε έτσι ρυθμίστηκαν αυτά τα ζητήματα. Γι’ αυτό, λοιπόν, λέμε ότι θα πάει στο τετραπλάσιο και πενταπλάσιο. Και δεν είναι κάτι γενικό και αόριστο. Πρόκειται για συγκεκριμένα στοιχεία. Αυτήν την κατάσταση θα αντιμετωπίσουμε. Και ποιους αγρότες θα αφορά; 
      Οι άλλοι αγρότες δεν είναι αυτοί –μιλάμε για τους εργάτες, τους μικρούς επιχειρηματίες- που βγάζουν μέχρι 10.000 ευρώ; Αυτοί οι άνθρωποι που δεν είναι το κύριο επάγγελμά τους αυτό, αυτοί που έχουν χρέη και δεν μπορούν να τα βγάλουν πέρα, οι εργατοαγρότες, αυτούς τους ξεχάσατε; Δεν υπάρχουν; Πως θα τα βγάλουν πέρα; Πως θα βγάλουν τη ρύθμιση; Δεν υπάρχουν. 
      Την ίδια στιγμή, όμως, κάνετε χαριστική ρύθμιση για τους μεγάλους. Γι’ αυτούς βάζετε το όριο με 2.200.000 ευρώ. Αυτή είναι η πολιτική σας, γι’ αυτό είναι ταξική υπέρ του μεγάλου κεφαλαίου. Ποιος κερδίζει και ποιος χάνει; Για να δούμε, από τα στοιχεία της Ένωσης Ελληνικών Τραπεζών, γιατί είναι η πολιτική αυτή που φταίει, πολιτική της προηγούμενης κυβέρνησης που συνεχίζετε ακάθεκτοι εσείς. 
      Να δούμε τράπεζες και εργαζόμενοι. Κέρδη: Το 1996, 427 εκατομμύρια ευρώ. Το 2003, 1 δισεκατομμύριο 100 εκατομμύρια ευρώ. Μόνο το πρώτο τρίμηνο του 2004, 383 εκατομμύρια  ευρώ, 31,5% . Δείτε, λοιπόν, αφού κερδίζουν οι τράπεζες τι κάνουν οι εργαζόμενοι που δουλεύουν σε αυτές, πως τους μεταχειρίζονται εκεί: Το 2000 με βάση τα επίσημα στοιχεία των τραπεζών ήταν δύο χιλιάδες επτακόσια ενενήντα καταστήματα, πενήντα πέντε χιλιάδες εκατόν εβδομήντα τέσσερις εργαζόμενοι. Το 2003, δύο χιλιάδες εννιακόσια πενήντα ένα καταστήματα, μείωση των εργαζομένων και αύξηση κατά εκατόν εξήντα ενός των καταστημάτων των τραπεζών.  Αυτή είναι η κατάσταση. 
      Να μιλήσουμε για το δανεισμό των Ελλήνων; Με δανεικά τα βγάζουν πέρα στο σούπερ μάρκετ, για παιδικά παιχνίδια, για άλλες ανάγκες, όλα με πιστωτικές κάρτες και δανεικά. Ποιος είναι ο δανεισμός που υπάρχει αυτήν τη στιγμή; Τι λένε τα στοιχεία; Κατά 30% αυξήθηκε ο δανεισμός των Ελλήνων εργαζομένων μέσα σε ένα χρόνο και έφθασε περίπου στα 44,5 δισεκατομμύρια ευρώ. Ενώ τα προσωπικά δάνεια αυξήθηκαν κατά 62% τον τελευταίο χρόνο. Να για ποιους παλεύετε, να για ποιους φροντίζετε. Κερδίζουν οι τράπεζες και οι μισθωτοί, οι συνταξιούχοι,  οι μικρομεσαίοι επαγγελματίες τι κάνουν;  Συνθλίβονται. Αυτή είναι η κατάσταση που υπάρχει. Γι’ αυτό, λοιπόν, λέμε ότι είναι ταξική πολιτική, ότι δεν παίρνονται μέτρα, αλλά λέτε μεγάλα λόγια. 
      Τι προτείνει το Κομμουνιστικό Κόμμα γι’ αυτό; Πρώτο, κατάργηση των επιτοκίων. Είμαστε σαφείς, λέμε κατάργηση και αυτό λέει και ο κόσμος. Αυτό λέει η αγωνία του κόσμου που υποφέρει και έχει χάσει τον ύπνο του. Όχι μείωση, όχι πλαφόν στην κλεψιά. Να καταργηθεί κάθε μορφή και μέθοδος που χρησιμοποιούν οι τράπεζες για όλα τα δάνεια χωρίς εξαίρεση, αυτά που αφορούν τους μικρούς. Όλες αυτές οι προτάσεις αφορούν τους μικρούς επαγγελματίες, βιοτέχνες, εμπόρους και μικρομεσαίους φτωχούς αγρότες. 
      Δεύτερο, μείωση των επιτοκίων χορηγήσεων. 
      Τρίτο, αναστολή των πλειστηριασμών που όχι μόνο θα ανατρέπει τις τελεσίδικες δικαστικές αποφάσεις, αλλά ακούστε και κάτι, κύριοι συνάδελφοι. Για να το δούμε. Εμείς προτείνουμε ότι πρέπει να έχει αναδρομική ισχύ. Τι θα γίνει;  Με αυτό τον κόσμο στη δεκαετία του ’80 κάποιοι έχασαν τα σπίτια τους, τη ζωή τους ολόκληρη και έχουν καταστραφεί. Αυτοί σήμερα που βλέπουν την κατάσταση και τις καινούργιες ρυθμίσεις, δεν πρέπει να αποζημιωθούν από αυτήν τη διαδικασία; Θα είναι εκτός; 
      Τέταρτο, η ρύθμιση που θα γίνει ανάμεσα στο δανειολήπτη και την τράπεζα, να γίνει με βάση το αρχικό κεφάλαιο, χωρίς τα γνωστά έξοδα των τραπεζών, χωρίς τόκους υπερημερίας, χωρίς πανωτόκια. Αυτή είναι ρύθμιση που θα δώσει ανάσα. 
      Πέμπτο, η ρύθμιση αντί να ρυθμίζει προκλητικά τα χρέη των μεγάλων εκμεταλλεύσεων και επιχειρήσεων που προβλέπονται, να συμπεριλάβει όχι μόνο τους κατά κύριο επάγγελμα αγρότες, αλλά και τους εργατοαγρότες που το αγροτικό τους ατομικό εισόδημα κατά το 2003 ήταν ίσο ή μικρότερο με 10.000 ευρώ. 
      Νομίζω ότι αυτές οι προτάσεις θα μπορούσαν σήμερα να δώσουν ανάσα σ΄ αυτόν τον κόσμο. Όμως δεν επαρκούν και αν βέβαια φέρνατε μια τέτοια πρόταση είμαστε αποφασισμένοι να την ψηφίσουμε. Βέβαια δεν μπορούν να δώσουν ζωή, με την έννοια αυτές οι επιχειρήσεις να ζήσουν, ν’ αναπτυχθούν. Γιατί στις  μικρομεσαίες επιχειρήσεις η ζωή τους δεν είναι συμβατή μέσα σε αυτό το οικονομικό περιβάλλον. Σε αυτό το οικονομικό περιβάλλον γίνεται σκληρή μάχη, ανταγωνισμός ανάμεσα στο μεγάλο κεφάλαιο, ποιος θα επιβιώσει για ν’ αντέξει μέσα από την Ελλάδα στον ανταγωνισμό στην Ευρώπη και από εκεί η Ευρώπη με την Αμερική. 
      Επομένως οι μικρές επιχειρήσεις για να αντέξουν είναι βεβαίως ζητήματα διεκδίκησης και πάλης, είναι να συνειδητοποιήσουν τη δύναμή τους και να ακολουθήσουν τη λογική που λέει «η ισχύς εν τη ενώσει». Να ενωθούν να συνεταιριστούν σε κλαδική βάση, σε ενιαίο σχεδιασμό, γιατί το δικό τους περιβάλλον δεν είναι η ελεύθερη αγορά και η ελεύθερη οικονομία, αλλά είναι η σχεδιασμένη οικονομία, μέσα σε μία οικονομία που θα έχει άλλο τρόπο οργάνωσης…
      ΠΡΟΕΔΡΕΥΩΝ (Σωτήρης Χατζηγάκης): Κυρία Παντελάκη, θα εξαντλήσετε όλο το χρόνο της δευτερολογίας σας; Διότι ήδη πάτε στο 21ο λεπτό. 
      ΕΛΠΙΔΑ ΠΑΝΤΕΛΑΚΗ: Τελειώνω αμέσως, κύριε Πρόεδρε.
      …που τα εργαλεία ανάπτυξης, τα βασικά και συγκεντρωμένα μέσα παραγωγής, θα βρίσκονται στα χέρια μιας άλλης εξουσίας, όπου εκεί πραγματικά θα υπάρχει ανάπτυξη που θα ωφελεί την πλειοψηφία του κόσμου. Θα υπάρχει μια ανάπτυξη που ο πλούτος που θα παράγεται στη χώρα θα επιστρέφει στους μισθωτούς, στους επαγγελματίες, στην πλειοψηφία του ελληνικού λαού που σήμερα συνθλίβεται.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Παντελάκη.
      Ο κ. Αθανάσιος Λεβέντης, ως ειδικός εισηγητής του Συνασπισμού, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, είμαστε ένας δαιμόνιος λαός. Έτσι τουλάχιστον κολακευόμαστε να πιστεύουμε. Και βέβαια ένας δαιμόνιος λαός δεν μπορεί παρά να έχει μια δαιμόνια κυβέρνηση. Και αυτό το δαιμόνιο της φυλής αναδεικνύεται αυτές τις μέρες σε όλο του το μεγαλείο στο νομοσχέδιο που συζητάμε.
      Γιατί το λέω αυτό; Η Κυβέρνηση της Νέας Δημοκρατίας, η νέα Κυβέρνηση, είχε διακηρύξει σε όλους τους τόνους και προεκλογικά και μετεκλογικά ότι είναι έτοιμη να κυβερνήσει. Μάλιστα ζήτησε να γίνει και μια οικονομική απογραφή, της οποίας τα αποτελέσματα εκκρεμούν. Δηλώνει στην εισηγητική έκθεση ότι είναι έτοιμη να φέρει ένα φορολογικό νομοσχέδιο που θα καλύπτει όλα τα θέματα τα σχετικά με τη φορολόγηση. Και παρ’ όλα αυτά θεωρεί επιβεβλημένο επειγόντως να φέρει μεσούντος του θέρους αυτό το νομοσχέδιο, το οποίο υποτίθεται καλύπτει τις εκκρεμείς φορολογικές υποθέσεις. Παρασκευή μεσημέρι, τελευταία στιγμή, την Τρίτη αρχίζει η συζήτηση στην αρμόδια επιτροπή, οι παραγωγικές τάξεις δεν ειδοποιούνται παρά δυο ώρες νωρίτερα κι έρχονται απροετοίμαστες εκεί για να παρουσιάσουν τις θέσεις τους. Η Γενική Συνομοσπονδία Εργατών Ελλάδας δεν παρουσιάστηκε καθόλου γιατί είπε ότι δεν προλάβαινε.
      Κατά πάγια τακτική το ΠΑΣΟΚ κατηγορεί τώρα την Κυβέρνηση για τη πρακτική της. Και συμφωνούμε ότι σωστά την κατηγορεί. Επαναλαμβάνει, όμως, την ίδια φρασεολογία που χρησιμοποιούσε σαν Αντιπολίτευση η Νέα Δημοκρατία, όταν το ΠΑΣΟΚ ήταν κυβέρνηση. Άλλαξαν απλώς οι ρόλοι και αντίστοιχα και οι λόγοι.
      Στη συζήτηση που έγινε στην αρμόδια επιτροπή παρουσιάστηκε το νομοσχέδιο αυτό σαν μια προσπάθεια τακτοποίησης των εκκρεμών φορολογικών υποθέσεων και αν θέλετε και ένα είδος παιδευτικού νομοσχεδίου, το οποίο θα δημιουργήσει νέα φορολογική συνείδηση στους Έλληνες. Απεναντίας αποδεικνύεται από τα πράγματα ότι είναι ένα εισπρακτικό νομοσχέδιο και αν θα κάνει κάτι από πλευράς παιδευτικής είναι να εμπεδώσει στους Έλληνες την εντύπωση που έχουν ότι οι οικονομικά ισχυροί και οι φοροφυγάδες μπορούν να ξεφεύγουν και αυτοί που θα πληρώνουν πάντα είναι οι οικονομικά αδύναμοι, οι μικρομεσαίοι, οι μικροεπαγγελματίες, οι αγρότες και οι ακόμα μικρότεροι, αν θέλετε, συνταξιούχοι και εργαζόμενοι.
      Και δεν φτάνει μόνο αυτό όσον αφορά την πρακτική της. Η Κυβέρνηση φέρνει μια σειρά από τροπολογίες και τις φέρνει τελευταία στιγμή, το Σάββατο. Εμείς τις πληροφορούμαστε Σάββατο μεσημέρι. Είπε βέβαια η κυρία Πρόεδρος ότι εργάζεται η Βουλή μέχρι το Σάββατο το μεσημέρι, αλλά οι πρωινές εφημερίδες του Σαββάτου δημοσιεύουν ήδη αυτό το νομοσχέδιο για τα πανωτόκια, πράγμα που σημαίνει ότι το είχαν πάρει τουλάχιστον από την Παρασκευή το βράδυ. Η Βουλή δεν θεωρήθηκε ότι άξιζε αυτής της τιμής. Θα έπρεπε να το πάρει μετά από τις εφημερίδες.
      Και σαν να μην έφταναν όλα αυτά φέρνει και μια τελευταία τροπολογία -αυτό το τελευταίο φασούλι που βγάζει μέσα από το σακούλι της, ένα φασούλι μεγέθους Ζέπελιν- η οποία τι λέει; Ελεύθερος επαναπατρισμός των διαφόρων διαφυγόντων κερδών και άλλων εισοδημάτων, που με διάφορους τρόπους έχουν αποταμιευθεί στο εξωτερικό και που μπορούν τώρα να επανέλθουν. Και δεν μας απασχολεί καθόλου από πού προέρχονται. Προέρχονται από εγκληματίες, προέρχονται από εγκλήματα, από κλεψιές, από διαπλοκές, από την πορνεία, τα ναρκωτικά;
Όλα ελεύθερα έναντι ενός μικρού τιμήματος, μιας φορολόγησης του 3%.
      Δεν ξέφυγε, λοιπόν, από την πεπατημένη η Κυβέρνηση φέρνοντας ένα νομοσχέδιο για τη ρύθμιση των εκκρεμών φορολογικών υποθέσεων. Εμείς και στην αρμόδια επιτροπή τοποθετηθήκαμε και δηλώσαμε ότι είμαστε αντίθετοι και επί της αρχής και επί της λογικής αυτού του νομοσχεδίου και γι’ αυτό το καταψηφίζουμε και εξηγήσαμε τους λόγους.
      Φορολογούνται για δεύτερη φορά ήδη φορολογημένα εισοδήματα. Θεωρούνται ισοπεδωτικά όλοι οι φορολογούμενοι ως ανειλικρινείς και λειτουργεί η λογική του μέσου όρου. Ό,τι δεν εισπράττεται από τους ασυνεπείς και τους φοροφυγάδες, εισπράττεται από τους συνεπείς, από αυτούς που σταθερά και μόνιμα πληρώνουν.
      Παραδέχεται η Κυβέρνηση ότι οι υπηρεσίες αδυνατούν να διεξαγάγουν τους φορολογικούς ελέγχους. Υπεύθυνοι, όμως, θεωρούνται οι πολίτες γι’ αυτό. Γι’ αυτήν την ανεπάρκεια και γι’ αυτόν το λόγο τιμωρούνται και φορολογούνται ανάλογα.
      Οι ομιλητές της Πλειοψηφίας προσπάθησαν να παρουσιάσουν, λοιπόν, ότι αυτό το νομοσχέδιο θα δημιουργήσει μια καινούρια φορολογική συνείδηση, ενώ συμβαίνει το ακριβώς αντίθετο. Ο Έλληνας πολίτης γνωρίζει ότι επί δεκαετίες όχι μόνο δεν φορολογούνται τα μεγάλα κεφάλαια, τα μεγάλα συμφέροντα, οι οικονομικά ισχυροί, αλλά και μια σειρά άλλων συστηματικών φοροφυγάδων, που με διάφορους τρόπους καταφέρνουν να ξεφεύγουν από την τσιμπίδα της εφορίας.
      Οι Κυβερνήσεις του ΠΑΣΟΚ έκαναν απανωτές ευνοϊκές ρυθμίσεις, τις οποίες αυτοί που διαφεύγουν αξιοποίησαν με μηδαμινό κατά κανόνα κόστος, εμπεδώνοντάς τους έτσι την αντίληψη ότι είναι άτρωτοι και αλώβητοι. Αυτήν, λοιπόν, την αντίληψη έρχεται να ενισχύσει ακόμα περισσότερο με το νομοσχέδιό της η Κυβέρνηση της Νέας Δημοκρατίας.
      Λέγεται ότι από τα ληξιπρόθεσμα δάνεια, που είναι άνω των 10.000.000.000 ευρώ, θα εισπραχθούν 1,8 δισεκατομμύρια, αν και αυτό είναι πολύ αβέβαιο. Τι θα γίνουν τα άλλα; Προφανώς πρέπει να τα ξεγράψουμε.
      Ελέχθη από τον εισηγητή της Πλειοψηφίας ότι αυτή η ρύθμιση είναι απολύτως προαιρετική. Τι θα γίνει, όμως, με όσους δεν σπεύσουν προαιρετικά να συμβιβαστούν; Μας το είπαν οι εκπρόσωποι των παραγωγικών τάξεων, που είχαν έρθει στην αρμόδια επιτροπή. Τρέμουν κυριολεκτικά τον έλεγχο με τον τρόπο που γίνεται, γιατί υπόκεινται σε λογής-λογής εκβιασμούς. Οι έλεγχοι δεν γίνονται για να διαπιστώσουν την ακρίβεια ή όχι των στοιχείων, αλλά με σκοπό να βρουν τρωτά σημεία για να τα εκμεταλλευτούν και να επιβαρύνουν όσο γίνεται περισσότερο αυτούς που έχουν εκείνη την ώρα στο χέρι.
      Ελέχθη, επίσης, σήμερα από την εισηγητή της Πλειοψηφίας ότι οι οφειλέτες έχουν διορία μέχρι τις 30 Ιουλίου για να τακτοποιήσουν τις υποθέσεις τους και θα δημιουργηθούν βέβαια ολυμπιακές ουρές το λιγότερο. 
      Είπαμε ότι εμείς είμαστε αντίθετοι και σ’ αυτήν τη ρύθμιση με τα 200 ευρώ, 300 ευρώ, 500 ευρώ, γιατί έτσι όπως μπαίνει, πάλι θα πληρώσουν αυτοί που μόνιμα πληρώνουν, αυτοί που έχουν ξαναπληρώσει.
      Ελέχθη από τον εισηγητή της Αξιωματικής Αντιπολίτευσης ότι έγινε πάταξη της φοροδιαφυγής από το ΠΑΣΟΚ. Ότι συζητάμε τώρα αυτό το νομοσχέδιο και ότι ξέρουμε όλοι ως παροικούντες στην Ιερουσαλήμ τι γίνεται στον ελληνικό χώρο, αποδεικνύει του λόγου το αναληθές. Δεν έγινε πάταξη, απεναντίας, όπως είπαμε, πλήρωσαν οι πολλοί με τα μηδενικά εισοδήματα και ξέφυγαν οι λίγοι με τα πολύ μεγάλα εισοδήματα.
      Κύριοι της Κυβέρνησης, η φορολογική πολιτική που ασκείτε δεν διαφέρει καθόλου από εκείνη που ασκούσε το ΠΑΣΟΚ. Συνεχίζετε, παρά τις περί του αντιθέτου διακηρύξεις σας, την ίδια και απαράλλακτη πολιτική.
      Στο παρόν νομοσχέδιο, που προηγείται της περίφημης φορολογικής μεταρρύθμισης την οποία έχετε εξαγγείλει, χρησιμοποιείτε τη μέθοδο της αντικειμενικής περαίωσης, προκειμένου να καλύψετε για μια ακόμη φορά την αδυναμία των φοροελεγκτικών μηχανισμών, να διενεργήσουν ελέγχους στο σύνολο των φορολογικών αντικειμένων και των δηλώσεων κάτω από την πίεση των μειωμένων εσόδων, αλλά και την προοπτική της παραγραφής μη ελεγμένων υποθέσεων, που διαφαίνεται από την ανικανότητα των φορολογικών μηχανισμών.
      Είναι προφανές ότι το νομοσχέδιο υπερβαίνει τη συνταγματικά κατοχυρωμένη αρχή της ισότητας των φορολογουμένων και αναδεικνύει τις σημαντικές στρεβλώσεις του ελεγκτικού φορολογικού μας συστήματος, που εμφανίζει ιδιαίτερα μακρόχρονη περίοδο, προκειμένου να παραγραφούν οι εκκρεμούσες φορολογικές υποθέσεις.
Ελέχθη μάλιστα και από τον αρμόδιο Υφυπουργό: «Αν προκύψουν νέα στοιχεία» -αναφέρεται και στο νομοσχέδιο- πράγμα που σημαίνει ότι πάρα πολλές εκκρεμότητες θα παραμείνουν. 
      Προβλέπει ιδιαίτερα μακρόχρονη περίοδο μέχρι να παραγραφούν εκκρεμούσες φορολογικές υποθέσεις, η οποία υπερβαίνει κατά πολύ τα ισχύοντα  στα δίκαια των άλλων κρατών-μελών της Ευρωπαϊκής Ένωσης. Επίσης την επικρατούσα φορολογική πρακτική ότι όποια φορολογική δήλωση δεν έχει ελεγχθεί, τελεί υπό εκκρεμότητα. Την κατάργηση της φορολογικής αρχής, σύμφωνα με την οποία ο έλεγχος των φορολογουμένων δεν ασκείται επί του συνόλου των δηλώσεων υποχρεωτικά, προκειμένου αυτές να κλείσουν, αλλά δειγματοληπτικά σε μέρος μόνο των δηλώσεων, προσδιοριζόμενο αντικειμενικά κάθε χρόνο. Την υιοθέτηση μέτρων αντικειμενικής περαίωσης ως πάγιας τακτικής ελέγχου των εκκρεμών υποθέσεων. 
      Όσο τα δεδομένα αυτά δεν αναθεωρούνται, όσο δηλαδή δεν υιοθετείται η σύντομη παραγραφή και ο δειγματοληπτικός έλεγχος των δηλώσεων με τη θεώρηση ως περαιωμένων όσων δεν υπάγονται στο δειγματοληπτικό έλεγχο, θα συνεχίζεται η αυθαίρετη φοροελεγκτική τακτική και η άδικη φοροεισπρακτική πρακτική που καταστρατηγεί την αρχή της ισότητας και πλήττει την αξιοπιστία των φορολογουμένων προς το κράτος. 
      Πριν τις εκλογές του Μαρτίου η Νέα Δημοκρατία διαρρήγνυε τα ιμάτιά της, ότι η περαίωση αποτελεί άδικη φορολογική τακτική και διακήρυττε προς πάσα κατεύθυνση ότι, όταν κυβερνήσει, θα απορρίψει τις πρακτικές του ΠΑΣΟΚ. Σήμερα αλλάζει πολιτική. Συνεχίζει και βελτιώνει τη φορομπηκτική πολιτική που χάραξε το ΠΑΣΟΚ. 
      Εμείς όπως και στο παρελθόν, δεν θα ακολουθήσουμε αυτήν την αντιδημοκρατική τακτική που κινείται σε ακραία συνταγματικά όρια, επιβάλλει φοροεισπρακτικά μέτρα επί δικαίους και αδίκους και πλήττει με ιδιαίτερη σφοδρότητα τις μικρομεσαίες επιχειρήσεις και τους επαγγελματίες, που αποτελούν μαζί με τους εργαζόμενους και τους συνταξιούχους για πολλά χρόνια τα μόνιμα υποζύγια των φορολογικών βαρών. 
      Γι’ αυτό καταψηφίζουμε, όπως και προείπα, αυτό το νομοσχέδιο επί της αρχής. Βέβαια επί των άρθρων θα τοποθετηθούμε, όπως θα τοποθετηθούμε διεξοδικά και στις τροπολογίες που ήρθαν. Είναι πολλές, εξαιρετικά ενδιαφέρουσες και ασφαλώς δεν θα έπρεπε να έρθουν μ’ αυτόν τον τρόπο.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Κυρίες και κύριοι συνάδελφοι, θέλω να ζητήσω την έγκριση του Τμήματος να προηγηθεί ο κ. Πετσάλνικος του κ. Αγοραστού, ο οποίος είναι εγγεγραμμένος νωρίτερα, λόγω του ότι έχει κοινοβουλευτικές υποχρεώσεις, Επιτροπή ΔΕΚΟ και Διάσκεψη Προέδρων. 
      Το Τμήμα εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Τμήμα ενέκρινε.
      Επίσης, θέλω να ζητήσω την άδεια του Τμήματος να εγγραφούν στον κατάλογο ο κ. Δαϊλάκης και η κ. Μερεντίτη, οι οποίοι έβαλαν εγκαίρως, επικαίρως και καταλλήλως την κάρτα τους στο μηχάνημα, το οποίο όμως δεν λειτούργησε. 
      Το Τμήμα εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήριος Χατζηγάκης): Το Τμήμα ενέκρινε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα να κάνω μερικές τροποποιήσεις και νομοτεχνικές βελτιώσεις στο νομοσχέδιο, πριν συνεχιστεί η συζήτηση. Αυτές προέκυψαν μετά τη συζήτηση στην επιτροπή.
      Στο άρθρο 2 στην παράγραφο 3 περίπτωση α΄, στίχος τέταρτος η λέξη «Υπουργείου» αντικαθίσταται με τη λέξη «Υπουργού». 
      Στο άρθρο 12 –αυτή είναι ουσιαστική βελτίωση- στην παράγραφο 2 στίχος 2 η ημερομηνία «30 Ιουλίου 2004» αντικαθίσταται με την ημερομηνία «31 Αυγούστου 2004». Αυτό είναι για να δώσουμε περισσότερο χρόνο σε όσους ενδιαφέρονται να τακτοποιήσουν τα χρέη τους.
       Το ίδιο στο άρθρο 18 παράγραφος 1 στίχος τελευταίος: Η ημερομηνία «30 Ιουλίου 2004» αντικαθίσταται με την ημερομηνία «31 Αυγούστου 2004». Αυτό μας το ζήτησαν πάρα πολλοί εκπρόσωποι φορέων και θεωρήσαμε ότι έπρεπε να γίνει. 
      Στο άρθρο 18 παράγραφος 1 στίχος 4 οι λέξεις «καταβολή των φόρων» αντικαθίστανται με τις λέξεις «καταβολή ή μη φόρων». 
      Ήταν ορθογραφικό λάθος.
       Στην παράγραφος 2 του άρθρου 18 προστίθεται η περίπτωση ιδ΄, δηλαδή, μετά την περίπτωση ιγ΄. Η περίπτωση ιδ΄ λέει «τέλους εκσυγχρονισμού και ανάπτυξης αεροδρομίων άρθρου 4 ν.2065/92 (ΦΕ 113Α΄). «Προστίθεται μία περίπτωση που έχει να κάνει με τέλη εκσυγχρονισμού και ανάπτυξης αεροδρομίων.
      Στο άρθρο 21 στο τέλος της παραγράφου 4 προστίθεται εδάφιο : «Η παράγραφος 4 του άρθρου 2 του ν.3219/2004 ισχύει και για μισθώσεις που έχουν καταρτιστεί με ιδιωτικό έγγραφο πριν από την 27.01.2004». Αυτό  είναι για να τακτοποιήσουμε μία εξαίρεση που δεν δικαιολογείτο.
      Στο άρθρο 25 προστίθεται τρίτη παράγραφος με αριθμό 3. «3. Στα κρουαζιερόπλοια τα οποία θα χρησιμοποιηθούν για τη διαμονή των θεατών των Ολυμπιακών Αγώνων και θα είναι ελλιμενισμένα στο λιμάνι του Πειραιά από 0.1.08.2004 έως 31.08.2004 θα διατηρηθεί το καθεστώς ατέλειας στα τροφοεφόδια, τα καύσιμα καθώς και τα είδη, τα οποία θα διατίθενται από τα καταστήματα των πλοίων. Επί των πωλούμενων ειδών και των παρεχομένων υπηρεσιών από τα καταστήματα θα υπολογίζεται ΦΠΑ, σύμφωνα με τις ισχύουσες διατάξεις. Για τα καπνικά και τα οινοπνευματώδη ποτά, θα εφαρμοστούν οι ισχύουσες διατάξεις επιβολής των Ειδικών Φόρων Κατανάλωσης».  Είναι και αυτό στο ίδιο πνεύμα με το υπόλοιπο άρθρο 25.
      ΒΥΡΩΝ ΠΟΛΥΔΩΡΑΣ: Θα είναι μέχρι 31.08.2004; Για τους παραολυμπιακούς;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για τους Ολυμπιακούς Αγώνες θα είναι. Δεν θα μείνουν τα κρουαζιερόπλοια μετά την 31.08.2004. 
      Στο άρθρο 30 στο τέλος της παραγράφου 2 προστίθενται οι λέξεις:  «…εκτός αν ορίζεται διαφορετικά στις επιμέρους διατάξεις του». Γιατί λέει «οι λοιπές διατάξεις του νόμου αυτού ισχύουν από τη δημοσίευση του στην Εφημερίδα της Κυβερνήσεως» και προσθέτουμε «εκτός αν ορίζεται διαφορετικά στις επιμέρους διατάξεις του». 
      Να φωτοτυπηθούν και να μοιραστούν στους συναδέλφους. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις σχετικές διορθώσεις, οι οποίες έχουν ως εξής:
     «ΤΡΟΠΟΠΟΙΗΣΕΙΣ- ΝΟΜΟΤΕΧΝΙΚΕΣ ΒΕΛΤΙΩΣΕΙΣ
     Σχεδίου Νόμου
     «Περαίωση εκκρεμών φορολογικών υποθέσεων, ρύθμιση ληξιπροθέσμων χρεών και άλλες διατάξεις»
     Άρθρο 2
     Παράγραφος 3, περίπτωση α΄, στίχος τέταρτος: Η λέξη «Υπουργείου» αντικαθίσταται με τη λέξη «Υπουργού».
     Άρθρο 12
     Παράγραφος 2: στίχος 2: Η ημερομηνία 30 lουλίου 2004 αντικαθίσταται με την ημερομηνία «31 Αυγούστου 2004».
     Άρθρο 18
     Παράγραφος 1: στίχος τελευταίος: Η ημερομηνία 30 lουλίου 2004 αντικαθίσταται με την ημερομηνία «31 Αυγούστου 2004».
     Άρθρο 18
     Παράγραφος 1: στίχος τέταρτος: Οι λέξεις «καταβολή των φόρων» αντικαθίστανται με τις λέξεις «καταβολή ή μη φόρων».
     Παράγραφος 2: Προστίθεται η περίπτωση:
     ιδ) τέλους εκσυγχρονισμού και ανάπτυξης αεροδρομίων άρθρου 4 ν. 2065/92 (ΦΕΚ 113 Α΄).
     Άρθρο 21
     Στο τέλος της παραγράφου 4 προστίθεται εδάφιο: «Ή παρ. 4 του άρθρου 2 του ν. 3219/2004 ισχύει και για μισθώσεις που έχουν καταρτιστεί με ιδιωτικό έγγραφο πριν από την 27-01-2004»
     Άρθρο 25
     Προστίθεται 3η παράγραφος: «3. Στα κρουαζιερόπλοια τα οποία θα χρησιμοποιηθούν για την διαμονή των θεατών των Ολυμπιακών Αγώνων, και θα είναι ελλιμενισμένα στο λιμάνι του Πειραιά από 01-08-2004 έως 3108.2004, θα διατηρηθεί το καθεστώς ατέλειας στα τροφοεφόδια, τα καύσιμα καθώς και τα είδη, τα οποία θα διατίθενται από τα καταστήματα των πλοίων. Επί των πωλούμενων ειδών και των παρεχομένων υπηρεσιών από τα καταστήματα θα υπολογίζεται Φ.Π.Α. σύμφωνα με τις ισχύουσες διατάξεις. Για τα καπνικό και τα οινοπνευματώδη ποτά, θα εφαρμοστούν οι ισχύουσες διατάξεις επιβολής των Ειδικών Φόρων Κατανάλωσης.
     Άρθρο 30
     Στο τέλος της παραγράφου 2 προστίθενται οι λέξεις «εκτός αν ορίζεται διαφορετικά στις επιμέρους διατάξεις του».»)
     ΠΡΟΕΔΡΕΥΩΝ (Σωτήρης Χατζηγάκης): Εισερχόμαστε στον κατάλογο των ομιλητών.
    Ο κ. Πετσάλνικος έχει το λόγο.
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κυρίες και κύριοι συνάδελφοι, συζητάμε το δεύτερο σημαντικό νομοσχέδιο της Κυβέρνησης σ’ αυτούς τους πρώτους πέντε μήνες της νέας διακυβέρνησης. Διαπιστώνουμε, όπως για το νομοσχέδιο που συζητήσαμε πριν από λίγες μέρες για τη Δημόσια Διοίκηση, ότι και αυτή η σημερινή νομοθετική πρωτοβουλία της Κυβέρνησης αποδεικνύει ότι όλες οι διακηρύξεις, οι περίφημες προεκλογικές, πόρρω απέχουν από την κυβερνητική πρακτική μετά τις εκλογές. 
      Πρώτα απ’ όλα θέλω να θέσω ένα θέμα, κύριοι Υπουργοί, σεβασμού των θεσμών. Ένας από τους σημαντικότερους θεσμούς του δημοκρατικού μας πολιτεύματος στη χώρα μας είναι η Βουλή των Ελλήνων, είναι ο Κανονισμός της. Εδώ διαπιστώνουμε ότι αιφνιδιαστικά καταθέτει η Κυβέρνηση, ζητώντας από τις υπηρεσίες της Βουλής να εργαστούν το Σάββατο –είναι δυνατόν να γίνει, αλλά δεν είναι αυτό το ζητούμενο- έντεκα τροπολογίες, εκ των οποίων η μεγάλη πλειονότητα είναι εντελώς άσχετες με το συζητούμενο νομοσχέδιο. Είναι χαρακτηριστικό ότι έχουν συνολική έκταση που υπερβαίνει τις είκοσι δύο σελίδες. Το παρόν νομοσχέδιο έχει περίπου δέκα σελίδες. Οι άσχετες με το θέμα τροπολογίες υπερβαίνουν κατά πολύ την έκταση αυτού του νομοσχεδίου. 
      Είναι δείγμα σεβασμού της λειτουργίας των θεσμών και είσθε ικανοποιημένος με αυτό που κάνετε κύριε Υπουργέ; Δεν είναι δικαιολογία αυτό που άκουσα να λέτε, ότι ενόψη του ότι θα κατατεθεί ο προϋπολογισμός το ερχόμενο φθινόπωρο, πρέπει να τακτοποιηθούν ορισμένα θέματα που πρέπει να προηγηθούν του προϋπολογισμού. Τι σχέση έχουν τα θέματα των τροπολογιών, πολλών τροπολογιών που έρχονται εδώ με τον προϋπολογισμό; Σας επαναλαμβάνω, είσθε ευχαριστημένος, τιμάτε την καριέρα σας ως Υπουργός Οικονομίας απέναντι στους θεσμούς με τη βροχηδόν κατάθεση άσχετων τροπολογιών;
      Δεύτερον, το νομοσχέδιο αυτό ουσιαστικά αναιρεί όλες τις προεκλογικές δεσμεύσεις και θέσεις της Νέας Δημοκρατίας και αποτελεί μια φορολογική επιδρομή σε χιλιάδες μικρομεσαίες επιχειρήσεις και ελεύθερους επαγγελματίες, γιατί έχει κατά κύριο λόγο εισπρακτικού χαρακτήρα ρυθμίσεις για το κλείσιμο εκκρεμών φορολογικών υποθέσεων. Και αυτό το κάνετε προκειμένου να καλύψετε δημοσιονομικά ελλείμματα και να προσπαθήσετε να αντεπεξέλθετε στη μείωση των εσόδων που προήλθαν από την κατάργηση ή τη δυσλειτουργία των ελεγκτικών μηχανισμών. Πέσατε έξω μέσα σε πέντε μήνες, σε σχέση με τα προϋπολογιζόμενα έσοδα και τώρα μέσα σε κράτος πανικού έρχεσθε με τέτοιου είδους νομοθετικές πρωτοβουλίες. 
      Πώς αλλιώς να ερμηνεύσω εγώ την τεράστια απόσταση ανάμεσα σε όσα λέγατε προεκλογικά και μάλιστα σε όσα έλεγε ο Αρχηγός της Νέας Δημοκρατίας τότε και σημερινός Πρωθυπουργός, όπως μας θύμισε ο εισηγητής του ΠΑΣΟΚ. Θα σας πω τι είχε πει ο κ. Καραμανλής για τη Νέα Δημοκρατία όταν θα γινόταν Κυβέρνηση, ότι «ρυθμίσεις, συνάφειες και άλλα καλαμπούρια τέρμα». Θα ανήκαν στο παρελθόν. Όμως δεν προλάβατε και στον πέμπτο μήνα της διακυβέρνησής σας  φέρνετε αυτού του είδους τις ρυθμίσεις, αυτές που σεις καταδικάζατε κάποτε ως φοροεισπρακτικούς και φορομπηχτικούς μηχανισμούς. 
      Πέρα απ’ αυτά, όμως κύριοι, το τραγικότερο είναι ότι για πρώτη φορά στη χώρα υπάρχει νομιμοποίηση της φοροδιαφυγής και μάλιστα νομιμοποίηση της παρανομίας. Για πρώτη φορά παρέχεται φορολογική ασυλία σε επιχειρήσεις που αποδεδειγμένα έχουν εμπλακεί στην έκδοση πλαστών και εικονικών τιμολογίων. Όλα αυτά βέβαια δημιουργούν ένα πλήθος ερωτημάτων. Για ποιους το κάνετε αυτό και ποιοι κρύβονται από πίσω; Ποιους θέλετε να τακτοποιήσετε μ’ αυτόν τον απαράδεκτο τρόπο; Πώς είναι δυνατόν να παρεμβαίνετε σε διαδικασίες που βρίσκονται ενώπιον της δικαιοσύνης αφού έχουν εκδικαστεί υποθέσεις σε πρώτο βαθμό στα διοικητικά δικαστήρια και εκκρεμεί η ολοκλήρωση αυτών των διαδικασιών ενώπιον των δευτεροβάθμιων δικαστηρίων της χώρας; 
      Έχει ξανασυμβεί αυτό σε σχέση με τα θέματα που συζητάγαμε στο παρελθόν μ’ αυτήν τη μορφή, μ’ αυτόν τον τρόπο και σ’ αυτήν την έκταση; Έχει υπάρξει σ’ αυτόν τον τόπο ποτέ αυτού του είδους η νομιμοποίηση της φοροδιαφυγής, της παρανομίας σ’ ό,τι αφορά πλαστά και εικονικά τιμολόγια; Τι διδάσκετε, τη στιγμή που διεκδικείτε δήθεν να χαρακτηριστείτε ως χώρος του κοινωνικού κέντρου, σε όλους τους έντιμους επιχειρηματίες; Να εκδίδουν εικονικά και πλαστά τιμολόγια και κάποια στιγμή θα έλθει η Κυβέρνηση της Νέας Δημοκρατίας να τα νομιμοποιήσει. Αυτές είναι οι αρχές και οι αξίες σας που θέλετε να εφαρμόσετε στα πρώτα βήματα της κυβερνητικής σας θητείας; 
      Τώρα σε σχέση με τις τροπολογίες που έχουν κατατεθεί, εκτός των άλλων υπάρχει μία τροπολογία πρωτοφανής και την έχετε επιγράψει ως φορολόγηση επαναπατριζομένων  κεφαλαίων. Με αυτήν την τροπολογία έχετε αντιληφθεί τι κάνετε; Ανοίγετε τους ασκούς του Αιόλου, γιατί λέτε ότι τα φυσικά και νομικά πρόσωπα, που είναι Έλληνες και αλλοδαποί, δύνανται να μεταφέρουν κεφάλαια που διαθέτουν σε οποιαδήποτε μορφή τραπεζικών λογαριασμών στην αλλοδαπή. Από ποια πηγή και με ποιο τρόπο δημιουργήθηκαν αυτά τα κεφάλαια, δεν γίνεται καθόλου λόγος. Στην ουσία, οποιοσδήποτε είναι ο λόγος και ο τρόπος απόκτησης αυτών των κεφαλαίων, δεν σας ενδιαφέρει. Αν είναι παράνομος, όπως από φούσκες στο Χρηματιστήριο ή από άλλες δραστηριότητες μη νόμιμες, είναι αυτονόητο ότι θα μπορούν να νομιμοποιηθούν. 
      ΒΥΡΩΝ ΠΟΛΥΔΩΡΑΣ: Εσείς  δεν τα θέλετε;
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Έπρεπε να μπουν προϋποθέσεις κύριε Πολύδωρα, σε σχέση με τον τρόπο προέλευσης και απόκτησης. Είναι πρώτη φορά που κάτι τέτοιο ισχύει στη χώρα μας. Τι θα πείτε σ’ αυτούς που εντός της χώρας, όταν πρόκειται να αποκτήσουν ένα περιουσιακό στοιχείο, θα πρέπει με βάση το πόθεν έσχες να αποδεικνύουν πώς και από πού απέκτησαν τα κεφάλαια για ν΄ αγοράσουν ένα σπίτι; Λέτε ότι αυτά τα κεφάλαια θα εισαχθούν μέσω τραπεζών ή άλλων χρηματοπιστωτικών ιδρυμάτων που είναι εγκατεστημένα στην ημεδαπή -και είναι ογδόντα έξι τέτοια που λειτουργούν στη χώρα- από οποιαδήποτε τράπεζα του εξωτερικού. Αυτό σημαίνει ότι όχι μόνο από κάποιες σοβαρές τράπεζες της Ευρωπαϊκής Ένωσης, αλλά και από τράπεζες της Λατινικής Αμερικής ή του Κοσόβου ή της Τουρκίας θα μπορούν να εισαχθούν αυτά τα κεφάλαια και να νομιμοποιηθούν. Με άλλα λόγια να «ξεπλυθούν», γιατί παρακάτω λέτε ότι αν πρόκειται για απόκτηση περιουσιακών στοιχείων, δηλαδή αν αγοραστούν ακίνητα τότε δεν θέλετε να αποδείξουν το πόθεν έσχες. Καλύπτονται, κατά την παράγραφο 4 αυτής της τροπολογίας πλήρως, από το τραπεζικό και φορολογικό απόρρητο σε ό,τι αφορά την ταυτότητα των ενδιαφερομένων. Ποτέ δεν θα μάθει ο ελληνικός λαός ποιος έφερε και πώς είχε αποκτήσει τα κεφάλαια που τώρα «ξεπλένονται». 
      Θα κλείσω με μία ακόμη ερώτηση. Σας έχει απασχολήσει ότι ακόμα και για εθνικούς λόγους δεν θα έπρεπε να έχετε αυτήν τη διατύπωση, γιατί μπορεί να εισαχθούν κεφάλαια για παράδειγμα από τράπεζες της Τουρκίας για να γίνουν αθρόες αγορές ακινήτων σε κάποιες περιοχές της χώρας, όπως η Θράκη; Μπορείτε να το αποκλείσετε αυτό και καταλαβαίνετε τι εννοώ; 
      Αυτή είναι η ηθική που διδάσκετε; Αυτή είναι η ηθική του μεσαίου κοινωνικού χώρου; Είναι τεράστια η ευθύνη της Κυβέρνησης, αλλά επίσης είναι τεράστια και η ευθύνη του Πρωθυπουργού της χώρας, γιατί αυτός ανακοίνωσε στο συνέδριο της Νέας Δημοκρατίας τις προηγούμενες μέρες αυτήν τη ρύθμιση ως δήθεν μεγάλη λύση για την εισαγωγή κεφαλαίων από το εξωτερικό.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κυρίες και κύριοι συνάδελφοι, σήμερα συζητάμε ένα νομοσχέδιο και μερικές τροπολογίες που αφορούν το κλείσιμο εκκρεμοτήτων του παρελθόντος, ούτως ώστε από το Σεπτέμβριο να ασχοληθούμε αποκλειστικά με το νέο φορολογικό σύστημα και το νέο αναπτυξιακό νόμο. 
      Η Νέα Δημοκρατία δεν έχει την πρόθεση να αδικήσει ή να χαριστεί σε κανέναν. Θέλει να δημιουργήσει ένα επιχειρηματικό περιβάλλον ανάπτυξης και εμπιστοσύνης, που τα τελευταία χρόνια έχει χαθεί και γι’ αυτό είχαμε τις πτωχεύσεις, τις ακάλυπτες επιταγές, τη μετανάστευση και το κλείσιμο των επιχειρήσεων. 
      Εμείς ακολουθούμε και σεβόμαστε τους θεσμούς. Δεν ακολουθήσαμε την προσφιλή μέθοδο της διαδικασίας έκδοσης πράξης νομοθετικού περιεχομένου, που χρησιμοποιήσατε στο παρελθόν πολλές φορές. Εμείς ούτε σε ύποπτο χρονικό διάστημα φέρνουμε το νομοσχέδιο ούτε φορολογική επιδρομή κάνουμε, γιατί κάτι τέτοιο σημαίνει ότι βάζουμε νέους φόρους. Μόνο σε μια περίπτωση γίνεται, που από 25% γίνεται 35% ο συντελεστής φορολογίας, γιατί κρίνεται αναγκαία λόγω του χαρακτηρισμού του κινήτρου αυτού από την Ευρωπαϊκή Επιτροπή ότι παραβιάζει τη Συνθήκη της Ευρωπαϊκής Ένωσης.
Εμείς προσπαθούμε να αφήσουμε το παρελθόν στο παρελθόν και να πάμε στο μέλλον. 
	Βέβαια ακούστηκαν πολλά και θα ήθελα να επισημάνω ότι ασκείτε κριτική προσποιούμενοι απώλεια μνήμης για τα πεπραγμένα του παρελθόντος. Αυτό μπορούμε να το διαπιστώσουμε, εάν πάμε στο άρθρο 42 του ν. 3220, που αναφέρεται στα μέτρα αναπτυξιακής και κοινωνικής πολιτικής και έχει τον τίτλο: «Αντικειμενοποίηση του φορολογικού ελέγχου και άλλες διατάξεις» και στο άρθρο 42 που αναφέρεται στα ανακυκλώσιμα απορρίμματα. 
      Αναφέρει συγκεκριμένα αυτό το άρθρο: «Επιχειρήσεις που προμηθεύτηκαν ανακυκλώσιμα απορρίμματα μέχρι 24/12/2002…ημερομηνία ισχύος των διατάξεων της παραγράφου κλπ…οι επιχειρήσεις αυτές με φορολογικά στοιχεία που εκδόθηκαν από την ημερομηνία αυτή από τους φερόμενους στα στοιχεία αυτά προμηθευτές των ανακυκλωσίμων απορριμμάτων, τα οποία αποδείχτηκαν πλαστά ή εικονικά ως προς το πρόσωπο του εκδότη, ενώ αφορούν στο σύνολό τους πραγματική συναλλαγή, απαλλάσσονται από τα πρόστιμα του ΚΒΣ και τις λοιπές διοικητικές και ποινικές κυρώσεις, καθώς και από οποιαδήποτε άλλη κύρωση που προβλέπεται από τις σχετικές φορολογικές διατάξεις, εφόσον μέσα σε αποκλειστική προθεσμία εξήντα ημερών από τη δημοσίευση του παρόντος στην Εφημερίδα της Κυβερνήσεως καταβληθεί από τους λήπτες των παραπάνω φορολογικών στοιχείων ο αναγραφόμενος σ’ αυτά Φόρος Προστιθέμενης Αξίας». 
      Συνεπώς καλούνται άλλοι και όχι η Κυβέρνηση να μας απαντήσουν γιατί και ποιους αφορούν εδώ οι φωτογραφικές διατάξεις. Μάλιστα αυτό έγινε λίγους μήνες πριν τις εκλογές. Βέβαια, όσον αφορά αυτό το σημείο, ο Υφυπουργός κ. Ρεγκούζας είχε την πολιτική ανδρεία και το πολιτικό σθένος να βγάλει ανακοίνωση προκειμένου να αποκαταστήσει κάποιο όνομα.
      Συνεπώς δεν πρέπει να μιλάτε για χαριστικές διατάξεις τη στιγμή που εφαρμόσατε αυτή την πολιτική. Σας καταθέτω για τα Πρακτικά της Βουλής το άρθρο 42 του ν. 3220.
      (Στο σημείο αυτό ο Βουλευτής κ. Κωνσταντίνος Αγοραστός καταθέτει για τα Πρακτικά το προαναφερθέν άρθρο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το νομοσχέδιο που συζητάμε, είναι προαιρετικό και αυξάνει τις δυνατότητες των φορολογουμένων χωρίς να περιορίζει κανένα από τα δικαιώματά τους. Βέβαια δίκαια είστε κάπως επιφυλακτικοί, διότι κρίνετε εξ’ ιδίων τα αλλότρια! Γνωρίσαμε όλοι την φοροτρομοκρατία για το κλείσιμο της τριετίας και της συνάφειας και τη γνώρισε ο κόσμος, οι φορολογούμενοι και οι επιχειρήσεις. Πολλές επιχειρήσεις γι’ αυτόν το λόγο και γι’ αυτόν το σκοπό έχουν φύγει από την Ελλάδα, έχουν αποσύρει τις δραστηριότητές τους από την Ελλάδα.
      Εμείς κάνουμε μία παρέμβαση χωρίς να παρεμβαίνει κάποιος κυβερνητικός ή κρατικός παράγοντας, χωρίς να παρεμβαίνει ανθρώπινο χέρι. Υπάρχει αντικειμενική κατάσταση στο κλείσιμο, στη διεκπεραίωση των υποθέσεων, αλλά και στη ρύθμιση των εκκρεμοτήτων. 
      Βέβαια υπήρχε αδυναμία του φορολογικού συστήματος –το γνωρίζετε πολύ καλά- γιατί το TAXIS δεν ενεργοποίησε επτά λειτουργίες, οι οποίες μπορούσαν να πατάξουν τη διαφθορά. Δεν προχώρησαν, λοιπόν, αυτές οι επτά λειτουργίες είτε ακουσίως είτε εκουσίως. Επίσης ήταν ανύπαρκτη η διασταύρωση των φορολογικών στοιχείων εδώ και δέκα χρόνια. 
      Εμείς, αγαπητοί συνάδελφοι, διασφαλίζουμε τα συμφέροντα του δημοσίου και δεν τα αφήνουμε να παραγραφούν. Εμείς, αγαπητοί συνάδελφοι, περαιώνουμε οριστικά τις φορολογικές υποθέσεις της συνάφειας, τις οποίες εσείς δεν είχατε κλείσει. 
      Εμείς ψηφίζουμε τους νόμους για το σύνολο, για τους πολλούς και όχι για τους λίγους και οι ρυθμίσεις των ληξιπρόθεσμων οφειλών αφορούν οκτακόσιους πενήντα χιλιάδες οφειλέτες, εκ των οποίων το 85% οφείλει μέχρι 20.000 ευρώ. Συνεπώς αφορούν τους πολλούς. 
      Εμείς ρυθμίζουμε εκκρεμότητες -οι οποίες υπήρχαν και προέκυψαν από την ψήφιση του ν. 3219/2004 και ήταν αντίθετες με το Κοινοτικό Δίκαιο- και ξεπαγώνουμε αυτές τις ελάχιστες επενδύσεις και αυτά τα ελάχιστα επενδυτικά σχέδια, τα οποία είχαν κατατεθεί προς αξιολόγηση. 
      Αγαπητοί συνάδελφοι, πολλές από τις τροπολογίες έρχονται γιατί το επιβάλλει η μεγάλη εθνική προσπάθεια των Ολυμπιακών Αγώνων. Είμαστε συνεπείς με τις προεκλογικές μας δεσμεύσεις και γι’ αυτό φέρνουμε και τα πανωτόκια, σύμφωνα με το τι θέλει η αγορά. 
      Ήδη ο επαναπατρισμός, η παλιννόστηση των κεφαλαίων από το εξωτερικό γίνεται και θα γίνει με τη διασφάλιση της διαφάνειας και της αξιοπιστίας –θα ακούσετε πώς και με όποιες ασφαλιστικές δικλίδες όταν θα συζητήσουμε τις τροποποιήσεις- μόλις θα δημιουργηθούν οι ικανές και αναγκαίες συνθήκες, ούτως ώστε να μη δημιουργούν κανένα πρόβλημα. Εμείς δεν θέλουμε να δημιουργήσουμε κανένα πρόβλημα. Εμείς θέλουμε η χώρα μας να επανακτήσει αυτό που έχει χάσει τα τελευταία χρόνια, δηλαδή να είναι πραγματικά ένας χώρος επιχειρηματικής δραστηριότητας, ένας χώρος όπου θα μπορούν όλες οι υγιείς επιχειρηματικές δυνάμεις να ασκήσουν αυτό που μπορούν και κάνουν στο εξωτερικό. 
Γιατί οι Έλληνες επιχειρηματίες είναι δυνατοί, αλλά πρέπει να τους δοθεί η δυνατότητα αυτή για να μπορέσουν να μεγαλουργήσουν. 
      Εμείς προσπαθούμε και με τις τροπολογίες, αλλά και με το νόμο, να πατάξουμε τη διαφθορά, επειδή ακούστηκε για τη διαφθορά ότι η προεκλογική μας δέσμευση ήταν αυτή. 
      Αγαπητοί συνάδελφοι, ο θυμόσοφος ελληνικός λαός έχει μια παροιμία σχετικά «με το δάκτυλο και το μέλι». Εκεί βρίσκεται και η λύση του προβλήματος. Για να περιοριστεί η διαφθορά, πρέπει να περιοριστεί το μέλι δηλαδή τα χρήματα των φορολογουμένων που διαχειρίζονται οι κρατικοί αξιωματούχοι. Και θα πρέπει να μειωθούν και τα δάκτυλα δηλαδή να μειωθούν και οι κρατικοί αξιωματούχοι, οι οποίοι διαχειρίζονται αυτά τα χρήματα). Εμείς αυτό κάνουμε με το νομοσχέδιο που φέρνουμε, αλλά και με τις τροπολογίες. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, κύριοι συνάδελφοι, ομολογώ ότι υπάρχουν νομοθετήματα και συμπεριφορές της Κυβέρνησης που εμένα με κάνουν να μην καταλαβαίνω ακριβώς πού το πάει και ποιο είναι το πολιτικό της στίγμα. Νομίζω πως η ακρογωνιαία στρατηγική επιλογή της Κυβέρνησης είναι να εξασφαλίσει ανάπτυξη, ούτως ώστε να μπορέσει να χρηματοδοτήσει διάφορες προεκλογικές της υποσχέσεις. Και η ανάπτυξη σηματοδοτείται από δύο πολιτικές κινήσεις. Η μια είναι η μείωση των φορολογικών συντελεστών και η άλλη είναι η πάταξη της γραφειοκρατίας.
      Μέχρι τώρα τι έχουμε δει; Η μείωση των φορολογικών συντελεστών πηγαίνει από μήνα σε μήνα προς τα πίσω, μέχρι να φτάσουμε ενδεχομένως στο φορολογικό νομοσχέδιο, ενώ η αντιμετώπιση της γραφειοκρατίας,βλέπουμε ότι το μόνο που κάνει απέναντι στη Δημόσια Διοίκηση είναι να ασχολείται η Κυβέρνηση με το αν θα έχουν θητεία κάποιες χιλιάδες διευθυντών -αντί να αντιμετωπίσει το θέμα γιατί να υπάρχουν τόσες χιλιάδες διευθυντών σε μια χώρα με δέκα εκατομμύρια κατοίκους- ή με το αν θα μονιμοποιήσει ή όχι συμβασιούχους, χωρίς να ξέρουμε πόσες είναι οι περίφημες, πάγιες και διαρκείς ανάγκες που υποτίθεται πως καλύπτουν. Άρα και στον ένα και στον άλλο τομέα βλέπουμε ότι δεν γίνεται ούτε ένα βήμα μπροστά.
      Σας θυμίζω πως σε άλλες χώρες, που οι κυβερνήσεις προεκλογικά είχαν δεσμευθεί για μείωση φορολογικών συντελεστών, αυτό έγινε μέσα σε δεκαπέντε έως δεκαοκτώ ημέρες από την ημέρα που κέρδισαν τις εκλογές, που σημαίνει ότι κάποιες παρατάξεις έρχονται στην εξουσία έτοιμες να εφαρμόσουν ένα πρόγραμμα, δεν ψάχνονται αφού έλθουν στην εξουσία. Και φοβάμαι πως όταν βλέπουμε ένα νομοσχέδιο για ρύθμιση εκκρεμών φορολογικών υποθέσεων, δεν είναι τίποτε άλλο παρά μια πρόταση της υπηρεσίας, ώστε ενδεχομένως να μαζέψετε κάτι παραπάνω σε λεφτά. Αυτό, όμως, δεν σηματοδοτεί ούτε πολιτικό προσανατολισμό ούτε συγκεκριμένες πολιτικές επιλογές ούτε μια αρχή που έχει μέση και τέλος.
      Εδώ τίθεται ένα ζήτημα: Όταν ήλθαν οι φορείς και τους ζητήσαμε να μας πουν τη γνώμη τους για το νομοσχέδιο, εάν είναι υπέρ ή κατά και τι λέει η αγορά, οι άνθρωποι έδειξαν απελπισμένοι. Μάλιστα ένας πρόεδρος μας είπε ότι αισθάνονται ότι είναι μονίμως φοροφυγάδες. Δεν ξέρουν αν είναι νόμιμοι λόγω των περίπλοκων ρυθμίσεων και της συμπεριφοράς της γραφειοκρατίας κυρίως στο Υπουργείο Οικονομικών. Και εγώ ερωτώ, για να υπάρχουν εκκρεμείς φορολογικές υποθέσεις, υπάρχουν δύο ζητήματα: Είτε κάποιοι δεν τις τακτοποιούν επίτηδες και θέλουν να εξασφαλίσουν κάποιες ευνοϊκές ρυθμίσεις ή μια τέτοια νομοθετική ρύθμιση κάποιοι άλλοι δεν μπόρεσαν να τις ολοκληρώσουν, διότι δεν είχαν την ευχέρεια οι υπάλληλοι του Υπουργείου Οικονομικών να διεκπεραιώσουν τις υποχρεώσεις τους. 
      Απέναντι, λοιπόν, σ’ αυτούς της γραφειοκρατίας, που είναι υπεύθυνοι για τις εκκρεμείς φορολογικές υποθέσεις, τι έχετε κάνει; Πήρατε κανένα μέτρο; Ποιος φταίει που δεν έχουν λυθεί ή ελεγχθεί ή διεκπεραιωθεί πάρα πολλές εκκρεμείς φορολογικές υποθέσεις; Απολύτως τίποτα. Λέτε ότι είναι η τελευταία φορά. Ξέρετε, από το 1994 που πολιτευόμουν, πόσες φορές έχω ακούσει το ότι είναι η τελευταία φορά που φέρνουμε αυτήν τη ρύθμιση; Και σας ερωτώ, πώς είναι η τελευταία φορά; Τι έχετε κάνει, για να μην υπάρχουν και πάλι εκκρεμότητες μετά από ένα ή δύο χρόνια; Κόψατε κανένα κεφάλι; Μειώσατε καμία υπηρεσία; Αλλάξατε διαδικασίες ελέγχου των φορολογικών ρυθμίσεων; Ή περιμένουμε πάλι το φορολογικό νομοσχέδιο το Σεπτέμβριο και έχει ο Θεός;
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Επίσης ένα άλλο ζήτημα είναι οι νόμιμοι φορολογούμενοι, εκείνοι οι οποίοι πάνε και πληρώνουν και διεκπεραιώνουν τις υποθέσεις τους. Τι θα γίνει σ’ αυτήν τη χώρα; Είσαι ηλίθιος, αν είσαι νόμιμος; Τελικά, δηλαδή, υπάρχει ποινολόγιο εναντίον του πολίτη, ο οποίος πληρώνει τους φόρους του; Αντιμετωπίζει το κράτος με μια ορθολογική αντίληψη και είναι σε όλα εντάξει ή θα πρέπει όλοι να περιμένουμε να έρθουν οι κυβερνήσεις με λαϊκότητα και ανοικτή ψυχή, να κάνουν ειδικές ρυθμίσεις, για να τους λύσουν το πρόβλημα;
      Θέλω να πω δυο κουβέντες και για κάποιες από τις τροπολογίες, για τα πανωτόκια. Εγώ φοβάμαι ότι θα δυσαρεστήσω όλους εδώ μέσα. Δεν έχω καταλάβει με ποιο τρόπο η πολιτική εξουσία στην Ελλάδα θεωρεί το λαό βρέφη ή νήπια. Όταν κάποιος πάει και υπογράφει ένα συμφωνητικό ή ένα συμβόλαιο, υποτίθεται ότι διαβάζει τι υπογράφει, ώστε να ξέρει πως όταν αναλαμβάνει κάποιες υποχρεώσεις, πρέπει να τις διεκπεραιώσει. Τι θα πει ότι είναι φοβερές, τοκίζονται οι τόκοι και πάει λέγοντας; Όταν ένας υποβάλλει μία αίτηση σε μια τράπεζα, για να πάρει ένα δάνειο και καταλήγει στη συμφωνία του δανείου, δεν ξέρει πως αν δεν πληρώσει τις δόσεις ή τους τόκους, αυτά θα επανατοκιστούν; Αφού τα ξέρει, εμείς τι παριστάνουμε; 
      Άκουσα την αγορήτρια του ΚΚΕ να λέει ότι οι μεγάλοι δανείζονται για το κέρδος. Οι μικροί, δηλαδή, για τι δανείζονται; Για την ψυχή της γιαγιάς τους ή για να κάνουν φιλανθρωπία στο κράτος; Δεν καταλαβαίνω. 
      Κάτι άλλο. Όταν εγώ έχω εισόδημα 60 χιλιάδες δραχμές και σας δανείσω τις 30 χιλιάδες δραχμές –εσείς δεν μου έχετε πληρώσει δραχμή- μετά από δεκαπέντε χρόνια, που θα έχω εισόδημα 600 χιλιάδες δραχμές, είναι δίκαιο να μου δώσετε 90; Να καταλάβουμε και εμείς τι λέμε. Όταν στις 60 σας έδωσα τις 30, δεν είναι εύλογο, όταν έχω 600, να σας ζητήσω τις 300; Με ποια λογική, λοιπόν, είναι δίκαιες ρυθμίσεις; Να ευνοούμε εκείνους που δεν εκπληρώνουν τις υποχρεώσεις τους; Ξέρουν ότι κάποια στιγμή θα έρθει κάποια κυβερνητική εξουσία να τους χαϊδέψει τα αφτιά. Εξάλλου έχουμε ξαναγίνει ρεζίλι για τα πανωτόκια και σχεδόν κανείς απ’ αυτούς που σήμερα φωνάζουν, δεν δέχθηκε να μπει στη ρύθμιση και αμφιβάλλω και τώρα ακόμη αν εκείνοι, που εκτιμούν ότι δεν τους συμφέρει, θα μπουν. Θα περιμένουν μια επόμενη ρύθμιση στο μέλλον και πάει λέγοντας. Εγώ δεν μπορώ να καταλάβω μια πολιτική εξουσία που θεωρεί το λαό ανεύθυνο. Αν δεν αποκτήσουμε ευθύνη για τις συνέπειες των πράξεών μας, δεν πρόκειται ποτέ να έχουμε χρηστή διοίκηση. 
      Μια κουβέντα θέλω να πω και για την εισαγωγή των κεφαλαίων. Κύριε Υπουργέ, φοβάμαι πως όλοι όσοι σας κατηγορούν πως μόνο «βρώμικο» χρήμα θα επανέλθει, δυστυχώς έχουν δίκιο. Θα σας πω γιατί. Υπάρχουν δύο ειδών κεφάλαια στο εξωτερικό: Κεφάλαια ανθρώπων που τα έχουν νόμιμα, δηλαδή τα έχουν «δουλέψει». Όσοι από μας έχουν ζήσει στο εξωτερικό, ξέρουν τι εννοώ. Έχουν πληρώσει φόρους και τα έχουν σε τράπεζες. Αυτοί γιατί να τα φέρουν στην Ελλάδα με τη ρύθμισή σας; Να δώσουν και 3% στο ελληνικό δημόσιο; Γιατί να το κάνουν; Με βάση δε τη νομοθεσία της ελεύθερης διακίνησης των κεφαλαίων, δεν έχουν λόγο να τα φέρουν πακέτο και να δώσουν και σ΄ εσάς 3%. Τα φέρνουν μέσω των τραπεζών τους νόμιμα, κατά διαστήματα, ανάλογα με τις ανάγκες που έχουν. Εκείνοι που ενδεχομένως να σκεφτούν να τα φέρουν, είναι εκείνοι που τα έχουν βγάλει παράνομα στο εξωτερικό και που βεβαίως τα έχουν βγάλει πληρώνοντας κάποιο premium παράνομα, στη μαύρη αγορά. Άρα για να τα φέρουν πίσω, θα πρέπει να εκτιμήσουν αυτό που είχαν πληρώσει για να τα βγάλουν, συν το 3% για να τα ξαναφέρουν. Πρέπει να εκτιμήσουν αν τους συμφέρει ή όχι. Αμφιβάλλω αν πολλοί θα το κάνουν, γιατί τους πιο πολλούς δεν τους συμφέρει. Εξάλλου στην Ιταλία που έκανε τη ρύθμιση και στην οποία αναφέρεστε, η ρύθμιση απέτυχε παταγωδώς. 
      Σας πιέζουν οι τράπεζες για τη ρύθμιση. Θα σας πω για ποιο λόγο. Διότι ευελπιστούν οι τράπεζες ό,τι χρήμα έρθει, όσο και αν είναι, να πάει σ΄ αυτές. Θα το αξιοποιήσουν. Όπως τα κεφάλαια αυτά τα διαχειρίζονται οι τράπεζες στο εξωτερικό, ελπίζω να τα διαχειριστούν τράπεζες και στο εσωτερικό. Παράλληλα θα ακουμπήσουν εκεί. Θα γίνουν κάποιες κινήσεις, αμοιβαία κεφάλαια και χίλια δυο άλλα. Αμφιβάλλω, όμως, αν θα έχει αποτέλεσμα. Δηλαδή κάνετε μια ρύθμιση που δεν θα έχει πρακτικό Αποτέλεσμα, με μόνο αντίκτυπο τις πολιτικές αντιδράσεις. Θα σας φωνάζει η αριστερά ότι ευνοείτε το μεγάλο κεφάλαιο, θα σας λένε οι άλλοι ότι ευνοείτε το ξέπλυμα χρήματος. Δεν είναι αυτός ο σκοπός σας. Όμως τελικά αυτό θα γίνει. 
Και όταν λέω ξέπλυμα, το ξεκαθαρίζω ότι δεν εννοώ χρήμα που έχει βγει από παράνομες δραστηριότητες. Εννοώ χρήμα που έχει βγει από τη χώρα με παράνομο τρόπο και θα ξαναμπεί νόμιμα.
      ΙΩΑΝΝΗΣ ΜΑΓΚΡΙΩΤΗΣ: Και χρήμα που έχει παραχθεί με παράνομο τρόπο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Και αυτό είναι ενδεχόμενο, αλλά χρήμα που έχει παραχθεί με παράνομο τρόπο στο εξωτερικό και είναι σε τράπεζες του εξωτερικού –δεν υπάρχει θέμα- είναι ήδη ξεπλυμένο. Μην έχετε αμφιβολία. Άρα εάν έρθει στην Ελλάδα, θα έρθει σαν καθαρό χρήμα. Αυτό το χρήμα, όμως, που λέτε, για να μπει σε ξένες τράπεζες, έχει κάποιες διαδικασίες. Δεν μπορεί να μπει έτσι αυθαίρετα, δεν μπορείς να πάρεις τις βαλίτσες και να βάλεις λεφτά. Το χρήμα που έχει πάει εκεί, έχει φορολογηθεί. Ποιος βλαξ θα θελήσει να φορολογηθεί δεύτερη φορά, φέρνοντάς το στην Ελλάδα; Άρα ή δεν θα έρθει καθόλου χρήμα ή θα έρθουν απειροελάχιστα χρήματα, που δεν θα έχουν κανένα αποτέλεσμα.
      Για τις άλλες τροπολογίες θα μιλήσω στη συνέχεια.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Σούρλας, Β΄ Αντιπρόεδρος της Βουλής.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κυρίες και κύριοι συνάδελφοι, κύριοι Υπουργοί, τα πλαστά, με τα εικονικά τιμολόγια, ο επαναπατρισμός του κεφαλαίου, οι χαριστικές διατάξεις, η κατάργηση του «πόθεν έσχες» έχουν φαίνεται καταστεί κυρίαρχα στοιχεία του νομοσχεδίου αυτού. Ήρθε, όμως, η ώρα να λεχθούν τα πράγματα με το όνομά τους, να αποκατασταθεί η αλήθεια, να επικρατήσει η υπευθυνότητα και η συνέπεια. Και οφείλουμε να συμβάλλουμε όλοι, νομοθετική, εκτελεστική εξουσία και κόμματα προς την κατεύθυνση αυτή.
      Κύριοι συνάδελφοι του ΠΑΣΟΚ και ιδιαίτερα κύριε εισηγητά, δεν είναι η πρώτη φορά που εισάγεται στη Βουλή ρύθμιση για τα πλαστά και εικονικά τιμολόγια. Το 1997 με το ν. 2523/1997 -και το άρθρο 6- που είχε τίτλο: «Πλαστά, νοθευμένα και εικονικά τιμολόγια», η Κυβέρνηση του ΠΑΣΟΚ διατύπωνε τη διάταξη: «Εάν εκδότης δεν απέδωσε φόρο με βάση πλαστά ή εικονικά τιμολόγια, του επιβάλλεται ειδικό πρόστιμο ισόποσο με το τριπλάσιο του φόρου». Άρα πρέπει εσείς οι νεότεροι τουλάχιστον να ενημερωθείτε ότι αυτή η αμαρτία άρχισε από το 1997 και δεν εισάγεται για πρώτη φορά στη Βουλή.
      Το 1999 ψηφίστηκε μια συμπληρωματική διάταξη, γιατί στην προηγούμενη ρύθμιση δεν είχαν προβλεφθεί τα πρόστιμα, τα οποία θα προέκυπταν από παραβάσεις του Κώδικα Βιβλίων και Στοιχείων. Έρχεται, λοιπόν, η άλλη διάταξη και απαλλάσσει πλαστογράφους από τα πρόστιμα αυτά, κατά τον Κώδικα Βιβλίων και Στοιχείων. Να μη θιγούν καθόλου οι φοροφυγάδες και πλαστογράφοι, κυρίως οι  του μεγάλου κεφαλαίου!
      Το 2004 ψηφίστηκε παραμονές των εκλογών, με τον ν. 3220, το άρθρο 20, που επιγράφεται: «Ανακυκλώσιμα απορρίμματα» και αναφέρει μεταξύ άλλων ότι «για επιχειρήσεις που προμηθεύονταν ανακυκλώσιμα απορρίμματα με φορολογικά στοιχεία, τα οποία αποδείχθηκαν πλαστά ή εικονικά ως προς το πρόσωπο του εκδότη, …απαλλάσσονταν από το πρόστιμο του Κώδικα Βιβλίων και Στοιχείων και τις διπλές διοικητικές κυρώσεις, καθώς και από οποιαδήποτε άλλη κύρωση που προβλεπόταν από τις σχετικές φορολογικές διατάξεις». Αυτή είναι η διάταξη που δημιούργησε ένταση από μία ατυχή, θα έλεγα, αναφορά του Υφυπουργού, τον οποίο ιδιαίτερα τιμώ και εκτιμώ και δημόσια αναφέρομαι στην εντιμότητά του. Εστίασαν όλοι την προσοχή τους στο εάν είναι ο Σούρλας ή ο Νεονάκης που ενέχεται και δεν ασχολήθηκε κανείς, όμως, με την ουσία αυτής της αμαρτωλής διάταξης. Πώς έρχεται αυτή η διάταξη παραμονές των εκλογών; Για ποιο λόγο ήρθε, τι ήρθε να ρυθμίσει και απασχολεί ακόμη και σήμερα το νομοθετικό Σώμα; Δεν ήμουν τότε Βουλευτής, σημειώνω, όμως, ότι ήρθε παραμονές των εκλογών.
      Πέρα από αυτήν τη διάταξη, θέλω να αναφερθώ και στη Νέα Δημοκρατία. Εμείς, κύριοι Υπουργοί, είχαμε ταχθεί εναντίον των ρυθμίσεων αυτών για τα εικονικά τιμολόγια, όταν ψηφίζονταν αυτές οι διατάξεις. Λέγαμε τότε πολλά. Επί παραδείγματι: «Δεν υπάρχουν για μας μερικώς εικονικά τιμολόγια, γιατί δεν αποδεχόμαστε τη λογική του «ολίγον έγκυος». Ουσιαστικά συνεργούμε στο αδίκημα της υπεξαίρεσης δημοσίου χρήματος.»
      Έρχεται τώρα μία ρύθμιση, κύριε Υπουργέ, που είναι ευνοϊκότερη από εκείνη του ΠΑΣΟΚ, διότι επιβάλλει πρόστιμο μέχρι 60%. Δεν έχω τη δύναμη να επιβάλω καμία ρύθμιση, έχω τη δύναμη, όμως, να πάρω το λόγο και να θέσω το ζήτημα αντικειμενικά. Και μην επιχειρήσετε εσείς του ΠΑΣΟΚ να επικαλεστείτε τη δική μου αναφορά, την αντίθεση, γιατί αυτό θα είναι κοινοβουλευτικό αδίκημα. Γιατί κάποια στιγμή εδώ πρέπει να μιλάμε με αντικειμενικότητα, πέρα από τα κομματικά μας συμφέροντα, μήπως μπορέσουμε να αναβαθμίσουμε το κύρος του Κοινοβουλίου και καταστήσουμε αυτήν τη χώρα ανεξάρτητη από κάποιες επιρροές και από κάποια συμφέροντα. 
      Κύριε Υπουργέ, θα παρακαλούσα να αποσύρετε αυτήν τη διάταξη. Έχετε ένα πολύ καλό νομοσχέδιο σχεδόν στο σύνολό του, αλλά εδώ εμένα προσωπικά με βρίσκετε αντίθετο. Αν δεν θέλετε να την αποσύρετε –και θα ήθελα να ακούσω τους λόγους για τους οποίους θα επιμείνετε- τουλάχιστον αφήστε την αμαρτωλή διάταξη του ΠΑΣΟΚ, μην την κάνετε χειρότερη. Αλλά σε κάθε περίπτωση αισθάνομαι την ανάγκη να γνωρίζω ποιοι είναι αυτοί που έχουν εκδώσει πλαστά και εικονικά τιμολόγια, σε τι ποσά ανέρχονται. Είναι οι ίδιοι που ήταν από το 1996 ή τώρα είναι διαφορετικοί; 
      Να μου απαντήσετε, κύριε Υπουργέ –και σας εκτιμώ ιδιαίτερα και σας παρακολουθώ με πάρα πολύ μεγάλο ενδιαφέρον- πως θα διασφαλίσουμε στο μέλλον να μην επαναληφθεί αυτή η κατάσταση των πλαστών και εικονικών τιμολογίων. Τι θα πάω να πω, στον πολίτη της Ελλάδος; Γιατί χαρίζουμε σ’ αυτούς τους φοροφυγάδες πλαστογράφους –θα έλεγα και άλλους χαρακτηρισμούς, όμως δεν κάνει να τους πω στο Κοινοβούλιο- και ερχόμαστε αμείλικτοι και επιβάλλουμε κυρώσεις και ποινές στους απλούς πολίτες, στους φτωχούς για μικρά αδικήματα; Δεν μπορώ να φανταστώ ότι μπορεί να διαπραγματεύομαι ως πολιτεία με έναν πλαστογράφο, όποιος και να είναι αυτός, για να εισπράξω κάποια χρήματα. Δεν θέλω τα χρήματα αυτά, δεν χρειάζομαι αυτά τα αμαρτωλά χρήματα. Δεν μας ταιριάζουν αυτά τα χρήματα. Τι να τα κάνω; 
      Τώρα ως προς τον επαναπατρισμό των κεφαλαίων. Κύριε Υπουργέ, ο όρος «επαναπατρισμός» είναι αδόκιμος, να τον αντικαταστήσετε με τον όρο «επαναφορά» κεφαλαίου. Ο επαναπατρισμός αναφέρεται σε πρόσωπα, σε ιστορικά και πολιτιστικά στοιχεία. Το κεφάλαιο δεν έχει πατρίδα, δεν έχει θρησκεία, δεν έχει πολιτικό χρώμα. Εγώ είδα πολύ προσεκτικά αυτήν την ρύθμιση και ξέρω την προσπάθειά σας να συμβάλουμε στην ανάπτυξη της χώρας και μπορώ να πω ότι εδώ συμβιβάζομαι λίγο. 
      Πρέπει να πω ακόμα στους συναδέλφους του ΠΑΣΟΚ ότι ένα μήνα μετά τις εκλογές του 1996 ψηφίστηκε η διάταξη του άρθρου 4, του ν. 2443 –και το λέω για να το θυμηθείτε, κύριοι συνάδελφοι- για σκάφη αναψυχής ένα μήνα –επαναλαμβάνω- μετά τις εκλογές: «Για σκάφη αναψυχής ιδιωτικής χρήσης τα οποία τελωνίστηκαν πριν από τη δημοσίευση του παρόντος νόμου και για τα οποία διαπιστώνεται από αρμόδια αρχή ότι τελωνίστηκαν με υποτιμολογημένη αξία, δεν επιβάλλονται οι προβλεπόμενες από την κείμενη νομοθεσία κυρώσεις». Ακούστε παρακάτω: «Δεν ασκείται ποινική δίωξη και η τυχόν ασκηθείσα παύει οριστικά, αίρεται η τυχόν επιβληθείσα κατάσχεση του σκάφους και οι σχετικές δίκες στα διοικητικά δικαστήρια καταργούνται». Καταργήσατε δίκες για τα σκάφη αναψυχής, για τα αυτοκίνητα Lamborghini, που αγόραζαν αντί αγροτικά τζιπ, στην Αθήνα, για λαθραία τσιγάρα, για καύσιμα, που είχαν τότε βεβαιωθεί τελωνειακές παραβάσεις ύψους, αν θυμάμαι καλά, 80 δισεκατομμυρίων δραχμών. 
      Πάλι με νόμο επαναφέρατε το πόθεν έσχες. Για ποιους; Για τους ιδιώτες. Τι λέγατε τότε; Αν δανείσεις χρήματα σε κάποιο φυσικό πρόσωπο, όσα και αν είναι, δεν χρειάζεται πόθεν έσχες. Αυτή είναι η σκληρή πραγματικότητα. Τι κάνατε, όμως, στη συνέχεια; Καταργήσατε αυτήν τη δυνατότητα, αλλά την αφήσατε, για να μην υπάρχει πόθεν έσχες, «προς εταιρίες ή κοινοπραξίες ή κοινωνίες από τα μέλη ή τους μετόχους των» με το άρθρο 29 του ν.3220/2004.
      Κύριε Υπουργέ, δεν το ξέρω και ρωτάω καλόπιστα. Αυτές οι κοινωνίες τι πράγμα είναι; Ή μάλλον εσείς, οι πρώην Υπουργοί του ΠΑΣΟΚ, ξέρετε τι είναι αυτές οι κοινωνίες; Ειλικρινά σας μιλάω. Το έψαξα, το διερεύνησα, μου είπαν μάλλον πρόκειται για κάποια οργάνωση χωρίς νομική υπόσταση. Τι θα πει «κοινωνίες ατόμων»; Αυτές έχουν το δικαίωμα να παίρνουν χρήματα –η εταιρία κοινωνίας ατόμων και οι κοινοπραξίες- χωρίς να ερευνάται το πόθεν έσχες; Πολύ μεγάλη αμαρτία. Απαράδεκτο αυτό. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Πρόεδρε; 
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Ολοκληρώνω, κύριε Πρόεδρε. 
      Έχω να πω πολλά ακόμα, αλλά ο χρόνος δεν φτάνει. 
      Θα ήθελα μόνο να επαναλάβω ότι είναι καιρός να αναλάβουμε τις ευθύνες μας, κύριε Πρόεδρε και να είμαστε συνεπείς. Επίσης, όταν παίρνουμε το λόγο, κύριε εισηγητή της Μειοψηφίας, να έχετε ενημερωθεί πιο καλά, γιατί ξέρω ότι είναι καλές οι προθέσεις σας, αλλά να μην επαναλάβετε άλλη φορά το «πρώτη φορά». Όταν έρθει το φορολογικό σχέδιο, τότε θα πούμε περισσότερα, κύριε Υπουργέ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, ήθελα να ανακοινώσω ότι είναι τριάντα ένας οι εγγεγραμμένοι στον κατάλογο των ομιλητών. Επειδή το απόγευμα θα έχουμε και τη συνεδρίαση επί των άρθρων, θα ήθελα να ζητήσω από το Τμήμα να εγκρίνει τη σύντμηση του χρόνου. Να τον μειώσουμε στα έξι λεπτά;
      ΙΩΑΝΝΗΣ ΜΑΓΚΡΙΩΤΗΣ: Όχι, κύριε Πρόεδρε. Να καθίσουμε περισσότερο το βράδυ και αύριο. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία. Λέτε να καθίσουμε παραπάνω το βράδυ. Εγώ μιλάω για σήμερα το μεσημέρι, που έχουμε τριάντα έναν εγγεγραμμένους επί της αρχής. 
      ΙΩΑΝΝΗΣ ΜΑΓΚΡΙΩΤΗΣ: …(Δεν ακούστηκε)
      ΠΡΟΕΔΡΕΥΩΝ (Ιωάννης Τραγάκης): Εντάξει, προχωρούμε και βλέπουμε. 
      Ορίστε, κύριε Παπαγεωργίου έχετε το λόγο. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, με τη σημερινή νομοθετική πρωτοβουλία της Κυβέρνησης βρισκόμαστε μπροστά σε μια πρωτοφανή αντίφαση λόγων και έργων, σε μια πρωτοφανή αντίφαση προγραμματικών δηλώσεων και κυβερνητικών πρωτοβουλιών. 
      Πουθενά, κυρίες και κύριοι, στο κυβερνητικό πρόγραμμα της Νέας Δημοκρατίας δεν γίνεται μνεία για ανάληψη τέτοιων πρωτοβουλιών. Το αντίθετο μάλιστα, παρόμοιες προσπάθειες στο παρελθόν της κυβέρνησης του ΠΑΣΟΚ χαρακτηρίζονταν με υψηλούς τόνους και μελανά χρώματα ως «φορομπηχτική, φοροεισπρακτική πρωτοβουλία». Οι νομοθετικές πρωτοβουλίες και οι νόμοι της Κυβέρνησης χαρακτηρίζονταν ως «χαράτσι» και «κεφαλικοί φόροι».
      Αυτή, λοιπόν, η αντίφαση λόγων και έργων δημιουργεί, κυρίες και κύριοι, ένα πρόβλημα στους φορολογούμενους, στους πολίτες της χώρας μας. Θεωρώ ότι εξαπατήθηκαν για μια ακόμη φορά -μετά τους συνταξιούχους και άλλες κατηγορίες- και οι φορολογούμενοι της χώρας με τις πρωτοβουλίες της Κυβέρνησης στους πέντε περίπου μήνες.
      Γιατί, όμως, γίνεται αυτό; Γίνεται, κυρίες και κύριοι, γιατί βρισκόμαστε μπροστά σ΄ έναν προφανή δημοσιονομικό εκτροχιασμό. Όλοι στη χώρα μας ξέρουν ότι υπάρχει αύξηση των δαπανών στην εκτέλεση του προϋπολογισμού. Όλοι ξέρουν και πολλοί μιλούν για μείωση 5% των φορολογικών εσόδων τη συγκεκριμένη χρονική περίοδο. Όλοι ξέρουν, κυρίες και κύριοι, ότι η Κυβέρνηση αδυνατεί να εκτελέσει τον προϋπολογισμό. Όλοι ξέρουν ότι η Κυβέρνηση αντιμετωπίζει ταμειακά προβλήματα και προστρέχει σε δανεισμούς από το εξωτερικό. 
      Το νομοσχέδιο κατατίθεται χωρίς συζήτηση και συναίνεση των κοινωνικών φορέων. Το νομοσχέδιο αποδομεί ό,τι είχε κατακτηθεί την προηγούμενη περίοδο με τις πρωτοβουλίες του ΠΑΣΟΚ και ιδιαίτερα με το point system για τη δημιουργία συναίνεσης γύρω από τα φορολογικά συστήματα. Με το νομοσχέδιο ευνοούνται οι μεγάλοι σε βάρος των μικρών.  
      Όμως, κυρίες και κύριοι, το σοβαρότερο πρόβλημα δεν είναι αυτό. Το σοβαρότερο πρόβλημα είναι ότι με το νομοσχέδιο αυτό νομιμοποιούνται στην ουσία τα πάσης φύσεως οικονομικά εγκλήματα, νομιμοποιείται το έγκλημα της φοροδιαφυγής και η παραοικονομία. 
      Αυτή είναι η αλήθεια, διότι κανένας δεν μπορεί να αντιληφθεί γιατί τα παράνομα και εικονικά τιμολόγια μπορούν πια να λαμβάνονται υπόψη στη ρύθμιση, γιατί αυτοί, οι οποίοι εγκλημάτησαν σε βάρος του δημοσίου χρήματος, τώρα αντιμετωπίζονται με την ίδια οπτική, με την ίδια λογική, κοντά και δίπλα στους έντιμους φορολογούμενους, κοντά και δίπλα στους πολίτες οι οποίοι σέβονται τους κανονισμούς και τους νόμους του κράτους. 
      Φυσικά ακούσαμε από τον κύριο Υπουργό στη Διαρκή Επιτροπή ότι δεν λαμβάνονται υπόψη οι εκδότες πλαστών και εικονικών τιμολογίων, αλλά μόνο οι λήπτες. Πουθενά δεν φαίνεται αυτό από το νομοσχέδιο. Αλλά και έτσι να είναι τα πράγματα, κύριε Υπουργέ, δεν αντιλαμβάνεστε ότι ο αποδέκτης προϊόντος εγκλήματος, ο λήπτης παράνομου και εικονικού τιμολογίου, είναι εξίσου εγκληματίας με τον εκδότη παράνομου τιμολογίου;  Αυτή είναι η πραγματικότητα. Δεν ξέρετε ότι σε πολλούς δρόμους στο κέντρο της Αθήνας υπάρχει βιομηχανία εταιρειών που βάζουν συνήθως ως διαχειριστές ή προέδρους ανθρώπους υπέργηρους με παθήσεις, για να μην μπορούν να μπουν φυλακή και αφού τους πιάσει η εφορία, ερχόμαστε και νομιμοποιούμε στη συνέχεια τα εγκλήματα που διέπραξαν όλα αυτά τα χρόνια;
      Κυρίες και κύριοι, θεωρώ ότι θα πρέπει να υπάρξει ένα ερώτημα προς την Κυβέρνηση. Γιατί γίνεται αυτό; Τι παιδαγωγική, τι ηθική αντίληψη των πραγμάτων είναι αυτή από μια Κυβέρνηση που ήλθε να πατάξει τη διαφθορά και το έγκλημα, από μια Κυβέρνηση που ήλθε να εξυγιάνει τα δημόσια πράγματα της χώρας; Ποιους εξυπηρετείτε, κύριε Υπουργέ, με αυτήν τη ρύθμιση; Γιατί ξέρω ότι στη Θεσσαλονίκη, εδώ, εκεί, υπάρχουν και έχουν συλληφθεί την προηγούμενη περίοδο δεκάδες με παράνομα και εικονικά τιμολόγια. Τώρα οι τοπικές κοινωνίες λένε: «Μα, είναι δυνατόν εμείς που πληρώσαμε φόρο, εμείς που είμαστε συνεπείς να μας αντιμετωπίζει η πολιτεία με τα ίδια μέτρα και τα ίδια σταθμά με τους οικονομικά εγκληματούντες»; 
      Όμως θέλω να σταθώ και σε μια άλλη πρωτοβουλία, η οποία ήλθε την τελευταία στιγμή. Αυτήν την πρωτοβουλία που είπε ο κ. Σούρλας. Πραγματικά το ήθος, η ακεραιότητα και η ευθύτητα του κ. Σούρλα είναι προς έπαινο, όμως δεν ξέρω για την προσπάθειά του να ισοζυγίσει με δήθεν πρωτοβουλίες που πήραμε για τους Αθίγγανους του Ασπροπύργου αυτήν την πρωτοβουλία. Και αυτό, γιατί δεν μπορούσε ευθέως να πει ότι αυτό που κάνει η Κυβέρνηση, είναι πάρα πολύ σοβαρό ζήτημα για την αντίληψη των πολιτών της χώρας, αλλά προσπάθησε σχοινοβατώντας να μας πείσει ότι τα έκανε αυτά η προηγούμενη κυβέρνηση. 
      Η κυβέρνηση του ΠΑΣΟΚ, αν έκανε τέτοια, καταδικάστηκε, κύριε Σούρλα. Εσείς δεν είπατε πουθενά ότι θα κάνετε τέτοια; Επειδή, λοιπόν, κάποιοι καταπίεζαν τους μαύρους, πρέπει να τους καταπιέσετε και εσείς; Αυτή είναι η ηθική που φέρνει σαν νέο λόγο και πράξη η Κυβέρνηση και εσείς προσπαθείτε, εκόντες άκοντες, να την υποστηρίξετε; 
      Βεβαίως ξέρει πολύ καλά η Κυβέρνηση –αναφέρθηκαν οι προηγούμενοι συνάδελφοι- ότι με αυτήν την περίφημη πρωτοβουλία για επαναπατρισμό των κεφαλαίων –είναι και μη δόκιμη η χρήση του όρου- θα νομιμοποιηθούν και εδώ τα μεγάλα οικονομικά εγκλήματα της μεγάλης φυγής, που έγινε στο εξωτερικό, ύψους πολλών κεφαλαίων. Κανένας δεν μπορεί –σας το λέω κι εγώ, κύριε Υπουργέ, από τη θητεία μου στις τράπεζες- να διασφαλίσει με αυτήν τη διάταξη την είσοδο παράνομου κεφαλαίου στην Ελλάδα από τις off shore και από τις τράπεζες μαϊμούδες. Σας πληροφορώ ότι εάν πάτε στις τράπεζες, θα δείτε ότι υπάρχουν χιλιάδες κατατάξεις τραπεζών, με τις οποίες δεν συναλλάσσονται όσον αφορά τους δανεισμούς. Συναλλάσσονται, όμως, οι ογδόντα τράπεζες της χώρας μας για διάφορα άλλα πράγματα. Θα νομιμοποιήσετε και εδώ το παράνομο χρήμα για να δείξετε για μία ακόμα φορά ότι η νέα Κυβέρνηση του ήθους, η νέα Κυβέρνηση της αποκατάστασης και της πάταξης της διαφθοράς έρχεται να νομιμοποιήσει τους εγκληματίες. 
      Γιατί το κάνετε, κύριε Υπουργέ; Θεωρείτε ότι θα έχετε ανάπτυξη, ότι αυτά τα κεφάλαια θα έλθουν ως επενδυτικά κεφάλαια στην Ελλάδα για να προσφέρουν στην υπόθεση της ανάπτυξης; Σας λέω ότι δεν θα έλθουν κι αν θα έλθουν, θα έλθουν επειδή θα δουν μία ευκαιρία νομιμοποίησης, διότι οι αποδόσεις στο Χρηματιστήριο, στα αμοιβαία και σε άλλους τίτλους δεν είναι τέτοιες που να τους συγκινούν για να έλθουν, όπως είπαν οι προηγούμενοι συνάδελφοι.
      Θέλω να κλείσω μ’ ένα σχόλιο για τα πανωτόκια. Κύριε Υπουργέ, άλλα λέγατε στις προγραμματικές δηλώσεις και άλλα κάνετε με την πρωτοβουλία που παίρνετε. 
      Δεύτερον, θέλω να δηλώσω ότι δεν θα λυθεί το πρόβλημα της υπερχρέωσης των πολιτών την περίοδο ιδιαίτερα των υψηλών επιτοκίων του 1990-1993 με αυτή την πρωτοβουλία, διότι κατέχεστε κι εσείς από μία οριζόντια προσέγγιση του προβλήματος της υπερχρέωσης. 
      Κύριε Υπουργέ, ένα παράδειγμα θα σας πω. Ένας που δανείστηκε το 1987 100 εκατομμύρια, βρίσκεται σε δεινή οικονομική θέση. Έχετε την άποψη ότι σήμερα μπορεί να πληρώσει 300 εκατομμύρια; Είναι οριζόντια η προσέγγιση που κάνετε. Δεν θα λυθεί το πρόβλημα και μετά από τρία ή δέκα χρόνια θα ξαναέλθουμε πάλι και θα μιλάμε για ψευδείς τίτλους, διότι δεν αφορούν τα πανωτόκια και τους ανατοκισμούς, αλλά αφορούν χρέος που δημιουργήθηκε από τα υψηλά επιτόκια. Και εδώ πρέπει να σταματήσουμε αυτήν την κουβέντα, δήθεν για τα πανωτόκια. 
      Άρα, λοιπόν, πρέπει να προχωρήσετε και να πιέσετε τις τράπεζες παίρνοντας πρωτοβουλίες σε κάτι που είχαμε καθιερώσει εμείς την προηγούμενη περίοδο για τους εξώδικους διακανονισμούς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Όχι, κύριε συνάδελφε, ολοκληρώσατε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, θα ήθελα λίγα λεπτά ακόμα.
      ΠΡΟΕΔΡΕΥΩΝ (Ιωάννης Τραγάκης): Από εδώ και πέρα, θα μείνει αυστηρά ο χρόνος των οκτώ λεπτών για όλους, κύριε συνάδελφε.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Και εγώ ευχαριστώ πολύ. Να είστε καλά. Θα τα πείτε τα υπόλοιπα στις τροπολογίες.
      Ο κ. Χαρακόπουλος έχει το λόγο για οκτώ λεπτά. 
      Κύριε Χαρακόπουλε, έχετε το λόγο ακριβώς για οκτώ λεπτά.
      ΜΑΞΙΜΟΣ ΧΑΡΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα ζητήσω εκ προοιμίου την κατανόησή σας για τη συγκίνηση. Είναι η πρώτη φορά που ανεβαίνω σ’ αυτό το Βήμα, ένα βήμα που για μένα σημαίνει πολλά πράγματα.
      Το υπό συζήτηση νομοσχέδιο θα το θυμόμαστε και θα το μνημονεύουμε για καιρό, όχι για τις ρήξεις και τις τομές που επιφέρει σε θεσμικό επίπεδο, αλλά γιατί με την τροπολογία για τα πανωτόκια δίνεται ένα τέλος οριστικό και αμετάκλητο στο αμαρτωλό καθεστώς του ανατοκισμού των τόκων των δανείων, που οδήγησε στη χρεοκοπία και την απόγνωση χιλιάδες νοικοκυριά και μικρομεσαίες επιχειρήσεις.
      Αυτό καθαυτό το σχέδιο νόμου για την περαίωση εκκρεμών φορολογικών υποθέσεων και τη ρύθμιση ληξιπρόθεσμων χρεών μπορεί να μην εισάγει καμία καινοτόμο ρύθμιση στα δημοσιονομικά μας πράγματα, ωστόσο απαντά στο αίτημα για ένα νέο ξεκίνημα με κλείσιμο των λογαριασμών του παρελθόντος. Βάζει μία τελεία στο χθες και δίνει τη δυνατότητα στην Κυβέρνηση να εφαρμόσει τη φορολογική της μεταρρύθμιση από το φθινόπωρο.
      Άλλωστε ο τρόπος που έγινε δεκτό το σχέδιο νόμου από την αγορά, εκπροσώπους της οποίας ακούσαμε και στην Επιτροπή Οικονομικών, δικαιολογεί απόλυτα τη νομοθετική πρωτοβουλία του Υπουργού Οικονομίας. Εδώ θα πρέπει να εξάρουμε την ηγεσία του Υπουργείου, που ενώ είχε την ευχέρεια να προχωρήσει στην υλοποίηση αυτών των μέτρων παρακάμπτοντας το Κοινοβούλιο, δεν το έπραξε. Είναι και αυτό ένα δείγμα γραφής της νέας διακυβέρνησης, δείγμα έμπρακτου σεβασμού της Εθνικής Αντιπροσωπείας και των κοινοβουλευτικών διαδικασιών.
      Κυρίες και κύριοι συνάδελφοι, ακούσαμε σήμερα –ακούσαμε και στην επιτροπή- βαρείς χαρακτηρισμούς για «φοροεπιδρομή» και «χαράτσια». Θα έλεγα ότι στο σπίτι του κρεμασμένου δεν μιλούνε για σκοινί. Οι νομοθέτες της συνάφειας, των νόμων που κυριολεκτικά «έστυψαν» τους μικρομεσαίους επιχειρηματίες, δεν μπορεί να ρίχνουν σήμερα εδώ στην Εθνική Αντιπροσωπεία κροκοδείλια δάκρυα και να εμφανίζονται ως αυτόκλητοι προστάτες τους. Οι μικροί και μεσαίοι επιχειρηματίες που βίωσαν στο πετσί τους την πολιτική σας, ξέρουν τι σημαίνει πολιτική ΠΑΣΟΚ και σας απάντησαν με την ψήφο τους στις εκλογές της 7ης Μαρτίου.
      Κυρίες και κύριοι συνάδελφοι, το παρόν νομοσχέδιο αυξάνει τις εναλλακτικές δυνατότητες των φορολογουμένων. Καθώς η υπαγωγή στη ρύθμιση είναι προαιρετική, δίνεται η δυνατότητα σε όσους το επιθυμούν, να κλείσουν ανέλεγκτες φορολογικές υποθέσεις μέχρι το 2002 κατά τρόπο απόλυτα αντικειμενικό.  Επιπρόσθετα διασφαλίζεται ότι οι επιβαρύνσεις που θα επιβληθούν με τη διαδικασία της αυτόματης περαίωσης, θα είναι κατά πολύ ευνοϊκότερες απ’ ό,τι με τη διαδικασία του τακτικού ελέγχου. 
      Ουσιαστικά, δηλαδή, δίνεται η δυνατότητα στους ελεύθερους επαγγελματίες και τους μικρομεσαίους επιχειρηματίες να κλείσουν τις ανέλεγκτες υποθέσεις τους χωρίς εκβιασμούς και απειλές για οικονομικά ανταλλάγματα από ορισμένους επίορκους δημοσίους λειτουργούς, γιατί δυστυχώς επί των ημερών των κυβερνήσεων του ΠΑΣΟΚ οικοδομήθηκε ένα κράτος διαφθοράς, το αποκρουστικό πρόσωπο του οποίου λίγο-πολύ όλοι οι πολίτες το έχουμε δει στις καθημερινές μας συναλλαγές με δημόσιες υπηρεσίες.
      Το σχέδιο νόμου δίνει ανάσα σε οκτακόσιους πενήντα χιλιάδες οφειλέτες, συμπολίτες μας, που έχουν ληξιπρόθεσμα χρέη προς το δημόσιο, για να μπορέσουν να ξοφλήσουν με ιδιαίτερα ευνοϊκούς όρους, είτε εφάπαξ με απαλλαγή του 80% των προσαυξήσεων είτε σε έξι έως εξήντα μηνιαίες δόσεις με απαλλαγή των προσαυξήσεων από 50% έως και 77%.
      Όλα αυτά βεβαίως είναι ιδιαίτερα σημαντικά για την αγορά. Ωστόσο, όπως προείπα και στην αρχή της τοποθέτησής μου, ο νόμος αυτός θα μνημονεύεται για τις τροπολογίες του: -Τη φορολόγηση των επαναπατριζομένων κεφαλαίων που θα ενισχύσουν το επενδυτικό κλίμα, δημιουργώντας παράλληλα νέες θέσεις απασχόλησης- Τη μείωση του χρόνου παραμονής στη μαύρη λίστα του «ΤΕΙΡΕΣΙΑ», που έχει γίνει βρόγχος για χιλιάδες συμπολίτες μας και βεβαίως- Την οριστική και αμετάκλητη ρύθμιση του ζητήματος των πανωτοκίων. Ένα πρόβλημα που γιγαντώθηκε στις δεκαετίες του ΄80 και του ΄90, με τις τράπεζες να έχουν αλυσοδέσει στο άρμα τους χιλιάδες δανειολήπτες, που όσο και εάν πλήρωναν, ποτέ δεν ξεχρέωναν.
      Είναι μία πληγή με τεράστιες κοινωνικές επιπτώσεις, καθώς ακόμη και αυτοκτονίες αποδίδονται στα πανωτόκια. Σπίτια, επιχειρήσεις, χωράφια βγήκαν στο σφυρί, κάτω από την ανοχή της πολιτείας από το απαράδεκτα αισχροκερδές καθεστώς λειτουργίας των τραπεζών. Και εάν κανείς μπορεί να πει κυνικά ότι οι ιδιωτικές τράπεζες προτάσσουν το κέρδος με κάθε τίμημα και ελάχιστα ενδιαφέρονται για την ανάπτυξη της εθνικής οικονομίας ή τη διατήρηση του παραγωγικού ιστού, το ίδιο δεν μπορεί να ισχύει για την Αγροτική Τράπεζα. Μία τράπεζα που ιδρύθηκε για να υπηρετεί τον αγρότη και να προάγει την ανάπτυξη στην περιφέρεια, έφθασε στο σημείο να αρνείται στους αγρότες και στους κτηνοτρόφους, τους ανθρώπους που διατηρούν ζωντανή την ξεχασμένη ελληνική επαρχία, τη χορήγηση αναλυτικής ενημέρωσης για το ύψος των οφειλών τους. 
      Το ζήτημα εδώ και χρόνια έχει πάρει εκρηκτικές διαστάσεις, φέρνοντας στο χείλος της καταστροφής χιλιάδες νοικοκυριά και επιχειρήσεις, θύματα του ανατοκισμού των τόκων. Παρά την έντονη πίεση της Νέας Δημοκρατίας, όσο ήταν Αντιπολίτευση, η απελθούσα κυβέρνηση δεν προχώρησε σε γενναία ρύθμιση που θα έβαζε τέλος στο πρόβλημα. Αντίθετα με ανεπαρκείς ρυθμίσεις και αποσπασματικά μέτρα ανέχονταν τη διαιώνιση του καθεστώτος της ντροπής. Η διαιώνιση των πανωτοκίων υπονόμευε και υπονομεύει την πορεία της εθνικής οικονομίας, καθώς δεν επιτρέπει να ορθοποδήσουν παραγωγικές μονάδες της χώρας, οι οποίες κάποια στιγμή δεν μπόρεσαν να φανούν συνεπείς προς τις υποχρεώσεις τους και πήραν τον κατήφορο. Οι συνέπειες γνωστές: κατασχέσεις, πλειστηριασμοί, ανεργία. 
      Η λύση που φέρνει η Κυβέρνηση, υλοποιώντας την προεκλογική της δέσμευση, είναι γενναία και δίκαιη. Απαλλάσσει χιλιάδες δανειολήπτες από τη «δαμόκλειο σπάθη» των πλειστηριασμών των σπιτιών τους. Η Κυβέρνηση Καραμανλή τιμά το λόγο της, τιμά τις δεσμεύσεις της έναντι των δανειοληπτών που υπήρξαν θύματα των πανωτοκίων. Η ρύθμιση, όπως προεκλογικά δεσμευθήκαμε στον ελληνικό λαό, είναι  ξεκάθαρη. Σε καμία περίπτωση οι οφειλές προς τις τράπεζες δεν μπορεί να υπερβαίνουν το τριπλάσιο του ληφθέντος κεφαλαίου.
      Αισθάνομαι την ανάγκη από αυτό το Βήμα να εξάρω την ευαισθησία του Πρωθυπουργού για τα προβλήματα του αγροτικού κόσμου, μιας και σύμφωνα με δήλωση του αρμόδιου Υπουργού, η ρύθμιση για τους αγρότες έγινε ακόμα ευνοϊκότερη ύστερα από παρέμβαση του ίδιου του Κώστα Καραμανλή. 
      Κυρίες και κύριοι συνάδελφοι του ΠΑΣΟΚ, η διαφορά μας μαζί σας είναι ότι ενώ εσείς είχατε την ευκαιρία να συγκρουστείτε με τα οικονομικά συμφέροντα, με τις τράπεζες υπέρ των οικονομικά αδυνάτων δεν το κάνατε! Η Νέα Δημοκρατία από τα πρώτα της δείγματα, ως Κυβέρνηση, δείχνει ότι δεν βάζει νερό στο κρασί της. Η γενναία ρύθμιση για τα πανωτόκια έχει και ένα συμβολικό χαρακτήρα. Και μόνο για αυτόν, ίσως, θα έπρεπε από όλες τις πτέρυγες της Βουλής να ψηφιστεί το συγκεκριμένο νομοσχέδιο, γιατί είναι μία νίκη της πολιτικής επί των οικονομικών συμφερόντων. Είναι καιρός και πάλι η πολιτική να υπαγορεύει τους κανόνες του παιχνιδιού και όχι να λειτουργεί ως διαδικασία υλοποίησης προειλημμένων αποφάσεων από οικονομικούς παράγοντες. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης):  Και εμείς σας ευχαριστούμε και συγχαρητήρια για την πρώτη σας ομιλία. 
      Ο κύριος Υπουργός έχει το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η Κυβέρνηση του Κώστα Καραμανλή ανέλαβε τη διακυβέρνηση της χώρας με πλήρη συναίσθηση και των ευκαιριών που υπάρχουν και των δυσκολιών που προκύπτουν από τα λάθη του παρελθόντος. 
Ανέλαβε με την πίστη ότι η ελληνική κοινωνία και η οικονομία έχουν πολύ μεγάλες δυνατότητες. Πιστεύουμε ότι στη χώρα υπάρχουν πολύ μεγάλα αναπτυξιακά αποθέματα, ότι υπάρχουν σημαντικά περιθώρια για την προώθηση μιας πιο ανταγωνιστικής οικονομίας, πιο δυναμικής, ενός πιο αποτελεσματικού κράτους και μιας κοινωνίας που να είναι πιο δίκαιη.
      Η κύρια επιδίωξη της νέας οικονομικής πολιτικής που υλοποιούμε, είναι να αξιοποιήσουμε αυτές τις δυνατότητες που υπάρχουν. Κεντρικά στοιχεία και στην πολιτική και στο κράτος πρέπει να είναι η συνέπεια και η αξιοπιστία, ώστε να πετύχουμε στόχους που αφορούν στην ανάπτυξη, στην απασχόληση, στην κοινωνική συνοχή.
      Ως Υπουργός Οικονομίας και Οικονομικών θα ήμουν ιδιαίτερα ευτυχής, εάν η οικονομία δεν είχε συσσωρευμένα προβλήματα από το παρελθόν. Θα ήμουν ιδιαίτερα ευτυχής, αν είχαν λυθεί τα προβλήματα της ανεργίας, της φτώχειας, του κοινωνικού αποκλεισμού, της καθυστέρησης της ελληνικής περιφέρειας, των μεγάλων δημοσιονομικών ανισορροπιών, της χαμηλής διεθνούς ανταγωνιστικότητας. Τα προβλήματα, όμως, δυστυχώς υπάρχουν. Πολλά δε από αυτά τα προβλήματα τα τελευταία χρόνια επιδεινώθηκαν, δεν βελτιώθηκαν. Τα προβλήματα είναι σε μεγάλο βαθμό διαρθρωτικά, πηγάζουν, όμως, από επιλογές, πράξεις και παραλείψεις της προηγούμενης κυβέρνησης, μιας κυβέρνησης που κυβέρνησε για πάρα πολλά χρόνια και αντί να λύσει τα προβλήματα, τα έκανε χειρότερα, διότι οι επιλογές της ήταν κοντόφθαλμες και αναξιόπιστες. Οι πράξεις και οι παραλείψεις της προηγούμενης κυβέρνησης οδήγησαν σ΄ ένα φαύλο κύκλο χαμένων ευκαιριών.
      Ανάμεσα σ΄ αυτά τα προβλήματα που κληρονομήσαμε είναι και το δημοσιονομικό, το οποίο είναι ένα από τα μεγαλύτερα προβλήματα που κληρονομήσαμε και η αντιμετώπισή του συνεπάγεται και περιορισμούς και επιλογές για το σύνολο της οικονομικής πολιτικής της χώρας.
      Ήδη ολοκληρώσαμε -και ενημερώσαμε τη Βουλή- την πρώτη φάση της δημοσιονομικής απογραφής, όπου αποδείχθηκε ότι η δημοσιονομική μεταχείριση των τελευταίων χρόνων -και ιδιαίτερα του 2003 και του 2004- οδηγήθηκε σε ναυάγιο.
      Δεύτερον, αποδείχθηκε ότι η προηγούμενη κυβέρνηση παραπλανούσε συστηματικά και τους πολίτες και την Ευρωπαϊκή Επιτροπή αναφορικά με τη δημοσιονομική κατάσταση. Οι προϋπολογισμοί ήταν και πλασματικοί και χαλκευμένοι. 
      Εμείς θέλουμε να κάνουμε μία καινούργια αρχή, να ακολουθήσουμε μία πολιτική που να είναι αξιόπιστη, αναπτυξιακή και κοινωνική. Έχουμε κεντρικό στόχο την απασχόληση, ώστε να μειωθεί η ανεργία που αποτελεί και το μεγαλύτερο πρόβλημα της κοινωνίας μας. 
      Έχουμε ξεκινήσει μία πολιτική που βασίζεται σε μεταρρυθμίσεις συναινετικές και όχι σε κοινωνικές συγκρούσεις. Με μετριοπάθεια, με κοινωνική συναίνεση, με κυβερνητική αποτελεσματικότητα θα δημιουργήσουμε μία νέα εποχή για την οικονομία και για τη χώρα γενικότερα. Και είναι άμεση επιλογή και προτεραιότητα της πολιτικής μας να ενισχύσουμε το δυναμισμό του ιδιωτικού τομέα, που είναι η ατμομηχανή της ανάπτυξης.
      Προχωρούμε σ΄ ένα νέο αναπτυξιακό σχεδιασμό για τις αποκρατικοποιήσεις και την αξιοποίηση της δημόσιας περιουσίας. 
      Ενισχύουμε το ρόλο του ιδιωτικού τομέα και τον ανταγωνισμό στο τραπεζικό σύστημα, ώστε οι επιχειρήσεις να χρηματοδοτούνται ευκολότερα για τις αναπτυξιακές τους πρωτοβουλίες και οι καταναλωτές να έχουν καλύτερες επιλογές. 
      Ενισχύουμε το θεσμό του Χρηματιστηρίου και της Κεφαλαιαγοράς, που λειτουργούν σε καθεστώς πλήρους διαφάνειας και μακριά από πολιτικές παρεμβάσεις, ώστε να  επιτελούν το έργο τους με αποτελεσματικότητα και αξιοπιστία. 
      Αναδιοργανώνουμε τους μηχανισμούς αξιοποίησης του Γ΄ Κοινοτικού Πλαισίου Στήριξης, οι οποίοι είχαν καταρρεύσει, ώστε να αξιοποιήσουμε τους κοινοτικούς πόρους προς όφελος της οικονομίας. 
      Επιβάλλουμε τη διαφάνεια στην ανάθεση και επίβλεψη των δημοσίων έργων, ώστε να ενισχύσουμε το δυναμισμό των νέων, όπως ο κατασκευαστικός, που συντηρούν την ανάπτυξη τα τελευταία χρόνια.
      Αξιοποιούμε τις δυνατότητες της ελληνικής ναυτιλίας. 
      Δίνουμε έμφαση σε τομείς όπου η Ελλάδα υστερεί τα τελευταία χρόνια, παρά τα συγκριτικά της πλεονεκτήματα, τομείς όπως είναι ο αγροτικός, ο τουρισμός, μεγάλο μέρος της βιομηχανίας και του εμπορίου, η παραγωγή ενέργειας, οι τηλεπικοινωνίες, οι μεταφορές.
      Μία από τις μεγάλες μας πρωτοβουλίες που θα εκδηλωθεί το φθινόπωρο, είναι η επικείμενη φορολογική μεταρρύθμιση.
      Ενόψη αυτής της μεταρρύθμισης και του νέου συστήματος φορολογικών ελέγχων που θα τεθεί σε εφαρμογή, καταθέσαμε το νομοσχέδιο που συζητούμε. Το νομοσχέδιο που συζητούμε, περιλαμβάνει ρυθμίσεις που έχουν το χαρακτήρα του κλεισίματος προβλημάτων που έρχονται από το παρελθόν. Αυτή είναι η φύση του νομοσχεδίου. Αυτό δεν το αρνηθήκαμε ποτέ.
      Με το νομοσχέδιο που συζητούμε, δίνεται η δυνατότητα στους φορολογουμένους να κλείσουν αυτόματα και με αντικειμενικές διαδικασίες, όχι με συναλλαγή, τις ανέλεγκτες φορολογικές υποθέσεις μέχρι το έτος 2002. Χρονίζουν ανέλεγκτες φορολογικές υποθέσεις. Ξέρουμε πώς έκλειναν αυτές οι φορολογικές υποθέσεις στο παρελθόν. Δίνουμε τη δυνατότητα να κλείσουν με αντικειμενικές διαδικασίες πια, ενόψη του γεγονότος ότι με το νέο φορολογικό νόμο, με τη φορολογική μεταρρύθμιση που σχεδιάζουμε, θα αλλάξει ο τρόπος φορολογικού ελέγχου. 
      Η υπαγωγή στη ρύθμιση -επειδή άκουσα πολλούς συναδέλφους από τη Μειοψηφία να επικρίνουν την υπαγωγή στη ρύθμιση και τη ρύθμιση αυτή ως φορομπηχτική-  είναι απόλυτα προαιρετική. Αφορά όλους. Δεν αφορά συγκεκριμένους. Αφορά μία ευρεία ομάδα επαγγελματιών και επιχειρήσεων, που οι συναλλαγές τους φθάνουν σχεδόν μέχρι τα 9 εκατομμύρια ευρώ. Μιλάμε για το σύνολο σχεδόν, εκτός από τις πολύ μεγάλες επιχειρήσεις και των ελευθέρων επαγγελματιών. Οι φορολογούμενοι αποκτούν πρόσθετες επιλογές χωρίς να περιορίζεται κανένα δικαίωμά τους. Είναι εντελώς προαιρετική η ρύθμιση. Όποιος θέλει, υπάγεται. Όποιος δεν θέλει, δεν υπάγεται και ισχύει ό,τι ίσχυε μέχρι σήμερα. Δεν αλλάζει τίποτα, αν δεν υπαχθεί στη ρύθμιση.
      Παράλληλα με το νομοσχέδιο δίνεται η δυνατότητα στους οφειλέτες του δημοσίου να εξοφλήσουν χρέη που είχαν καταστεί ληξιπρόθεσμα ως τις 29.2.2004, επιλέγοντας οι ίδιοι τη διάρκεια εξόφλησης της οφειλής, που μπορεί να είναι είτε εφάπαξ με απαλλαγή του 80% των προσαυξήσεων που έχουν επιβληθεί για εκπρόθεσμη καταβολή είτε έως εξήντα μηνιαίες δόσεις με απαλλαγές που κυμαίνονται από το 77% μέχρι το 50% των προσαυξήσεων αντίστοιχα. Δίνουμε μία ευκαιρία να κλείσει αυτό το άγος με τις οφειλές προς το δημόσιο, με έναν τρόπο ο οποίος είναι επωφελής για τους φορολογουμένους. Αλλά και αυτός είναι προαιρετικός. Εάν δεν θέλει κάποιος να υπαχθεί στη ρύθμιση, θα συνεχίσει να έχει τις προσαυξήσεις και όλες τις νόμιμες επιπτώσεις που υπάρχουν και ισχύουν έως σήμερα.
      Τρίτος στόχος του νομοσχεδίου είναι να αντιμετωπίσουμε τις εκκρεμότητες που προέκυψαν από την εξαιρετικά άτυχη πρωτοβουλία της προηγούμενης κυβέρνησης να φέρει λίγες μέρες πριν τις εκλογές ένα νέο δήθεν αναπτυξιακό νόμο, ο οποίος αποδείχτηκε μέσα σε λίγες εβδομάδες ότι ήταν ένας νόμος ο οποίος δεν ήταν συμβατός με τα κοινοτικά δεδομένα. Η ψήφιση του ν. 3219/2004, που ψηφίστηκε άρον άρον στη Βουλή, παρά την έντονη αντίδρασή μας τότε, χαρακτηρίστηκε από τις υπηρεσίες της Ευρωπαϊκής Ένωσης ως νόμος αντικείμενος στην ευρωπαϊκή κοινοτική νομοθεσία. Έχει δημιουργήσει σημαντικές δυσκολίες στην αξιολόγηση και προώθηση επενδυτικών σχεδίων το γεγονός ότι ίσχυε αυτός ο νόμος. Και με τις προτεινόμενες διατάξεις, όπου προσαρμόζουμε το νόμο και επαναφέρουμε το προηγούμενο καθεστώς, αντιμετωπίζεται το πρόβλημα.
      Και αυτό είναι μία μεταβατική διάταξη, διότι ετοιμάζεται νέος αναπτυξιακός νόμος, ο οποίος θα ισχύσει από την επόμενη χρονιά και θα τον συζητήσουμε με πλήρη άνεση, όπως και το νέο φορολογικό νομοσχέδιο, στη Βουλή. 
      Οι όροι, λοιπόν, της ρύθμισης είναι ευνοϊκοί για τις επιχειρήσεις και για τους ελεύθερους επαγγελματίες. Οι επιβαρύνσεις που θα προκύψουν από την αυτόματη περαίωση, είναι δίκαιες και θα έλεγα ότι είναι προς το χαμηλό και όχι προς το υψηλό και στην ουσία δίνουμε νέα δικαιώματα στους φορολογούμενους, χωρίς να καταργούμε κανένα από τα παλαιά τους δικαιώματα. 
      Με το νομοσχέδιο αυτό συζητήθηκαν μεταξύ άλλων και τρεις άλλες ακόμα σημαντικές νομοθετικές ρυθμίσεις. 
      Η πρώτη αφορά στο ζήτημα των πανωτοκίων και η δεύτερη στο θέμα της διατήρησης δυσμενών οικονομικών στοιχείων, στο σύστημα «ΤΕΙΡΕΣΙΑΣ» και σε άλλα συστήματα που τηρούν οικονομικά στοιχεία. Εδώ υλοποιούνται δύο προεκλογικές δεσμεύσεις της Κυβέρνησης και του Πρωθυπουργού και λύνουμε ένα μεγάλο κοινωνικό πρόβλημα που έχει ανακύψει. Επανειλημμένως επεχείρησε με μισή καρδιά η προηγούμενη κυβέρνηση δήθεν να λύσει το πρόβλημα και δεν μπόρεσε να το λύσει. 
      Εμείς δίνουμε μία γενναία λύση στο πρόβλημα και θεωρούμε –και το λέμε και ρητά- ότι αυτή είναι η οριστική και αμετάκλητη λύση του προβλήματος. Δεν θα ξανανοίξει αυτό το ζήτημα. Δεν πρόκειται εμείς να το ξανανοίξουμε. Διότι αφορά όλους η ρύθμιση, αφορά τους αγρότες με ιδιαίτερα ευνοϊκότερο τρόπο, διότι ενώ η δέσμευσή μας ήταν ότι οι επιβαρύνσεις δεν μπορούν να ξεπερνούν το τριπλάσιο του αρχικού κεφαλαίου, η συνολική οφειλή για τους αγρότες καταλήγει στο διπλάσιο λόγω των ιδιαιτεροτήτων που έχει ο αγροτικός τομέας. 
      Και η τρίτη ρύθμιση που καταθέσαμε με τροπολογία, έχει να κάνει με τα κίνητρα για τον επαναπατρισμό κεφαλαίων των Ελλήνων, που βρίσκονται στο εξωτερικό. Μιλάμε για κεφάλαια Ελλήνων είτε φυσικών είτε νομικών προσώπων.
      ΙΩΑΝΝΗΣ ΜΑΓΚΡΙΩΤΗΣ: Δεν το γράφει. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Παρακαλώ όχι διακοπές, κύριοι συνάδελφοι. 
      Συνεχίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Μιλάμε για κεφάλαια φυσικών και νομικών προσώπων που υπόκεινται σε φορολογία στην Ελλάδα. Αυτοί είναι Έλληνες. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, δεν επιτρέπω διακοπές. 
      Παρακαλώ, συνεχίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Σας άκουσα, είπατε διάφορες ακρότητες, δεν διέκοψα κανέναν. Άκουσα ακρότητες και θα σας διαβάσω μία φράση, που άκουσα πριν από δύο χρόνια, από Υπουργό της προηγούμενης κυβέρνησης. 
      Η Ελλάδα, έλεγε εκείνος ο Υπουργός, σήμερα χάνει επενδυτικές ευκαιρίες από τα ξενιτεμένα κεφάλαια των Ελλήνων πολιτών και των ελληνικών επιχειρήσεων που επιλέγουν άλλες χώρες, όχι για να βρουν καλύτερες αγορές, αλλά καλύτερη μεταχείριση. Δεν πρόκειται να επαναλάβω ούτε απειλές ούτε παρακάλια. Όπως επανέκαμψαν τα «ρέπος», όταν μειώθηκε η επαχθής φορολογία, έτσι σκοπεύουμε να διαμορφώσουμε ένα παρόμοιο περιβάλλον αποδόσεων και φορολογικής μεταχείρισης για τα εκπατρισμένα κεφάλαια και τις ναυτιλιακές επιχειρήσεις. Η πρότασή μου είναι απλή: «Ελάτε εδώ με τους ίδιους όρους, που έχετε έξω, να κάνουμε μία νέα αρχή στη χώρα μας, συσσωρεύοντας κάθε πηγή εθνικού πλούτου και οικονομικής δύναμης, κάνοντας την Ελλάδα ένα ισχυρό χρηματοοικονομικό κέντρο στη Νότια Ευρώπη.  Νίκος Χριστοδουλάκης, Υπουργός Οικονομίας το 2002.»
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι!
      Συνεχίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Δεν τολμήσατε να προχωρήσετε σ’ αυτήν την πρωτοβουλία. Αφήσατε και αυτό το πρόβλημα από το παρελθόν να μας ταλανίζει. 
      Εμείς με τις προτάσεις που κάνουμε με το παρόν νομοσχέδιο, κλείνουμε ένα κύκλο νομοθετικών πρωτοβουλιών που αφορούν στις εκκρεμότητες από το παρελθόν. Κλείνουμε τα προβλήματα του παρελθόντος, ώστε να ασχοληθούμε αποκλειστικά από εδώ και εμπρός με τα προβλήματα του μέλλοντος. Και οι άλλες πρωτοβουλίες που θα πάρει η Κυβέρνηση, ο αναπτυξιακός νόμος, οι διαρθρωτικές μεταρρυθμίσεις, η φορολογική μεταρρύθμιση, θα αφορούν αποκλειστικά το μέλλον. Καθαρίζουμε τα προβλήματα του παρελθόντος, διότι δεν μπορεί συνέχεια να ασχολούμαστε με προβλήματα που έρχονται από το παρελθόν. Πρέπει επιτέλους σ’ αυτήν τη χώρα ν΄ ασχοληθούμε με το μέλλον. Και δεν έχουμε σκοπό να ξανανοίξουμε αυτά τα ζητήματα στο μέλλον.
      Είναι χαρακτηριστικό το ζήτημα με τα πανωτόκια. Το πρόβλημα, γνωρίζετε ότι δημιουργήθηκε στις αρχές της δεκαετίας του ΄80. Και συνεχίστηκε σ΄ όλη τη δεκαετία του ΄80 και στη δεκαετία του ΄90 και ήταν σε μεγάλο βαθμό αποτέλεσμα μιας πολιτικής που οδήγησε σε  πολύ υψηλά επιτόκια και σε συνδυασμό με το συχνό ανατοκισμό των δανείων, κάποια δάνεια, πολλά δάνεια δυστυχώς οδηγήθηκαν σε εκρηκτικές διαστάσεις. Ε, το λύνουμε το θέμα. 
      Για το σύνολο των δανείων που συνάπτονται ή έχουν συναφθεί στις εμπορικές τράπεζες, το ποσό της ληξιπρόθεσμης οφειλής, που θα προκύπτει από τη ρύθμιση, δεν μπορεί να υπερβαίνει το τριπλάσιο του αρχικού κεφαλαίου. Αυτό υλοποιεί μία βασική προεκλογική μας δέσμευση.
      Για τα δάνεια των αγροτών, το ποσό της οφειλής, που θα προκύπτει από τη ρύθμιση, δεν μπορεί να υπερβαίνει το διπλάσιο του αρχικού κεφαλαίου. Ειδικά για οφειλές αγροτών που είχαν ρυθμιστεί πριν το 1990, όταν δεν ήταν γνωστό το αρχικό κεφάλαιο -διότι η Αγροτική Τράπεζα στη δεκαετία του ’80 δεν κρατούσε στοιχεία για τα δάνεια των αγροτών- το όριο καθορίζεται στο 150% του κεφαλαίου που προέκυψε με τη ρύθμιση του 1990. 
      Ο δανειολήπτης, που θα ρυθμίσει τα χρέη του, αποκτά το δικαίωμα της αποπληρωμής της τελικής οφειλής εντός χρονικής περιόδου πέντε έως επτά ετών με διετή περίοδο χάριτος. Αναστέλλονται οι πλειστηριασμοί μέχρι 31.12.2004. Προβλέπεται ότι τα τραπεζικά ιδρύματα που θα αρνούνται αναιτίως να προχωρήσουν στη ρύθμιση, δεν θα έχουν δικαίωμα να προβαίνουν σε πλειστηριασμούς.
      Βεβαίως, όπως συνέβη και στο παρελθόν, εξαιρούνται της ρύθμισης κάποια μεγάλα κεφάλαια. Το όριο προσδιορίστηκε στα 2,2 εκατομμύρια ευρώ. Κανείς δεν μπορεί να πει ότι με τη ρύθμιση αυτή προσπαθούμε να ευνοήσουμε κάποιον, ο οποίος είχε μεγάλες οφειλές και δεν είχε υπαχθεί στην προηγούμενη ρύθμιση.
      Καταβολές που έγιναν οποτεδήποτε από τον οφειλέτη και αφορούν σε οφειλές ρυθμιζόμενες με βάση τη ρύθμιση που έχουμε, αφαιρούνται από το συνολικό ποσό της οφειλής, όπως διαμορφώνεται.
      Διαφωνείτε με όλα αυτά; Γιατί δεν τα κάνατε τόσα χρόνια; Γιατί τόσα χρόνια ταλαιπωρείτε τόσο κόσμο χωρίς να λύνετε αυτό το μεγάλο πρόβλημα; Γιατί φέρνατε αυτές τις ψευτορυθμίσεις, οι οποίες ποτέ δεν λειτούργησαν; 
      Με τη δεύτερη ρύθμιση μειώνεται ο χρόνος διατήρησης των δυσμενών προσωπικών οικονομικών στοιχείων στα αρχεία του «ΤΕΙΡΕΣΙΑ». Αυτά είναι αρχεία που διατηρούνται από τις τράπεζες. Υπάρχουν και άλλα αρχεία προσωπικών δεδομένων. Ανάλογα με την περίπτωση μειώνονται τα ανώτατα όρια διατήρησης των στοιχείων από τα πέντε στα τρία χρόνια, από τα επτά στα πέντε και από τα δέκα στα επτά. 
      Με τον επαναπατρισμό δίνουμε τη δυνατότητα, όπως είπαμε, σε φυσικά και νομικά πρόσωπα, που είναι φορολογικά υπόχρεα στην Ελλάδα, να μεταφέρουν στη χώρα τα κεφάλαιά τους, που βρίσκονται σε οποιαδήποτε μορφή τραπεζικών λογαριασμών στην αλλοδαπή, μέσα σ΄ ένα εξάμηνο από την έναρξη ισχύος της διάταξης. Κατά το χρόνο μεταφοράς θα καταβάλλεται φόρος 3% επί της αξίας τους. Είναι μία ρύθμιση ανάλογη με αυτήν που έγινε στην Ιταλία και στη Γερμανία.
      Εμείς θεωρούμε ότι η εισροή αυτών των κεφαλαίων θα ενισχύσει πολλαπλά την εθνική οικονομία. Τα κεφάλαια αυτά θα χρηματοδοτήσουν νέες επενδύσεις στην Ελλάδα πια και όχι στο εξωτερικό, θα οδηγήσουν στη δημιουργία νέων θέσεων απασχόλησης, θα συμβάλουν στην αύξηση της ρευστότητας και του κύκλου εργασιών των τραπεζών επ’ ωφελεία της οικονομίας, θα αυξήσουν γενικά την οικονομική δραστηριότητα. 
      Δεν νομιμοποιούμε αυτά τα κεφάλαια για πάσα χρήση. Μόνο φορολογική είναι η νομιμοποίηση που δίδεται. Εξακολουθούν και ισχύουν οι διατάξεις του ν. 2331/1995 και του ν. 3034/2002. Θα πρέπει οι τράπεζες να ελέγχουν την προέλευση αυτών των χρημάτων, όπως κάνουν μέχρι σήμερα, προκειμένου να μην προκύψει σε καμία περίπτωση νομιμοποίηση άλλων οικονομικών εγκλημάτων, να μην υπάρξει εισροή κεφαλαίων που αφορούν στη χρηματοδότηση της τρομοκρατίας, διότι οι έλεγχοι που γίνονται από τις τράπεζες, σύμφωνα με την κείμενη νομοθεσία περί ξεπλύματος χρήματος, θα εξακολουθήσουν να γίνονται. 
      Άκουσα να μιλάτε για ξέπλυμα και για ξέπλυμα χωρίς να λαμβάνετε υπόψη σας ότι η νομοθεσία, όπως εφαρμόζεται και σήμερα από τις τράπεζες, θα εφαρμοστεί και γι’ αυτά τα κεφάλαια. Μόνο φορολογική είναι η αμνήστευση που παρέχεται και τίποτα άλλο. 
      Αυτή είναι η νομοθετική πρωτοβουλία της Κυβέρνησης. Κλείνουμε αυτό το καλοκαίρι με τα προβλήματα του παρελθόντος. Αρχίζουμε από το Σεπτέμβριο να ασχολούμαστε, με ακόμα μεγαλύτερη ένταση, με τα προβλήματα του μέλλοντος, μετά τη διενέργεια της Ολυμπιάδας. Έχουμε όλοι υποχρέωση τώρα να κάνουμε την καλύτερη δυνατή Ολυμπιάδα, να δείξουμε το καλύτερο πρόσωπο της Ελλάδας σε όλο τον κόσμο που θα μας παρακολουθεί τις επόμενες ημέρες. Κάναμε μεγάλες προσπάθειες για να ολοκληρωθούν τα έργα. Δυστυχώς και η Ολυμπιάδα στοίχισε παραπάνω από ό,τι θα έπρεπε λόγω των καθυστερήσεων και των παραλείψεων της προηγούμενης κυβέρνησης. Τώρα, όμως, ας δούμε μπροστά. Ας κάνουμε την καλύτερη δυνατή Ολυμπιάδα που μπορούμε, ας δείξουμε το καλύτερο πρόσωπο της Ελλάδος και από το Σεπτέμβριο και η οικονομία θα επωφεληθεί από αυτήν τη μεγάλη ευκαιρία που είχαμε να δείξουμε την Ελλάδα σε όλο τον κόσμο.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    Ο κ. Κουβέλης έχει το λόγο.
    ΦΩΤΗΣ ΚΟΥΒΕΛΗΣ: Κύριε Πρόεδρε, θα ξεκινήσω από το τελευταίο σημείο της ομιλίας του κυρίου Υπουργού, αυτό που αφορά στη φορολόγηση των επαναπατριζομένων -αδοκίμως φέρεται ο όρος- κεφαλαίων. Και συμφωνώ με το συνάδελφο, τον κ. Σούρλα.
    Ανοίγει ο δρόμος, κύριε Υπουργέ, για το ξέπλυμα του βρώμικου χρήματος. Και ανοίγει ο δρόμος, παρά το γεγονός ότι κάνετε ειδική αναφορά στο ν. 2331 και στο ν. 3034 του 2002. Είμαι βέβαιος ότι θα συνομολογήσετε ότι η προέλευση των χρημάτων δεν ελέγχεται από το τραπεζικό σύστημα της Ελλάδας ή και της αλλοδαπής –ομολογουμένως λιγότερο της αλλοδαπής- όπως επιτάσσει ο νόμος.
    Θέλω να σας επισημάνω ότι θα σας είναι εξαιρετικά χρήσιμο να δείτε το πόρισμα της Επιτροπής Θεσμών και Διαφάνειας της Βουλής των Ελλήνων, για να διαπιστώσετε ότι το ξέπλυμα βρώμικου χρήματος δεν δέχεται τον αναγκαίο έλεγχο από τις ελληνικές τράπεζες. Και γνωρίζω τι σας λέω, όταν είναι χαρακτηριστικό και έχει αποδειχθεί πάρα πολλές φορές ότι οι τράπεζες μεταξύ τους δεν διασταυρώνουν τα στοιχεία τους με τρόπο, ο οποίος θα καθιστούσε αποτελεσματικό τον έλεγχο της προέλευσης του χρήματος.
    Κυρίες και κύριοι συνάδελφοι, δεν το αναφέρω για κανένα άλλο λόγο παρά μόνο γι’ αυτόν στον οποίο αναφέρεται το συγκεκριμένο γεγονός. Δεν μπορεί να είναι ευτυχής η ελληνική πολιτεία, η χώρα μας από την αντιμετώπιση των διαδικασιών που επιφυλάσσει για τον έλεγχο προέλευσης του χρήματος. Το ίδιο ισχύει σε μικρότερη κλίμακα ομολογουμένως και με τις τράπεζες του εξωτερικού.
      Έχετε και μία πόρτα ανοιχτή επίσης στη σχετική ρύθμιση, κύριε Υπουργέ. Και ποια είναι αυτή; Λέτε ότι έχουν περιθώριο μέσα σε χρονικό διάστημα έξι μηνών από τη έναρξη ισχύος του παρόντος να φέρουν τα χρήματά τους στην Ελλάδα. Και αν αύριο το πρωί κάποιος μεθοδεύσει, μετά την έναρξη ισχύος του σχετικού νόμου, το ξέπλυμα χρήματος, εξάγει τα σχετικά χρήματα στην αλλοδαπή και εντός έξι μηνών τα ξαναφέρει, δεν βρισκόμαστε μπροστά σε μία διαδικασία ξεπλύματος βρώμικου χρήματος, τουλάχιστον δυνάμει;
      Γιατί, εν πάση περιπτώσει, δεν βάζετε μία ασφαλιστική δικλείδα για όποιες καταθέσεις υπάρχουν στο εξωτερικό κατά το χρόνο έναρξης ισχύος του νόμου; Όχι ότι αυτή θα είναι απόλυτα ασφαλιστική δικλείδα, αλλά θα είναι μια ρύθμιση. Διότι εσείς αφήνετε ένα τεράστιο περιθώριο έξι μηνών, μέσα στο οποίο χρονικό διάστημα είναι δυνατόν να αναπτυχθούν τέτοιες παράνομες συμπεριφορές, προκειμένου να ξεπλυθεί βρώμικο χρήμα σε ό,τι αφορά την προέλευσή του.
      Επομένως να μην είστε βέβαιος ότι η αναφορά και μόνο στους σχετικούς νόμους, το 2331 και 3034, είναι ικανό στοιχείο για να αντιμετωπίσει το ενδεχόμενο ξεπλύματος βρώμικου χρήματος, πολύ δε περισσότερο –επαναλαμβάνω- όταν αφήνετε ένα μεγάλο χρονικό διάστημα, το διάστημα των έξι μηνών, από την έναρξη ισχύος του σχετικού νόμου, μέσα στο οποίο είναι δυνατόν να αναπτυχθεί η διαδικασία ξεπλύματος του βρώμικου χρήματος.
      Σε ό,τι αφορά τα πανωτόκια, στα οποία αναφερθήκατε, κύριε Υπουργέ, θα έχουμε τη δυνατότητα να αναφερθούμε διεξοδικά αύριο. Διότι το όλο θέμα έρχεται με τη μορφή τροπολογίας.
      Βεβαίως δεν αντέχω, κύριε Πρόεδρε, στον πειρασμό να μην αναφερθώ στο απαράδεκτο φαινόμενο να έχουμε ένα σχέδιο νόμου και να έχουμε σειρά τροπολογιών και μάλιστα πολλές απ’ αυτές να είναι άσχετες προς το περιεχόμενο του συζητούμενου σχεδίου νόμου. Εν πάση περιπτώσει, ας περιορίσω την αναφορά μου σ’ αυτό καθεαυτό το σχέδιο νόμου.
      Βεβαίως, κυρίες και κύριοι συνάδελφοι, δεν πρόκειται για ένα καινοφανές γεγονός. Και στο παρελθόν είναι ακριβές ότι υπήρξαν τέτοιες ρυθμίσεις. Όμως πώς διδάσκετε τον ελληνικό λαό το φορολογούμενο, κύριε Υπουργέ; Τον διδάσκετε λέγοντάς του: «Μπορείς να φοροδιαφεύγεις, έχεις τη δυνατότητα να μην εφαρμόζεις τους φορολογικούς νόμους και αυτό το κράτος, αυτή η πολιτεία θα έρθει κάποια στιγμή και θα λύσει το πρόβλημά σου, πρόβλημα που το δημιούργησες εσύ».
      Η ρύθμιση, κυρίες και κύριοι συνάδελφοι, αναδεικνύει και ένα άλλο πολιτικό ζήτημα: την απουσία ελεγκτικών φορολογικών μηχανισμών, έτσι ώστε την κατάλληλη στιγμή να παρεμβαίνει ο ελεγκτικός μηχανισμός, για να διαπιστώνει είτε το σύννομο της φορολογικής συμπεριφοράς του Έλληνα πολίτη είτε το παράνομο της φορολογικής του συμπεριφοράς.
      Και δημιουργείται και μια προφανής, κατά τη γνώμη μου, άνιση μεταχείριση, η οποία έχει σχέση και άπτεται –αυτή είναι η επιστημονική μου άποψη- και του συνταγματικού ελέγχου. Διακρίνετε τους φορολογούμενους πολίτες ανάμεσα σε εκείνους οι οποίοι είναι νομοταγείς, συμμορφώνονται με τις εκάστοτε φορολογικές διατάξεις, συνεισφέρουν με το φόρο που καταβάλλουν στην αντιμετώπιση των δημοσιονομικών ζητημάτων της χώρας και τους άλλους, που επιτηδείως στη μεγάλη τους πλειοψηφία, φοροδιαφεύγουν. Και έρχεται η πολιτεία, στα όρια της παραγραφής, λίγο, δηλαδή, πριν παραγραφεί η φορολογική αξίωση της ελληνικής πολιτείας, για να τους πει: «Εσένα, φοροφυγάδα, σου συγχωρώ τις φορολογικές σου αμαρτίες, σου βγάζω τη φορολογική παράβαση η οποία πάρα πολλές φορές είναι και ποινική παράβαση και μπορείς να την τακτοποιήσεις με αυτήν τη ρύθμιση».
      Έχετε δίκιο, όταν λέτε ότι η ρύθμιση έχει αντικειμενικά στοιχεία, αλλά η αντικειμενικότητα της ρύθμισης του όλου θέματος σε καμία περίπτωση δεν σημαίνει και άρση της φορολογικής ανισότητας, η οποία εισάγεται με τις σχετικές διατάξεις. Κάπου πρέπει να σταματήσει αυτή η υπόθεση. Ή έχουμε φορολογικούς νόμους και αξιώνουμε την εφαρμογή τους ή έχουμε φορολογικούς νόμους και ταυτόχρονα λέμε στον Έλληνα φορολογούμενο: «Μην τους εφαρμόζεις. Εδώ είναι το κράτος και η εκάστοτε κυβέρνηση θα έρθει και θα κάνει μία ρύθμιση και θα απαλλαγείς από εκείνα τα οποία υποχρεούσαι». 
      Μάλιστα, έχω την απόλυτη επιστημονική βεβαιότητα ότι παραβιάζεται το Σύνταγμα και με μια άλλη ρύθμιση. Παρεμβαίνει η νομοθετική εξουσία στο έργο της δικαιοσύνης σε σχέση και συνάφεια με το συζητούμενο θέμα, όταν, για παράδειγμα, λέτε ότι μπορούν να ρυθμιστούν εκκρεμείς υποθέσεις στα διοικητικά δικαστήρια Α΄ και Β΄ βαθμού δικαιοδοσίας και δεν έχουν συζητηθεί στο ακροατήριο του δευτεροβαθμίου δικαστηρίου.
      Δηλαδή, κυρίες και κύριοι συνάδελφοι –θέλω να σας βεβαιώσω ότι δεν πρόκειται για ένα παρεμπίπτον ζήτημα, πρόκειται για ένα ουσιώδες ζήτημα- έρχεται η νομοθετική εξουσία -δηλαδή εμείς εδώ που νομοθετούμε, μετά από τη νομοθετική πρωτοβουλία της Κυβέρνησης- και τι λέει, έστω και αν αποφασίσει κατά πλειοψηφία; Ότι εσύ, ελληνική δικαιοσύνη, μπορεί να έχεις βγάλει μία απόφαση, αλλά εμείς με νόμο την καταργούμε.
      Πρόκειται περί κατήφορου αναφορικά με τη συνταγματική τάξη, την οποία όλοι πρέπει να διεκδικούμε από όποια πολιτική θέση και αν υποστηρίζουμε τις απόψεις μας. Με άλλα λόγια έρχεστε να καταλύσετε δικαστικές αποφάσεις. Θέλω να σας βεβαιώσω ότι αυτό δεν συνιστά λειτουργία κράτους δικαίου, δεν συνιστά σεβασμό έναντι των διατάξεων του Συντάγματος.
      Γνωρίζω, κυρίες και κύριοι συνάδελφοι, ότι τα όσα υποστηρίζει ο Συνασπισμός, αντιπαλεύοντας το συγκεκριμένο νομοσχέδιο, δεν είναι δημοφιλή. Γνωρίζω ότι κάποιοι θα βρεθούν και θα πουν: «Μα, τώρα, διευκόλυνση θέλει να κάνει η Κυβέρνηση σε κάποιους φορολογούμενους, οι οποίοι δεν έχουν τακτοποιημένες τις φορολογικές τους υποθέσεις». Όμως, αυτό το κόστος μιας πράξης, η οποία μπορεί να προβάλλει αντιδημοτική, μη δημοφιλής, το αναλαμβάνουμε, είναι μικρό, διότι θεωρούμε ότι το μεγαλύτερο κόστος είναι το κόστος που αφορά στην ευνομία της συμπεριφοράς αυτού του κράτους. Και η ευνομία αυτή προσβάλλεται χαρακτηριστικά με την άνιση μεταχείριση μεταξύ των πολιτών που εισάγει το νομοσχέδιο και βεβαίως με την κατάλυση της ανεξαρτησίας της δικαστικής εξουσίας, από την ώρα που η νομοθετική συγκεκριμένη ρύθμιση έρχεται, αναμιγνύεται στο έργο της δικαιοσύνης και ανατρέπει αποφάσεις, έστω του Α΄ βαθμού δικαιοδοσίας των δικαστηρίων.
      Οι σκέψεις που διετύπωσα, κύριε Πρόεδρε, δεν εξαντλούν την κλίμακα των αντιρρήσεων και των επιφυλάξεων μας, αλλά επειδή σέβομαι το χρόνο και την προτροπή την οποία μας κάνατε να είμαστε σύντομοι, εγώ δεν θα κάνω χρήση των υπολοίπων πέντε λεπτών.
      Επιφυλάσσομαι αργότερα, κατά την εξέλιξη της συζητήσεως, να προσθέσω και άλλα -σημαντικά κατά τη γνώμη μας- στο συζητούμενο σχέδιο νόμου και στις αντιρρήσεις που έχουμε γι΄ αυτό που εισάγει η Κυβέρνηση.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Κουβέλη και εύχομαι το παράδειγμά σας να το ακολουθήσουν και μερικοί από τους άλλους ομιλητές. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να κάνω μία παρέμβαση;
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα να κάνω μία σύντομη παρέμβαση, διότι πράγματι ο κ. Κουβέλης έθεσε με νηφαλιότητα διάφορα ζητήματα, τα οποία είναι υπαρκτά. Ουδείς είναι ευτυχής με το να προχωρά σ΄ αυτού του είδους τiς ρυθμίσεις, αλλά θα πρέπει να λάβουμε υπόψη μας και την πραγματικότητα. Και η πραγματικότητα είναι σήμερα ότι όσοι πολίτες, ελεύθεροι επαγγελματίες ή επιχειρήσεις, τύχει να ελεγχθούν από την εφορία, καλούνται και πληρώνουν επιπλέον φόρο. Δεν υπάρχει ούτε ένας που να ελεγχθεί, ο οποίος να μην κληθεί να πληρώσει επιπλέον. Και αν είναι, θα είναι εξαίρεση η οποία επιβεβαιώνει τον κανόνα. 
      Είναι, λοιπόν, μία πραγματικότητα του φορολογικού συστήματος ότι όλοι όσοι ελέγχονται, καλούνται να πληρώσουν για φορολογικές παραβάσεις, είτε υπαρκτές είτε ανύπαρκτες είτε τυπικού χαρακτήρα είτε ουσιαστικού χαρακτήρα. Αυτό είναι κάτι το οποίο μας απασχολεί ιδιαιτέρως και θέλουμε να το αντιμετωπίσουμε με τη φορολογική μεταρρύθμιση την οποία θα προωθήσουμε.
      Αυτό που κάνει, λοιπόν, το συγκεκριμένο νομοσχέδιο -το μεταβατικό- είναι ότι δίνει τη δυνατότητα σ΄ αυτούς που έχουν είτε το φόβο ότι μπορεί να ελεγχθούν είτε την υποψία ότι έχουν κάνει κάποιες τυπικές παραβάσεις να κλείσουν τις υποθέσεις τους. Όσοι θεωρούν ότι δεν έχουν να φοβηθούν τίποτα, δεν θα έλθουν και δεν θα κλείσουν τις υποθέσεις τους. Δεν κάνουμε καμία, μα καμία διάκριση. Δεν έχει χαρακτήρα εκφοβιστικό, έχει  χαρακτήρα γενικό. 
      Τώρα, τα θέματα των αδικιών και της ίσης μεταχείρισης όλους μας απασχολούν. Αλλά εκ των πραγμάτων με τον τρόπο με τον οποίο λειτουργεί το σύστημα των φορολογικών ελέγχων χρόνια τώρα -γιατί δεν προχώρησε δυστυχώς η ηλεκτρονική διασταύρωση των στοιχείων, δεν προχώρησε το σύστημα «ΤΑXIS» από την προηγούμενη κυβέρνηση, παρά τις μεγαλόστομες εξαγγελίες και τον άφθονο χρόνο που είχε στη διάθεσή της- γεγονός παραμένει ότι υπάρχουν αδικίες μεταξύ των φορολογουμένων. Άλλοι ελέγχονται, άλλοι δεν ελέγχονται. Οι αδικίες υπάρχουν. Αν τύχει και ελεγχθείς, έχεις πρόβλημα. Αν τύχει και δεν ελεγχθείς, δεν έχεις πρόβλημα. Οι αδικίες, λοιπόν, μεταξύ των φορολογουμένων υπάρχουν, είτε προωθηθεί αυτή η ρύθμιση είτε δεν προωθηθεί.
      Έρχομαι τώρα για ένα λεπτό στο τελευταίο ζήτημα που αφορά τον επαναπατρισμό  των κεφαλαίων. Η λέξη, όπως είπα, «επαναπατρισμός» των κεφαλαίων καθιερώθηκε από την προηγούμενη κυβέρνηση. Διάβασα το απόσπασμα του κ. Χριστοδουλάκη.
      ΙΩΑΝΝΗΣ ΜΑΓΚΡΙΩΤΗΣ:  Σας κυνηγάει το σύνδρομο Χριστοδουλάκη!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Στηρίζατε την κυβέρνηση στην οποία ήταν Υπουργός ο κ. Χριστοδουλάκης, ναι ή όχι, κύριε Μαγκριώτη;
      ΙΩΑΝΝΗΣ ΜΑΓΚΡΙΩΤΗΣ:  Συμφωνώ, εσείς, όμως, το καταψηφίζατε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Τη στηρίζατε. Σας θυμάμαι πολύ καθαρά ότι τη στηρίζατε. 
      ΠΡΟΕΔΡΕΥΩΝ (Ιωάννης Τραγάκης): Κύριε Μαγκριώτη, συνεχώς διακόπτετε. Σας παρακαλώ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Η λέξη «επαναπατρισμός» καθιερώθηκε από την προηγούμενη κυβέρνηση. Εμείς θεωρήσαμε ότι έπρεπε να συνεχίσουμε να τη χρησιμοποιούμε, διότι μιλάμε για κεφάλαια Ελλήνων, τους οποίους καλούμε να επαναπατρίσουν τα κεφάλαιά τους. Αλλά, εάν οι τράπεζες –γιατί έθεσε ένα ουσιαστικό ζήτημα ο κ. Κουβέλης- δεν εφαρμόζουν το νόμο που αφορά τις άλλες παράνομες δραστηριότητες, είναι ένα άλλο ζήτημα, γενικότερο, το οποίο δεν έχει καμία μα καμία σχέση με την παρούσα πρωτοβουλία που παίρνει η Κυβέρνηση.
      Εμείς θα ζητήσουμε από την Τράπεζα της Ελλάδος, η οποία έχει την ευθύνη, να διασφαλίσει ότι ο νόμος θα εφαρμόζεται. Η διασφάλιση που έχουμε βάλει εδώ στο νόμο είναι διπλή. Έχουμε βάλει διασφάλιση ότι η μεταφορά πρέπει να γίνεται μέσω τραπεζικών ιδρυμάτων, άρα ο έλεγχος που υφίστανται αυτά τα κεφάλαια θα είναι διπλός, μία στο τραπεζικό ίδρυμα του εξωτερικού που έγινε η αρχική κατάθεση, μία στο τραπεζικό ίδρυμα της Ελλάδας όπου θα μεταφερθούν τα κεφάλαια. Βεβαίως, θα ενισχύσουμε τους ελέγχους και τον εποπτικό ρόλο της Τράπεζας της Ελλάδος, αλλά δεν μπορούμε σε καμιά περίπτωση να λέμε ότι αυτός ο νόμος κάνει το ξέπλυμα χρήματος και όχι οι υπόλοιπες διαδικασίες.
      Θέλω πάντως να ξεκαθαρίσω μια και καλή ότι οι ρυθμίσεις που κάνουμε και για την περαίωση των φορολογικών υποθέσεων και για τα ληξιπρόθεσμα χρέη προς το δημόσιο είναι οι τελευταίες που κάνει αυτή η Κυβέρνηση.
      Θεωρούμε ότι με τις πρωτοβουλίες που θα πάρουμε, δεν θα παραστεί ανάγκη για να ξαναγίνουν άλλες τέτοιες ρυθμίσεις. Δεύτερον, η ρύθμιση για τον επαναπατρισμό των κεφαλαίων είναι οριστική και αμετάκλητη, μετά το εξάμηνο δεν θα δοθεί άλλη τέτοια ευκαιρία. Και, τρίτον, η ρύθμιση για τα πανωτόκια είναι οριστική και αμετάκλητη και δεν πρόκειται να ξανανοίξουμε αυτά τα ζητήματα.
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, το νομοσχέδιο που εισηγείται ο Υπουργός Οικονομίας σήμερα περιλαμβάνει σειρά ρυθμίσεων ορισμένες των οποίων θα μπορούσα να χαρακτηρίσω επικίνδυνες, όπως είναι επικίνδυνες ορισμένες τροπολογίες τις οποίες κατέθεσε, άλλες δε, σύμφωνα και με την άποψη της Επιστημονικής Υπηρεσίας της Βουλής, αντισυνταγματικές. 
      Σε κάθε περίπτωση, κυρίες και κύριοι συνάδελφοι, εκπλήσσει το επιχείρημα ότι η κατάσταση αντιμετωπίζεται σύμφωνα με τη δυναμική των πραγμάτων και όχι με βάση την αρχή της υπεράσπισης του δημοσίου συμφέροντος.
      Άκουσα τον Υπουργό Οικονομίας να ισχυρίζεται ότι κοντόφθαλμες επιλογές της προηγούμενης κυβέρνησης οδήγησαν σε δημοσιονομικό πρόβλημα. Οφείλω να σας πω ότι απ’ αυτά που έχω αναγνώσει στις προγραμματικές δηλώσεις της Κυβέρνησης δεν προκύπτει αυτό το οποίο ισχυρίζεται σήμερα ο Υπουργός Οικονομίας. 
      Κύριε Υπουργέ της Οικονομίας, εκείνο το οποίο μπορείτε εύκολα να διακρίνετε κατά τη συζήτηση των προγραμματικών δηλώσεων, είναι τον Πρωθυπουργό ισχυριζόμενο ότι την επόμενη περίοδο, δηλαδή για το 2004, ο ρυθμός οικονομικής ανάπτυξης θα τρέχει με 5% και με πρόβλεψη ότι από το επόμενο έτος θα είναι ακόμα ισχυρότερος. Εσάς άκουσα για πρώτη φορά, περιέργως και σε ευθεία σύγκρουση με τις προβλέψεις του Πρωθυπουργού, να ισχυρίζεστε ότι ήδη οι εκτιμήσεις που  σας δίνει το Υπουργείο σας είναι ότι το 2004 θα έχουμε ρυθμό ανάπτυξης περίπου 4% για να κάνετε νέα διορθωτική δήλωση, μετά την επιστολή σας προς την Κομισιόν, ότι ο ρυθμός ανάπτυξης θα τρέχει με 3,4%, προβλέποντας ακόμη χειρότερες εξελίξεις για την επόμενη χρονιά.
      Το ερώτημά μου είναι, εάν εισηγείστε με δεδομένη τη διαφορά των εκτιμήσεών σας από τις εκτιμήσεις του Πρωθυπουργού, να θεωρήσει η Αντιπολίτευση ότι είναι εγκυρότερα τα στοιχεία που χρησιμοποιεί ο Πρωθυπουργός και όχι ο Υπουργός Οικονομίας και Οικονομικών. 
      Θα μου επιτρέψετε επίσης να σας θυμίσω, κύριε Υπουργέ, σχετικά με τα δημοσιονομικά προβλήματα που ανακαλύψατε, ότι δήθεν δημιουργούν οι λογιστικές μέθοδοι που χρησιμοποίησε η απελθούσα κυβέρνηση, ότι είναι λογιστικές μέθοδοι που έχουν χρησιμοποιηθεί από ένα μεγάλο αριθμό χωρών της Ευρωπαϊκής Ένωσης. Σεις διαφωνείτε με τη χρήση αυτών των λογιστικών μεθόδων, αλλά το κάνατε με έναν τρόπο που προσέβαλε τη χώρα.
      Ενθυμούμαι ότι όταν ο Πρωθυπουργός της Πορτογαλίας συζήτησε με την Κομισιόν την ανάλογη διαδικασία που ζητήσατε και σεις, δεν έσπευσε διά του εγγράφου του να ορίσει και το μέγεθος του προβλήματος ή την δημοσιονομική υπέρβαση. 
      Σας θυμίζω, κύριε Υπουργέ, ότι εσείς την ίδια ώρα που ζητούσατε έλεγχο από τα όργανα της Ευρωπαϊκής Επιτροπής προσδιορίζατε και ποιο είναι το ύψος του ελλείμματος, περίπου στο 3%. Αποτελεί αξιοπερίεργη διαδικασία και μεθόδευση, όταν μια χώρα ζητεί να ελεγχθεί δημοσιονομικώς, να προσδιορίζει πριν από τον έλεγχο και ποιο είναι το ύψος των υπερβάσεων.
      Θέλω επίσης να σχολιάσω αυτό το οποίο είπε για το Γ’ ΚΠΣ ο κ. Αλογοσκούφης, ότι υπήρξαν σοβαρότατες αδυναμίες στη διαχείρισή του. 
      Κύριε Υπουργέ της Οικονομίας, καλό είναι να απευθυνθείτε στο συνάδελφό σας Υπουργό Εσωτερικών, Δημόσιας Διοίκησης και Αποκέντρωσης, ο οποίος με το περαιωθέν χθες στις εργασίες του Τμήματος νομοσχέδιο, κατήργησε όλες τις διαχειριστικές αρχές του Γ’ ΚΠΣ. Διαχειριστικές αρχές, οι οποίες μάλιστα συγκροτούνταν είτε από επίλεκτα στελέχη της Δημόσιας Διοίκησης είτε από εξαιρετικού επιπέδου στελέχη της αγοράς, που έκαναν όπως θα σας διαβεβαιώσουν και οι περιφέρειές σας και οι κεντρικές σας υπηρεσίες, εξαιρετικό έργο. 
      Η Κυβέρνησή σας είναι που καταργεί τις διαχειριστικές αρχές. Δεν γνωρίζω με ποιο κριτήριο θα ορίσετε τις νέες διαχειριστικές αρχές, γιατί δεν υπάρχει κανένα κριτήριο στο νόμο του κ. Παυλόπουλου. Τότε, σε λίγους μήνες θα δούμε πώς οι νέες διαχειριστικές αρχές θα καταφέρουν να αξιοποιήσουν το Γ΄ Κοινοτικό Πλαίσιο Στήριξης.
      Επίσης, άκουσα και το πρωτοφανέρωτο επιχείρημα ότι ο αναπτυξιακός νόμος που ψήφισε προ των εκλογών η απελθούσα Κυβέρνηση εκρίθη σε ελάχιστες εβδομάδες ότι είναι αντιπαραγωγικός, και για να χρησιμοποιήσω την έκφραση του κυρίου Υπουργού, δεν είναι συμβατός με τα κοινωνικά δεδομένα.
      Αλήθεια, από πότε ένα όργανο της Ευρωπαϊκής Επιτροπής είτε αρμόδιο όργανο της Ελλάδος, είναι σε θέση σε ελάχιστες εβδομάδες να καταρρίψει το παγκόσμιο ρεκόρ στην ταχύτητα κρίσεως ενός αναπτυξιακού νόμου, ο οποίος δεν εφαρμόστηκε ουσιαστικά ποτέ, γιατί, όπως γνωρίζετε, μετά την ψήφιση του αναπτυξιακού νόμου επήλθε το γνωστό εκλογικό αποτέλεσμα και άλλαξε η κυβέρνηση;
      Αναρωτιέμαι πώς είναι δυνατόν και με ποια μαγική ικανότητα ο Υπουργός Οικονομίας, στηριζόμενος σε ποια εισήγηση τίνος οργάνου, απεκόμισε την εντύπωση -για να μην πω τη βεβαιότητα- ότι ένας νόμος ο οποίος δεν εφαρμόστηκε ουσιαστικά ποτέ εκρίθη μέσα σε λίγες εβδομάδες ότι απέτυχε;
      Πιθανολογώ ότι αυτό έχει σχέση και με την προεκτίμηση ότι η Ελλάδα έχει υπερβεί τα οριζόμενα ως υποχρεώσεις της για το έλλειμμα. Κάτι που έπραξε -πολύ άκομψα- ο κύριος Υπουργός Οικονομίας.
      Κυρίες και κύριοι συνάδελφοι, θα χρησιμοποιήσω επιχείρημα του Επιστημονικού Συμβουλίου της Βουλής, το οποίο στη γνωστή του έκθεση ήδη διατυπώνει ερωτήματα συνταγματικότητας για το άρθρο 16. Γνωρίζετε ότι με την προτεινόμενη ρύθμιση του άρθρου 16, ένας πολίτης ο οποίος έκανε νόμιμα προσφυγή σε πράξη καταλογισμού και το δικαστήριο, εξέδωσε τελεσίδικη απόφαση, σύμφωνα με την οποία είναι υποχρεωμένος να πληρώσει όσα του καταλογίζονται, απαλλάσσεται τελικώς της υποχρεώσεως αυτής.
      Η Κυβέρνηση, λοιπόν, εισηγείται, παρά την τελεσιδικία μιας απόφασης, να διαγραφεί το πολλαπλάσιο του χρέους που αναγράφεται στην πράξη καταλογισμού. Ήδη η Επιστημονική Υπηρεσία ισχυρίζεται ότι «βεβαίως…» -χρησιμοποιώ την ακριβή έκφραση- «η ρύθμιση είναι ευνοϊκή για τους φορολογουμένους, πλην όμως θα έπρεπε να εξεταστεί υπό το φως της συνταγματικά κατοχυρωμένης ανεξαρτησίας της δικαιοσύνης, δεδομένου ότι ρυθμίζονται και περιπτώσεις εκ των οποίων η τελευταία έχει αποφανθεί τελεσίδικα». Δηλαδή, σας λέει κομψά ότι το άρθρο 16 πάσχει από αντισυνταγματικότητα.
      Παρ’ όλα αυτά η Κυβέρνηση επιχειρεί προφανώς με βάση τη δυναμική των πραγμάτων, την κατάσταση των πραγμάτων, παραβιάζουσα διάταξη του Συντάγματος. 
      Το χειρότερο όμως, κυρίες και κύριοι συνάδελφοι, είναι ότι επιβεβαιώνεται πλήρως ο ισχυρισμός τον οποίο διατύπωσε το κόμμα της Αξιωματικής Αντιπολίτευσης, ότι με την εισαχθείσα το Σάββατο στη Βουλή των Ελλήνων, τροπολογία για τον επαναπατρισμό, όπως λέγεται, κεφαλαίων, νομιμοποιούνται προϊόντα εγκληματικής δραστηριότητας και θα επιμείνουμε σ’ αυτό, γιατί είναι ό,τι χειρότερο μπορεί να εισηγηθεί μία κυβέρνηση ψηφισθείσα από τον ελληνικό λαό.
     Θα μου επιτρέψετε να ξεκινήσω από την παράγραφο 5 της τροπολογίας που καταθέσατε. Τι θα πει -πρώτη φορά βλέπω τέτοια νομική διατύπωση και μάλιστα κρίσιμη νομική διατύπωση- η φράση «η καταβολή του φόρου νομιμοποιεί φορολογικά την κρίση των κεφαλαίων που επαναπατρίζονται, απαλλάσσει τον ενδιαφερόμενο από τυχόν φορολογικά αδικήματα, ακόμα και από γεγενημένες φορολογικές υποχρεώσεις -προσέξτε- με την επιφύλαξη των λοιπών μη φορολογικού χαρακτήρα διατάξεων του ν. 2331 και του ν. 3034»; Τι θα πει «με την επιφύλαξη»; Γιατί αυτή η τόσο ασαφής διατύπωση «με την επιφύλαξη των διατάξεων του ν. 2331 και του ν. 3024»;
     Ο ν. 2331 είναι νόμος που ψήφισε η κυβέρνηση του ΠΑΣΟΚ και με τον οποίο οργανώνεται η καταπολέμηση της νομιμοποίησης εσόδων που προέρχονται από εγκληματική δραστηριότητα και κυρίως από το οργανωμένο έγκλημα.
     Πολλές χώρες ψήφισαν σχετικό νόμο για την κύρωση της σύμβασης του Οργανισμού Ηνωμένων Εθνών -αυτός είναι για τα καθ’ ημάς ο ν. 3024- αλλά προ της συμβάσεως του Οργανισμού Ηνωμένων Εθνών, ήδη από το 1995 η κυβέρνηση του ΠΑΣΟΚ ψήφισε το ν. 2331 με τον οποίο αντιμετωπίζεται η προσπάθεια νομιμοποίησης εσόδων που προέρχονται από εγκληματική δραστηριότητα.
      Οι διατάξεις του ν. 2331 είναι απολύτως σαφείς. Τα τραπεζικά ή χρηματοπιστωτικά ιδρύματα οφείλουν να ελέγχουν κάθε υπόνοια για παράνομα έσοδα. Την ίδια ώρα όμως με το άρθρο 7 του ν. 2331 προβλέπεται η σύσταση επιτροπής με επικεφαλής ανώτατο δικαστικό λειτουργό ή εισαγγελέα, η οποία επιτροπή, ανεξάρτητα από το έργο των χρηματοπιστωτικών ιδρυμάτων, οφείλει να ελέγχει κάθε πληροφορία για πιθανή νομιμοποίηση εσόδων προερχομένων από εγκληματική δρστηριότητα. Το ερώτημα που εγείρεται είναι εξαιρετικά απλό. Γιατί η Κυβέρνηση, αξιοποιώντας τη διάταξη του άρθρου 7 του ισχύοντος ν. 2331, δεν προβλέπει ρητά ότι, παράλληλα με τις διαδικασίες ου αφορούν στο χρηματοπιστωτικό ή τραπεζικό σύστημα, ενεργοποιείται η επιτροπή του άρθρου 7 για να ελέγξει κάθε υπόνοια για τη σχέση επαναπατριζόμενων κεφαλαίων με το οργανωμένο έγκλημα; Είναι πολύ απλό. Όχι μόνο δεν το κάνει, αλλά με την τροπολογία προβλέπει τα εξής πράγματα: Πρώτον, η εισαγωγή κεφαλαίων αρχίζει και περαιώνεται μέσα στο τραπεζικό ή χρηματοπιστωτικό σύστημα, με απλή δήλωση-εξουσιοδότηση του ενδιαφερομένου για τη μετακίνηση των κεφαλαίων. Δεύτερον, υποχρεώνονται κατά την παράγραφο 4 οι τράπεζες και τα άλλα χρηματοπιστωτικά ιδρύματα να τηρούν το τραπεζικό και φορολογικό απόρρητο που αφορά την ταυτότητα των ενδιαφερομένων. Εάν τηρείται το τραπεζικό και φορολογικό απόρρητο που αφορά την ταυτότητα των ενδιαφερομένων, πώς θα μπορούσε να ελεγχθεί ενδεχόμενη εγερθείσα υπόνοια για νομιμοποίηση εσόδων που προέρχονται από εγκληματική δραστηριότητα; Θα διατυπώσω και άλλα ερωτήματα, αλλά θα το κάνω αναλυτικά στη συζήτηση της σχετικής τροπολογίας. Τα ερωτήματα είναι αμείλικτα και σας βεβαιώνω ότι η πεποίθηση που σχηματίζουμε είναι ότι, ανεξαρτήτως προθέσεων, με αυτές τις ρυθμίσεις θα νομιμοποιηθούν, δυστυχώς, προϊόντα εγκληματικών δραστηριοτήτων.
      Ένα τελευταίο σχόλιο. Εάν, κύριε Αλογοσκούφη, εισηγηθείτε κάτι στη Κυβέρνησή σας και ο Πρωθυπουργός και το υπουργικό συμβούλιο απορρίψει την εισήγησή σας, εκείνο που έχει σημασία για την ελληνική τάξη πραγμάτων και την κοινή γνώμη είναι τι είπατε εσείς ή τι απεφάνθη η Κυβέρνησή σας;
      Ο Υπουργός Οικονομίας τότε, κ. Χριστοδουλάκης, είχε έναν προβληματισμό και μάλιστα διατυπωθέντα μετά την 11η Σεπτεμβρίου του 2001 όταν εξαιτίας των τρομοκρατικών χτυπημάτων υπήρξε μια άπνοια επενδυτική παγκοσμίως. Προβληματισμό εξέφρασε ο κ. Χριστοδουλάκης, όπως δικαιούται κάθε πολίτης και κάθε Υπουργός να εκφράζει προβληματισμό. Αυτό τον προβληματισμό εισηγήθηκε στην κυβερνητική επιτροπή και εκείνη αυστηρώς απέρριψε οποιαδήποτε συζήτηση για το θέμα. Κατά την κρίση σας αυτό που έχει σημασία είναι τι είπε ο κ. Χριστοδουλάκης ή τι απεφάνθη η τότε κυβέρνηση;  Η κυβέρνηση απεφάνθη ότι δεν μπορεί να γίνει συζήτηση. Θα ήμουν ευτυχής εάν ο κ. Καραμανλής, ο οποίος υιοθέτησε την άποψή σας, έλεγε ο Υπουργός της Οικονομίας μου εισηγήθηκε αυτό, αλλά εγώ το απορρίπτω.
      Δυστυχώς για το δικαιικό μας σύστημα, δυστυχώς για όσα οφείλετε να κάνετε και δεν κάνατε ως κυβέρνηση. Ο κ. Καραμανλής υιοθέτησε την εισήγηση του Υπουργού Οικονομικών και οδηγούμαστε δυστυχώς σε οδυνηρές συνέπειες, οι οποίες ελπίζω ότι πολύ σύντομα θα κριθούν από τον ελληνικό λαό.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θέλω να σημειώσω μερικές παρατηρήσεις στα τρία επίμαχα σημεία του νομοσχεδίου και της συζητήσεώς μας, δηλαδή τα πλαστά και εικονικά τιμολόγια, τα πανωτόκια και τον επαναπατρισμό κεφαλαίων.
      Αρχίζω με αυτό που κατέληξε ο κ. Καστανίδης -το είπε και ο κ. Αλογοσκούφης- αλλά εδώ είναι η διαφορά μας. Μια καλή σκέψη του κ. Χριστοδουλάκη από ατολμία απερρίφθη από το ΠΑΣΟΚ. Και λέω από ατολμία γιατί δεν είναι η μόνη φορά που κινείστε στο φάσμα μεταξύ ενός άκρατου φιλελευθερισμού και μιας όχι ηθικής βάσης στις οικονομικές σας προτάσεις. Αυτός είναι ο πρώτος πόλος. Ο δεύτερος πόλος είναι με μία ψευτοπτωχοπροδρομική αντίληψη περί ηθικής.
      Για τον πρώτο πόλο επικαλούμαι το παράδειγμα που είπε ο κ. Σούρλας για τα σκαφάκια, πρώτη πράξη του ΠΑΣΟΚ, πρώτος νόμος δηλαδή της πλειοψηφίας του ΠΑΣΟΚ το 2000.
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ! Ο κ. Καστανίδης ακούστηκε με μεγάλη προσοχή, σας παρακαλώ να δείξετε τον ίδιο σεβασμό και στον κ. Πολύδωρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν αποκάλεσα κανέναν φτωχοπρόδρομο. Αυτοί οι χαρακτηρισμοί καλύτερα να αποφεύγονται! 
      ΒΥΡΩΝ ΠΟΛΥΔΩΡΑΣ: Δεν κατάλαβα ποια είναι η ένσταση; Ότι δεν εγένετο νομοθετική ρύθμιση για τα σκαφάκια; 
      Ο δεύτερος πόλος είναι ότι καθηλώσατε την οικονομική ζωή με το λαϊκισμό. Αυτός είναι ο φτωχοπροδρομισμός, δηλαδή η επίθεση κατά του κεφαλαίου. Ύστερα επαίτες και ζήτουλες δεν έχουμε κεφάλαιο, δεν έχουμε συνάλλαγμα. Επίθεση κατά του κέρδους, μια ολόκληρη σχολή.
      Οι πρώτες σελίδες της Πολιτικής Οικονομίας -εγώ αγαπώ την Πολιτική Οικονομία- λένε παραδείγματος χάρη για το εμπόριο: Ριψοκινδύνεψη, δηλαδή να περάσει από τα περάσματα, από τους ληστές, από τον κακό καιρό, με την προσδοκία του κέρδους. Και αν θέλετε να θυμηθούμε -το λέω για τον Αντιπρόεδρο κ. Σούρλα- πάλι από τα κλασικά της Πολιτικής Οικονομίας, ο Adam Smith, ο πατέρας του καπιταλισμού, ήταν στην ακαδημαϊκή ταξινόμηση religious moralist, θρησκευτικός ηθικολόγος, όπως ήταν τότε οι σχολές. Και αυτός ανέπτυξε σοβαρά τις βασικές αρχές της σύγχρονης, της νέας Πολιτικής Οικονομίας, με το νόμο της προσφοράς και ζήτησης, με την ελευθερία του κεφαλαίου, με την επένδυση του κεφαλαίου, αυτά τα οποία με καλή επιστημονική ανάλυση απέκρουσε ο Μαρξ αλλά στο πείραμα της εφαρμογής έχασε κατά κράτος.
      Ο άλλος, ο Τζον Μέιναρ Κέινς, λέει ότι αν χρωστάς στον τραπεζίτη 100 στερλίνες, έχεις πρόβλημα. Αν χρωστάς 100 χιλιάδες στερλίνες, ο τραπεζίτης έχει πρόβλημα.
      Μέσα απ’ αυτά τα περιγραφόμενα της πολιτικής θεωρίας τι θέλω να σας πω; Ότι υποστηρίζω με ενθουσιασμό τη ρύθμιση που κάνει το Υπουργείο Οικονομικών για την τακτοποίηση των ανέλεγκτων περιπτώσεων φορολογικών υποθέσεων. Γιατί δεν εκτελούμε προϋπολογισμό δικό μας ούτε υπάρχουν αφετηρίες ab ovo (εκ του ωού) στην οικονομική ζωή. Δεν διαμαρτύρομαι καν για την κατάσταση που παραλαμβάνουμε. Έτσι είναι. Πρέπει να τη χειριστούμε. Σημείωσε ο κ. Αλογοσκούφης -και αυτό είναι βάση συνεννόησης- ότι έρχεται ο βασικός σταθερός με τις αρετές του φορολογικός νόμος το φθινόπωρο, έρχεται ο αναπτυξιακός νόμος το φθινόπωρο και φυσικά ο προϋπολογισμός, τον οποίο εμείς θα καταρτίσουμε με βάση τα πραγματικά δεδομένα και τις προτεραιότητες που θα τάξουμε με τις πολιτικές μας για την οικονομία.
      Συνεπώς, για εκείνους οι οποίοι επιστρατεύουν όλη την ηθική αντίληψη των πραγμάτων και είναι στις παρυφές της εκτίμησης της οικονομικής δράσης για τα πλαστά και εικονικά τιμολόγια, δεν επικαλούμαι απλώς τα προηγούμενα που εγένοντο σε αυτήν την Αίθουσα με νομοθετικές ρυθμίσεις συναφείς, αλλά θέλω να αμβλύνω την οξύτητα στο ηθικό επιχείρημα επικαλούμενος τα νομικά μου.
      Σας λέω, λοιπόν, ότι αυτά είναι τα εγκλήματα εγγράφων, τα οποία έχουν μια βαρύτητα στην τυπικότητα. Δείχνουν ότι έχουν ένα βαρύ δόλο, αλλά το πραγματικό, η in rem σπουδή, κύριε εισηγητά της Πλειοψηφίας, κύριε Ζώη -επικαλούμαι, βέβαια, και τον κ. Ρόβλια και όλους τους νομικούς- η in rem αντιστοιχία προς την υποκειμενική υπόσταση του εγκλήματος είναι επουσιώδης. Φαίνεται βαρύς ο δόλος. Πήγατε στο δικαστήριο να δείτε μία σπουδή ενός πλαστού εγγράφου με το λόγο και αντίλογο του δικανικού forum, του δικαστηρίου; Εκεί αποδυναμώνεται. Εκ πρώτης όψεως φαίνεται ότι εδώ γίνεται το τεράστιο κακούργημα για το πλαστό και το εικονικό.
      Της ίδιας δε λογικής ακολουθίας είναι και οι άλλες εξαιρέσεις, κύριοι συνάδελφοι. Θέλω να αποκαταστήσω τα πράγματα και να μιλήσω με πολύ στέρεο συνηγορητικό, κατά την άποψή μου, λόγο προς τη διάταξη του κ. Ρεγκούζα και του κ. Αλογοσκούφη, γιατί εκ πρώτης στιγμής φαίνεται ότι πέσαμε και κολυμπάμε στην ανηθικότητα. Αφορά όλες τις εξαιρέσεις, όπως η ανακριβής τήρηση πρόσθετων βιβλίων, η μη καταχώριση δεδομένων. Δεν επιφυλάσσετε σχόλια γι’ αυτό όλοι οι εύθικτοι. Αυτό μπορεί να έχει τέσσερα κανόνια λαθρεμπορίου παραδείγματος χάρη ή μπορεί να έχει άλλο πραγματικό υλικό που έφυγε ή όχι από τη στόχευσή μας. Έμενε στη στόχευση το πλαστό και εικονικό έγγραφο.
      Σας λέω, λοιπόν, ότι αυτά λέγονται εγκλήματα εγγράφων. Έχουν μια σκηνογραφία, ώστε να είναι βαρύς ο δόλος. Όμως, δεν είναι έτσι στην πραγματικότητα. Στην πραγματικότητα πρέπει να δούμε πώς η ρέουσα ζωή, η καθημερινή πραγματικότητα τα αναδεικνύει. Αυτές είναι οι σκέψεις μου. Ας μην είμαστε υπερευαίσθητοι. Ούτε εγώ, που χαιρετίζω την πράξη, είμαι αναίσθητος.
      Το δεύτερο είναι τα πανωτόκια. Ζητώ την ανοχή σας για ανάγνωση -κατ’ εξαίρεση εγώ- του εξής: «Πραγματικός homo universalis από τον 7ο αιώνα π. Χ. υπήρξε ο Σόλων.
      Αυτός είδε τους πλούσιους της εποχής να πατάνε χωρίς οίκτο τους φτωχούς». Είναι δικό μου κείμενο, από το βιβλίο μου «Μυριόβιβλος». Και με συγχωρείτε για τους εγωισμούς, αλλά θέλω να εξοικονομήσω χρόνο. «Το χρηματοπιστωτικό σύστημα της εποχής έδινε το δικαίωμα στο δανειστή να παίρνει τον οφειλέτη που δεν μπορούσε να εξοφλήσει το χρέος του, ως δούλο στο νοικοκυριό του. Τα πανωτόκια της εποχής εκείνης έδιναν και έπαιρναν. Οι φτωχοί οφειλέτες στην αρχή έβαζαν υποθήκες τα χωράφια τους, οι δανειστές, τραπεζίτες και δυνατοί οικονομικά -αμφότεροι τοκογλύφοι- επήγνυαν στα χωράφια των φτωχών οφειλετών τους, τους λεγόμενους λίθινους όρους, πάνω στους οποίους ελαξεύοντο οι υποθήκες. Όταν οι φτωχοί αδυνατούσαν να εξοφλήσουν τα χρέη τους και έχαναν τα χρήματά τους, το τοκογλυφικό σύστημα της εποχής τούς έδινε άλλη μία ευκαιρία για να ζήσουν τη φαμελιά τους, την ευκαιρία του «δανείζειν επί σώμασι», δηλαδή να γίνουν δούλοι στο δανειστή τους σε περίπτωση μη εξοφλήσεως του χρέους». Παρατηρεί, λοιπόν, ο Σόλων, όταν βρέθηκε στη θέση του νομοθέτου, πως η απληστία των τοκογλύφων, πατρικίων ευπατριδών της εποχής, το 594 π.Χ., η αδηφαγία τους και η ανυπόφορη τάση τους για συσσώρευση πλούτου ρήμαζε την πόλη και κατέστρεφε μαζί και την κοινωνία και το ίδιο το οικονομικό σύστημα. Αν γίνουν όλοι δούλοι, είπε ο Σόλων, τότε με ποιους θα συναλλάσσονται οι πλούσιοι δανειστές; Αν όλη η γη περιέλθει σε λίγους φεουδάρχες της εποχής, πώς θα ζήσει η πόλις χωρίς πολίτες; Αν όλοι αυτοεξοριστούν ως οφειλέτες που δεν θέλουν να γίνουν δούλοι, τι θα απογίνει η πόλις; Αυτά είδε ο Σόλων και τόλμησε με τη νομοθεσία του τη μεγάλη μεταρρύθμιση.
      Τηρουμένων των αναλογιών, αυτό είναι η σεισάχθεια που επιχειρείται με τα πανωτόκια. Ήταν σοβαρή υπόθεση, είναι επανάσταση, δίνεις μια ανάσα στους αγρότες και σε εκείνους τους οφειλέτες οι οποίοι δεν μπορούν πραγματικά να αντεπεξέλθουν στις υποχρεώσεις. Ο τραπεζίτης επέμεινε και η πολιτεία κάνει την παρέμβασή της τη σολώνεια σήμερα. Στο θέμα του «ποιος είμαι εγώ - ποιος είσαι εσύ» να μην προκαλείτε, διότι περάσατε νόμο για τα πανωτόκια άγουρο, στο γόνατο, άτολμο, ο οποίος δεν εφαρμόστηκε. Και έρχεται η Κυβέρνηση σήμερα αυτό το υπαρκτό πρόβλημα να το θεραπεύσει.
      Κάθε φορά στη σκέψη μας μπαίνει ένα θέμα, το οποίο ανέφερε και ο κ. Αλογοσκούφης. Υπάρχει σχετικός υπαινιγμός και στην έκθεση της Επιστημονικής Επιτροπής. Ο νόμιμος, όταν χαρίζεις τις κλήσεις και τις παραβάσεις της τροχαίας, είναι το κορόιδο που τις πλήρωσε; Ή εκείνος που είναι εντάξει στις σχέσεις του με τον τραπεζίτη; Αυτά είναι ένας κύκλος δραστηριοτήτων και εν τέλει θα πρέπει να αποδεχθούμε την αρχή -ή μάλλον την αρετή- ότι αυτό που κάνει η Κυβέρνηση είναι για μια οιονεί κατάσταση ανάγκης που πρέπει να θεραπευθεί.
      Τέλος, για τον επαναπατρισμό, τα διαρθρωτικά προβλήματα συμπλέκονται με το κεφάλαιο, είτε στη βάση του υπερδανεισμού και της συνακόλουθης υπερχρέωσης είτε στη βάση της κακής λειτουργίας του χρηματιστηρίου είτε στη βάση της αδυναμίας ρευστότητας των τραπεζών. Νομίζω ότι αυτό καθηλώνει την ανάπτυξη, δεν έχουμε κεφάλαια, δεν έρχονται κεφάλαια, φουντώνει την ανεργία και δεν έχει κανένας το δικαίωμα να παρείδει αυτήν τη συνθήκη. Σας σέβομαι ως υπεύθυνους πολιτικούς, ως δημόσιους άντρες και κυρίες και φυσικά ως Έλληνες με αγωνίες. Δεν μπορεί όμως να παλέψουμε την ανεργία χωρίς ανάπτυξη. Και μάλιστα, ακόμη και πολλά εργοστάσια να στήσουμε, στη γραμμή της επιτυχίας των εργοστασίων δεν θα είναι η σύγχρονη τάση για την απασχόληση, να μπαίνουν δηλαδή οι εργαζόμενοι σε γραμμή παραγωγής. Η τάση είναι: ένταση κεφαλαίου και ένταση τεχνολογίας. Αυτό σημαίνει ότι είναι πολύ δύσκολη άσκηση να λύσουμε το πρόβλημα, τη γάγγραινα, τη μάστιγα της ανεργίας.
      Συμπέρασμα: Να καλωσορίσω τα κεφάλαια, έτσι όπως τα τάσσει η διάταξη του νομοσχεδίου και έτσι όπως το σκεπτικό του κ. Χριστοδουλάκη το εισηγείτο. Απαιτείται τόλμη. Θέλω ένα μίνιμουμ χρόνου παραμονής εδώ. Τους δίδετε το κίνητρο, εξετάστε να μείνουν δύο-τρία χρόνια εδώ. Το επενδυτικό θα ήταν ακόμη ευχής καλύτερο να είναι και δεσμευμένο για επένδυση, αλλά δεν ξέρω αν αυτό μπορεί να θεραπευτεί με το παρόν νομοσχέδιο που λέει «φέρτε τα χρήματα εδώ», ή με τον αναπτυξιακό νόμο. Εγώ σας λέω τουλάχιστον σήμερα να θεραπεύσουμε ένα μίνιμουμ χρόνου παραμονής εδώ. Τους δίνουμε το κίνητρο, το φέρνουν και σας το ζητώ πρακτικά να το εξασφαλίσουμε αυτό.
      Η κατάληξη, κυρίες και κύριοι συνάδελφοι: Είναι φανερό ότι η Κυβέρνηση δείχνει πως είναι αποφασισμένη να μπει στην ανάπτυξη, να παλέψει με τα προβλήματα. Σας ζητώ να την εμπιστευτούμε και στις προθέσεις και στις διατάξεις. Τα άλλα είναι μεμψιμοιρία, η οποία δεν ωφελεί.  Θα τα βρούμε μπροστά μας. Δηλαδή μπορούσα να πω σε κατ’ ιδίαν αναλύσεις -δεν το επιτρέπει ο χρόνος- το πόσο κακό κάνετε όταν γίνεσθε οι υπέρμαχοι της καθαρότητας των οικονομικών πράξεων. Δεν θέλω να προβώ σε ανάλυση πόσο ανεπίκαιρη και εκτός τόπου και χρόνου είναι αυτή η ανάλυση. Οι ρήτρες για τα ναρκωτικά και την τρομοκρατία, δηλαδή όπλα κλπ., ναι να κοιτάξουμε να διασφαλιστούν μέσα στο νομοσχέδιο.
      Για τον επαναπατρισμό των χρημάτων: Με ενθουσιασμό υποστηρίζω τον επαναπατρισμό των κεφαλαίων και σας συγχαίρω, κύριοι Υπουργοί, για την τόλμη σας σ’ αυτό το κεφάλαιο. Πρέπει να προχωρήσουμε στην ανάπτυξη.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Ο κ. Πολύδωρας μας έδωσε πλούσιο υλικό για το πώς εννοεί τη νέα ιδεολογική τοποθέτηση της Νέας Δημοκρατίας στο κοινωνικό κέντρο και βέβαια έκανε και πολλές προεκτάσεις. Τελευταία μάλιστα, κατεβαίνοντας από το Βήμα, και αναφερόμενος στον περίφημο ψευδεπίγραφο επαναπατρισμό των κεφαλαίων είπε ότι με ενθουσιασμό τον υποστηρίζει. Μόνο, κύριε Πολύδωρα, που το κεφάλαιο ούτε πατρίδα έχει ούτε αγίους έχει. Και αυτά τα έχει πει ο κ. Σμιθ, λάτρης του οποίου και φανατικός οπαδός είσθε. Συνεπώς ο περίφημος επαναπατρισμός είναι ψευδεπίγραφος και κυρίως αφορά τη συγκέντρωση πλούτου με παράνομες δραστηριότητες. Γιατί μπορεί να είναι ένα κεφάλαιο παράνομων δραστηριοτήτων στην Ελλάδα, είτε από τα γνωστά θαλασσοδάνεια στο παρελθόν είτε από τις πτωχεύσεις και τα γνωστά κανόνια των επιχειρήσεων, όπου η επιχείρηση έκλεινε, αλλά ο επιχειρηματίας ενθυλάκωνε τα χρήματα των επιχειρήσεων και το γνωστό τραπεζικό δανεισμό και βεβαίως τα μετέφερε στις ελβετικές και άλλες τράπεζες του εξωτερικού. Αυτή είναι η μία πλευρά των κεφαλαίων. Διότι δεν είναι ο Έλληνας μετανάστης στη Γερμανία, στη Σουηδία ή και στην Ελβετία που εργάζεται τίμια και απέκτησε ένα εισόδημα και θέλει να το φέρει στην Ελλάδα. Αυτό το εισόδημα μπορεί να το φέρει με τη συνήθη τραπεζική οδό και βεβαίως δεν φορολογείται. Μάλιστα πριν μερικά χρόνια όταν είχαμε την αδύναμη δραχμούλα, αγαπητέ κύριε Πολύδωρα, είχε και ειδικά μπόνους όταν ερχόταν το συνάλλαγμα από το εξωτερικό. Τώρα που έχουμε το ευρώ, το ισχυρό ευρωπαϊκό νόμισμα, βεβαίως δεν υπάρχει αυτό το μπόνους και δεν υπάρχει αυτός ο λόγος. Γι’ αυτό λοιπόν ας μιλήσουμε με πραγματικούς όρους επί της ουσίας και ας αφήσουμε όλα τα άλλα λόγια και την προσπάθεια να συγκαλύψουμε την πραγματικότητα. Τα χρήματα αυτά, αγαπητοί Υπουργοί, είναι χρήματα παράνομων δραστηριοτήτων στο εξωτερικό. Γιατί αν είναι χρήματα τα οποία δημιουργήθηκαν -και το τονίζω αυτό- από μία επιχειρηματική δραστηριότητα Έλληνα ή Ελλαδίτη στο εξωτερικό, τότε και πάλι δεν έχει κανένα λόγο με τις ισχύουσες διατάξεις και τους γνωστούς νόμιμους διαύλους να τα φέρει στην Ελλάδα και να τα επενδύσει. Άρα λοιπόν η διάταξη αυτή έρχεται και όλη η συζήτηση που έγινε και στην Ευρώπη, ειδικότερα στην Ιταλία της coza nostra, ξέρετε πολύ καλά ότι αφορούσε το μαύρο χρήμα.
      Αυτό το χρήμα αφορούσε και δεν αφορά το χρήμα που δημιουργείται μέσα από τη νόμιμη εργασία, είτε επαγγελματική και επιχειρηματική είτε βεβαίως εξαρτημένη εργασία, δηλαδή αν κάποιος είναι εργαζόμενος. Αυτή είναι η αλήθεια και η πραγματικότητα.
      Όμως, ακούσαμε από αυτό το Βήμα τον κύριο Υπουργό Οικονομίας και Οικονομικών να λέει: «Η χώρα μας έχει πολύ μεγάλες δυνατότητες και αυτές τις δυνατότητες θέλουμε να τις αναδείξουμε». Και ξεκινά με ενθουσιασμό η Κυβέρνηση να αναδεικνύει αυτές τις δυνατότητες.
      Φέρτε λοιπόν όλα αυτά τα κεφάλαια εσείς, επενδυτές, κάτοχοι του πλούτου στο εξωτερικό -που τα δημιουργήσατε δεν μας ενδιαφέρει, με ποια δραστηριότητα, παράνομη τονίζω εγώ και νομίζω ότι το επιχείρημα αυτό έχει τεκμηριωθεί από όλους τους ομιλητές όλων των αποχρώσεων από την πτέρυγα της Αντιπολίτευσης- ελάτε και επενδύστε.
      Φαντάζεστε αυτά τα χρήματα να έρθουν στην Ελλάδα, να αγοράσουν ένα μεγάλο τηλεοπτικό σταθμό, να αγοράσουν μια μεγάλη και έγκριτη εφημερίδα ή μια σημαντική επιχείρηση παροχής υπηρεσιών, είτε υγείας είτε παιδείας είτε οποιαδήποτε άλλη; Φαντάζεστε, πέρα από το πρώτο ατόπημα που κάνετε, σε πόσα άλλα οδηγείστε, πώς νοθεύετε τον υγιή ανταγωνισμό και την ανάπτυξη στην Ελλάδα, πέρα από το τεράστιο ηθικό ζήτημα το οποίο δημιουργείτε και τι διδάσκετε ως νέα ιδεολογία του κοινωνικού κέντρου στη χώρα μας;
      Ο κ. Πολύδωρας προσπαθεί να δείξει τον ενθουσιασμό του για τον ψευδεπίγραφο επαναπατρισμό των κεφαλαίων στην Ελλάδα, τα οποία παρανόμως σε κάθε περίπτωση εξήχθησαν, γιατί εάν πρόκειται περί επαναπατρισμού σημαίνει ότι έφυγαν από την Ελλάδα, άρα παρανόμως έφυγαν από την Ελλάδα.
      Βεβαίως παρανόμως και με την κάλυψη της Πλειοψηφίας της Βουλής και της Κυβέρνησης θέλουν να τα φέρουν πίσω. Δεν είναι το ίδιο μια κλήση που σβήνει η Τροχαία, παραμονές Χριστουγέννων ή Πάσχα ή εκλογών, για παράνομο παρκάρισμα ή ακόμα και για υπερβολική ταχύτητα.
      Όχι ότι επικροτώ αυτές τις παραβάσεις του Κώδικα Οδικής Κυκλοφορίας, κύριε Πολύδωρα, άλλο όμως είναι αυτό και άλλο είναι η παράνομη δημιουργία του πλούτου με μια σειρά παράνομες δραστηριότητες. Εκτός και αν θεωρείτε εσείς ότι η μια πλευρά είναι η μια άκρη, η άλλη πλευρά είναι η άλλη άκρη και στη μέση κάπου είστε εσείς, το κοινωνικό κέντρο. Πράγματι πολύ καλή τεκμηρίωση κάνατε της νέας ιδεολογικής σας προσέγγισης. Φαίνεται πως έτσι θα πορευθείτε και στο μέλλον.
      Είπε ακόμη ο κύριος Υπουργός και το έλεγε η Κυβέρνηση συνεχώς: «Παραλάβαμε μια οικονομία η οποία δεν είναι σε καλή δημοσιονομική κατάσταση». Μόνιμη επωδός για τους κεφαλικούς φόρους, για τους φόρους και τα πρόσθετα έσοδα από τους μικρομεσαίους και τις επιχειρήσεις που έβαζε η κυβέρνηση και ήταν φραγμός για την ανάπτυξη της χώρας. Εξ ου και η θέση της για τη μείωση των συντελεστών φορολόγησης του κέρδους των επιχειρήσεων όλων των κατηγοριών. Για τα φυσικά πρόσωπα βέβαια δεν έγινε κουβέντα, εκεί που κυρίως αφορά το κοινωνικό κέντρο.
      Σωστή η θέση της σταδιακής μείωσης, με βάση και τις ανάγκες και τις δημοσιονομικές δυνατότητες της χώρας. Άλλωστε και δική μας θέση είναι. Το πραγματοποιήσαμε. Το 45%, που πήγατε εσείς το συντελεστή φορολόγησης, τον ΑΕ, την περίοδο ’90-’93, σήμερα είναι στο 35% και είναι σταθερά καθοδική η πορεία τους.
      Όμως μας καταγγέλλατε συνεχώς για αφαίμαξη των μικρομεσαίων. Έγιναν αναφορές από τον εισηγητή μας και για γνωστές προεκλογικές κορώνες του κ. Καραμανλή γύρω από τη συνάφεια, τις περαιώσεις, τις ρυθμίσεις και όλα αυτά τα καλαμπούρια. Και έρχεστε με το καλημέρα -πριν ψηφίσετε το φορολογικό νόμο, πριν φέρετε τον αναπτυξιακό, για να δούμε την ανάπτυξη και που θα κατευθυνθεί αυτή η ανάπτυξη- και φέρνετε έναν κεφαλικό φόρο.
      Με πολύ περηφάνια βέβαια λέτε: «Εμείς προεκλογικά είχαμε κάποιες δεσμεύσεις. Μια από αυτές ήταν τα πανωτόκια και τώρα τα θεσμοθετούμε». Μήπως μπορείτε με την ίδια περηφάνια, κύριε Υπουργέ, να μας πείτε ότι προεκλογικά είχατε πει πως θα φέρετε αυτόν τον κεφαλικό φόρο και γι’ αυτό τον φέρνετε τώρα; Εκεί θα σας παραδεχθώ, αν έχετε την ίδια περηφάνια και τον ενθουσιασμό να πείτε: «Το είπαμε και αυτό προεκλογικά». Δεν το είπατε προεκλογικά, κύριε Υπουργέ.
      Γι’ αυτό ακριβώς ελέγχεστε και τα αδικήματα αυτά δεν είναι στιγμιαία, θα σας συνοδεύουν. Οδηγείστε σε αυτόν τον κεφαλικό φόρο, οδηγείστε στο να νομιμοποιήσετε εικονικά και πλαστά, οδηγείστε στο να νομιμοποιήσετε συγκέντρωση πλούτου με τους πιο παράνομους και έκνομους τρόπους, γιατί διαβλέπετε το δημοσιονομικό εκτροχιασμό. Αυτός δεν είναι απόρροια της δημοσιονομικής χρήσης του 2003.
      Αυτό το ολοκληρώσατε με όλη τη δημαγωγία στο δημοσιονομικό περίφημο απολογισμό σας που με το 1% περιστολής των δαπανών το ECOFIN σας έδωσε το πράσινο φως. Ψάχνετε να βρείτε εναγωνίως 1,6 δισεκατομμύρια ευρώ. Τέσσερα θέλατε στην αρχή, αλλά σας κατήγγειλαν οι μικρομεσαίοι και γυρίσατε στα μισά, γιατί ακριβώς τόσο είναι το 1% του ΑΕΠ που σας χρειάζεται για να συμμορφωθείτε με την υπόδειξη του ECOFIN. Όμως στεγνώνετε στην κυριολεξία την αγορά ακόμη περισσότερο από τη δυσπραγία την οποία είχε η αγορά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. 
      Στεγνώνετε την αγορά και θα το βρείτε μπροστά σας και στην οικονομική πολιτική αλλά και στα φορολογικά έσοδα του επόμενου χρόνου. Καταστρέφετε...
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      ΙΩΑΝΝΗΣ ΜΑΓΚΡΙΩΤΗΣ: Καταστρέφετε ό,τι είχε χτιστεί τα τελευταία χρόνια και ιδιαίτερα την τελευταία τριετία στις σχέσεις του κράτους και της πολιτείας και των φορολογούμενων πολιτών. Ο τελευταίος νόμος που ψηφίστηκε...
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: Κλείνω, κύριε Πρόεδρε.
      ...δημιούργησε μία σχέση εμπιστοσύνης. Εσείς μονίμως επικαλείστε το επιχείρημα του σταθερού οικονομικού και φορολογικού περιβάλλοντος και με το καλημέρα καταστρέφετε ό,τι είχε δημιουργηθεί. Θα τα εισπράξετε στο μέλλον γιατί είμαι σίγουρος...
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε. Ολοκληρώσατε, κύριε συνάδελφε.
      ΙΩΑΝΝΗΣ ΜΑΓΚΡΙΩΤΗΣ: ...ότι θα τους ξαναβάλετε βαθιά το χέρι στην τσέπη και με νέες ρυθμίσεις στα επόμενα χρόνια.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να σας ανακοινώσω ότι ο κ. Μαγκριώτης ήταν ο έβδομος ομιλητής και είναι εγγεγραμμένοι τριάντα ένας συνάδελφοι. Με το ρυθμό που πάμε νομίζω ότι δεν θα μπορέσουμε να τελειώσουμε.
      Έχω να κάνω μία πρόταση. Εκτός από τη σύντμηση του χρόνου –επαναφέρω την πρόταση...
      ΠΟΛΛΟΙ ΒΟΥΛΕΥΤΕΣ: Όχι, κύριε Πρόεδρε.  
      ΠΡΟΕΔΡΕΥΩΝ (Ιωάννης Τραγάκης): Όχι, καλά.
      Τότε τώρα το πρωί να προχωρήσουμε μέχρι τον εικοστό πρώτο ομιλητή που είναι ο κ. Σγουρίδης, να ολοκληρώσουμε τον κατάλογο και να ψηφιστεί το νομοσχέδιο επί της αρχής και οι υπόλοιποι δέκα ομιλητές να είναι εγγεγραμμένοι - προτεινόμενοι το απόγευμα που θα συζητήσουμε την ενότητα των άρθρων, ώστε μετά τους εισηγητές το απόγευμα να μιλήσουν ως προτεινόμενοι οι υπόλοιποι εγγεγραμμένοι επί της αρχής.
      Είναι σύμφωνο το Τμήμα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, προφανώς δεν συμφωνούμε με το πρώτο σκέλος της πρότασης που είναι η μείωση του χρόνου...
      ΠΡΟΕΔΡΕΥΩΝ (Ιωάννης Τραγάκης): Την πήρα πίσω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα παρακαλέσω πάρα πολύ να διευκρινίσετε το εξής: Αρχίζοντας με τις προτασσόμενες δευτερολογίες το απόγευμα, για το οποίο δεν έχουμε αντίρρηση, θα πάμε και σε ανάλογη μείωση του χρόνου;
      ΠΡΟΕΔΡΕΥΩΝ (Ιωάννης Τραγάκης): Όχι.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα πάμε στον κανονικό χρόνο;
      ΠΡΟΕΔΡΕΥΩΝ (Ιωάννης Τραγάκης): Στο κανονικό, όπως το εφαρμόσαμε και στην προηγούμενη συνεδρίαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τότε δεν έχουμε αντίρρηση. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστώ πολύ. 
      Το λόγο έχει ο κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, θα προσπαθήσω στο σύντομο χρόνο που έχω να αποδείξω τέσσερα πράγματα για την πολιτική σας.
      Το πρώτο είναι ότι κάνετε μία πολιτική -για να παραφράσω και λίγο το τίτλο του έργου του Ντίκενς- μικρών προσδοκιών. Τι θέλετε να καλύψετε με αυτές τις ρυθμίσεις, και μιλώ για όλες μαζί; Ταμειακές ανάγκες. Μόνο εισπρακτικοί λόγοι.
      Επειδή ξέρω ότι θα μου πείτε ότι δήθεν παραλάβατε άδεια ταμεία, δεν παραλάβατε άδεια ταμεία. Αλλά γιατί πέντε μήνες δεν έχετε κάνει τίποτα για να φέρετε, όπως πρέπει, -σύμφωνα με τα προβλεπόμενα- χρήματα στα ταμεία; Και πώς θα κάνετε, κύριε Υπουργέ, όταν είχατε υποσχεθεί ότι θα καταργήσετε το ΣΔΟΕ; Και βέβαια το ΣΔΟΕ δεν το καταργήσατε, αλλά δεν το αφήσατε να κάνει και τη δουλειά του. Όταν δημιουργήθηκε διαφορετική ψυχολογία στην αγορά, όταν δεν μαζεύτηκαν έσοδα, όταν υπήρχε η γενική εικόνα σε όλες τις επιχειρήσεις, μεγάλες και μικρές, ότι τίποτα δεν γίνεται, τίποτα δεν ελέγχεται, τίποτα δεν πληρώνεται; Και πολύ φοβάμαι ότι αυτό έχει να κάνει και σε σχέση με το ΙΚΑ.
      Δεύτερον, κάνετε μία πολιτική δικαίωσης των φοροφυγάδων και των κακοπληρωτών και αυτό είναι ένα μεγάλο πολιτικό ζήτημα. Το μήνυμα που εκπέμπετε εσείς σήμερα από την Αίθουσα της Βουλής είναι ότι ο κακοπληρωτής και ο φοροφυγάς δεδικαίωται.  Και, βεβαίως, δημιουργείται και ένα μείζον ηθικό ζήτημα. Πρώτα-πρώτα, υπάρχει το θέμα με τα πλαστά τιμολόγια. Ποιοι ευνοούνται από αυτό το ζήτημα, κύριε Υπουργέ; Είναι γνωστό ότι οι περισσότερες ελληνικές επιχειρήσεις έχουν περάσει από τους ελέγχους που προβλέπονται από το ΣΔΟΕ. Λίγες δεν το έχουν κάνει. Και είναι κυρίως εκείνες που δραστηριοποιούνται στην παραοικονομία. Αυτούς ευνοούμε; Αυτούς έρχεστε να ευνοήσετε με αυτήν τη ρύθμιση γύρω από το θέμα των πλαστών τιμολογίων;
      Και κάτι άλλο. Έχετε αναρωτηθεί με αυτήν τη ρύθμιση την οποία προωθείτε, μήπως ευνοείτε περιπτώσεις για τις οποίες έχει γίνει πολλή συζήτηση μέσα στον ελληνικό λαό για παράδειγμα -εσείς το ξέρετε καλύτερα από εμένα ίσως- που αφορούν ορισμένες ποδοσφαιρικές εταιρείες ή άλλα ζητήματα που σχετίζονται με τα Μέσα Μαζικής Ενημέρωσης; Το έχετε ψάξει αυτό; Έχετε δει ποιους έρχεστε να ευνοήσετε με αυτές τις παρεμβάσεις που κάνετε;
      Ανεξάρτητα απ’ αυτό, δίνετε ένα μήνυμα, ότι δηλαδή υπάρχουν οι καλοί και οι ηλίθιοι ενώπιον της Κυβέρνησης. Μόνο που οι καλοί είναι οι πολύ λίγοι. Εκείνοι που όπως λέει ο λαός μας, κοιτάνε να την κάνουν, εκείνοι που κοιτάνε να μην πληρώσουν, εκείνοι που χρησιμοποιούν τα πλαστά τιμολόγια. Για σας καλοί.
      Υπάρχουν και οι πολλοί που με τη ρύθμιση που φέρνετε εμφανίζονται ως ηλίθιοι, αλλά αυτοί δεν είναι ηλίθιοι. Είναι η συντριπτική πλειοψηφία των ελληνικών επιχειρήσεων και κυρίως των επιχειρήσεων που κάνουν καλά τη δουλειά τους, παράγουν και φυσικά δεν έχουν την ανάγκη του κράτους για να τους βοηθήσει να ξεπεράσουν τα προβλήματα που έχουν οι ίδιοι δημιουργήσει με πλαστά τιμολόγια.
      Το δεύτερο είναι το εξής: Δημιουργείται το μεγάλο ηθικό ζήτημα σε σχέση με το λεγόμενο επαναπατρισμό κεφαλαίων. Δεν είναι επαναπατρισμός κεφαλαίων, γιατί αυτά τα κεφάλαια δεν παρήχθησαν στην Ελλάδα -τουλάχιστον η συντριπτική πλειοψηφία τους στα οποία απευθύνεστε- ή έφυγαν με παράνομο τρόπο.
      Βεβαίως, η λέξη «επαναπατρισμός» κάθε άλλο παρά ταιριάζει σ’ αυτήν την περίπτωση. Λέτε «περάστε, θέλουμε χρήμα, χρήμα, χρήμα». Χρήμα από ναρκοδολάρια, χρήμα από όπλα, από κάθε παράνομη δραστηριότητα και περιμένετε αυτά τα χρήματα να επενδύσουν; Περιμένετε άνθρωποι οι οποίοι έχουν βγάλει χρήματα από τέτοιες υποθέσεις και τέτοιες δραστηριότητες να προωθήσουν την ανάπτυξη και να δημιουργήσουν θέσεις εργασίας;
      Μα, κοροϊδευόμαστε, κύριε Υπουργέ; Μ’ αυτά τα μυαλά πάμε και μ’ αυτές τις αντιλήψεις; Νομιμοποιούμε το παν, δημιουργούμε ένα «πλυντήριο», μέσα από το οποίο μπορεί να βγει ο καθένας καθαρός; Εμφανίζεστε ως «πλυντήριο» της Κυβέρνησης αυτήν τη στιγμή για κάθε πρόβλημα που υπάρχει και κάθε νόσο και περιμένετε να υπάρχει ανάπτυξη μέσα απ’ αυτές τις λογικές και μέσα απ’ αυτές τις τακτικές;
      Πολύ φοβάμαι ότι όχι μόνο δεν θα καταφέρετε τίποτα. Αυτό είναι το λιγότερο. Το χειρότερο είναι ότι θα έχετε δημιουργήσει ένα τεράστιο αρνητικό προηγούμενο. Στα μάτια του απλού πολίτη θα έχουμε νομιμοποιήσει εκείνον που είναι παράδειγμα προς αποφυγή; Στα μάτια του απλού πολίτη θα έχουμε νομιμοποιήσει εκείνον ο οποίος κλέβει το δημόσιο, ο οποίος προσπαθεί να αποφύγει τον έλεγχο, ο οποίος χρησιμοποιεί πλαστά τιμολόγια και εκείνον ο οποίος προχωρά σε παράνομες δραστηριότητες και ξαφνικά διαπιστώνει ότι όχι μόνο δεν έχει το φόβο της σύλληψης και της τιμωρίας, αλλά ότι του προσφέρεται ένα πλυντήριο μέσα από το οποίο χωρίς να κάνει παρά ελάχιστα πράγματα, θα αποδοθεί κατάλευκος προς τα έξω, προφανώς για να συνεχίσει ακωλύτως να κάνει τα ίδια.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Έρχομαι στο τρίτο ζήτημα. Η πολιτική σας είναι χωρίς έμπνευση και προοπτική. Έχετε εναποθέσει την ανάπτυξη σ’ αυτά; Πού είναι το τρίπτυχο που είπατε «ανάπτυξη-απασχόληση και κοινωνική συνοχή»; Ανάπτυξη δεν βλέπουμε. Όλο «θα» γίνει ο αναπτυξιακός νόμος. Στο μεταξύ δεν προχωρούν οι επενδύσεις. Επενδύσεις υποσχεθήκατε και τώρα αφήνετε τις επενδύσεις στα παράνομα κεφάλαια, λες και τους ένοιαζε αυτούς να προχωρήσουν οι επιχειρήσεις ή να δημιουργήσουν θέσεις εργασίας.
      Όσον αφορά στην κοινωνική συνοχή, ο κύριος Υπουργός Εργασίας κατατρίβεται στο να προβλέπει συνεχώς πόσο θα πάει η ανεργία μετά τους Ολυμπιακούς Αγώνες, αλλά χωρίς να κάνει τίποτα την ίδια στιγμή προκειμένου να μπορέσει να δημιουργήσει όρους πρόληψης του προβλήματος.
      Επί πόσο θα συνεχίσετε να τα ρίχνετε στους προηγούμενους; Επί πόσο κεντρικό σημείο της πολιτικής σας -και σήμερα το αναπτύξατε εδώ- θα είναι το «φταίνε οι προηγούμενοι»; Μάλιστα, ακροβατείτε. Από τη μία φταίνε οι προηγούμενοι, από την άλλη τα έκαναν οι προηγούμενοι. Εκείνος ο κ. Χριστοδουλάκης -για να το διασκεδάσω και λίγο- πότε υποτίθεται ότι είναι ο φταίχτης για όλα τα προβλήματα που υπάρχουν στα ταμεία ή στην οικονομία και πότε υποτίθεται ότι σοφά τα είχε πει για το ένα ή το δεύτερο ή το τρίτο ζήτημα, αλλά δεν είχε προλάβει -λέει- να τα κάνει. Το χρησιμοποιείτε κατά το δοκούν. Είναι σοβαρή πολιτική αυτή;
      Δεν θα ήθελα να αναφερθώ ειδικά σ’ αυτό που έγινε στην επιτροπή με την ατυχέστατη παρέμβαση του κυρίου Υφυπουργού.
      Εγώ ήξερα όταν έβγαζα την οικονομική σχολή ότι τελικά ένα μέλημα του κράτους είναι να μαζεύει έσοδα και ταυτόχρονα να αυξάνει την πίτα στην οικονομία για να βγάλει περισσότερα έσοδα. Εδώ φαίνεται ότι οι αρχές από τον Άνταμ Σμιθ και μετά -για να αναφερθώ και στον κ. Πολύδωρα- έχουν ξεχαστεί. Εδώ φαίνεται ότι έχουμε εναποθέσει την ανάπτυξη σε ό,τι πιο μεταπρατικό υπάρχει, έχουμε ισοπεδώσει τους παρανομούντας με τους τίμιους, έχουμε τελικά με το μη παρεμβαίνοντας αφήσει τα πάντα σε μία καθαρά ταμειακή και εισπρακτική λογική.
      Γι’ αυτό θα επιχειρήσω μία δυσάρεστη πρόβλεψη ότι παρ’ ότι ορκίζεται ο κ. Αλογοσκούφης, δεν θα είναι η τελευταία φορά που φέρνετε τέτοιες διατάξεις στο Κοινοβούλιο, στην Εθνική Αντιπροσωπεία. Θα τις ξαναφέρετε μέχρι τη λήξη της θητείας σας, γιατί δεν μπορείτε αλλιώς να βρείτε διέξοδο, γιατί η πολιτική σας δημιουργεί και εντείνει αδιέξοδα, γιατί η πολιτική σας δεν έχει πνοή, δεν έχει όραμα, δεν έχει προοπτική, γιατί δεν μπορεί να δώσει καμία απάντηση σε υπαρκτά προβλήματα σήμερα.
      Κλείνω με το τέταρτο ζήτημα. Γιατί δεν φέρατε τις σχετικές διατάξεις, όπως αυτήν τη διάταξη για το λεγόμενο επαναπατρισμό των κεφαλαίων στη Διαρκή Επιτροπή, η οποία συνεδρίασε την προηγούμενη εβδομάδα, όπου ήταν παρόντες και οι κοινωνικοί φορείς;
      Γιατί περιμένατε το Σάββατο -εντάξει, νόμιμο είναι, τυπικό είναι- για να καταθέσετε τις σχετικές τροπολογίες; Είναι τυπικό, αλλά δεν είναι πολιτικά δεοντολογικό. Είναι μακριά από κάθε δεοντολογία και μακριά από κάθε πολιτική ηθική αυτή η πράξη. Σειρά τροπολογιών το Σαββατοκύριακο. Γιατί; Όταν η επιτροπή δεν προλαβαίνει να τις εξετάσει και η ενεργός κοινωνία δεν προλαβαίνει να τοποθετηθεί; Διότι σας ενδιέφερε μόνο το συνέδριο. Γιατί δεν σας ενδιέφερε η ουσία, ούτε ο διάλογος. Δεν σας ενδιαφέρει η γνώμη της κοινωνίας. Γι’ αυτό να είστε βέβαιοι ότι με τέτοιες λογικές και τέτοιες πρακτικές γρήγορα και η κοινωνία θα αποστρέψει το πρόσωπο και από την πολιτική σας και από σας.
      Ευχαριστώ πολύ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Αδάμ Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, επειδή έγινε πολύς λόγος για τα πλαστά και εικονικά, θέλω να διαβεβαιώσω όλους τους συναδέλφους, όσον αφορά τη ρύθμιση που γίνεται και που αφορά τα πλαστά και εικονικά, ότι κατ’ αρχήν δεν εντάσσονται πλαστά ή εικονικά που δεν έχουν επεξεργαστεί από τις αρμόδιες φορολογικές αρχές. Αυτό είναι ξεκάθαρο. Επομένως εκείνες οι αιτιάσεις που γίνονται -ποιους εξυπηρετείτε- δεν ευσταθούν, γιατί μόνο αυτά τα οποία έχουν επεξεργαστεί -έχει δηλαδή προκύψει πόρισμα από τις φορολογικές αρχές- εντάσσονται.
      Αυτό το πόρισμα από τις ελεγκτικές αρχές, λαμβάνεται υπόψη και προστίθεται επιπλέον ποσά για τον υπολογισμό του φόρου με βάση την καινούργια ρύθμιση και μάλιστα με επιβαρύνσεις της τάξεως του 60%. Το ένα είναι αυτό.
      Το δεύτερο για τις υποθέσεις που είναι επίδικες, που βρίσκονται σε α΄ ή β’  βαθμό. Είναι ξεκάθαρο στο άρθρο 2. Αναφέρεται καθαρά το εξής: για τις υποθέσεις που εκκρεμούν ενώπιον του Διοικητικού Εφετείου θεωρούνται αυτά που έχουν προσδιοριστεί με την πρωτόδικη απόφαση. Γι’ αυτά δηλαδή που εντάσσονται, που είναι επίδικα, αλλά που δεν έχει γίνει η συζήτηση επί ακροατηρίου στο β΄ βαθμό, το πόρισμα της πρωτόδικης απόφασης λαμβάνεται υπόψη και προστίθεται για τον υπολογισμό με τη νέα ρύθμιση. Επομένως δεν μπορώ να καταλάβω τι είδους φαντάσματα βλέπουν ορισμένοι ότι δήθεν εξυπηρετούμε κάποιους.
      Τώρα, όσον αφορά τα πρόστιμα που προέρχονται απ’ αυτά τα εικονικά τιμολόγια. Η προηγούμενη κυβέρνηση με το ν. 3220 στο άρθρο 1, ήταν εκείνη που για πρώτη φορά θεσμοθέτησε τη μείωση του προστίμου. Όποιο και αν ήταν αυτό. Ήταν ισόποσο μέχρι τότε και δεν επιδέχετο συμβιβασμού στο 1/3, με διοικητική επίλυση της διαφοράς. Εμείς, κάνουμε ασφαλώς μια ρύθμιση και το είπαμε και προχθές. Στη ρύθμιση κάποιοι ωφελούνται, κάποιοι χάνουν. Βάζουμε στο ?. Είμαι βέβαιος ότι και με αυτήν τη ρύθμιση στο ? , αυτοί οι οποίοι έχουν πραγματικά μεγάλα συσσωρευμένα πρόστιμα δεν θα προστρέξουν «να εκμεταλλευτούν» ρύθμιση, έστω και μ’ αυτό το ? αντί του 1/3 που υπάρχει με τις πάγιες διατάξεις.
      Επίσης, ήθελα να πω το εξής: ο κ. Πρωτόπαπας είπε δεδικαίωνται οι ασυνεπείς φορολογούμενοι. Ναι, οι ασυνεπείς φορολογούμενοι. Οι ρυθμίσεις αυτήν την έννοια έχουν. Βρίσκουμε έναν τρόπο να ξεκαθαρίσουμε με το παρελθόν και να μην πάμε στην παραγραφή, όπως έκανε η προηγούμενη κυβέρνηση και άφησε ζωντανό χρήμα να παραγραφεί από τα δικαιώματα τα οποία είχε ούτως ή άλλως. Λέμε με τη ρύθμιση, «κάλλιο πέντε και στο χέρι παρά δέκα και καρτέρει». Αυτό κάνουμε. Και δεν έχουμε συγκεκριμένους επιχειρηματίες ή πολίτες που φωτογραφίζουμε εδώ.
      Και επειδή έγινε θόρυβος από τη συζήτηση στην επιτροπή και τον υπαινίχθηκε εν πολλοίς και ο κ. Πρωτόπαπας λίγο πριν, νιώθω την ανάγκη να πω τα εξής: Εγώ αναφέρθηκα στο άρθρο 42 του ν. 3220 στην Επιτροπή. Πρόκειται για μια φωτογραφική διάταξη πραγματικά που έγινε λίγο πριν τις εκλογές. Αναφέρεται στη διαγραφή παντός προστίμου προσαύξησης ή ποινικών κυρώσεων για κάποιους συγκεκριμένους που κρύβονται πίσω απ’ αυτήν τη διάταξη. Όσο και αν κάποιοι θέλουν να προσωποποιήσουν την υπόθεση αυτή, δεν ακυρώνεται το ουσιαστικό πολιτικό περιεχόμενο αυτής της διάταξης που είναι η διαγραφή για πρόστιμα, για πλαστά τιμολόγια ή ποινικά αδικήματα γι’ αυτούς που κρύβονται πίσω από το άρθρο 42.
      Εγώ, κυρίες και κύριοι συνάδελφοι, είχα την πολιτική γενναιότητα, γιατί αυτό μου επέβαλλε το πολιτικό μου ήθος, να αποκαταστήσω και να αποσυνδέσω από την άμεση επιχειρηματική σχέση, το συγκεκριμένο πρώην συνάδελφό μας εδώ στη Βουλή.
      Και είχα την πολιτική γενναιότητα να το πράξω. Δεν έχω δει στο παρελθόν πολλές τέτοιου είδους πράξεις από κυβερνητικά στελέχη της προηγούμενης κυβέρνησης. 
      Ο επαναπατρισμός, κυρίες και κύριοι συνάδελφοι, των κεφαλαίων έχει την έννοια να κινητοποιηθεί η αγορά, να έλθει το χρήμα, να τσουλήσει. Αυτό έχει ανάγκη σήμερα η επιχειρηματικότητα.
      ΙΩΑΝΝΗΣ  ΜΑΓΚΡΙΩΤΗΣ: …(δεν ακούστηκε)
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Ακούστε, κύριε Μαγκριώτη, αυτοί που έχουν τα «μαύρα» δεν θα δώσουν το στίγμα της προσωπικότητάς τους γύρω από την οποία περιφέρονται παράνομες πράξεις, για να φέρουν χρήματα στη χώρα ή να κάνουν παραγωγικές επενδύσεις στη χώρα.
      Θα σας θυμίσω ότι η «πρόσκληση» που γίνεται μέσα από αυτήν τη ρύθμιση είναι για να διαμορφώσουμε συνθήκες επενδυτικών πρωτοβουλιών, να βελτιώσουμε το cash flow στη χώρα, ακριβώς εκεί που υπάρχει το πρόβλημα. Σε αντιπαράθεση αυτών θα μπορούσα να σας θυμίσω και εγώ τις of shore εταιρείες, κύριε Μαγκριώτη. Ρυθμίσεις της προηγούμενης κυβέρνησης ήταν αυτές. Εκεί σιωπάτε; Τις ξεχνάτε; Ξαφνικά βάζετε το μανδύα της ηθικότητας; Νομίζω λοιπόν ότι τα προσωπεία έχουν τελειώσει.
      Όσον αφορά  αυτό που ειπώθηκε από τον κ. Πρωτόπαπα για την ανάπτυξη, εμείς προχωράμε τις μεταρρυθμίσεις γιατί πιστεύουμε ότι οι πληθωριστικές πιέσεις τροφοδοτούνται από τη μεγάλη καθυστέρηση των μεταρρυθμίσεων και οι μεταρρυθμίσεις αυτές δεν μπορεί να αγνοούνται ούτε από τη σημερινή Αντιπολίτευση, όταν ξέρετε ότι βρισκόμαστε σε  μία διαδικασία φορολογικής μεταρρύθμισης και αλλαγής του αναπτυξιακού νόμου, μία διαδικασία που δεν είναι στιγμιαία.
      Να έχετε λίγο υπομονή και τον Οκτώβριο, όταν θα φέρουμε τη συνολική νομοθετική ρύθμιση θεσμικού χαρακτήρα στη Βουλή, τότε να μας κάνετε κριτική ή να μας ψέξετε για όποια λάθη ή παραλείψεις εάν έχουμε.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Πάντως, κύριε Υφυπουργέ, και από τη θέση αυτή επαναλαμβάνω ότι ο όρος «επαναπατρισμός» ή το ΠΑΣΟΚ τον εισήγαγε ή η Νέα Δημοκρατία, η Κυβέρνηση τον υιοθετεί, είναι αδόκιμος. Ευτελίζεται αυτό που λέγεται πατρίδα. Το χρήμα, το κεφάλαιο δεν συνδέεται με πατρίδες, ούτε με θρησκείες ούτε με ιδεολογίες. Αλλάξτε το και βάλτε το «επαναφορά» και ο Θεός βοηθός.
      Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, η επίκληση του Θείου νομίζω ότι ήλθε την κατάλληλη στιγμή.
      Κύριε Υφυπουργέ, δεν ξέρω αν ήταν δείγμα σοφίας να πάρετε το λόγο για να δώσετε μεταξύ άλλων τις δικές σας ερμηνείες για ό,τι συνέβη στην κοινοβουλευτική επιτροπή. Είπατε ότι υπάρχει φωτογραφική διάταξη στο ν. 3220 και κρύβονται συγκεκριμένα πρόσωπα, αλλά δεν προσωποποιείτε.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Διαβάστε το άρθρο 42 του ν. 3220.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ, κύριε Υφυπουργέ, σας άκουσα. Εσείς προσωποποιήσατε, στο πρόσωπο συγκεκριμένου ανθρώπου, φυσικού υποκειμένου. Δεν προσωποποίησε κανένας άλλος. Όταν διαγνώσατε το λάθος, βεβαίως, κάνατε μία δήλωση διορθώσεως,  όπως οφείλατε, αλλά και σήμερα επαναλαμβάνετε ένα λάθος. Είπατε «εδέχθηκα ότι δεν υπάρχει η άμεση επιχειρηματική σχέση» και εννοείτε ότι μπορεί να υπάρχει έμμεση.
      Κύριε Ρεγκούζα, θέλω να σας πω το εξής: Εκτός από αυτά τα οποία διορθωτικά δηλώσατε, καλό θα ήταν να γνωρίζετε ότι το συγκεκριμένο πρόσωπο το οποίο θίξατε, αυτοί στους οποίους αναφέρεστε, δεν έκαναν καν χρήση της ρυθμίσεως στην οποία αναφερθήκατε. Θα οφείλατε να το πείτε και αυτό.
      Σε ό,τι αφορά τη δήλωσή σας ότι «στο παρελθόν δεν υπήρξε ανάλογη ένδειξη πολιτικής γενναιότητας» έχω να κάνω την εξής παρατήρηση. Αυτή η πλευρά ούτε στο παρελθόν ούτε στο παρόν επέλεξε ποτέ ούτε επιλέγει και τώρα τη συκοφαντία και τη δυσφήμιση σε βάρος πολιτικών προσώπων της παράταξής σας, γι’ αυτό δεν είχε και ανάγκη γενναίων, διορθωτικών δηλώσεων.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, το θέμα αυτό θεωρείται πλέον λήξαν και εντός και εκτός Βουλής.
      Ο κ. Γεώργιος Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριοι συνάδελφοι, θα προσπαθήσω σ’ αυτά τα λίγα λεπτά να τεκμηριώσω την άποψή μου ότι αυτό το νομοσχέδιο και οι συναφείς τροπολογίες δεν έχουν έρθει εδώ για τη λειτουργία της νόμιμης οικονομίας αλλά έχουν έρθει ως μία απόπειρα για τη νομιμοποίηση της παράνομης οικονομίας, της μαύρης οικονομίας, της βρώμικης οικονομίας.
      Άλλωστε, η διάταξη της παραγράφου 5 του άρθρου 2 ήταν η διάταξη ανιχνευτής, για να δούμε δηλαδή πώς θα αντιδράσει ο κόσμος στη νομιμοποίηση της ελληνικής οικονομικής παρανομίας και στη συνέχεια ήρθε η βαριά διάταξη του περίφημου επαναπατρισμού, για την οποία είχαμε το σχόλιο του κυρίου Προέδρου προηγουμένως.
      Φίλες και φίλοι, αγαπητοί συνάδελφοι, τα πλαστά και εικονικά τιμολόγια είναι κλασικό μέσο ξεπλύματος βρώμικου χρήματος, ναι ή όχι; Είναι μέσο φοροδιαφυγής; Είναι μέσο φοροκλοπής; Στη διάταξη της παραγράφου 5 δεν υπάρχει φοροδιαφυγή στην Ελλάδα που να συνέβη με οποιονδήποτε τρόπο που να μην υπάγεται στη ρύθμιση πλην των πλαστών και εικονικών; Όποιος έκλεψε, όποιος παραπλάνησε, όποιος δεν απέδωσε φόρους, όποιος πήρε φόρους από το δημόσιο ταμείο, χρήματα ζεστά όπως αυτοί οι «φίλοι» της Θεσσαλονίκης, οι γνωστοί με τους τριάντα εφοριακούς μέσα στο κόλπο, τα 80 δισεκατομμύρια, αυτά δεν ήταν 80 δισεκατομμύρια που δεν αποδόθηκαν ως υποχρέωση αλλά ήταν 80 δισεκατομμύρια που τα πήραν από το κρατικό ταμείο με τη χρήση πλαστών και εικονικών τιμολογίων για εξαγωγές που δεν έγιναν. Και υπάρχει σε εκκρεμότητα αυτή η υπόθεση, τη ρυθμίζετε και αυτή.
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε συνάδελφε…
      ΓΕΩΡΓΙΟΣ ΦΛΩΡΙΔΗΣ: Γιατί όχι; Το ΣΔΟΕ στην έκθεσή του για το 2001 αναφέρεται ότι έπιασε έξι χιλιάδες διακόσιες περιπτώσεις πλαστών ή εικονικών τιμολογίων συνολικής αξίας 21 δισεκατομμυρίων δραχμών χωρίς ΦΠΑ. Το ΣΔΟΕ στην έκθεσή του για το 2002 δηλώνει ότι έπιασε δέκα χιλιάδες πεντακόσιες ενενήντα τέσσερις περιπτώσεις καθαρής αξίας χωρίς ΦΠΑ ύψους 92 δισεκατομμυρίων δραχμών, από διακόσιες τριάντα έξι υπαρκτές ή ανύπαρκτες επιχειρήσεις.
      Το ΣΔΟΕ στην έκθεσή του το 2003 δηλώνει ότι συνέλαβε είκοσι τέσσερις χιλιάδες εκατόν εβδομήντα περιπτώσεις έκδοσης και χρήσης πλαστών ή εικονικών τιμολογίων, συνολικής αξίας περισσότερο από 200 δισεκατομμύρια δραχμές, βεβαιωμένες παραβάσεις με εκθέσεις. Δεν τις ρυθμίζετε; Πείτε το.
      Σας είπε κάποιος συνάδελφος εδώ για την ΑΕΚ.  Κάποιοι από εκεί έκλεψαν 4,5 δισεκατομμύρια με πλαστά και εικονικά τιμολόγια. Κάτι πρέπει να πείτε στον κόσμο, μια και το ποδόσφαιρο είναι στην επικαιρότητα αυτό το διάστημα. Εκκρεμεί η υπόθεση. Κάποιος ή κάποιοι φέρεται να έχουν κλέψει από τον ΠΑΟΚ 3,5 δισεκατομμύρια και από την Παναχαϊκή 500 εκατομμύρια. Με εκθέσεις βεβαιωμένες του ΣΔΟΕ αυτές οι παραβάσεις. Τι λέτε γι’ αυτές;
      Αφαιρείτε υποθέσεις από τα διοικητικά δικαστήρια. Πού είναι η υπογραφή του Υπουργού Δικαιοσύνης στο νομοσχέδιό σας; Αφαιρείτε υποθέσεις που εκκρεμούν, βρώμικου χρήματος, με την έκδοση πλαστών ή εικονικών τιμολογίων. Αλλά βεβαίως γι’ αυτό σας είπα ότι η πρώτη διάταξη αυτή ήταν διάταξη-ανιχνευτής. Να δείτε δηλαδή πώς θα πάει η δημόσια αντίδραση.
      Και επειδή πράγματι, βοηθούσης και της περιόδου όπου ο δημόσιος διάλογος δεν είναι ανεπτυγμένος, προφανώς είδατε ότι δεν υπάρχουν αντιδράσεις και φέρατε τη βαριά διάταξη, όπου κοντά σ’ αυτήν η πρώτη μοιάζει ασήμαντη κυριολεκτικά. Είναι μια τεράστια απόπειρα ξεπλύματος όλου του παράνομου μαύρου και βρώμικου χρήματος, το οποίο βρίσκεται οπουδήποτε στον κόσμο, όχι παρακαλώ από Έλληνες, κύριε Υπουργέ. και θα σας πω γιατί. Γιατί η διατύπωση της διατάξεως όπως την έχετε είναι «φυσικά και νομικά πρόσωπα, που είναι φορολογικά υπόχρεα στην Ελλάδα». Αλλά φορολογικά υπόχρεοι στην Ελλάδα είναι και οι Αλβανοί εργαζόμενοι και οι Ρώσοι, οι Βούλγαροι. Αυτοί έχουν δουλειές, έχουν άδειες εργασίας, υποβάλλουν φορολογικές δηλώσεις.
      Λοιπόν, φαντάζομαι ότι θα έχετε στο νου σας ενδεχομένως ότι η αλβανική μαφία του Κοσόβου πολύ εύκολα θα μπορούσε να βάλει στο δικό τους όνομα, στο λογαριασμό τους, στις τράπεζες του Κοσόβου κάποια δισεκατομμύρια και να τα φέρουν οι φορολογικά υπόχρεοι Αλβανοί στην Ελλάδα, για να αγοράσουν τη μισή Ελλάδα. Το έχετε σκεφθεί αυτό; Δεν έχετε καμία διάταξη αποτροπής. Και βεβαίως τόσα χρόνια μας κανοναρχούσατε εδώ μέσα με την υπόθεση του χρηματιστηρίου. Οι φράσεις που χρησιμοποιούσατε ήταν «το έγκλημα του χρηματιστηρίου». Και προσδιορίζατε το έγκλημα του χρηματιστηρίου ως μία τεράστια επιχείρηση που έκαναν κάποιοι στην Ελλάδα, που έκλεψαν χρήματα από τους φορολογούμενους, από τους μικροεπενδυτές και στη συνέχεια τα μετέφεραν στις τράπεζες του εξωτερικού.
      Σ’ αυτούς, λοιπόν, που εγκλημάτησαν κατά τη δική σας άποψη και κατά την άποψη όλων εφόσον αυτό έχει συμβεί, λέτε σήμερα, «φέρτε τα χρήματα στην Ελλάδα από οποιαδήποτε τράπεζα του κόσμου και αν τα έχετε, επενδύστε τα σε περιουσιακά αντικείμενα, αγοράστε γη, αγοράστε σπίτια, αγοράστε ξενοδοχεία, αγοράστε παραλίες και απαγορεύετε να ελεγχθεί το πόθεν έσχες» με τη ρητή διατύπωση που έχετε εκεί μέσα.
      Παραδεχθήκατε προηγουμένως, κύριε Υπουργέ, ότι οι τράπεζες στην Ελλάδα δεν μπορούν να κάνουν έλεγχο του «πόθεν έσχες». Διότι εδώ η διάταξή σας τι λέει; Με απλή δήλωση του υπόχρεου μετακινούνται τα κεφάλαια από μία τράπεζα του κόσμου στα ελληνικά τραπεζικά ιδρύματα. Έχετε την εντύπωση ότι τα ογδόντα έξι πιστωτικά ιδρύματα της χώρας, ανάμεσα στα οποία η Συνεταιριστική Τράπεζα των Σερρών ή η Συνεταιριστική Τράπεζα της Λαμίας ή η Συνεταιριστική Τράπεζα των Τρικάλων, μπορούν να κάνουν έλεγχο για το αν τα χρήματα, που προέρχονται από το Μοντεβιδέο της Νότιας Αμερικής, είναι από ναρκωτικά, είναι από όπλα, είναι από εμπόριο γυναικών, είναι ό,τι μαύρο και βρώμικο υπάρχει στον κόσμο; Ισχυρίζεστε ότι αυτές οι τράπεζες που αναφέρονται εδώ στο νόμο μπορούν να κάνουν αυτόν τον έλεγχο;
      Είπατε ότι προηγουμένως θα έχουν ελεγχθεί σε κάποιες τράπεζες που είναι. Αλήθεια; Μα, είναι στις τράπεζες, που σημαίνει ότι εσείς ως μόνη προϋπόθεση βάζετε να είναι σε μία τράπεζα έξω και να έρθουν απλώς εδώ.
      Σήμερα διάβαζα ότι σας έχουν ξεφύγει τα ελλείμματα. Και θέλετε με αυτό το χρήμα να καλύψετε τα ελλείμματα του προϋπολογισμού μέσα από τις επιπόλαιες πολιτικές της απογραφής, της επιπόλαιες πολιτικές της κατάρρευσης των εσόδων και της υπέρογκης αύξησης των δαπανών; Με αυτό το χρήμα θα κάνετε ανάπτυξη; Αυτό που σας περιγράφω; Πείτε μου ένα σημείο της τροπολογίας που να αφαιρεί ή να προστατεύει τον ελληνικό λαό από αυτού του είδους τις συμπεριφορές.
      Τι λέει άραγε ο κ. Έβερτ σήμερα για την υπόθεση του χρηματιστηρίου, που θα συζητήσουμε το φθινόπωρο; Από σήμερα εσείς φροντίζετε να αμνηστεύσετε όλους εκείνους που εμπλέκονται στην υπόθεση του χρηματιστηρίου. Από τώρα. Τι θα ψάξετε το φθινόπωρο να βρείτε; Από τώρα λέτε σε όλους αυτούς: Τα κορόιδα οι Έλληνες, που δήλωσαν το εισόδημά τους στην Ελλάδα, πλήρωσαν φόρο εισοδήματος 40%. Εσείς που κλέψατε, που ρημάξατε, που αφαιρέσατε, που έχετε πουλήσει ναρκωτικά και έχετε τα λεφτά σας έξω, φέρτε τα εδώ με 3%.
      Πώς θα ελέγξετε από πού προέρχονται τα χρήματα αυτά;
      Η κυβέρνηση του ΠΑΣΟΚ, αγαπητέ Υπουργέ, απέρριψε την ιδέα γι’ αυτούς ακριβώς τους λόγους. Απέρριψε την ιδέα συζήτησης της επαναφοράς οποιονδήποτε κεφαλαίων. Διότι εδώ μη γελιέστε, δεν πρόκειται για ελληνικά κεφάλαια. Ακόμα και για Έλληνες πολίτες να βάλετε, ξέρετε ότι οι μαφίες συνεργάζονται μεταξύ τους. Η αλβανική, του Κοσόβου με την ελληνική, με τη βουλγάρικη, με τη ρώσικη. Φτάνει ένας Έλλην φορολογικά υπόχρεος στην Ελλάδα να λειτουργήσει ως βαποράκι. Και σας χαρίζουμε το πρότυπό σας τον Μπερλουσκόνι, ο οποίος νομιμοποίησε επιτυχώς πράγματι τα χρήματα της ιταλικής μαφίας.
      Αν αυτό είναι το πρότυπό σας, χάρισμά σας. Εάν αυτά είναι τα χαρακτηριστικά του νέου Κέντρου στην Ελλάδα, χάρισμά σας και αυτά.
      Θα τελειώσω, όμως, με μία επισήμανση. Κανένας  πολίτης σε αυτόν τον τόπο δεν μπορεί να δεχθεί αυτά τα χρήματα. Κανένας δεν μπορεί να πιστέψει ότι οποιεσδήποτε ανάγκες της οικονομίας μπορεί να οδηγήσουν σε αυτά τα αποτελέσματα.
      Και μία δήλωση: Η κυβέρνηση του ΠΑΣΟΚ που θα έρθει -γιατί πρέπει να σας πω ότι εμείς με αυτήν τη διάταξη, με αυτήν την τροπολογία θα βγάλουμε ολόκληρη τετραετία, αγαπητοί συνάδελφοι, μια χαρά θα περάσουμε τέσσερα χρόνια με αυτό που κάνετε τώρα και θα σας το επαναφέρουμε συνέχεια- δεν πρόκειται να δεχθεί ποτέ αυτήν τη ρύθμιση και κυρίως δεν πρόκειται να δεχθεί ποτέ τα αποτελέσματα αυτής της ρύθμισης. Και αυτό είναι μία προειδοποίηση προς όλους εκείνους που σκέφτονται ότι μπορούν να χρησιμοποιήσουν τη ρύθμιση για να φέρουν τα βρώμικα χρήματά τους στην Ελλάδα για να καλύψετε εσείς τα ελλείμματα μιας απίστευτης οικονομικής πολιτικής.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βασίλειος Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Υπουργέ, στην επιτροπή την περασμένη εβδομάδα κάναμε μία συζήτηση συγκεκριμένη και αναλυτική. Και πιστεύαμε και εμείς οι Βουλευτές της Αντιπολιτεύσεως που είχαμε θέσει πολλά ζητήματα, ότι κάποια από αυτά τα θέματα θα τα λαμβάνατε υπόψη σας και θα είχαμε μία καινούργια συζήτηση σε ένα νέο πνεύμα.
Δυστυχώς, όμως, ερχόμενοι στο Τμήμα βλέπουμε ότι αντί να γίνει μία προσέγγιση προς το βέλτιστο του νομοσχεδίου, έρχονται και τροπολογίες οι οποίες διαμορφώνουν ένα πολύ άσχημο κλίμα, επιβαρύνουν την εικόνα του νομοσχεδίου και της Κυβερνήσεως βέβαια.
      Υπ’ αυτήν την έννοια είμαι αναγκασμένος, αφού δεν εισακούστηκαν αυτά που είπαμε, να τα επαναλάβω και να προσθέσω βέβαια και νέα ζητήματα, προσπαθώντας να παρακολουθήσω την τακτική της Κυβέρνησης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τα ίδια θα πείτε;
      ΒΑΣΙΛΕΙΟΣ ΟΙΚΟΝΟΜΟΥ: Σε αυτούς οι οποίοι δεν ακούνε και δεν μαθαίνουν, κύριε Υπουργέ, η επανάληψη είναι αρχή της μαθήσεως, ξέρετε. 
      Θα κάνουμε μία αναδρομή στο πολύ πρόσφατο παρελθόν, μόλις στις εκλογές, για να δούμε τι λέγατε πριν τις εκλογές, και να τα συγκρίνουμε με αυτά που κάνετε μετά τις εκλογές, γιατί πιστεύω ότι εκεί είναι το όλο πρόβλημά σας, εκεί εστιάζεται, κατά την άποψή μου, το πρόβλημα των σημερινών σας αδιεξόδων. 
      Θα σας θυμίσω, βέβαια, ότι πριν τις εκλογές ισχυριζόσασταν ότι το ΣΔΟΕ και τα Όργανα του Υπουργείου Οικονομικών είναι κομματικά Όργανα και όχι κρατικά.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Αυτό το θέμα πιστεύετε ότι το λύσατε με το νομοσχέδιο του Υπουργείου Εσωτερικών που έφερε ο κ. Παυλόπουλος, το οποίο συζητήσαμε τις προηγούμενες ημέρες. Με το νομοσχέδιο αυτό ξεπαστρεύονται χιλιάδες στελέχη του δημόσιου τομέα, τα οποία με μια μονοκονδυλιά χαρακτηρίστηκαν ως κομματικοί εγκάθετοι του ΠΑΣΟΚ και ότι εκτελούσαν κομματικές εντολές. Νομίζω ότι πριν συνεχίσουμε τη συζήτηση, θα πρέπει να ζητήσετε ένα συγγνώμη, πράγμα το οποίο δεν κάνατε μέχρι τώρα από τους κρατικούς λειτουργούς οι οποίοι έχουν δώσει όρκο στο κράτος, στην πολιτεία να υπηρετούν το λαό και το κράτος.
      ΑΝΔΡΕΑΣ ΛΥΚΟΥΡΕΝΤΖΟΣ: Για το ΣΔΟΕ λέτε;
      ΒΑΣΙΛΕΙΟΣ ΟΙΚΟΝΟΜΟΥ: Μάλιστα. Για το ΣΔΟΕ λέω.
      Θα πρέπει ο κύριος Υπουργός να ζητήσει συγγνώμη για τους προεκλογικούς λόγους του, για τους χαρακτηρισμούς που έκανε. Και την πολιτική γενναιότητα, κύριε Υπουργέ, θέλω να την δω εδώ. Το ΣΔΟΕ το οποίο το ακυρώσατε στη συνείδηση του επιχειρηματικού κόσμου και της κοινωνίας συνολικά και ήταν ο ελεγκτικός μηχανισμός που ουσιαστικά μάζευε και γέμιζε τα δημόσια ταμεία με χρήματα μετά τις επιθέσεις σας, δεν μπόρεσε να κάνει τη δουλειά του γι’ αυτό και κατεκρημνίσθησαν τα έσοδα. Αυτό το ξέρετε εσείς καλύτερα. Η πτώση 5% των δημοσίων εσόδων κατά το τρέχον τετράμηνο τα λέει όλα -μάλιστα στην επιτροπή ο κ. Λυκουρέντζος είπε ότι δεν είναι δυνατόν να μπει στο ίδιο τσουβάλι η προηγούμενη τετραετία με τους τέσσερις μήνες διακυβέρνησης από τη Νέα Δημοκρατία-. Και, κύριε Λυκουρέντζο, θα μπουν και τα δύο στην ίδια ζυγαριά, διότι εάν το τετράμηνο αυτό από πλευράς εσόδων είναι καταστροφικό, σημαίνει ότι κάτι δεν πάει καλά. Και θα γίνει η σύγκριση όσο και αν ενοχλεί. Αυτή η κατάρρευση, δείχνει ότι προσπαθείτε με μεγάλο άγχος να γεμίσετε τα ταμεία και με ένα μετεκλογικό κρυφό συγγνώμη λέτε στους ΣΔΟΐτες -έτσι τους αποκαλείτε- να ξεχάσουν τι τους σέρνατε και να πάνε να μαζέψουν τώρα τα χρήματα. Μάλιστα με το παρόν νομοσχέδιο τους λέτε, «πάτε να μαζέψετε χρήματα και από τα πλαστά και εικονικά τιμολόγια». Είναι αυτό το άγχος που σας οδηγεί σε σκληρά, ολέθρια ατοπήματα.. Ας μην είμαστε εδώ ηθικολόγοι με τη γενικότερη έννοια. Μπαίνει όμως θέμα ηθικής τάξεως με τις ρυθμίσεις που φέρατε. Πρόκειται φυσικά και για πολιτικά ατοπήματα, γιατί όταν δίνεις την δυνατότητα να ρυθμιστούν τέτοιες υποθέσεις, ο καθένας μπορεί να υποθέσει οτιδήποτε. Μάλιστα, άκουσα εδώ και την πρωτοφανή θεωρία του μικρού εγκλήματος! Να πω εδώ και τον καημό μου, διότι προσπαθώ να τελειώσω και τη Νομική ως δεύτερη βέβαια Σχολή, και δεν είδα πουθενά στο ποινικό μέρος να αναφέρεται ότι η υποκειμενική υπόσταση των εγγράφων εγκλημάτων είναι μικρότερη από τα άλλα εγκλήματα. Δεν ξέρω πού υπάρχει αυτό. Ανέφερε ο κ. Πολύδωρας τη θεωρία του μικρού εγκλήματος, η οποία εν τέλει επιτρέπει να φέρνει η Κυβέρνηση τις απαλλακτικές διατάξεις για τους πλαστογράφους.
      ΧΡΗΣΤΟΣ ΖΩΗΣ: Κύριε συνάδελφε, άλλο τα κακουργιοδικεία, άλλο τα πλημμελειοδικεία και λοιπά. 
      ΒΑΣΙΛΕΙΟΣ ΟΙΚΟΝΟΜΟΥ: Κύριε Ζώη, δεν πιστεύω να είχατε αυτήν τη θεωρία υπόψη σας, ως Κυβέρνηση, βάζοντας αυτήν τη ρύθμιση. Σας διαβεβαιώ ότι πρόκειται περί πολύ μεγάλων εγκλημάτων στα μάτια της κοινής γνώμης, στα μάτια του καθημερινού ανθρώπου, του μικρομεσαίου επιχειρηματία, του ανθρώπου του μόχθου και της εργασίας, ο οποίος προσπαθεί να είναι εντάξει απέναντι στο κράτος και ο οποίος αυτά τα εγκλήματα τα θεωρεί τεράστια. Και τα θεωρεί τεράστια, γιατί δεν τολμά να τα κάνει. Δεν τα κάνει ο μέσος άνθρωπος. Τα κάνουν οι τολμηροί. Τολμηροί βέβαια με την κακή έννοια, τους οποίους όμως εδώ πέρα τους προστατεύουμε, και τους ανταμοίβουμε για αυτήν την εγκληματική τους τόλμη.
      Βέβαια ο κ. Σούρλας, που ξέρει ότι τον σέβομαι και τον εκτιμώ βαθύτατα πήγε λίγο να ισοσκελίσει το ζήτημα. Θεωρώ, κύριε Πρόεδρε, ότι εδώ το ζήτημα που έθιξε δεν είναι το ίδιο. Παλιά υπήρξε κάποια ρύθμιση -μάλιστα μιλήσατε για αμαρτίες που συνεχίζονται- η οποία ας πούμε απετέλεσε μια κακή στιγμή του ΠΑΣΟΚ και η οποία δεν έχει την παραμικρή αναλογία με το παρόν νομοσχέδιο. Εδώ έχουμε μία συνολική ρύθμιση, που δεν μπορώ να καταλάβω γιατί μπαίνουνε στην ίδια ζυγαριά. Εξάλλου γιατί να μπαίνουν στις ζυγαριές αυτά τα πράγματα. Να έχουμε την ευθύτητα και το θάρρος -που το έχετε εσείς βέβαια, αλίμονο- να πούμε ότι εδώ γίνεται ένα λάθος. Το είπαμε και στην επιτροπή, το λέμε και εδώ στο Τμήμα ότι πρώτα απ’ όλα εδώ πρόκειται για μια λανθασμένη εικόνα που βγάζει η Κυβέρνηση αλλά και η πολιτική συνολικά με αφορμή αυτές τις διατάξεις. Μπορεί να μαζευτούν κάποια χρήματα, όπως μπορεί να συμβεί -και συμφωνώ με την παρατήρηση του κ. Σούρλα- με τα επαναφερόμενα κεφάλαια του εξωτερικού.
      Και συμφωνώ απόλυτα μ’ αυτό που είπε ο κ. Σούρλας, ότι τέτοιο χρήμα δεν το θέλουμε. Όπως διαφωνώ απόλυτα με το «καλώς ήρθαν τα κεφάλαια» που είπε ο κ. Πολύδωρας. Μου θύμισε ξέρετε μία ελληνική ταινία -θα την έχετε δει προφανώς- το «Καλώς ήρθε το δολάριο». Ερχόταν ο αμερικάνικος στόλος και το περιμέναμε το δολάριο το οποίο και παίρναμε, με οποιοδήποτε τρόπο όμως. Δεν θέλουμε τέτοια χρήματα. Κάνω αυτό το σχόλιο με την έννοια ότι ακόμα και το έσοδο που θα έχεις έχει μεγάλη αξία και μεγάλη σημασία από πού προέρχεται για την εικόνα που δίνεται σαν πολιτικός κόσμος, σαν κυβέρνηση, η οποία σηματοδοτεί την ηγεσία του πολιτικού κόσμου, μήνυμα απέναντι στον καθημερινό άνθρωπο, τον άνθρωπο που παλεύει και αγωνίζεται και θέλει να ξέρει ότι έχει ένα νομοθετικό πλαίσιο σταθερό με προοπτική, με μέλλον.
      Λέτε ότι το Σεπτέμβριο θα φέρετε το καινούργιο φορολογικό και το αναπτυξιακό νομοσχέδιό σας. Εγώ λέω ότι το Σεπτέμβριο-Οκτώβριο θα έχετε γύρω στους οκτώ με εννιά μήνες διακυβέρνηση. Δηλαδή, αυτοί οι εννέα μήνες είναι χαμένοι μήνες κατά την άποψή σας; Εσείς μπορεί να νιώθετε και να θεωρείτε ότι έχετε την πολυτέλεια να χαραμίζετε τον χρόνο σας και να χάνονται οι μήνες και οι μέρες αυτού του τόπου, εμείς όμως πιστεύουμε ότι δεν έχετε αυτήν την πολυτέλεια και αυτό το δικαίωμα. Αυτό όμως το προσωρινό νομοσχέδιο που φέρνετε εδώ σας λέω ότι δεν θα μπορέσει να αποδώσει. Είναι προαιρετικό, όπως είπατε. Έτσι προαιρετικά ήταν και τα νομοσχέδια που έφερνε το ΠΑΣΟΚ όταν έλυνε τέτοιες υποθέσεις.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό, κύριε Πρόεδρε. Τελειώνω.
     Δεν θα μπορέσει να αποδώσει γιατί -ειλικρινά σας μιλάω- διαμορφώνεται ένα δυσάρεστο κλίμα στην αγορά. Δεν έχετε πει το «συγγνώμη» σας στους ανθρώπους που θα καλύψουν τα έσοδα, την υπηρεσία του ΣΔΟΕ δηλαδή, ώστε να αποκατασταθεί η εικόνα τους και η αξιοπιστία τους στην αγορά.Τώρα σας έδωσε ο κ. Παυλόπουλος την ευκαιρία να βάλετε και δικούς σας ηγέτες στην υπηρεσία. Πείτε όμως απέναντι σε όλο αυτό το σύστημα ένα «συγγνώμη», ότι δηλαδή «εσείς είστε κομμάτι του κρατικού μηχανισμού που λειτουργεί με τρόπο σωστό απέναντι στην πολιτεία» και όχι κομματικό όργανο. Γιατί είχατε πει άλλα πράγματα και όταν ο επιχειρηματίας, μικρός, μεγάλος ή μεσαίος, ξέρει ότι αυτοί που τον έλεγχαν θα ακυρωθούν, δεν θα πληρώσει τα έσοδα του κράτους, τους φόρους. Και σήμερα αυτό το τραγικό έλλειμμα πάτε να καλύψετε με τρόπους δυσάρεστους για την ηθική και πολιτική εικόνα του τόπου.
     Ευχαριστώ πολύ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε τον κ. Οικονόμου.
     Το λόγο έχει ο κ. Κωνσταντίνος Ρόβλιας.
     ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, είναι γεγονός ότι δυστυχώς στη χώρα μας κύριο χαρακτηριστικό του φορολογικού περιβάλλοντος είναι η ασάφεια, η ανασφάλεια, η προσωρινότητα. Αυτό το περιβάλλον, το νομοσχέδιο για το οποίο συζητάμε σήμερα, όχι μόνο δεν το βελτιώνει, αλλά αντίθετα το επιβαρύνει. Το επιβαρύνει γιατί νομιμοποιεί παρανομίες, γιατί αποβλέπει μόνο σε εισπράξεις και γιατί δεν έχει πολιτική. Είναι ένα συνονθύλευμα διατάξεων, χωρίς αρχή και τέλος, που ονοματίστηκε νομοσχέδιο. Θα το έλεγα νομοσχέδιο «πρώτων βοηθειών». Αλλά νομοσχέδιο «πρώτων βοηθειών» για τα ταμεία της Κυβέρνησης και όχι για τη βελτίωση του φορολογικού μας συστήματος. Ένα νομοσχέδιο που δεν είναι συμβατό προς τη φυσιογνωμία μιας ευρωπαϊκής χώρας. Δεν είναι συμβατό ούτε προς τις προεκλογικές δεσμεύσεις της Νέας Δημοκρατίας και δεν είναι βέβαια συμβατό με τη σκοπούμενη πορεία ανάπτυξης της χώρας μας.
     Μέχρι τώρα τα περισσότερα νομοσχέδια που είδαμε στη Βουλή ήταν ψευδεπίγραφα με σκοπό να μετατοπίσουν το κέντρο βάρους του ενδιαφέροντος αλλού από κει που στην πραγματικότητα ήταν, μέσα στο ίδιο νομοσχέδιο. Τώρα μ’ αυτό το νομοσχέδιο η Κυβέρνηση υπερέβη αυτήν την τακτική της, της απλής εσωτερικής μετακίνησης του κέντρου βάρους. Έβγαλε το κέντρο βάρους εκτός νομοσχεδίου. Το κέντρο βάρους ανήκει στην τροπολογία. Το επανέφερε με τροπολογία. Μια τροπολογία που δεν συζητήθηκε στην επιτροπή και μια τροπολογία, για την οποία δεν έχουμε έκθεση του Επιστημονικού Συμβουλίου της Βουλής.
     Η πεμπτουσία αυτού του νομοσχεδίου, κύριοι συνάδελφοι, το κέντρο βάρους του είναι αυτή η μία από τις δεκάδες τροπολογίες, που αφορά τη δήθεν φορολόγηση δήθεν επαναπατριζομένων κεφαλαίων.
      Θα μπορούσατε στην τροπολογία αυτή να βάλετε άλλο τίτλο, όπως «Η Ελλάδα πλυντήριο μαύρου χρήματος» ή «Η αβάσταχτη ελαφρότητα της φορολογικής ασυδοσίας». Σε αυτήν την τροπολογία συμπυκνώνεται όλη η φιλοσοφία του νομοσχεδίου, μια φιλοσοφία που αποβλέπει στην είσπραξη και όχι στην ανάπτυξη, ακόμα και μέσω της αποδοχής στη χώρα μας και της νομιμοποίησης παρανόμως αποκτηθέντων κεφαλαίων.
      Ποια είναι η φορολογική σας πολιτική, ποια είναι η φορολογική σας αντίληψη, κύριε Υπουργέ; Οι ρυθμίσεις; Οι εισπράξεις; Η ασυλία μαύρου χρήματος; Δεν θέλω να σταθώ στο ότι αυτή η τροπολογία είναι αντίθετη προς το Σύνταγμα, όταν φορολογεί με 3% κάποιους, ενώ οι υπόλοιποι πληρώνουμε έως και δεκαπέντε φορές περισσότερο φόρο, παρά το ότι το Σύνταγμα επιβάλλει ότι όλοι οι Έλληνες συμμετέχουν με ίδιο τρόπο στις φορολογικές υποχρεώσεις. Δεν θέλω να σταθώ στο ότι μέσω κάποιου φυσικού ή νομικού προσώπου, που είναι φορολογικά υπόχρεος στην Ελλάδα, μπορούν να εισρεύσουν τα πιο απίστευτα κεφάλαια μαύρου χρήματος στη χώρα μας, αφού δεν θα ελέγχουμε ποιος τα μεταβίβασε σε αυτόν τον Έλληνα σε μια τράπεζα του εξωτερικού.
      Θέλω, όμως, να σας πω και να το λάβετε πολύ σοβαρά υπόψη σας ότι αυτή η τροπολογία σας είναι αντίθετη στην οδηγία σας 91/308 του Συμβουλίου, όπως τροποποιήθηκε με την οδηγία 2001/97. Αυτή η οδηγία αναφέρεται στην πρόληψη της χρησιμοποίησης του χρηματοπιστωτικού συστήματος για τη νομιμοποίηση εσόδων από παράνομες δραστηριότητες. Το άρθρο 2 αυτής της οδηγίας ρητά επιβάλλει στα κράτη-μέλη να μεριμνούν ώστε να απαγορεύεται η, κατά την έννοια της οδηγίας, νομιμοποίηση εσόδων από παράνομες δραστηριότητες. Η Κυβέρνηση της Νέας Δημοκρατίας παραβαίνει την οδηγία και νομοθετεί ακριβώς το αντίθετο. Νομιμοποιεί στην Ελλάδα κεφάλαια που μπορεί να προέρχονται από παράνομες δραστηριότητες.
      Το άρθρο 6 της οδηγίας ρητά ορίζει ότι τα κράτη-μέλη μεριμνούν, ώστε οι τράπεζες και οι υπάλληλοι των τραπεζών να συνεργάζονται πλήρως με τις υπεύθυνες αρχές για την καταπολέμηση νομιμοποίησης εσόδων από παράνομες δραστηριότητες. Η Κυβέρνηση της Νέας Δημοκρατίας αντί να τηρήσει την οδηγία, νομοθετικά υποχρεώνει τις τράπεζες να νομιμοποιήσουν έσοδα που μπορεί να προέρχονται και από παράνομες δραστηριότητες.
      Το άρθρο 11 της οδηγίας υποχρεώνει τα κράτη-μέλη να θεσπίσουν κατάλληλες διαδικασίες εσωτερικού ελέγχου και επικοινωνίας, ώστε να προλαμβάνουν και να εμποδίζουν τη διενέργεια συναλλαγών που συνδέονται με τη νομιμοποίηση εσόδων από παράνομες δραστηριότητες. Η Κυβέρνηση της Νέας Δημοκρατίας με την τροπολογία αυτή, αντίθετα στην οδηγία, θεσπίζει διαδικασίες διευκόλυνσης αυτών των συναλλαγών που συνδέονται με τη νομιμοποίηση -έστω φορολογική όπως τη λέτε, αλλά δεν είναι μόνο φορολογική- του μαύρου χρήματος.
      Και μη μας πείτε ότι τυχόν ποινικές ευθύνες δεν αίρονται, διότι θα βρεθείτε μπροστά στο εξής παράδοξο: Να υπάρχει ποινική καταδίκη, αλλά τα προϊόντα του εγκλήματος, δηλαδή το μαύρο χρήμα, να είναι φορολογικά νομιμοποιημένα σε ένα νέο φορολογικό παράδεισο που θα λέγεται Ελλάδα.
      Μπείτε στον κόπο, κύριε Υπουργέ, να κάνετε ένα ερώτημα στην Ευρωπαϊκή Επιτροπή σχετικά με την τροπολογία σας αυτή. Εάν δεν το κάνετε εσείς, θα το κάνουμε εμείς. Σας διαβεβαιώνω και να το λάβετε σοβαρά υπόψη ότι αυτή η τροπολογία για το ξέπλυμα του μαύρου χρήματος τελικά δεν θα εφαρμοστεί. Και όχι μόνο δεν θα εφαρμοστεί ως αντίθετη στο Κοινοτικό Δίκαιο, αλλά θα βρεθεί η Ελλάδα στο ευρωδικαστήριο κατηγορούμενη για παραβίαση των οδηγιών.
      Σε σχέση με τη ρύθμιση για τα πανωτόκια, θα πρέπει να ομολογήσουμε ότι αυτή είναι ένα βήμα, όμως έχετε παραλείψει τη βασική ρύθμιση. Παραλείψατε αυτό που είναι η αιτία για τα πανωτόκια. Παραλείψατε να απαγορεύσετε να επανατοκίζονται οι τόκοι και τα έξοδα. Ξέρετε πολύ καλά ότι αυτός ο συνεχής ανατοκισμός είναι η αιτία που έχει πνίξει αυτούς οι οποίοι οφείλουν. Προχωρήστε σε αυτήν τη ρύθμιση. Εάν δεν προχωρήσετε και πάλι είναι ατελής η ρύθμισή σας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Οικονομίας και Οικονομικών κ. Αλογοσκούφης έχει ζητήσει το λόγο για μία παρέμβαση τριών λεπτών.
      Ορίστε, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, επειδή έρχονται και επανέρχονται οι συνάδελφοι της Μειοψηφίας στα ίδια ζητήματα στα οποία έχουμε δώσει απαντήσεις, θέλω μια και καλή, για να μην έρχονται τα ίδια ζητήματα ξανά και ξανά, να δοθούν οι απαντήσεις, ειδικά για τη διάταξη του επαναπατρισμού των κεφαλαίων.
      Είναι ξεκάθαρο από τη διάταξη αυτή ότι θα εφαρμοστούν όλες οι διαδικασίες από τις τράπεζες που αφορούν στην προέλευση των χρημάτων. Οι τράπεζες θα ελέγξουν, όπως έχουν υποχρέωση, με βάση την κείμενη νομοθεσία, για το αν τα χρήματα αυτά προέρχονται από παράνομες και εγκληματικές δραστηριότητες, από δραστηριότητες που έχουν να κάνουν με τη χρηματοδότηση της τρομοκρατίας. Αυτό είναι ξεκάθαρο.
      Είναι ξεκάθαρο ότι τα κίνητρα αυτά δίνονται σε άτομα, τα οποία είναι φορολογικά υπόχρεα στην Ελλάδα. Είναι ξεκάθαρο ότι μόνο φορολογικά αδικήματα είναι αυτά τα οποία αμνηστεύονται όταν καταβληθεί το 3%. Οτιδήποτε άλλο προκύψει πριν ή μετά την εισαγωγή των κεφαλαίων δεν παραγράφεται.
      Είναι ξεκάθαρο με τη ρύθμιση που κάνουμε ότι μόνο από τραπεζικά ιδρύματα μπορούν να έρθουν κεφάλαια σε ελληνικά τραπεζικά ιδρύματα. Υπάρχει διπλή διασφάλιση της προέλευσης των χρημάτων, διότι υπάρχουν οι κανόνες της Τράπεζας Διεθνών Διακανονισμών, τους οποίους προφανώς οι συνάδελφοι της Μειοψηφίας δείχνουν να αγνοούν, οι οποίοι βάζουν συγκεκριμένες διαδικασίες για όλες τις τράπεζες σε όλο τον κόσμο και, αν υπάρχουν τράπεζες που δεν τηρούν αυτές τις διαδικασίες, οι ελληνικές τράπεζες είναι υποχρεωμένες και τις τηρούν. Δεν έχει κανένα νόημα να ρίχνουμε πέτρες στις ελληνικές τράπεζες λέγοντας ότι οι ελληνικές τράπεζες δεν τηρούν τους κανόνες. Οι ελληνικές τράπεζες τηρούν τους κανόνες και η Τράπεζα της Ελλάδος ελέγχει για την τήρηση αυτών των κανόνων.
      Τέθηκαν και κάποια ζητήματα αναφορικά με τα χρέη και αυτό έγινε για λόγους εντυπωσιασμού. Αναφέρθηκαν τα εγκλήματα του χρηματιστηρίου, αναφέρθηκαν τα χρέη των Ανώνυμων Ποδοσφαιρικών Εταιρειών.
      Κυρίες και κύριοι συνάδελφοι του ΠΑΣΟΚ, το έγκλημα του χρηματιστηρίου είναι δικό σας δημιούργημα. Δεν παραγράφεται από καμία διάταξη από αυτές που περιέχονται στο σημερινό νομοσχέδιο. Το έγκλημα αυτό θα διερευνηθεί από τις αρμόδιες αρχές, από την δικαιοσύνη και, αν  χρειαστεί, μην έχετε καμία αμφιβολία ότι θα ξαναέρθει στη Βουλή, όπως έρχεται ήδη -σύμφωνα με πληροφορίες- και παραπέμπεται συγκεκριμένη υπόθεση που αφορά παραχώρηση δημοσίων κτημάτων.
      Αυτά, λοιπόν, τα ζητήματα μην έχετε καμιά αμφιβολία ότι δεν παραγράφονται ούτε στη συνείδηση του ελληνικού λαού ούτε από τις διατάξεις που έχει το παρόν νομοσχέδιο. Επειδή σηκώνετε τους τόνους, «στο σπίτι του κρεμασμένου δεν μιλάνε για σχοινί». Έχετε δημιουργήσει τεράστια προβλήματα και αυτό που προσπαθεί να κάνει το παρόν νομοσχέδιο είναι να κλείσει αυτά τα προβλήματα, όπου μπορούμε, ώστε να κάνουμε μία καινούργια αρχή για την οικονομία και τον τόπο.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης για τρία λεπτά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα επαναλάβω στον Υπουργό Οικονομίας αυτό που είπα στον Υφυπουργό, ότι δεν ξέρω αν ήταν δείγμα σοφίας ότι ζήτησε το λόγο για να πει όσα είπε. Διαβεβαιώνει ότι το καθεστώς των διεθνών διακανονισμών θα οδηγήσει σε απόλυτη διαφάνεια σε ό,τι αφορά τη νομιμότητα των χρημάτων που θα επαναφερθούν -για να ακολουθήσω και τη σύσταση του Προέδρου της Βουλής- στο εσωτερικό της χώρας. Διατύπωσα σειρά ερωτημάτων και θα διατυπώσω και άλλα, κύριε Υπουργέ, αύριο στην ομιλία μου, όταν θα συζητήσουμε τη σχετική τροπολογία.
      Κύριε Υπουργέ, όταν λέτε ότι οι τράπεζες υποχρεούνται να παρακρατούν το φόρο και να τον αποδίδουν στις αρμόδιες ΔΟΥ, τηρώντας το τραπεζικό και φορολογικό απόρρητο, με ποια έννοια θα μπορούσε να γίνει έλεγχος αν ήθελε κριθεί ότι υπάρχουν υπόνοιες για νομιμοποίηση παρανόμων εσόδων; Αν έπρεπε λοιπόν να κριθούν, να διερευνηθούν αυτές οι υπόνοιες, πώς θα μπορούσαν, όταν ορίζεται το τραπεζικό και φορολογικό απόρρητο όσον αφορά την ταυτότητα των ενδιαφερομένων;
      Δεύτερον, κρατάτε την εξουσιοδότηση με δική σας απόφαση να καθορίζεται συγκεκριμένα ο τρόπος και η διαδικασία μεταφοράς των κεφαλαίων αυτών. Ο τύπος και το περιεχόμενο της υποβαλλομένης από τον υπόχρεο δήλωσης καθώς και κάθε αναγκαία λεπτομέρεια για την εφαρμογή του παρόντος άρθρου. Η εξουσιοδότηση προς υμάς είναι τέτοια ώστε να εξακολουθούμε να διατηρούμε αμφιβολίες για το τι πρόκειται να ρυθμίσετε.
      Η Βουλή των Ελλήνων σήμερα δεν γνωρίζει όλες τις πλευρές των διαδικασιών που εσείς θα ορίσετε με υπουργικές αποφάσεις. Άρα οξύνεται το ενδιαφέρον μας και αυξάνεται η ένστασή μας για όσα φοβούμαστε ότι θα συμβούν εξαιτίας των όσων προτείνετε.
      Λέτε, κύριε Υπουργέ, ότι δεν παραγράφεται το έγκλημα του χρηματιστηρίου. Σας θυμίζω ότι δια νόμου στην προκειμένη περίπτωση δεν παραγράφονται τα εγκλήματα που έχουν τελεστεί και τα προϊόντα τους έχετε όλη τη άνεση να τα νομιμοποιήσετεμε τις ρυθμίσεις σας. Και στο διηνεκές θα ερευνούμε τι ακριβώς θα συμβεί από δω και πέρα.
      Σε ό,τι αφορά τη λαϊκή ρήση ότι στο σπίτι του κρεμασμένου δεν μιλάνε για σχοινί, θέλω να σας διαβεβαιώσω ότι μέχρι στιγμής δεν έχω ακριβώς κάνει διακριτό ποιος είναι ο κρεμασμένος και ποιος θέλει να κάνει χρήση του σχοινιού.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Η κ. Παρασκευή Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ κύριε Πρόεδρε.
      Κυρίες και κύριοι συνάδελφοι, διαπιστώνω ότι ζούμε μια νέα πολιτική πρακτική, μια πολιτική πρακτική που άρχισε να εφαρμόζεται στην αρχή σεμνά και ταπεινά και μετά όλο και πιο κραυγαλέα. Είναι η πρακτική της εισαγωγής και ψήφισης νομοσχεδίων «μεταβατικού» χαρακτήρα όπως μας λέτε, κύριοι της Νέας Δημοκρατίας που εμπεριέχουν όμως ρυθμίσεις σημαντικότατες και ιδιαίτερα επικίνδυνες, όπως το αυθαίρετο ξήλωμα των διοικήσεων στο χώρο της υγείας, η ισοπέδωση κριτηρίων και προσόντων και η μαζική κατάργηση οργάνων και θέσεων ευθύνης στη Δημόσια Διοίκηση και την εκπαίδευση και τέλος τη νομιμοποίηση του ξεπλύματος βρώμικου χρήματος και την επιβράβευση της φοροδιαφυγής.
      Ξαφνικά, λοιπόν και εκτός προγράμματος της Νέας Δημοκρατίας, παρά τα όσα μας λέτε, και εκτός προγραμματικών δηλώσεων της Κυβέρνησης, εισάγονται διάφορα νομοσχέδια «μεταβατικά» χωρίς διάλογο, χωρίς διαδικασίες, χωρίς να προηγηθεί καμία διαδικασία στην επιτροπή και με εισαγωγή σωρείας τροπολογιών μάλιστα. Και συνήθως αυτά τα «μεταβατικά» λεγόμενα νομοσχέδια έχουν και ένα ωραίο περιτύλιγμα. Πότε αυτό το περιτύλιγμα λέγεται νοσηλευτές και φορέας τους στο χώρο της υγείας, πότε το περιτύλιγμα αυτό λέγεται ΑΣΕΠ και Εθνική Σχολή Δημόσιας Διοίκησης στο χώρο της Δημόσιας Διοίκησης και σήμερα το περιτύλιγμα το ωραίο το βρήκαμε με μια τροπολογία, αυτή για τα πανωτόκια.
      Όμως η νέα αντίληψή σας και η πρακτική σας για το πόσο σέβεστε τη δημοκρατία, φαίνεται και από τη διαδικασία που ζήσαμε και στην επιτροπή όπου δεν υπήρχε καν υποψία ότι θα φέρνατε το Σαββατοκύριακο έντεκα άσχετες τροπολογίες.
      Και βεβαίως φαίνεται ότι ο Υπουργός Οικονομίας έχει άλλες προτεραιότητες την ώρα που όλη η Ελλάδα μαστίζεται από την ακρίβεια, την ώρα που οργιάζει το λαθρεμπόριο και η νοθεία στα καύσιμα όπως αποκαλύπτει η έρευνα σοκ του Μετσοβείου Πολυτεχνείου και οι διαφυγόντες δασμοί ξεπερνούν τα 3 δισεκατομμύρια ευρώ, την ώρα που ο τομέας του τουρισμού τη χρονιά των Ολυμπιακών Αγώνων δέχεται ίσως τη μεγαλύτερη κρίση του και λόγω της ακρίβειας, την ώρα που υπάρχει γενικότερη φθορά του οικονομικού κλίματος, την ώρα που οι παλινωδίες της Κυβέρνησης σχετικά με το ρόλο των ελεγκτικών οργάνων έχουν δημιουργήσει κλίμα φορολογικής ασυδοσίας στην αγορά με αποτέλεσμα τα έσοδα από τα ληξιπρόθεσμα χρέη να έχουν σημειώσει κάμψη 35% το πρώτο πεντάμηνο, την ώρα που υπάρχει κίνδυνος λόγω ακριβώς της πολιτικής σας να χαθούν έσοδα της τάξεως των 400 εκατομμυρίων ευρώ από τον παροπλισμό του ΣΔΟΕ για τον οποίο μίλησαν και άλλοι συνάδελφοι. Και σεις ασχολείστε μόνο και μόνο με τις ταμειακές σας ανάγκες ερχόμενοι σε αντιδιαστολή με τις ίδιες τις προγραμματικές δηλώσεις του κυρίου Πρωθυπουργού ο οποίος μίλησε για περιστολή της φοροδιαφυγής. Και με τις δικές σας δηλώσεις κύριε Υπουργέ, μιλήσατε για τις μικρομεσαίες επιχειρήσεις τις οποίες σήμερα υποβάλλετε σε μία απίστευτη φοροεισπρακτική πολιτική όταν τις αποκαλέσατε σπονδυλική στήλη της εθνικής οικονομίας. Και υποσχεθήκατε, κύριε Υπουργέ, ένα καλύτερο και δικαιότερο φορολογικό σύστημα και αυτό προετοιμάζετε. Και τότε θα γίνει διάλογος.
      Εν τω μεταξύ ας μιλήσουμε για την περαίωση που είναι και η ουσία αυτού του νομοσχεδίου, που γίνεται συνήθως στη βάση της εξυγίανσης της μείωσης της φορολογικής μνήμης και της εναρμόνισης με το χρόνο παραγραφής των φορολογικών αδικημάτων.
      Μετά τις τελευταίες ρυθμίσεις από την κυβέρνηση του ΠΑΣΟΚ δεν υπήρχε άλλη διαχειριστική ανάγκη για περαίωση φορολογικών υποθέσεων παρελθόντων ετών. Μάλιστα τότε εσείς ως Αντιπολίτευση στηλιτεύατε τις αντίστοιχες πρωτοβουλίες μας ως φοροεισπρακτικές και χαράτσια και έρχεσθε σήμερα εκβιάζοντας κυριολεκτικά -και σας τα είπε η ΓΕΣΕΒΕ στην επιτροπή, και σας καταγγέλλει συλλήβδην και λέει ότι αιφνιδιάζεται- βάζοντας στην ίδια μοίρα όχι μόνο τον ειλικρινή φορολογούμενο με τον ανειλικρινή αλλά και εκείνον τον επιχειρηματία που έχει κάνει κάποιες τυπικές φορολογικές παραβάσεις με εκείνον που έχει πλαστά και εικονικά τιμολόγια. Δηλαδή, δημιουργείτε ένα κλίμα ότι όλα επιτρέπονται και ας παρανομήσουμε γιατί κάποια στιγμή θα έρθει μια κυβέρνηση και θα δώσει λύση στο ζήτημα, ακόμα και αν αυτό αφορά πλαστά και εικονικά τιμολόγια και ακόμα και αν αφορά υποθέσεις που εκκρεμούν στα δικαστήρια. Είμαι βέβαιη πως ξέρετε ότι η πλέον διαδεδομένη μέθοδος στην αγορά ξεπλύματος χρήματος είναι η χρήση πλαστών και εικονικών τιμολογίων. Πού ακούσθηκε και πότε ξανάγινε να εξομοιώνονται αυτές οι υποθέσεις με τις άλλες διαδικασίες περαίωσης; Στην επιτροπή δεν μας απαντήσατε όπως το ίδιο κάνετε και σήμερα.
      Με τέτοια μηνύματα θα ανατρέψετε το δυσμενές κλίμα; Εσείς ήσασταν που κοπτόσασταν για την κάθαρση στο χρηματιστήριο; Μας τα λέτε τώρα πάλι με αυτήν την τροπολογία που είναι του ιδίου κλίματος περί επαναπατρισμού γιατί αυτά τα δύο έχουν κάποια ειδοποιά χαρακτηριστικά που τα κάνουν ίδια. Και τα πλαστά και εικονικά τιμολόγια και ο επαναπατρισμός του χρήματος είναι της ίδιας φιλοσοφίας. Εισάγετε, λοιπόν, αφενός την τροπολογία και μας λέτε να ψηφίσουμε και να δώσουμε συγχωροχάρτι για τα χρήματα ενώ για τα υποτιθέμενα εγκλήματα του χρηματιστηρίου θέλετε να κάνετε εξεταστικές επιτροπές. Να το κάνετε και γι’ αυτό σας έχει προκαλέσει και ο αρχηγός της Αξιωματικής Αντιπολίτευσης. Όμως, αυτά που κάνετε σήμερα τα ξεπλένουν όλα όπως και τα ναρκοδολάρια και οποιοδήποτε χρήμα.
      Νομίζω αγαπητοί συνάδελφοι της Νέας Δημοκρατίας ότι πρέπει να τα σκεφθείτε και αντί να μας λέτε ότι δεν τολμήσουμε, να δείτε αν θα τολμήσετε εσείς ένας προς έναν να ψηφίσετε αυτήν την τροπολογία και ακόμα να σκεφθείτε τι θα πείτε στα παιδιά σας μεθαύριο που ψηφίσατε αυτήν την τροπολογία.
      Κυρίες και κύριοι συνάδελφοι, νομίζω πως έτσι δεν μπορούμε να πάμε σε ανάπτυξη γιατί ούτε θέσεις εργασίας θα έρθουν. Επίσης, δε νομίζω ότι κατ’ αυτόν τον τρόπο θα αλλάξει το επενδυτικό κλίμα και ότι μπορούμε να αντιμετωπίσουμε τις προκλήσεις που δημιουργούνται.
      Πάντως, αυτή η πρακτική δεν κάνει τίποτε άλλο απ’ αυτό που λέει μια καλοκαιρινή παροιμία πως μαζί με τα ξερά θα καούν και τα χλωρά. Εδώ δεν καίγονται απλώς τα χλωρά, εδώ εξισώνονται τα νόμιμα με τα παράνομα και επίσης τα καθαρά με τα βρόμικα. Χρήμα να είναι και ό,τι να είναι. Αυτήν τη φιλοσοφία σεμνά και ταπεινά την ονομάσατε κοινωνικό κέντρο. Εξέλιπε και η αιδώς μαζί με το νέο ήθος κυρίες και κύριοι της Νέας Δημοκρατίας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Κουτσούκος έχει το λόγο.
      ΙΩΑΝΝΗΣ ΚΟΥΤΣΟΥΚΟΣ: Κύριε Πρόεδρε, μετά από μια μεγάλη περίοδο απραξίας η Νέα Δημοκρατία αποφάσισε να κυβερνήσει και να μας βομβαρδίσει στο Θερινό Τμήμα με νομοσχέδια που θυμίζουν ότι η παράταξή σας η Δεξιά δεν ξεχνά τι σημαίνει δεξιά. Χθες και προχθές με ένα νομοσχέδιο που το εισηγήθηκε ένας άλλος καθηγητής, ο κ. Παυλόπουλος, το κόμμα σας επανέφερε ρυθμίσεις που μας οδηγούν στο συγκεντρωτικό, το αυταρχικό και το κομματικό κράτος.
      Σήμερα με αυτό το νομοσχέδιο που το εισηγείται ο καθηγητής κ. Αλογοσκούφης έρχεστε με ύποπτες διατάξεις να εισάγετε στον δημόσιο βίο πρακτικές όχι απλά καταδικασμένες αλλά τέτοιες που θα σας στιγματίσουν όχι μόνο για όσο καιρό κυβερνάτε, αλλά και μετά. Γιατί αυτά που κάνετε σήμερα με αυτό το νομοσχέδιο δεν πρόκειται να περάσουν έτσι. Την πλειοψηφία την έχετε και θα τα νομοθετήσετε, αλλά στην πράξη θα σας ελέγξουμε και δεν θα σας αφήσουμε σε χλωρό κλαρί. Γιατί δεν νομίζω ότι μας ψήφισε ο ελληνικός λαός, ανεξάρτητα παράταξης, οι μικρομεσαίοι που ταλαιπωρήθηκαν από το φορολογικό σύστημα, για να ερχόμαστε εδώ στο όνομα οποιασδήποτε σκοπιμότητας να δίνουμε άφεση αμαρτιών σε αυτούς που έχουν παρανομήσει, σ’ αυτούς που σήμερα είναι υπόδικοι σ’ αυτούς που έχουν πλουτίσει σε βάρος του εργαζόμενου, του απλού Έλληνα πολίτη.
      Κύριε Υφυπουργέ, μπορείτε να μας πείτε ποιες μεγάλες επιχειρήσεις απ’ αυτές που έχουν πλαστά και εικονικά και που τα ρυθμίζετε με τις διατάξεις αυτές, στον κατασκευαστικό τομέα, στα ΜΜΕ, ποιες ΠΑΕ υπάγονται στις ρυθμίσεις αυτής της πρωτοφανούς διάταξης; Διότι αφού κάνετε το πολιτικό ατόπημα να επαναφέρετε ρυθμίσεις για εκκρεμείς φορολογικές υποθέσεις που είχατε καταγγείλει ως φοροεισπρακτικές και τις είχατε γελοιοποιήσει με τα καλαμπούρια του Πρωθυπουργού, κάνετε το πρωτοφανές να νομιμοποιείτε όλους αυτούς που έχουν εκδώσει πλαστά και εικονικά.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε μου, επιτρέπετε;
      ΠΡΟΕΔΡΕΥΩΝ (Φίλιππος Πετσάλνικος): Εάν συμφωνεί ο κ. Κουτσούκος.
      ΙΩΑΝΝΗΣ ΚΟΥΤΣΟΥΚΟΣ: Βεβαίως, κύριε Υπουργέ.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή επανέρχεστε για τις ΠΑΕ και τις μεγάλες κατασκευαστικές, λάβετε υπόψη σας ότι στο νομοσχέδιο προβλέπεται ρητά ότι υπάρχει το όριο στον κύκλο εργασιών των 8.804.000 ευρώ που είναι οι επιχειρήσεις που ελέγχονται από τα περιφερειακά ελεγκτικά κέντρα. Οι μεγάλες επιχειρήσεις δεν περιλαμβάνονται σ’ αυτές τις ρυθμίσεις. Σταματήστε το παραμύθι για τις μεγάλες επιχειρήσεις και τις ΠΑΕ και τις μεγάλες κατασκευαστικές και τα εκδοτικά συγκροτήματα. Δεν περιλαμβάνονται στη ρύθμιση οι μεγάλες επιχειρήσεις.
      ΙΩΑΝΝΗΣ ΚΟΥΤΣΟΥΚΟΣ: Δεκτή η διακοπή, με την παρατήρηση ότι για πρώτη φορά οδηγούμε τόσο ψηλά τον τζίρο των ρυθμίσεων για τις εκκρεμείς φορολογικές υποθέσεις. Και τότε, πρέπει να μας απαντήσετε γιατί αυξήσατε τον τζίρο; Ποιους θέλετε να καλύψετε, λοιπόν, με την αύξηση του τζίρου;
      Δεν είναι εκτροπή από το  άρθρο 4, βασικού άρθρου του Συντάγματος ότι ο κάθε πολίτης πληρώνει ανάλογα με τη φοροδοτική του ικανότητα το να έρχεστε εδώ και να νομιμοποιείτε τις πράξεις ανθρώπων που συστηματικά έχουν φοροδιαφύγει; Δεν είναι συνταγματική εκτροπή ότι καταργείτε δίκες;
      Κύριε Υφυπουργέ, που προέρχεστε από τον κλάδο των φοροτεχνικών, γνωρίζετε πολύ καλά ότι τα τελευταία χρόνια το ΣΔΟΕ έκανε στοχευμένους ελέγχους. Από κάποια πρόχειρα στοιχεία που έχουμε το 2003 έκανε εβδομήντα χιλιάδες στοχευμένους ελέγχους και διαπίστωσε είκοσι τέσσερις χιλιάδες παραβάσεις. Δεν μιλώ για τον έλεγχο της διακίνησης. Οι έλεγχοι αυτοί ήταν εβδομήντα πέντε χιλιάδες και οι παραβάσεις έξι χιλιάδες. Αυτές οι είκοσι τέσσερις χιλιάδες παραβάσεις σε στοχευμένους ελέγχους αφορούσαν κατά κύριο λόγο πλαστά και εικονικά.
      Νωρίτερα, ο κύριος Υπουργός, κάνοντας μία εμβόλιμη διακοπή, είπε ότι αφορά τα επεξεργασμένα. Δηλαδή, από το 2003 μέχρι σήμερα, αυτά τα στοιχεία δεν είναι επεξεργασμένα και δεν υπάγονται σήμερα στα ελεγκτικά κέντρα και τις υπηρεσίες του Υπουργείου Οικονομικών, προκειμένου να καταλογιστούν πρόστιμα και να συνυπολογιστούν στη διαδικασία ελέγχου των υποθέσεων και δεν έρχεται αυτή η ρύθμιση με χαριστικό τρόπο να κλείσει αυτές τις υποθέσεις; Δεν νομίζω ότι μπορείτε να ισχυριστείτε κάτι άλλο διαφορετικό!
      Αλλά εάν, αγαπητοί συνάδελφοι, παραβιάσετε το πενθήμερο των εργαζομένων στη Βουλή για να λειτουργήσει το Σάββατο και να εξυπηρετήσετε τις ανάγκες του Συνεδρίου σας και να καταθέσετε τη ρύθμιση για τα πανωτόκια η οποία θα κριθεί στην πράξη όπως κρίθηκαν και οι προηγούμενες ρυθμίσεις -γιατί δεν ξέρω πως θα πείσετε ορισμένες τράπεζες και ιδιαίτερα την Αγροτική σε σχέση με το λεγόμενο αρχικό κεφάλαιο, δεδομένου ότι εκεί υπέφεραν και οι προηγούμενες ρυθμίσεις και δεν υλοποιήθηκαν- δεν μπορείτε να δικαιολογήσετε με τίποτα την θεσμική εκτροπή του να καταθέσετε μία σωρεία τροπολογιών μεταξύ των οποίων και την τροπολογία που αφορά τον επαναπατρισμό, όπως λέτε, των κεφαλαίων.
      Αν θα σας καλέσω, όπως έκανα προηγούμενα, να αναφέρετε ονόματα επιχειρήσεων και ανθρώπων που φορολογούνται στην Ελλάδα, είμαι σίγουρος ότι δεν θα απαντήσετε, αλλά επειδή πήρατε τη Κυβέρνηση αναγορεύοντας τη διαπλοκή, τη διαφθορά και το έγκλημα του χρηματιστηρίου ως πρώτη σας πολιτική αντιπαράθεση, γνωρίζετε πολύ καλά ότι το έγκλημα του χρηματιστηρίου είχε και οικονομικό αποτέλεσμα για όσους αξιοποίησαν τις δυνατότητες που τους έδινε αυτός  ο θεσμός. 
      Κύριε Υπουργέ, δεν νομιμοποιείτε αυτούς που έκαναν εξαγωγή χρημάτων, Έλληνες φορολογούμενους, φυσικά ή νομικά πρόσωπα, με αυτήν τη ρύθμιση; Δεν γνωρίζετε, κύριε Υπουργέ, ότι μέσω του τραπεζικού συστήματος -το έχει γράψει ο διεθνής Τύπος- νομιμοποιούνται τα ναρκοδολάρια; Θα βάλετε τις ιδιωτικές τράπεζες, την πληθώρα αυτών που λειτουργούν στην Ελλάδα; Θα βάλετε το λύκο να φυλάει τα πρόβατα;
      Αγαπητοί συνάδελφοι, προσπαθώντας να μην κάνω κατάχρηση του χρόνου, θα ήθελα να πω ότι αυτές οι ρυθμίσεις είναι όχι απλώς καταδικαστέες και πρέπει να καταψηφιστούν, αλλά δεν περιποιούν τιμή στο ίδιο το πολιτικό σύστημα και δεν μπορεί κανείς να αποδεχτεί ότι η ηθική στην πολιτική είναι φτωχοπροδρομισμός, όπως μας είπε εδώ προηγούμενα συνάδελφος που υπερασπίστηκε τις διατάξεις. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε και εμείς τον κ. Κουτσούκο. 
    Το λόγο έχει η συνάδελφος κ. Άννα Διαμαντοπούλου.
    ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, μας είπατε σε αυστηρό τόνο να μην επαναλαμβάνουμε ζητήματα στα οποία έχετε απαντήσει, αλλά θα πρέπει να σας πω ότι είμαστε αποφασισμένοι να τα επαναλαμβάνουμε μέχρι να μας δώσετε πειστικές απαντήσεις τις οποίες δεν μας έχετε δώσει μέχρι στιγμής.
    Στο πρόσφατο συνέδριό σας παρουσιάσατε το κόμμα σας ως το κόμμα του κοινωνικού κέντρου, χωρίς βεβαίως να δώσετε ένα προσδιορισμό για το τι σημαίνει αυτό το κοινωνικό κέντρο.
    Με όρους σύγχρονης πολιτικής ανάλυσης, θα μπορούσαμε να πούμε ότι κάνετε μία προσπάθεια από ένα κόμμα συντηρητικό να μετακινηθείτε προς τον άλλο πόλο που είναι η πρόοδος, ώστε να συναντήσετε το Κέντρο. 
    Η πρόοδος σήμερα, είναι οι νέες ιδέες, οι τομές, οι μεταρρυθμίσεις, ο κοινωνικός διάλογος και η συμμετοχή τόσο των κοινωνικών εταίρων όσο και της κοινωνίας των πολιτών. 
    Τι κάνατε μέχρι στιγμής σαν Κυβέρνηση τους τέσσερις μήνες «της νέας διακυβέρνησης», ώστε να αποδείξετε την αποστροφή σας; Όσον αφορά τις νέες ιδέες, είδαμε την προσπάθεια αποκεφαλισμού της Δημόσιας Διοίκησης και την κομματικοποίηση του κράτους. Όσον αφορά τις τομές και τις μεταρρυθμίσεις, θα περιμέναμε, ιδιαίτερα στο χώρο της οικονομίας και της ανάπτυξης, να δούμε κατεξοχήν το νέο.
      Τι κάνατε, κύριε Υπουργέ; Αυτό που είδαμε μέχρι σήμερα στην οικονομία είναι ουσιαστικά πρόχειρες τροπολογίες εισπρακτικού χαρακτήρα. Είπατε ο ίδιος ότι τώρα θα κλείσετε με το παρελθόν και ότι θα έρθετε από το Σεπτέμβριο να ανακοινώσετε τα σχέδιά σας για το μέλλον.
      Κύριε Υπουργέ, το μέλλον έχει παρελθόν και αυτά που θα ανακοινώσετε το Σεπτέμβριο θα έχουν βάση σε αυτά που κάνετε σήμερα. Σήμερα κάνετε μια προσπάθεια πρόχειρη χωρίς ιδιαίτερη ανάλυση με στόχο απλώς να συγκεντρώσετε χρήματα. Καμία αναπτυξιακή προσέγγιση, κανένα σχέδιο και βεβαίως δεν έχουμε δει κανένα σχέδιο για όλα αυτά που θα φέρετε και στα οποία αναφέρθηκε εκτενώς ο κ. Πολύδωρας.
      Το τρίτο σημείο που αφορά την πρόοδο είναι ο διάλογος. Κύριε Υπουργέ, είδαμε διάλογο κοινωνικό; Είδαμε διάλογο με τους φορείς ή με την κοινωνία των πολιτών; Είδαμε διάλογο πολιτικό; Είδαμε προσπάθεια συναίνεσης ή ανταλλαγής απόψεων με τα κόμματα; Είδαμε διάλογο κοινοβουλευτικό, όταν έντεκα τροπολογίες Σάββατο και απόβραδο κατατίθενται στη Βουλή χωρίς καμία δυνατότητα συζήτησής τους στις επιτροπές;
      Μέχρι τώρα αυτό που εσείς θέλετε να ονομάσετε «κοινωνικό κέντρο» και «επιστροφή προς το κοινωνικό κέντρο» δεν είναι τίποτα άλλο παρά απόδειξη της βαθιάς συντήρησης στην οποία βρίσκεστε όσον αφορά τη διακυβέρνηση της χώρας.
      Κύριε Υπουργέ, φαίνεται για ακόμη μια φορά ότι έχετε πρόταση και άποψη για την εξουσία. Έχετε πολιτική, για να παραμείνετε στην εξουσία. Δεν έχετε, όμως, καμία πρόταση για τη διακυβέρνηση και τις ανάγκες της χώρας.
      Στη συγκεκριμένη πρόταση νόμου την οποία έχετε καταθέσει θα μπορούσε κανείς να ξεκινήσει αποδίδοντας κακές προθέσεις και καλές προθέσεις. Η απόδοση κακών προθέσεων είναι το χαρακτηριστικό όλης της αντιπολιτευτικής σας περιόδου. Ξεκινούσατε πάντοτε με τη σπίλωση προσώπων και τη δίκη προθέσεων. Ουσιαστικά πάντοτε ανάγατε κάθε κίνηση της Κυβέρνησης στη λογική της διαφθοράς ή της εξυπηρέτησης συμφερόντων.
      Δεν πρόκειται επ’ ουδενί να μπω σε αυτήν τη λογική. Δεν θα σας αποδώσω καμία κακή πρόθεση. Θα ξεκινήσω με δεδομένο ότι οι προθέσεις σας είναι καλές. Είστε καθηγητής στο Πανεπιστήμιο, επίλεκτο στέλεχος της Νέας Δημοκρατίας και ένας άνθρωπος που χρόνια ασχολείται με την οικονομία. Βρίσκεστε, λοιπόν, μπροστά στο αδιέξοδο της υλοποίησης ενός προϋπολογισμού, ενός προϋπολογισμού για τον οποίο, κύριε Υπουργέ, δεν θα έρθετε το Νοέμβριο να πείτε ότι είναι ο κακός προϋπολογισμός του ΠΑΣΟΚ, γιατί είχατε όλα τα περιθώρια να τον αλλάξετε. Είχατε τη δυνατότητα από τον Απρίλιο να προχωρήσετε σε προϋπολογισμό δικό σας. Δεν το κάνατε. Τον αποδεχθήκατε. Θα τον υλοποιήσετε. Θα έχετε απολύτως την ευθύνη υλοποίησης αυτού του προϋπολογισμού.
      Ταυτόχρονα, έχετε να αντιμετωπίσετε, βεβαίως, την υστέρηση εσόδων, μια υστέρηση για την οποία έχετε εκπληκτικά μεγάλη ευθύνη. Γιατί ακυρώσατε όργανα, διαδικασίες, δημιουργήσατε ένα κλίμα χαλαρότητας στην αγορά και σήμερα βεβαίως δεν μπορείτε να έχετε τα έσοδα που είχαν προβλεφθεί.
      Ποια ήταν η αντίδραση; Να οργανώσετε και να παρουσιάσετε ένα νομοσχέδιο με μια σειρά προτάσεων που δεν έχουν αναπτυξιακή λογική μεταξύ τους και ενώ οι προθέσεις είναι καλές, η βάση αυτού του νομοσχεδίου θα έλεγα ότι έχει τρία χαρακτηριστικά. Θα μου επιτρέψετε μιλώντας για το νομοσχέδιο να αναφερθώ και στις τροπολογίες τις οποίες έχετε καταθέσει.
      Υπάρχουν τρία στοιχεία που άθελά σας -επαναλαμβάνω ότι προσπαθώ να είμαι όσο πιο καλοπροαίρετη γίνεται- έχετε θέσει ως βάση αυτής της προσέγγισης, της εισπρακτικής προσέγγισης για την αντιμετώπιση του προϋπολογισμού.
      Το πρώτο είναι η κάλυψη της διαφθοράς.
      Το δεύτερο είναι η αδικία, η επικρότηση της αδικίας. Οι κακοί ευνοούνται. Οι καλοί τιμωρούνται.
      Το τρίτο είναι μια σοβαρή αδυναμία εκτίμησης του αποτελέσματος για ένα τόσο μεγάλο πολιτικό ρίσκο.
      Όταν σας ρωτούσαμε προεκλογικά, κύριε Υπουργέ, πού θα βρείτε τα χρήματα για να υλοποιήσετε τις προτάσεις σας και τις υποσχέσεις σας, απαντούσατε ότι 10 δισεκατομμύρια θα προέλθουν από την πάταξη της διαφθοράς. Σήμερα είστε συνεπείς. Είκοσι δισεκατομμύρια προβλέπετε από τη νομιμοποίηση της διαφθοράς. Και αυτό είναι το κεντρικό σημείο αυτού του νομοσχεδίου.
      Σηκωθήκατε πριν αρκετά ενοχλημένος, για να υπογραμμίσετε την «άγνοιά μας» για τη λειτουργία του τραπεζικού συστήματος. Θα μας επιτρέψετε να σας πούμε ότι δεν είστε ο μόνος ειδήμων σε αυτήν την Αίθουσα. Και ξέρετε πολύ καλά ότι οι τράπεζες δεν έχουν όλες τους ίδιους κανόνες, όλες οι χώρες δεν έχουν το πλαίσιο της Ευρωπαϊκής Ένωσης, των Ηνωμένων Πολιτειών της Αμερικής ή των χωρών οι οποίες είναι στον Παγκόσμιο Οργανισμό Εμπορίου. Ξέρετε πολύ καλά ότι οι διεθνείς κανόνες είναι ένα πάρα πολύ γενικό πλαίσιο, το οποίο δεν αγγίζει καθόλου μια σειρά χωρών, κάποιες από τις οποίες είναι στη «γειτονιά» μας. Άρα μη μεταφέρετε στις τράπεζες την πολιτική ευθύνη ελέγχου του χρήματος που θα μπει στη χώρα. Οι τράπεζες είναι εργαλεία. Την πολιτική ευθύνη την έχει αποκλειστικά η κυβέρνηση αυτής της χώρας.
      Θέλω να σας θέσω δύο ερωτήματα. Το πρώτο είναι σχετικά με αυτό που είπατε στην αρχή της ομιλίας σας, ότι αφορά Έλληνες. Ξέρετε πολύ καλά ότι δεν αφορά Έλληνες. Αφορά φυσικά και νομικά πρόσωπα φορολογικά υπόχρεα. Και δεν είναι μόνο πρόσωπα, είναι και επιχειρήσεις. Μπορεί να είναι μια ρώσικη επιχείρηση, η οποία λειτουργεί στην Ελλάδα, έχει φορολογική υποχρέωση εδώ και μπορεί να κάνει χρήση του νόμου. Νομίζω ότι εδώ δεν έχετε σκεφτεί όλες τις συνέπειες της περιγραφής των φυσικών και νομικών προσώπων που έχουν αυτά τα δικαιώματα.
      Δεύτερο στοιχείο είναι ότι, κύριε Υπουργέ, θα έπρεπε να μας απαντήσετε ποια θα είναι τα κίνητρα εκείνων των δικαιούχων, οι οποίοι έχουν καθαρά χρήματα σε τράπεζες του εξωτερικού, στις ευρωπαϊκές τράπεζες, τα οποία είναι φορολογημένα και δηλωμένα, να έρθουν στην Ελλάδα. Ο ίδιος ο εκπρόσωπος των τραπεζών είπε ότι είναι ένα καλό μέτρο αν οι ελληνικές τράπεζες αναπτύξουν τα τραπεζικά εκείνα προϊόντα που θα κάνουν την ελληνική αγορά αποδεκτή, αλλά και ζηλευτή για τη μετακίνηση των κεφαλαίων.
      Σήμερα γιατί να το κάνουν; Κάποιος που έχει χρήματα φορολογημένα και δηλωμένα σε μια τράπεζα του εξωτερικού, θα πρέπει να συγκρίνει αν τον συμφέρει να φέρει ρευστό στην ελληνική τράπεζα. Αν δεν φέρει ρευστό, θα πρέπει να πάει σε επενδύσεις. Μα μήπως είναι δύσκολο σήμερα να γίνουν επενδύσεις, που έχουμε ένα ειδικό πλαίσιο για την προσέλκυση επενδύσεων και ιδιαίτερα μεγάλων επενδύσεων; Πιστεύετε ότι αυτού του είδους τα χρήματα θα έρθουν να επενδύσουν και να δημιουργήσουν έτσι θέσεις εργασίας και όλα αυτά τα οποία είπε και ο κ. Πολύδωρας για την ένταση κεφαλαίου και την ένταση της τεχνολογίας; Αυτά τα χρήματα θα έρθουν για να επενδύσουν στην ένταση της τεχνολογίας στη χώρα μας; Αυτά τα χρήματα, όσα έρθουν, κύριε Υπουργέ, θα έρθουν για να επενδύσουν στην αγορά γης και μάλιστα με πρωτοφανή κίνητρα: χωρίς πόθεν έσχες και χωρίς τεκμήριο, για να υπογραμμίσω το στοιχείο της αδικίας, που ανέφερα και πριν.
      Θα τελειώσω με κάτι που ακούγεται εύκολα, αλλά νομίζω ότι είναι πάρα πολύ σημαντικό. Πρέπει να μας απαντήσετε ποιες είναι οι δικλείδες ασφαλείας, οι πολιτικές δικλείδες ασφαλείας για την εισαγωγή κεφαλαίων. Γιατί προτείνω να αλλάξετε τον τίτλο -και το εννοώ απολύτως σοβαρά. Δεν υπάρχει λόγος να μιλάμε για επαναπατρισμό. Να μιλήσουμε για εισαγωγή κεφαλαίων. Ποιες είναι οι δικλείδες ασφαλείας; Εσείς πρέπει να μας τις πείτε.
      Εμείς, κύριε Υπουργέ, από δω και πέρα, κάθε φορά που ο Πρωθυπουργός θα κάνει αυτό που έκανε και ως Αρχηγός της Αντιπολίτευσης, δηλαδή κάθε φορά που θα επισκέπτεται τα κέντρα των παιδιών που προσπαθούν να αποτοξινωθούν –και ο Πρωθυπουργός έχει μπει επικεφαλής αυτής της προσπάθειας- θα θέτουμε ένα πολύ απλό ερώτημα, για το οποίο θα πρέπει να πάρουμε απάντηση: Κύριε Πρωθυπουργέ, αυτοί που έχουν βγάλει χρήματα από το εμπόριο ναρκωτικών σε αυτή τη χώρα, μπορούν να τα εισαγάγουν ή όχι; Και θα πρέπει να μας απαντήσετε σε αυτό.
      (Χειροκροτήματα από την πτέρυγα του ΠΑΣΟΚ)
      ΧΡΗΣΤΟΣ ΖΩΗΣ: Έλεος! Τι άλλο θα ακούσουμε! Έλεος!
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η κ. Χριστιάνα Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Κύριε Πρόεδρε, κύριε Υπουργέ, κύριε Υφυπουργέ, κυρίες και κύριοι συνάδελφοι, αποτελεί κοινή διαπίστωση ότι στο δημοσιονομικό τομέα υπάρχουν συσσωρευμένα προβλήματα από το παρελθόν και αυτά πηγάζουν από τις επιλογές της προηγούμενης κυβέρνησης.
      Αποτελεί επίσης κοινή διαπίστωση ότι το φορολογικό μας σύστημα είναι και άδικο και αναποτελεσματικό. Ευκαιριακές φοροεισπρακτικές μέθοδοι χαρακτήρισαν τις δικές σας κυβερνήσεις. Η νέα εποχή όμως επιτάσσει ένα απλό σταθερό, αποτελεσματικό και δίκαιο φορολογικό σύστημα στην υπηρεσία της ανταγωνιστικότητας, της ανάπτυξης και της κοινωνικής αλληλεγγύης.
      Η οδός για την επίλυση των προβλημάτων της ανεργίας, της απαξίωσης του εισοδήματος, της περιφερειακής ανισότητας, που εσείς δημιουργήσατε, περνάει μόνο μέσα από την ανάπτυξη. Και η ατμομηχανή της ανάπτυξης είναι ο ιδιωτικός τομέας, που πρέπει να ενισχυθεί και βεβαίως δεν μπορεί να ενισχυθεί με την πολυπλοκότητα και την αναποτελεσματικότητα του παρόντος φορολογικού συστήματος.
      Ενόψει, λοιπόν, της επικείμενης φορολογικής μεταρρύθμισης, με την οποία θα αλλάξει ο τρόπος των φορολογικών ελέγχων, το νομοσχέδιο αυτό δίνει τη δυνατότητα να κλείσουν εκκρεμότητες του παρελθόντος. Γιατί επιτέλους πρέπει να ασχοληθούμε με το μέλλον. Γιατί επιτέλους πρέπει να ασχοληθούμε με την ανάπτυξη του τόπου μας. Για να ευημερήσουν οι Ελληνίδες και οι Έλληνες, πρέπει να δημιουργήσουν. Και για να δημιουργήσουν, χρειάζονται αναπτυξιακά κίνητρα και ένα σαφές, δίκαιο και απλό φορολογικό σύστημα. Εν τω μεταξύ όμως, υπάρχουν πολλά συσσωρευμένα προβλήματα που πρέπει να επιλυθούν άμεσα: Ανέλεγκτες χρήσεις, συσσωρευμένα χρέη, το πρόβλημα με τα πανωτόκια, ο χρόνος τήρησης των δυσμενών στοιχείων μέσω του συστήματος «ΤΕΙΡΕΣΙΑ». Οι λόγοι, λοιπόν, αυτοί οδήγησαν στην κατάρτιση του παρόντος νομοσχεδίου και δεν είναι εισπρακτικό, όπως μας είπε λίγο πριν ο κ. Πρωτόπαπας. Άλλες είναι οι κυβερνήσεις που διεκδικούν το χαρακτηρισμό του φοροεισπράκτορα. Δεν είναι πολιτική δικαίωσης των φοροφυγάδων, κύριοι συνάδελφοι, της Αξιωματικής Αντιπολίτευσης, δεν ευνοείται η παραοικονομία. Προϋπόθεση για τις ρυθμίσεις, όπου υπάρχουν παραβάσεις και αν υπάρχουν ποινικά αδικήματα, είναι να έχει ακολουθηθεί η οδός της ποινικής διαδικασίας. Και τότε μόνο δίνεται η δυνατότητα περαίωσης και με όρους δυσμενείς. Γιατί όταν έχουμε παραβάσεις του Κώδικα Βιβλίων και Στοιχείων, τότε επαυξάνεται ο συντελεστής του φόρου.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
     Τη συντριπτική πλειοψηφία  των ελληνικών επιχειρήσεων, κύριοι συνάδελφοι της Αξιωματικής Αντιπολίτευσης, τη διαλύσατε εσείς με τις πράξεις σας και με τις παραλείψεις σας. Όλοι ζήσαμε την τραυματική εμπειρία  να κλείνει η μια επιχείρηση μετά την άλλη. Άρα μακριά από εμάς αυτοί οι χαρακτηρισμοί που μόλις ακούσαμε.
     Το νομοσχέδιο που συζητάμε σήμερα απευθύνεται σε πολλούς και μας κατηγορήσατε γι’ αυτό. Και πραγματικά αυτό μου έκανε μεγάλη κατάπληξη. Δεν είναι ένα νομοσχέδιο για λίγους, αλλά αφορά ευρύ σύνολο των φορολογουμένων. Δίνει δικαίωμα σε ένα εκατομμύριο περίπου Έλληνες φορολογούμενους να περαιώσουν και να ρυθμίσουν φορολογικές τους υποθέσεις. Και αυτό το δικαίωμα το δίνει, χωρίς να υποχρεώνει κανέναν. Έχει το χαρακτήρα της προαιρετικότητας. Αν θέλουν οι φορολογούμενοι προχωρούν στην περαίωση των ανέλεγκτων χρήσεων. Και η περαίωση γίνεται με ευνοϊκούς όρους, χωρίς έλεγχο, με αντικειμενικό υπολογισμό του φόρου, χωρίς απειλές και χωρίς φοροτρομοκρατία. Γιατί είναι νωπές ακόμα οι μνήμες εκβιασμού με τον πέλεκυ του επικείμενου τακτικού ελέγχου.
     Παράλληλα το νομοσχέδιο δίνει τη δυνατότητα ρύθμισης ληξιπρόθεσμων χρεών με ευνοϊκούς όρους για τους φορολογούμενους.
     Τέλος, με το παρόν νομοσχέδιο καταργούνται διατάξεις των ν. 3219/2004 και 3220/2004 που έφερε η προηγούμενη κυβέρνηση λίγο πριν τις εκλογές και περιείχαν ακόμα και στοιχεία τα οποία δεν ήταν συμβατά με την ευρωπαϊκή νομοθεσία. Ενόψει του νέου θεσμικού αναπτυξιακού πλαισίου, με την κατάργηση αυτών των διατάξεων αίρονται τα εμπόδια εξέτασης των επενδυτικών σχεδίων, για να αποκατασταθεί εν τω μεταξύ η ισορροπία του επενδυτικού κλίματος.
     Σε σχέση με την τροπολογία για τη φορολόγηση των επαναφερθέντων κεφαλαίων: Είναι σαφές ότι η προέλευση των χρημάτων αυτών ελέγχεται. Άρα, δεν καταλαβαίνω για ποιο λόγο μας κατηγορείτε; Επειδή δίνουμε δυνατότητα να επενδυθούν στην Ελλάδα κεφάλαια Ελλήνων που βρίσκονται στο εξωτερικό;
      Δεν καταλαβαίνω πραγματικά γιατί μας κατηγορείτε; Επειδή θέλουμε να αυξήσουμε τη ρευστότητα; Μας κατηγορείτε γιατί θέλουμε να ενισχύσουμε τις επενδύσεις για να δώσουμε τη δυνατότητα, δημιουργίας νέας θέσεων εργασίας; Πραγματικά δεν μπορώ να τα αντιληφθώ τη λογική σας. Θα μου επιτρέψετε να χαρακτηρίσω όλα όσα ακούσαμε ως κορώνες εντυπωσιασμού.
      Βέβαια πριν ολοκληρώσω την ομιλία μου, δεν θα μπορούσα παρά να χαιρετίσω την τροπολογία για τα πανωτόκια, που λαμβάνει υπόψη της ιδιαιτερότητες του αγροτικού τομέα και προβλέπει ευνοϊκούς όρους.
      Με το νομοσχέδιο αυτό η Κυβέρνηση δίνει ένα τέλος στην παλιά εποχή. Θέτει τις βάσεις για να έρθει η φορολογική μεταρρύθμιση και ο αναπτυξιακός νόμος της νέας εποχής για ένα νέο αναπτυξιακό ξεκίνημα. Με βήματα σιγουριάς και σταθερότητας, με νέους ρυθμούς, με νέα οπτική, με νέα προοπτική και με βάση τις αρχές της διαφάνειας και της εντιμότητας η Κυβέρνηση πορεύεται στη νέα εποχή.
      Όσον αφορά εμένα, στηρίζω το παρόν νομοσχέδιο, γιατί βρίσκεται μέσα σε αυτό το αναπτυξιακό πλαίσιο που χρειάζεται ο τόπος μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε και για το σύντομο της ομιλίας. Ας το ακολουθήσουν και οι άλλοι για να τελειώσουμε, γιατί έχουμε και απογευματινή συνεδρίαση. 
      Το λόγο έχει ο κ. Βασίλειος Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι και ιδιαίτερα συνάδελφοι της Αντιπολίτευσης, προσπαθεί ο κ. Πρωθυπουργός, ο κ. Καραμανλής, να μας μπερδέψει με τη νέα έκδοση για την πολιτική γεωγραφία που έβγαλε. Όταν μας μιλάει για τη Νέα Δημοκρατία και το κέντρο, είναι σαν να μας λέει ότι η Πελοπόννησος είναι στα Ελληνοβουλγαρικά σύνορα και μάλιστα εκτός των συνόρων.
      Έχει μπερδέψει βέβαια και τους δικούς του ανθρώπους, τους παραδοσιακούς οπαδούς της συντηρητικής παράταξης, της Δεξιάς. Τους λέει για κέντρο και φοβούνται οι άνθρωποι ότι, όπως πάει, στις επόμενες εκλογές θα τους ζητήσει να ψηφίσουν εξωκοινοβουλευτική Αριστερά.
      Η προσπάθεια βέβαια που γίνεται δεν βρίσκει έδαφος στους πολίτες. Όπως βλέπετε και από τα νομοσχέδια που έρχονται κάθε μέρα και από αυτά που ακούγονται εδώ από όλους τους συναδέλφους της Συμπολίτευσης, κάνουν φιλότιμες προσπάθειες να πείσουν ότι είναι γνήσιοι πολιτικοί απόγονοι του Συναγερμού, της ΕΡΕ, της Δεξιάς που έχει γνωρίσει ο κόσμος και ας έδειξαν όλο αυτό το διάστημα που ήταν Αντιπολίτευση, από το 1993 και μετά, ένα άλλο πρόσωπο στον κόσμο. Αρχίζουν να διαψεύδονται μέρα με τη μέρα. Αρχίζουν να δείχνουν στην πράξη ποιους εκφράζουν και με ποιους έχουν δεσμεύσεις.
      Με τα νομοσχέδια των τελευταίων ημερών, κύριοι συνάδελφοι της Συμπολίτευσης, πρέπει πραγματικά να γίνει πρόταση να σας απονεμηθεί το δίπλωμα ευρεσιτεχνίας, το δίπλωμα πατέντας σε σχέση με τους ψευδεπίγραφους τίτλους.
      Το συγκεκριμένο νομοσχέδιο, το σημερινό, που συζητούμε, πραγματικό τίτλο έχει «Διπλο- και τριπλο-φορολόγηση των μικρομεσαίων επιχειρήσεων, αμνήστευση των μεγαλοπαραβατών, ξέπλυμα του μαύρου χρήματος» ή με άλλα λόγια «Νομιμοποίηση παρανόμως αποκτηθέντων χρημάτων», με το αναγκαίο βέβαια κερασάκι που είναι η ρύθμιση για τα πανωτόκια.
      Η αλλοπρόσαλλη πολιτική του Υπουργείου Οικονομικών και της Κυβέρνησης για το ΣΔΟΕ, γενικότερα για τους ελέγχους, έφερε σε πλήρη κατάρρευση τα έσοδα και την αδυναμία εκτέλεσης του προϋπολογισμού. Με την έλλειψη σχεδιασμού και προοπτικής, η επιπολαιότητα που δείχνει η Κυβέρνηση είναι παραπάνω από καταστροφική.
      Η χρησιμοποίηση και η εμφάνιση του ελλείμματος προκειμένου να αποδείξει ότι παρέλαβε καμένη γη και έτσι να ξεφύγει απο τις προεκλογικές της δεσμεύσεις, όπως πιστεύει, έβαλε τη χώρα -με αίτησή μας- υπό επιτήρηση, με τη γνωστή απόφαση του ΕΚΟΦΙΝ. Έτσι φθάσαμε στο σημείο, με την επιτήρηση, να υπάρχει ανάγκη να καλυφθεί αυτό το έλλειμμα που παρουσιάστηκε. Τα έσοδα για την εκτέλεση του προϋπολογισμού θα πρέπει να βρεθούν.
      Και επιλέχτηκε η πιο γρήγορη και εύκολη λύση. Με την περαίωση των εκκρεμών για το κράτος φορολογικών υποθέσεων των επιχειρήσεων, με την φοροεισπρακτική λογική της Κυβέρνησης, οι μικρομεσαίες επιχειρήσεις βρέθηκαν ξανά στο στόχαστρο της πολιτείας.
      Αλλά ας δούμε τι λέγατε στο πρόγραμμά σας κάνοντας κριτική σε ρυθμίσεις του ΠΑΣΟΚ, σε πολιτικές που έχουν εφαρμοστεί στο παρελθόν, βάσει των οποίων υποσχέσεων πήρατε την ψήφο των μικρομεσαίων. Τους υποκλέψατε την ψήφο. Μην το ξεχνάτε αυτό. Λέγατε, λοιπόν, ότι: «δυστυχώς τα τελευταία χρόνια οι μικρομεσαίες επιχειρήσεις κυρίως υπέστησαν τη φορολογική επιδρομή και οικονομική αφαίμαξη των κυβερνήσεων του ΠΑΣΟΚ. Πότε με τα αντικειμενικά κριτήρια -θυμίζω θεσπίστηκαν επί Κυβερνήσεως Νέας Δημοκρατίας- πότε με τις πολυάριθμες ρυθμίσεις φορολογικών εκκρεμοτήτων, με τη συνάφεια και συνεχώς με την τρομοκρατία του ΣΔΟΕ και των εξοντωτικών ποινών», «εξαιτίας αυτών πολλές μικρομεσαίες οδηγήθηκαν σε πτώχευση, αναγκάστηκαν να διακόψουν τη λειτουργία τους» κλπ. Συνεχίζετε και λέτε ότι: «οι μικρές επιχειρήσεις αντιμετωπίζουν μεγαλύτερα εμπόδια και πρέπει να έχουν ευνοϊκότερη μεταχείριση». Λέτε επίσης ότι: «η φορολόγηση των επιχειρήσεων θα πρέπει να γίνεται με βάση τα βιβλία και την αντικειμενικοποίηση των ελέγχων και μιλάτε για μείωση των φορολογικών συντελεστών στη φορολογία των επιχειρήσεων».
      Τι εισάγετε εδώ με το νομοσχέδιο; Ακριβώς τα αντίθετα. Οι μικρομεσαίες επιχειρήσεις, κύριε Υπουργέ, δεν μπορούν να πληρώσουν τη νύφη από την ασυνέπειά σας. Καλούνται σήμερα να καταβάλουν υπέρογκα ποσά ανεξάρτητα αν οφείλουν ή όχι, ανεξάρτητα αν έχουν παραβάσεις ή όχι. Τα ποσά που καλούνται να καταβάλουν οι μικρομεσαίες επιχειρήσεις είναι πολλαπλάσια από αυτά που κλήθηκαν και κατέβαλαν για το κλείσιμο του 1993-1998 το οποίο κατακρίθηκε και από τους ίδιους του μικρομεσαίους, βέβαια, αλλά και από εσάς ως Αντιπολίτευση. Κυρίες και κύριοι συνάδελφοι, ο υπολογισμός με αυθαίρετες εξωλογιστικές πρακτικές επιβολής φόρων εμπεριέχει το στοιχείο της αδικίας. Τιμωρεί τους ειλικρινείς φορολογούμενους και πιστοποιεί ότι οι ισχύοντες φορολογικοί συντελεστές είναι για το θεαθήναι. Έτσι εκτρέφετε ένα κλίμα διαφθοράς, εκτρέφετε την ελαστική φορολογική συνείδηση και αποσταθεροποιείτε τις σχέσεις φορολογουμένων και φορολογικής αρχής.
      Κυρίες και κύριοι συνάδελφοι, κάνει και κάτι άλλο η Κυβέρνηση. Επιβαρύνει περισσότερο τις μικρές επιχειρήσεις απ’ ότι τις μεγάλες. Μας λέει η Κυβέρνηση ότι είναι προαιρετικό το μέτρο. Αλήθεια το πιστεύει; Όλοι γνωρίζουμε ότι υποκρύπτεται ο εκβιασμός του ελέγχου. Αυτό το οποίο κατήγγειλε και προηγουμένως από το Βήμα η συνάδελφος της συμπολίτευσης που μίλησε πριν από μένα, μόνο που έπρεπε να απευθύνεται στον Υπουργό και όχι στους Βουλευτές της Αντιπολίτευσης. Δεν θα πληρώσουν οι μικρομεσαίες επιχειρήσεις την ανικανότητα που δείχνετε με την πολιτική σας. Δεν θα πληρώσουν αυτά που χαρίζονται με άλλες διατάξεις σε παράνομες δραστηριότητες.
      Φέρνετε το θέμα των πανωτοκίων ως τροπολογία, για να υπάρχει και ένα φιλολαϊκό μέτρο στο απαράδεκτο νομοσχέδιο που καταθέσατε με τις συνακόλουθες τροπολογίες. Όμως υπάρχουν και εδώ θέματα και αδιευκρίνιστα σημεία που θα δώσουν τη δυνατότητα στις τράπεζες να μην εφαρμόσουν αυτά που πρέπει για άλλη μια φορά. Υπάρχει ασάφεια η οποία θα πολλαπλασιάσει το ανώτερο ποσό για τις υποθέσεις πριν το 1990. Δεν λαμβάνει καμία μέριμνα σε εφαρμογή του άρθρου 101 του Συντάγματος για τις νησιωτικές περιοχές. Ο χρόνος παραδείγματος χάρη αποπληρωμής για τις νησιωτικές περιοχές -και περίμενα να το ακούσω προηγουμένως από την κυρία συνάδελφο που προέρχεται από νησί- θα πρέπει να είναι τουλάχιστον κατά δύο χρόνια μεγαλύτερος για τους ανθρώπους που κατοικούν στα νησιά. Βέβαια να μην έχουμε αυταπάτες: Οι τράπεζες δεν χάνουν ποτέ. Θα πάρουν τα πολλαπλάσια. Γράφτηκε ότι από τα 1,4 δισεκατομμύρια ευρώ που υπολογίζονται ότι θα διαγραφούν έχει ήδη συμφωνηθεί ή έχει υποσχεθεί η Κυβέρνηση ως ανταλλάγματα ύψους 7 με 8 δισεκατομμύρια που έχουν σχέση με εκκρεμότητες των τραπεζών. Και όλα αυτά θα τα πληρώσουν πάλι οι Έλληνες φορολογούμενοι, οι αγρότες, οι εργαζόμενοι, οι μικρομεσαίοι.
      Όσον αφορά την επαναφορά κεφαλαίων. Η βαρύγδουπη έκφραση ο «επαναπατρισμός» είναι προσβλητικός για τη χώρα μας. Συμφωνώ απόλυτα με την παρατήρηση που έγινε από τον Προεδρεύοντα στο Τμήμα γιατί πραγματικά το χρήμα από ύποπτες δραστηριότητες ή γενικά το χρήμα δεν έχει πατρίδα. Φορολογικό παράδεισο ψάχνουν αυτοί που είναι πίσω από τέτοιες υποθέσεις.
      Κλείνω λέγοντας ότι πραγματικά η φορολόγηση του 3% που προτείνεται είναι χαμηλότερη ακόμα και από το 4,2% που φορολογούνταν οι off shore εταιρείες, το οποίο με την ένταξη της Κύπρου στην Ευρωπαϊκή Ένωση έχει γίνει 10% ή 15% νομίζω. Ούτε αυτό υπάρχει.
      Και εδώ φτιάχνουμε έναν άλλο παράδεισο με 3% και δεν δημοσιοποιούνται τα ονόματα. Έχετε ηθική υποχρέωση απέναντι στον ελληνικό λαό να βάλετε τουλάχιστον διάταξη ότι οι τράπεζες είναι υποχρεωμένες να δημοσιοποιούν τα ονόματα όλων αυτών που θα ωφεληθούν μ’ αυτήν τη διάταξη της επαναφοράς κεφαλαίων. Δεν είναι κακό ούτε θα τους βλάψει. Είναι ηθική υποχρέωση προς τον ελληνικό λαό και νομίζω ότι έστω αυτό θα είναι μία ένδειξη ότι πραγματικά τουλάχιστον προσωπικά, κύριε Υπουργέ, δεν έχετε στόχο να ξεπλυθεί παράνομο χρήμα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Χρήστος Χάιδος έχει το λόγο.
     ΧΡΗΣΤΟΣ ΧΑΪΔΟΣ: Κύριε Πρόεδρε, κύριοι συνάδελφοι, πριν από έξι μήνες η Νέα Δημοκρατία ως Αντιπολίτευση κατήγγειλε την τότε κυβέρνηση για φορολογικές επιδρομές αναφερόμενη σε περιπτώσεις διαδικασιών περαίωσης εκκρεμών φορολογικών υποθέσεων. Τότε, καθημερινά κατήγγειλε τη διαπλοκή και τη διαφθορά. Τότε χαρακτήριζε την οικονομία «τραβεστί». Τότε δεσμευόταν ότι θα σταματήσει τις φορολογικές επιδρομές. Τότε διαβεβαίωνε ότι θα καταπολεμήσει και θα πατάξει τη διαφθορά όταν γίνει κυβέρνηση. Τότε υποσχόταν τη θεσμοθέτηση ενός σταθερού πλαισίου δίκαιων κανόνων στη λειτουργία της οικονομίας, της παραγωγής και της αγοράς. Τότε δεσμευόταν για υψηλούς ρυθμούς ανάπτυξης -θυμούμαστε όλοι το 5%- αν η Νέα Δημοκρατία γινόταν κυβέρνηση.
     Όμως, όπως λέει ο ελληνικός λαός, «με τα λόγια χτίζω ανώγεια και κατώγεια». Και τότε όλα ήταν εύκολα λόγια και υποσχέσεις, γιατί σήμερα που ήρθε η ώρα της υλοποίησης των προεκλογικών δεσμεύσεων και της εκπλήρωσης των προεκλογικών υποσχέσεων, τώρα που ήρθε η ώρα της πράξης, αυτά θυμίζουν ακόμα μία φορά «τα ψεύτικα τα λόγια, τα μεγάλα». Όμως, όπως είπε και ο Ευριπίδης ο τραγικός, οι πολιτικοί δεν επιδεικνύονται με τα λόγια, αλλά χαρακτηρίζονται από τις πράξεις τους.
     Η πραγματικότητα σήμερα είναι διαφορετική απ’ αυτή που υποσχέθηκε η Νέα Δημοκρατία, είναι άλλη απ’ αυτή που μας παρουσιάζεται πάλι από τη σημερινή Κυβέρνηση. Η οικονομία επιδεινώθηκε, ο τουρισμός μειώθηκε, τα φορολογικά έσοδα υστερούν, οι δείκτες ανάπτυξης δεν αυξάνονται και ήδη είμαστε υπό την εποπτεία της Ευρωπαϊκής Ένωσης. Χρειάζονται χρήματα, λοιπόν, στην Κυβέρνηση. Και άρχισαν τις φορολογικές επιδρομές, όπως αυτοί χαρακτήριζαν τις διαδικασίες περαίωσης εκκρεμών φορολογικών υποθέσεων.
     Όμως, ενώ από τη μία πλευρά παίρνουν χρήματα, από την άλλη τα χαρίζουν. Ίσως σε μερικές περιπτώσεις, όπως στα πανωτόκια, πράττουν σωστά. Με το σημερινό νομοσχέδιο, όμως μπαίνουν όλοι στο ίδιο τσουβάλι, συνεπείς φορολογούμενοι και ασυνεπείς πολίτες, κτηνοτροφικοί κολοσσοί και μικρές βιοποριστικές κτηνοτροφικές επιχειρήσεις. Άλλά το χειρότερο είναι ότι μ’ αυτό το νομοσχέδιο, απαλλάσσεται και νομιμοποιείται η παρανομία αυτών που απέφυγαν την απόδοση ΦΠΑ, χρησιμοποιώντας πλαστά και εικονικά τιμολόγια.
     Το κορυφαίο είναι ότι νομιμοποιείται το αγνώστου προελεύσεως -και κατά πάσα πιθανότητα από παράνομες δραστηριότητες- χρήμα που παρανόμως βγήκε στο εξωτερικό, αφού ως τώρα απεκρύβη από τους ιδιοκτήτες του και δεν φορολογήθηκε, γιατί με τη δυνατότητα επαναφοράς του στην Ελλάδα χωρίς συνοδευτικό πόθεν έσχες και με ελάχιστο φόρο στην ουσία, αυτό επιτυγχάνουν, απλώς να νομιμοποιήσουν αυτό το παράνομο χρήμα.
     Και οι τράπεζες βέβαια είτε δεν μπορούν είτε δεν θέλουν -διότι είναι ιδιωτικές επιχειρήσεις και επιθυμούν το χρήμα- να ελέγξουν την αρχική προέλευση των χρημάτων. Αν δηλαδή από μία τράπεζα του Κοσόβου κατέλθουν αυτά τα χρήματα σε μία μικρή ιδιωτική τράπεζα της πατρίδας μας, υπάρχει αδυναμία να βρεθεί η αρχή προέλευσης αυτών των χρημάτων.
     Ο ισχυρισμός ότι έτσι θα ενισχυθεί η ανάπτυξη καταρρίπτεται από το γεγονός ότι στο ίδιο το νομοσχέδιο αναφέρεται ότι μ’ αυτά τα χρήματα μπορούν να αγοράσουν γη και ακίνητα.
      Η ανάπτυξη, όμως, κύριε Υπουργέ, δεν επιτυγχάνεται ούτε με τέτοιες μεθόδους, ούτε με τέτοιους επενδυτές. Απαιτεί συνέπεια, σχεδιασμό, προγραμματισμό, μελέτη και προετοιμασία. Αλλά σήμερα πρόχειρα, απροετοίμαστα και χωρίς συζήτηση, τα περισσότερα και τα σημαντικότερα θέματα που συζητάμε και που δεν συζητήθηκαν στην επιτροπή, αντιμετωπίζονται με τροπολογίες και φαίνεται ότι δεν υπάρχει ο κατάλληλος προγραμματισμός.
      Κύριε Υπουργέ, διατυμπανίζετε ότι είστε ισχυρή Κυβέρνηση. Αισθάνεστε και ισχυροί και κάποιες φορές μας αντιμετωπίζετε με υπεροψία. Σας επισημαίνω, όμως, ότι αυτή η υπεροψία και η αλαζονεία είναι αυτά που κάποιες φορές σκοτεινιάζουν το πνεύμα των ισχυρών. Και τότε φέρνουν για ψήφιση στη Βουλή νομοσχέδια σαν το σημερινό με ύποπτες διατάξεις και σκοτεινά σημεία που εμείς βέβαια καταψηφίζουμε.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Ανδρέας Λυκουρέντζος έχει το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, θα δώσω μία απάντηση πρώτα απ’ όλα σε ό,τι αφορά τους γνωστούς πολιτικούς υπαινιγμούς σε βάρος της παράταξής μας.
      Ξέρουμε πολύ καλά ότι η στρατηγική μας για την ενότητα, την ομοψυχία, τη σύμπνοια στην ελληνική κοινωνία, ενοχλεί πάρα πολύ και ενοχλεί εκείνους, οι οποίοι έχουν επενδύσει πολιτικά για το μέλλον, με τα επιχειρήματα που έρχονται από το χθες, με τα επιχειρήματα του παρελθόντος που πρέπει να είναι ο λαός διχασμένος και που πρέπει πάντοτε να επικρέμεται μία απειλή πάνω από τον ελληνικό λαό. Έχουν περάσει αυτές οι εποχές και το έχει συνειδητοποιήσει καλύτερα από όλους ο Έλληνας πολίτης. Δεν σας παρακολουθήσαμε ούτε προεκλογικά, ούτε μετεκλογικά θα σας παρακολουθήσουμε σ’ αυτήν την προσπάθεια σκληρής και άγονης αντιπαράθεσης με προδιαγραφές του παρελθόντος.
      Πρώτον, θέλω να υπερασπιστώ χωρίς να υπάρχει ανάγκη, την ηθική και πολιτική ακεραιότητα του Πρωθυπουργού Κώστα Καραμανλή. Είναι βαρύ το ατόπημα από εκπρόσωπο της αβάσταχτης ελαφρότητας της νεωτερικότητας  να ακούγονται υπαινιγμοί για τον Πρωθυπουργό της χώρας, που έχει δώσει δείγμα γραφής με τη μετωπική του αντιπαράθεση με τη διαφθορά και τη διαπλοκή. Θα πρέπει να είμαστε πάρα πολύ προσεκτικοί όταν διατυπώνονται τέτοιας ποιότητας επιχειρήματα σ’ αυτήν την Αίθουσα.
      Δεύτερον, θα απαντήσω στο φίλο συνάδελφο, κ. Οικονόμου. Ποιος να ζητήσει συγνώμη; Η Κυβέρνηση από το ΣΔΟΕ; Αν συμβεί αυτό, κύριε Υπουργέ, δεν μπορώ να πάω στην εκλογική μου περιφέρεια. Τι θα απαντήσω στους επιχειρηματίες; Τι θα πω στους ανθρώπους της βιομηχανικής ζώνης; Ότι ζητάμε συγνώμη από αυτούς που πήγαιναν και τους έλεγαν, «τόσα για μας, τόσα για το κράτος»; Επειδή εσείς είχατε νομιμοποιήσει αυτές τις πρακτικές, επειδή πιστεύατε ότι η ανάπτυξη γίνεται με συνενοχή, περιμένατε να είμαστε και εμείς μια τέτοια Κυβέρνηση; Περιμένετε να συνεχίσουμε να προσπαθούμε να αναπτυχθεί ο τόπος με αδιαφάνεια, με διαπλοκή, με συναλλαγές; Αυτό μας συστήνετε; Ε, λοιπόν, αυτό δεν πρόκειται να γίνει ποτέ και αλίμονο αν αυτή η Κυβέρνηση προδώσει τις προσδοκίες ενός ολόκληρου λαού.
      Άλλος κύριος συνάδελφος εκ μέρους του ΠΑΣΟΚ μας είπε ότι γι’ αυτήν τη διάταξη την οποία ψηφίζουμε σ’ αυτό το νομοσχέδιο, θα βγάλετε αντιπολιτευτικά όλη την τετραετία. Μα ακριβώς, αν δεν έχετε άλλα επιχειρήματα, αν δεν μπορείτε να αντιπαρατεθείτε απέναντι στην Κυβέρνηση, θα ψάχνετε να βρείτε τέτοιες διατάξεις για να μιλάτε. Και εμείς όμως, έχουμε εδώ μία διάταξη για να βγάλουμε πολλές τετραετίες. Το περιβόητο άρθρο 42 που έχει τον έξυπνο τίτλο, «ανακυκλώσιμα απορρίμματα». Πράγματι, ανακυκλώσιμα απορρίμματα ήταν αυτή η οικονομική πολιτική, αυτές οι πολιτικές. Τότε γιατί δεν είχατε ανησυχήσει; Τότε, γιατί δεν διαμαρτυρήθηκε κανένας; Γιατί δεν αντέδρασε κανείς γι’ αυτού του είδους τις πρακτικές και γι’ αυτές τις φωτογραφικές διατάξεις; Άφησε ο κύριος συνάδελφος να εννοηθεί ότι κάνοντάς μας τέτοια αντιπολίτευση, θα φθάσει και στη νίκη το ΠΑΣΟΚ. Βιάζεται ο κύριος συνάδελφος. Δεν προεξοφλούμε εμείς την ετυμηγορία του ελληνικού λαού, αλλά ο ελληνικός λαός υπερασπίζεται πλέον με την ψήφο του αξίες, διαφάνεια, εντιμότητα, καθαρότητα.
      Γι’ αυτούς τους λόγους μας ψήφισε ο ελληνικός λαός, για να αλλάξουμε επιτέλους αυτήν τη γκρίζα εικόνα της δημόσιας ζωής της πατρίδας μας, για να μην υπάρχει αδιαφάνεια, για να μην υπάρχουν χαριστικές διατάξεις, για να μην υπάρχουν χαριστικές ρυθμίσεις.
      Μας είπατε επίσης ότι εμείς βλάπτουμε τη χώρα έχοντας κάνει την απογραφή. Εμείς φταίμε γιατί η ελληνική οικονομία έφτασε εδώ που έφτασε; Εμείς φταίμε για την αποτύπωση των πραγματικών τιμών των δεικτών της ελληνικής οικονομίας; Και μου απήντησε ένας άλλος συνάδελφος ότι «Ναι, οι τέσσερις μήνες της Νέας Δημοκρατίας ισοσταθμίζονται με τα τέσσερα χρόνια της προηγούμενης κυβέρνησης». Ε, λοιπόν, δεν θέλω να πω κανένα βαρύτατο χαρακτηρισμό γιατί τους αποφεύγω, αλλά δεν μπορεί να είστε τόσο άδικοι ή να εθελοτυφλείτε και να προσπαθείτε να μας χρεώσετε τις δικές σας ευθύνες και να πρέπει εμείς να απολογηθούμε για τα δικά σας λάθη.
      Επιτέλους, ένα συμμάζεμα ξεκίνησε να γίνεται σε όλους τους τομείς, στην υγεία, στην εκπαίδευση, στη Δημόσια Διοίκηση, στην οικονομία. Αλλάξτε αυτήν τη νοοτροπία που σας διακατέχει. Επιτρέψτε μας να φανούμε αντάξιοι της εμπιστοσύνης του ελληνικού λαού με τον τρόπο τον οποίον εμείς κατέχουμε, εννοούμε και θέλουμε να δράσουμε. Δεν είμαστε υποχρεωμένοι να περνάμε από τη Χαριλάου Τρικούπη για να πάρουμε τις ντιρεκτίβες διακυβέρνησης. Αυτές τις είχατε τόσο καιρό στη διάθεσή σας και φέρατε τη χώρα εδώ που τη φέρατε και γι’ αυτές άλλωστε καταδικαστήκατε.
      Σε ό,τι αφορά τον αναπτυξιακό νόμο τον οποίον και εμείς περιμένουμε, και βεβαίως εργάζεται το Υπουργείο Εθνικής Οικονομίας, θέλουμε να είναι ένας νόμος που θα ωθήσει στην ανάπτυξη. Δεν περιμέναμε έναν αναπτυξιακό νόμο που δεν ήταν σύμφωνος με τις κοινοτικές οδηγίες, που δημιούργησε πρόσθετα προβλήματα, που υποχρέωσε εμάς να επαναφέρουμε με αυτό το νομοσχέδιο διατάξεις προηγούμενου αναπτυξιακού νόμου για να μπορέσει να λειτουργήσει η χώρα. Να, γιατί χάνονται οι μήνες, οι καιροί και οι μέρες, όπως σχολίασε προηγουμένως συνάδελφος. Όχι από τα λάθη τα δικά μας, όχι από παραλείψεις της Νέας Δημοκρατίας, αλλά από εγκληματικά λάθη και παραλείψεις οι οποίες έγιναν στο πρόσφατο παρελθόν.
      Τέλος, υπερασπιζόμενος την παράταξή μου θέλω να σας πω ότι εμείς δεν εξυπηρετούμε συμφέροντα, το έχουμε πει πολλές φορές, ούτε δεσμεύσεις έχουμε ούτε εξαρτήσεις. Και το σπουδαιότερο; Δεν εργαζόμαστε ούτε για εθνικούς εργολάβους ούτε για εθνικούς προμηθευτές.
      Βιάζεστε πάρα πολύ να μας κατηγορήσετε, όταν έχετε τόσες διαβεβαιώσεις και απαντήσεις από τους Υπουργούς ότι οι διατάξεις αυτές δεν αφορούν κανέναν συγκεκριμένα. Και στο κάτω-κάτω της γραφής προαιρετική είναι η πρόσκληση. Όποιος θέλει μετέχει, όποιος δεν θέλει δεν μετέχει. 
      Επιτρέψτε μου ένα ερώτημα: Γιατί αλλάξατε την κριτική σας σήμερα; Γιατί φύγατε από εκείνη τη μαχητική υπεράσπιση των συμφερόντων των μικρομεσαίων που δήθεν πάμε να φορολογήσουμε και το γυρίσατε στο θέμα της εισροής κεφαλαίων; Διότι βλέπετε ότι η πολιτική μας με αυτές τις ρυθμίσεις είναι σωστή και πήρατε το μήνυμα ότι οι μικρομεσαίοι χαίρονται με αυτές τις ρυθμίσεις τις οποίες κάνουμε, γιατί θα διευκολύνουν να συμμαζευτεί η υπόθεση, να σταματήσουν οι οκτακόσιοι πενήντα χιλιάδες οφειλέτες να βρίσκονται σε εκκρεμότητα και να μη ξέρουν τις τους περιμένει αύριο.
      Τέλος, θέλω να καταλήξω με δύο σχόλια. Είπατε, κυρία συνάδελφε, προηγουμένως περί προϋπολογισμού, ότι εμείς υιοθετήσαμε τελικά αυτόν τον προϋπολογισμό αλλά δεν μπορούμε να τον εκτελέσουμε. Ωραία, κυρίες και κύριοι συνάδελφοι. Θέλετε αύριο το πρωί να καταθέσουμε ερωτήσεις προς τον καθέναν Υπουργό να μας πει πόσα κονδύλια τα οποία καλείται να πληρώσει φέτος δεν είναι εγγεγραμμένα σε αυτόν τον προϋπολογισμό; Θέλετε να κάνουμε αναφορά ακόμη και στο κονδύλι για τους άνδρες ασφαλείας των Ολυμπιακών Αγώνων, των 130.000.000 ευρώ, που δεν είναι εγγεγραμμένο; Θέλετε να μιλήσουμε για κονδύλια στο Υπουργείο Υγείας; Πάμε μαζί να καταθέσουμε, όποια κυρία και κύριος συνάδελφος ενδιαφέρεται, να καταθέσουμε μία ερώτηση.
      Κύριε Πρόεδρε, μία φράση έχω να πω. Επιστρέφω εκεί, σε ό,τι αφορά τον υπαινιγμό σε βάρος του Πρωθυπουργού. Θέλω να θυμίσω ότι η τελευταία υπόθεση που απασχολεί τις διωκτικές αρχές και τις διεθνείς και τη δικαιοσύνη, το μεγάλο φορτίο ναρκωτικών, είχε μία άλλη εκδοχή. Ξέπλυμα χρήματος μέσω κερδοφόρων δελτίων του ΟΠΑΠ. Αυτό δεν ετέθη υπόψη σας; Δεν υπάρχουν ευθύνες γι’ αυτήν την πρακτική; Διαβάστε τα τελευταία γεγονότα στις εφημερίδες. Πάει, λοιπόν, πολύ να έρχεται κάποιος ή κάποια κυρία εδώ όταν έχετε τέτοιες ευθύνες και να αφήνει βαρύτατους υπαινιγμούς για τον Πρωθυπουργό.
      Επαναλαμβάνω, ούτε δεσμεύσεις ούτε εξαρτήσεις έχουμε και δεν έχουμε και κανένα λόγο να υπηρετήσουμε το οποιοδήποτε συμφέρον. Τον ελληνικό λαό υπηρετούμε όπως όλοι οι Βουλευτές πιστεύω σ’ αυτό το Κοινοβούλιο. Και κάτι ακόμα.
      Η δική μας Κοινοβουλευτική Ομάδα, αν δείτε την κοινωνική της κατηγοριοποίηση, θα διαπιστώσετε ότι είναι μια αυθεντική έκφραση της συνθέσεως του ελληνικού λαού και όλων των κοινωνικών του τάξεων. Και θα μείνουμε συνεπείς στις υποχρεώσεις μας απέναντί του.
      Θερμά σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Κύριοι συνάδελφοι, το συζητούμενο νομοσχέδιο αρχικά είχε εισαχθεί με άλλο κέντρο βάρους. Σήμερα, μετά τις -συνεδριακής στόχευσης- τροπολογίες που κατατέθηκαν  και δεν συζητήθηκαν στην αρμόδια Επιτροπή Οικονομικών της Βουλής, το κέντρο βάρος μετατέθηκε αλλού. Γι’ αυτό δεν είναι δόκιμο να αναρωτιούνται οι συνάδελφοι γιατί στην επιτροπή της Βουλής δεν αναλύθηκαν αυτά τα θέματα που αφορούν την εισαγωγή χρήματος, όπως αναρωτήθηκε ο  προηγούμενος ομιλητής.
      Θα μου επιτρέψετε να σχολιάσω σύντομα εν πρώτοις το αρχικώς κατατεθειμένο νομοσχέδιο αφού το θέμα της περαίωσης αφορά κατά κύριο λόγο τις οκτακόσιες χιλιάδες μικρομεσαίες επιχειρήσεις προς τις οποίες απευθύνεται η πρόσκληση και οι απειλές -έτσι σχολιάζει η αρμόδια επιτροπή της Βουλής- προς τις μικρομεσαίες επιχειρήσεις για το κλείσιμο εκκρεμών φορολογικών υποθέσεων.
      Τίθεται, κύριοι συνάδελφοι, επομένως αμέσως θέμα συνέπειας ανάμεσα στις προεκλογικές εξαγγελίες και υποσχέσεις της Νέας Δημοκρατίας αφ’ ενός και στην κυβερνητική πρακτική αφ’ ετέρου, όπως αυτή ξεδιπλώνεται με τις συζητούμενες διατάξεις αυτού του νομοσχεδίου.
      Οι καταγγελίες της Νέας Δημοκρατίας για τις προηγούμενες «φοροεπιδρομές» στην ελληνική αγορά, καθώς και οι κατηγορηματικές διαβεβαιώσεις του κυρίου Πρωθυπουργού και του οικονομικού επιτελείου πως είναι ενάντιοι σε κάθε είδους έκτακτες ρυθμίσεις, ηχούν ακόμα στα αυτιά των μικρομεσαίων επιχειρήσεων. Οι ίδιοι οι μικρομεσαίοι δεν μπορούν να πιστέψουν τη θεαματική στροφή που πραγματοποίησε το οικονομικό επιτελείο της Κυβέρνησης σε σχέση με τη φορολόγηση των επιχειρήσεών τους.
      Προεκλογικά, σε όλους τους τόνους κολάκευε  η Νέα Δημοκρατία τους μικρομεσαίους, τονίζοντας πως αυτοί είναι η ραχοκοκαλιά της ελληνικής κοινωνίας, σ’ αυτούς βασίζεται η ανάπτυξη και συνεπώς τους χρειάζεται μια άλλου είδους συμπεριφορά από μέρους της Κυβέρνησης και όχι αυτή που τους επιφύλαξε η κυβέρνηση του ΠΑΣΟΚ. Τότε ήταν πολύτιμοι στη Νέα Δημοκρατία προκειμένου να αντληθούν απ’ αυτούς οι κρίσιμοι ψήφοι. Μετεκλογικά οι μικρομεσαίοι διαπιστώνουν έκπληκτοι ότι πράγματι τους επιφυλάσσει η Κυβέρνηση της Νέας Δημοκρατίας μια προνομιακή συμπεριφορά! Είναι οι πρώτοι που καλούνται άρον-άρον να συνεισφέρουν έκτακτα φόρο για να καλυφθούν οι συνέπειες της πολιτικής που ακολουθεί η Κυβέρνηση, πολιτική για την οποία έχουν προκληθεί τα ειρωνικά σχόλια από τον διεθνή Τύπο και αναφέρομαι βέβαια στο άρθρο της «LIBERATION». Οι μικρομεσαίοι είναι και πάλι πολύτιμοι για τη Νέα Δημοκρατία, τώρα όμως για άντληση χρημάτων και όχι ψήφων.
      Η διαπίστωση αυτής της κεφαλαιώδους ασυνέπειας από την Κυβέρνηση απέναντι στους μικρομεσαίους, με διατάξεις ελεγχόμενες και για τη συνταγματικότητά τους, προκάλεσε πανελλήνια αντίδραση όλων των φορέων, ομοσπονδιών επαγγελματοβιοτεχνών, εμπορικών συλλόγων, επιμελητηρίων, τους οποίους ακούσαμε και στην επιτροπή, αλλά είχαμε την ευχέρεια να τους ακούσουμε να διαμαρτύρονται και στις εκλογικές μας περιφέρειες και μάλιστα επιχειρηματίες και στελέχη τα οποία κάθε άλλο παρά ανήκουν στο ΠΑΣΟΚ.
     Το δεύτερο κρίσιμο θέμα που περιέχουν οι διατάξεις αυτού του νομοσχεδίου, είναι αυτές με τις οποίες καλούνται να τύχουν ίσης μεταχείρισης με τους συνεπείς και τους έντιμους μικρομεσαίους επιχειρηματίες οι οικονομικοί και κοινωνικοί εγκληματίες, εκδότες και λήπτες πλαστών και εικονικών τιμολογίων.
      Εξυπηρετούνται με το παρόν νομοσχέδιο άτομα τα οποία με ποινικά μεμπτές πράξεις αδίκησαν το κοινωνικό σύνολο, φοροκλέπτοντας και φοροδιαφεύγοντας και γι’ αυτές τις εγκληματικές τους πράξεις επιβραβεύονται με τις διατάξεις του σχεδίου αυτού και απολαμβάνουν ίσης και προνομιακής μεταχείρισης με το κοινωνικό σύνολο σε βάρος του οποίου έδρασαν. Μεγαλώνοντας αυτοί με τη δική τους αξιόποινη πράξη το έλλειμμα στοοποίο αναφέρεται συνεχώς ο κ. Αλογοσκούφης.
      Δικαιούμαι μετά από αυτά να αναρωτηθώ εάν πίσω από αυτήν τη ρύθμιση υπάρχουν αφανείς προεκλογικές δεσμεύσεις. Όσα γνωρίζω από την πόλη των Σερρών, από το νομό και από τη Θεσσαλονίκη που σχετίζονται με τη δράση κάποιων επωνύμων στελεχών, εδραιώνουν αυτήν την υποψία.
      Αυτά αφορούν την παράταξη η οποία είχε αναγορεύσει τη λέξη διαφάνεια και εντιμότητα σαν κύριο προεκλογικό της όργανο, σαν κύριο προεκλογικό σύνθημα.
      Θα μου επιτρέψετε εδώ μια γρήγορη αναφορά στην παρέμβαση του κυρίου Υφυπουργού ο οποίος είπε ότι η ρύθμιση αυτή για τα πλαστά και εικονικά αφορά μόνο τις υποθέσεις που έχουν επεξεργασθεί από τις ΔΟΥ.  Δηλαδή θα μπορούσε να αφορά και άλλες; Υπάρχει κανείς επιχειρηματίας πλαστογράφος ο οποίος είναι τόσο ευήθης, ώστε θα προσήρχετο στις ΔΟΥ και θα έλεγε ότι και εγώ έχω πλαστά και θέλω να μπω στη ρύθμιση; Δεν κατάλαβα το επιχείρημα.
      Βέβαια η πιο απτή απόδειξη για το πώς πράγματι αντιλαμβάνεται η Κυβέρνηση την ουσία της διαφάνειας και της εντιμότητας και της επιβράβευσης των εντίμων πολιτών γίνεται ξεκάθαρη από την τροπολογία για τη φορολογική αμνηστεία. Έτσι παρουσίασε όλος ο ελληνικός Τύπος τον «επαναπατρισμό» των κεφαλαίων. Η επίκληση του θείου από πλευράς του κυρίου Προέδρου όσον αφορά τη λέξη «επαναπατρισμός των κεφαλαίων» είναι το πιο εύγλωττο σχόλιο που ακούσθηκε σήμερα στην Αίθουσα αυτή. Είναι η τροπολογία με την οποία η Κυβέρνηση και προσωπικά ο Πρωθυπουργός κ. Καραμανλής -γιατί αυτός πανηγυρικά στο συνέδριο της Νέας Δημοκρατίας ανακοίνωσε αυτήν την κυβερνητική πρωτοβουλία- διατυπώνει πώς ακριβώς αντιλαμβάνεται την ανάπτυξη της χώρας και σε ποια κεφάλαια επιλέγει με το πρώτο κιόλας νομοσχέδιο του Υπουργείου Οικονομικών, να στηριχθεί. Δεν υπάρχει καμία αμφιβολία πως είναι κεφάλαια μαύρου χρήματος, το οποίο καλείται χωρίς καμιά προϋπόθεση να επενδυθεί στην Ελλάδα. 
      Έγιναν σωστές παρατηρήσεις από συναδέλφους μου για το τι σημαίνει το «επαναπατρισμός», ποια σχέση μπορεί να έχει αυτό το χρήμα με νόμιμες δραστηριότητες και για το πώς οι παραχαράκτες του Κοσόβου, οι κύριοι όπως ο πρόεδρος των Νέων Πόρων που ασχολούνται με το ναρκοεμπόριο έχουν τη δυνατότητα μέσω αυτού του νομοσχεδίου να νομιμοποιήσουν το παράνομο χρήμα που βρίσκεται στο εξωτερικό.
      «Για την αγορά γης», έσπευσε να τονίσει ο Υπουργός κ. Αλογοσκούφης στη συνέντευξη που έδωσε χθες. Θα είναι πολύ καλό, είπε, θα τονωθεί η αγορά γης. 
      Καλείται δηλαδή το παράνομο χρήμα, όπου γης, όχι στην Ευρώπη που υπάρχει έλεγχος νομιμότητας αλλά όπου γης, στην Αντίγκουα, στα νησιά του Ειρηνικού, στο Κόσοβο, να έρθει στην Ελλάδα και μ’ αυτό να γίνουν επενδύσεις σε γη, σε αυτήν εδώ τη χώρα.
      Θα ήθελα, πραγματικά, μετά από αυτά να ρωτήσω: σε ποια κατεύθυνση θέλουμε, κύριε Υπουργέ, να πάμε τη χώρα; Θέλουμε να πάμε προς την Ευρώπη ή προς την Αντίγκουα; Θεωρείτε ότι με τα μηνύματα που εκπέμπετε με τις διατάξεις αυτές είναι μηνύματα που αφορούν ευνομούμενη πολιτεία, εξυγίανση της αγοράς, σεβασμό στους θεσμούς, διαφάνεια στην οικονομική ζωή; Επιβράβευση της υγιούς επιχειρηματικότητας ή προς την ακριβώς αντίθετη κατεύθυνση;
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Αντωνακόπουλος έχει το λόγο.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, πιστεύω πως οι υψηλές θερμοκρασίες του Ιουλίου συνέβαλαν στο να αποσαθρωθεί η μάσκα και το make up, που περίτεχνα είχε φτιάξει η Νέα Δημοκρατία για να εμφανιστεί ως μία φρέσκια παράταξη του κοινωνικού Κέντρου και κάτω από αυτό το φτιασίδωμα πρόβαλε το γερασμένο πρόσωπο μιας λαϊκής Δεξιάς παλαιάς κοπής, όπως εύστοχα έχει πει ο Πρόεδρός μας, ο Γιώργος ο Παπανδρέου. 
      Κανένας Έλληνας δεν θα διαφωνούσε στην κοινή διαπίστωση ότι άλλο ήταν το πρόγραμμα της Νέας Δημοκρατίας, άλλα έλεγε προεκλογικά και ακριβώς τα αντίθετα -όχι διαφορετικά- τα καταγγελλόμενα τα προεκλογικά τα εφαρμόζει τώρα, σε πολύ σύντομο χρονικό διάστημα. Αυτό σημαίνει ότι συνειδητά απέκρυπτε τις πραγματικές της προθέσεις και θέσεις, διότι δεν μεσολάβησε χρονικό διάστημα μεγάλο ούτως ώστε να ανατραπούν δεδομένα. Αν δεν συμβαίνει αυτό, συνέβαινε κάτι άλλο. Δεν γνώριζε καθόλου τα πράγματα. Και αφού δεν γνώριζε τα πράγματα, γιατί ήταν πολύ συγκεκριμένη και επιθετική σε παροχολογίες προεκλογικά; Γιατί περιέγραφε συγκεκριμένους στόχους ανάπτυξης και άλλων δημόσιων λογιστικών;
      Άρα εγείρεται ένα τεράστιο θέμα αξιοπιστίας.
      Εδώ και κάποιες εβδομάδες η Νέα Δημοκρατία δείχνει το πραγματικό της πρόσωπο όσον αφορά την κοινωνία. Ένα νομοσχέδιο σημαντικό που ρυθμίζει την κοινωνική ζωή, που ρυθμίζει τη λειτουργία του ελληνικού δημοσίου, του ενιαίου διοικητικού ελληνικού συστήματος, δείχνει ότι επιστρέφουμε σε πρακτικές ξεπερασμένες, δείχνει ότι επιστρατεύονται άνθρωποι από το παρελθόν, ότι πρακτικές οι οποίες δεν συνάδουν με το σύγχρονο πολιτικό πολιτισμό επιβιώνουν, επανέρχονται.
      Γνωρίζετε ότι στο Υπουργείο Παιδείας επεστράφη στην Υπουργό η λίστα, ο κατάλογος με τους διοριστέους προϊσταμένους και διευθυντές επειδή κάποιοι δεν είχαν ερωτηθεί αλλά ελέω κομματικής μονοκρατορίας είχαν εγγραφεί τα ονόματά τους; Αυτό είναι πραγματικό γεγονός, χθες, προχθές.
      Με αυτό το σύστημα αξιοκρατίας προχωράμε; Φέρει κανένας τη σφραγίδα δωρεάς; Μονοπωλεί κανείς στον εγκέφαλό του, στο DNA του την αξιοκρατία; Γιατί τελικά εδώ θα φτάσουμε σε άλλου είδους προσεγγίσεις. Φτάνουμε σε ένα ρατσισμό πνευματικό και κοινωνικό, ότι κάποιοι κατέχουν τα κριτήρια και την αξία και αυτοπροσδιορίζονται ως κατέχοντες χωρίς διαδικασίες.
      Αυτό μπορεί να το επιτρέπει η θερινή ραστώνη και η αύρα μιας πρόσφατης εκλογικής νίκης της Νέας Δημοκρατίας, αλλά αργότερα θα κρίνονται αυτά.
      Τώρα, μέσα σε αυτήν την ευχάριστη ατμόσφαιρα, που μπορεί να υπάρχει στο χώρο σας, γίνονται τρομερά λάθη τα οποία βεβαίως, όπως πολύ σωστά είπαν συνάδελφοι, θα θεμελιώσουν ένα αντιπολιτευτικό λόγο και έναν αντιπολιτευτικό ρόλο δικό μας όλη την τετραετία. Μην είστε πολύ χαρούμενοι επειδή δεν υπάρχει στην κοινωνία, έξω, αντίδραση όση θα υπήρχε αν μετά από κάποιους μήνες φέρνατε αυτά τα νομοσχέδια. Είναι χειρότερα για εσάς διότι τότε θα ξυπνήσετε εσείς και θα είναι αργά.
      Να έλθω τώρα στην οικονομία, επειδή συζητάμε ένα νομοσχέδιο που αφορά την οικονομία. Εδώ πάλι κάποιος θα νόμιζε ότι βρίσκεται σε άλλη χώρα. Είχαμε ακούσει για τις περαιώσεις, είχαμε ακούσει για τη διαφάνεια στις σχέσεις κράτους και οικονομίας και άλλα πολλά. Σήμερα έρχεστε εσείς οι ίδιοι να τα ενισχύσετε και βεβαίως να έρθετε σε ευθεία αντιπαράθεση με τον προ μηνών εαυτό σας.
      Πάλι μπαίνει το ερώτημα πότε λέγατε αλήθεια, πότε λέγατε ψέματα, πότε γνωρίζατε και πότε δεν γνωρίζατε. Είναι απλά τα ερωτήματα. Πρέπει να καταλάβουν οι πολίτες που οφείλεται αυτή η μεταστροφή.
      Βεβαίως, είμαστε στην οικονομία της αγοράς. Η άποψη η δική μας είναι οικονομία της αγοράς με κανόνες, όμως, όχι εντελώς ελεύθερη, αυτορυθμιζόμενη. Και βεβαίως, δεν αποδεχόμαστε τον αγοραίο τρόπο σκέψης όταν νομοθετούμε, διότι είναι πολύ μακριά αυτός ο τρόπος σκέψης από την κοινωνική μας αποστολή σε αυτό εδώ το χώρο. 
      Επίσης, επειδή είμαστε σε περίοδο εκπτώσεων στην αγορά, δεν νομιμοποιείται κανείς να προβαίνει σε εκπτώσεις της ηθικής όταν νομοθετεί και να λέει εν ονόματι κάποιων προσωρινών οικονομικών ωφελημάτων, ότι πάει λίγο στην άκρη η ηθική.
      Είναι σίγουρο ότι εγείρεται μεγάλο ηθικό ζήτημα με την κοινωνική νομιμοποίηση των χρηστών πλαστών και εικονικών τιμολογίων, διότι από εδώ εκπέμπουμε μαθήματα στην ελληνική κοινωνία. Όταν ο κορυφαίος θεσμός της χώρας που είναι το ελληνικό Κοινοβούλιο, προβληματίζεται με τι ποσοστά θα νομιμοποιήσει αυτούς που χρησιμοποίησαν συνειδητά τα πλαστά και εικονικά τιμολόγια και πλούτισαν, τότε αυτό δεν είναι τραύμα απέναντι στην ηθική μας ακεραιότητα, είναι θανάσιμο πλήγμα. Πιστεύω, ότι, τουλάχιστον, εμείς ως παράταξη ποτέ δεν είχαμε δώσει τέτοιου μεγέθους πρόκληση στην ελληνική κοινωνία.
      Διαβάζω από το πρόγραμμα της Νέας Δημοκρατίας που αφορά στη Δημόσια Διοίκηση για τη σχέση κράτους και οικονομίας. «Θα καταργήσουμε τις διατάξεις του άρθρου 4 του ν. 2522/97, οι οποίες αποτελούν Δούρειο Ίππο αδιαφάνειας και διαπλοκής, αφού επιτρέπουν τη μη εκτέλεση δικαστικών αποφάσεων, που ακυρώνουν παράνομες αναθέσεις δημοσίων συμβάσεων». Μα, με αυτόν το νόμο που φέρνετε, ακυρώνετε δικαστικές αποφάσεις των διοικητικών δικαστηρίων, που αφορούν ποινές σε απατεώνες, οι οποίοι πράγματι έχουν κλέψει φόρους από το ελληνικό δημόσιο.
      Αγαπητοί συνάδελφοι, θα πει κάποιος γιατί τότε γίνεται αυτή η ρύθμιση. Γίνεται για εισπρακτικούς μόνο λόγους; Εγώ πιστεύω πως δεν γίνεται μόνο για εισπρακτικούς λόγους, διότι θα φανεί ότι θα είναι πολύ πενιχρό το  αποτέλεσμα σε σχέση με το ζήτημα που εγείρεται και την όλη συζήτηση.
      Εγώ θα επανέλθω και θα πω ότι μπορεί να είναι τα 8,5 εκατομμύρια ευρώ το ανώτατο όριο του κύκλου εργασιών, αλλά με τις θυγατρικές και τα εταιρικά σχήματα, πολύ εύστοχα κάποιοι μεγαλοεπιχειρηματίες, κάποιοι ιδιοκτήτες μεγάλων ιδιωτικών εκπαιδευτηρίων στην Αθήνα, κάποιες εταιρίες παρασκευής έτοιμων φαγητών, κάποιο μεγάλο ξενοδοχειακό συγκρότημα, θα μπορούν να ρυθμιστούν με αυτούς τους τρόπους.
      Εσείς ξέρετε πολύ καλά ποιοι είναι αυτοί. Μην προσπαθείτε να το συμψηφίσετε, γιατί επαναφέρετε επανειλημμένως τη διάταξη του ν. 3220. Πράγματι αυτοί ήταν ρακένδυτοι ρακοσυλλέκτες -και το γνωρίζετε- που δεν έκαναν χρήση αυτής της διάταξης. Εάν βάλουμε στη ζυγαριά αυτά τα δύο, εμείς είμαστε από τη πλευρά των ρακοσυλλεκτών. Μη το βάζετε αυτό το θέμα, διότι τελικά δεν σας απαλλάσσει στη συνείδηση του μέσου πολίτη για το τι θέλετε να ρυθμίσετε.
      Όσον αφορά τώρα στην εισαγωγή κεφαλαίων, δεν μπορούμε να μιλήσουμε ούτε για επανεισαγωγή. Ποιος ελέγχει εάν αυτά εξήχθησαν και θα επανέλθουν στη χώρα; Με ποια διαδικασία; Ζούμε σε ένα τραπεζικό σύστημα, όπου ακόμα και στην Ευρώπη -τη γεωγραφική, όχι την πολιτική- έχει μεγάλα προβλήματα. Δείτε τι γίνεται στη Σοβιετική Ένωση με τις τράπεζες. Πώς, λοιπόν, διασφαλίζει σήμερα, με δεδομένο και το φορολογικό απόρρητο -εδώ έχουμε τις καταστάσεις με όλους τους επιχειρηματίες και δεν μπορούμε να τις δώσουμε στην δημοσιότητα, γιατί υπάρχει το φορολογικό απόρρητο- ότι η εισαγωγή τέτοιου χρήματος θα είναι προϊόν καθαρής οικονομικής δραστηριότητας; Δεν διασφαλίζεται.
      Θα σας πω και κάτι άλλο σημαντικό. Σε καμία χώρα που εφαρμόστηκε ούτε στο Βέλγιο, ούτε στην Ιταλία, ούτε στην Γερμανία δεν απέφερε κάτι ουσιαστικό. 
      Ο Υπουργός προβλέπει, σύμφωνα με δημοσιεύματα, μια εισαγωγή 5 δισεκατομμυρίων ευρώ με 10 δισεκατομμύρια ευρώ και στο μέγιστο από το 3% της φορολόγησης να πάρει 600 εκατομμύρια ευρώ. Σας πληροφορώ ότι η απώλεια εσόδων του κράτους από φόρους είναι 40 δισεκατομμύρια ευρώ από αυτούς τους απατεώνες που χρησιμοποίησαν πλαστά τιμολόγια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Αντωνακόπουλε, ολοκληρώστε.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Μην κάνετε αυτήν τη ρύθμιση για να πάρετε τα 40 δισεκατομμύρια ευρώ και αφήστε αυτό το πρόβλημα που μας ταλανίζει, δηλαδή εάν το χρήμα είναι άσπρο ή μαύρο, διότι με τη ρύθμιση που κάνετε, χαρίζετε αρκετά.
      Υπάρχει συγκεκριμένο παράδειγμα -μπορώ να το καταθέσω και στα Πρακτικά- για το πόσα χαρίζετε. 
      ΠΡΟΕΔΡΕΥΩΝ (Γεώργιος Σούρλας): Κύριε Αντωνακόπουλε, έπρεπε να τα πείτε στην αρχή αυτά. Τώρα στο τέλος τα λέτε;
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Με τον προηγούμενο νόμο εταιρεία με κύκλο εργασιών 1 δισεκατομμύριο ευρώ και 150 εκατομμύρια πλαστά τιμολόγια, είχε πρόστιμο συνολικά 255 εκατομμύρια ευρώ. Με τη ρύθμιση που φέρνετε εσείς θα έχει πρόστιμο 150 εκατομμύρια.
      Θα σας δώσω το κείμενο για να το δώσετε στο σύμβουλο του κυρίου Υφυπουργού, όχι όμως σε αυτόν που του είπε λάθος πράγματα για τον κ. Νεονάκη, διότι τα έριξε στον σύμβουλό του ο κύριος Υπουργός.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
     Το λόγο έχει ο κύριος Παναγιώτης Σγουρίδης ο τελευταίος των ομιλητών της πρωινής συνεδρίασης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Τελευταίος, κύριοι συνάδελφοι, αλλά όχι Μοϊκανός.
      Ακούστηκε στην Αίθουσα ότι είναι δυνατόν οι τέσσερις μήνες να μπορούν να εξισορροπούν τέσσερα χρόνια.
      Θέλω να πω, κύριοι συνάδελφοι, ότι η οικονομία είναι ένα ευαίσθητο μέγεθος. Η φήμη για την πορεία της οικονομίας τρέχει με την ταχύτητα του φωτός. Η παραμικρή δήλωση επισήμου ή η παραμικρή πρόθεση της Κυβέρνησης τη μεταβάλλει ραγδαία είτε θετικά είτε αρνητικά σε πολύ μικρό χρόνο. Το ίδιο συμβαίνει και στις επιχειρήσεις. Άλλωστε και το κράτος είναι μια μεγάλη επιχείρηση.
      Η Κυβέρνηση της Νέας Δημοκρατίας από την αρχή της ανάληψης της εξουσίας με κάθε τρόπο προσπάθησε να απαξιώσει τη θέση της ελληνικής οικονομίας. Προσωπικά δεν μπορώ να δικαιολογήσω, κύριε Υπουργέ, για ποιο λόγο ήθελε να το κάνει αυτό η Κυβέρνηση. Ίσως με την έπαρση του νεοφώτιστου που θεωρεί ότι τα γνωρίζει όλα. Ίσως για να βρει έμμεσα το άλλοθι να υπαναχωρήσει των προεκλογικών δεσμεύσεων και δηλώσεών της. Βλέπετε, αυτό που γινόταν το 1990 τώρα δεν περνάει. Καμένη γη. Έχει περάσει πια στη συνείδηση του κόσμου ότι αυτά τα έργα της Ολυμπιάδας, τα οποία εγκαινιάζετε, τα έργα του Γ΄ Κοινοτικού Πλαισίου Στήριξης, είναι έργα της προηγούμενης κυβέρνησης. Δεν μπορεί να έγιναν με καμένη γη. Έγιναν με την προσπάθεια του ελληνικού λαού, αλλά και τους σωστούς χειρισμούς της προηγούμενης κυβέρνησης. Άρα δεν περνάει αυτό. Ίσως να θέλατε να απαξιώσετε την ελληνική οικονομία για να δημιουργήσετε προϋποθέσεις, ώστε να τη θέσετε υπό κομματικό έλεγχο και των οικονομικών μηχανισμών κάτω από τις δικές σας διεργασίες.
      Το αποτέλεσμα όμως αυτής της πολιτικής, κύριοι συνάδελφοι, το εισπράξαμε ως χώρα πάρα πολύ σύντομα. Η εσκεμμένη διόγκωση του δημοσιονομικού ελλείμματος οδήγησε την Ευρωπαϊκή Ένωση να μας θέσει υπό επιτήρηση με μέτρα. Ξέρετε ποιο είναι το σχόλιο των ξένων δημοσιογράφων; Το σχόλιο των ξένων δημοσιογράφων στις εφημερίδες ήταν ότι είναι πρωτοφανές μια χώρα να αποδέχεται με ανακούφιση την επιβολή ποινών. Σας θυμίζω ότι στην ίδια περίπτωση με εμάς άλλες χώρες γλίτωσαν απλώς με συστάσεις. Εμείς το επιδιώκαμε.
      Θα αναρωτηθείτε γιατί αναφέρομαι σ’ αυτά τα γενικόλογα. Αναφέρομαι διότι με το άρθρο 24 καταργείτε διατάξεις που νομικά κατοχύρωναν, κύριοι συνάδελφοι,  το δικαίωμα που υπήρχε η είσπραξη του ΦΠΑ να καταχωρείται στο οικονομικό έτος που αναλογεί και όχι στο χρόνο που καταβαλλόταν. Δηλαδή, σε απλά ελληνικά δεν είχατε κανέναν λόγο να δώσετε άλλη μέθοδο και άλλα στοιχεία στη EUROSTAT για να μας καταδικάσουν.
      Αλλά δεν σταματήσατε εκεί. Οι εξαγγελίες για κατάργηση του ΣΔΟΕ, των ΠΕΚ, των ΤΕΚ, οδήγησαν σε μια δραματική μείωση εσόδων, που δεν μπορούσε να ανταποκριθεί στις ανάγκες που είχε η χώρα για να έργα που κατασκεύαζε, για την ίδια συμμετοχή που χρειαζόμασταν να βάλουμε στα έργα του Γ΄ Κοινοτικού Πλαισίου Στήριξης. Έτσι ξαναγυρίσατε στην παλιά καλή συνταγή. Και πριν αλέκτωρ φωνήσαι τρεις η Νέα Δημοκρατία διαψεύδεται.
      Θέλετε να σας θυμίσω τι λέγατε σ’ αυτήν εδώ την Αίθουσα πριν κάποιους μήνες, όποτε ερχόταν νομοσχέδιο αντιστοίχου τύπου ως προς το πρώτο σκέλος των διατάξεων, όχι για τις τροπολογίες που καταθέσατε: «Φορολογική επέλαση. Ληστεία των μικρομεσαίων επιχειρήσεων. Αδικία εις βάρος των εντίμων. Χωρίζουμε τον ελληνικό λαό σε δύο: στους έντιμους και στους απατεώνες, τους οποίους επιβραβεύουμε. Φορομπηχτική πολιτική».
      Ξεχνάτε, λοιπόν, μέσα σε μια νύκτα και διαγράφετε όλα αυτά, τα οποία λέγατε. Και όχι μόνο ακολουθείτε την πεπατημένη, αλλά κάνετε δύο διαφοροποιήσεις που κατά βάση σας αποκαλύπτουν. Η πρώτη διαφοροποίηση είναι ότι αυξάνετε τον οικονομικό τζίρο των επιχειρήσεων που εντάσσονται στη ρύθμιση. Τον πάτε στα 3 δισεκατομμύρια, 8,8% εκατομμύρια ευρώ.
      Δεύτερον, εισάγετε το πρωτοφανές, να νομιμοποιείτε τη φοροδιαφυγή επιβραβεύοντας τους απατεώνες που εκδίδουν πλαστά τιμολόγια. Πρέπει να ξέρετε ότι πρόσφατα είχαμε υποθέσεις στη δικαιοσύνη ή ακόμα υπό διερεύνηση υποθέσεις όπου έχουν γίνει φόνοι ανθρώπων οι οποίοι είπαν ότι τους έμπλεξαν αδίκως σε εταιρείες που εξέδιδαν πλαστά τιμολόγια και ήθελαν να μαρτυρήσουν. Βρίσκονται σήμερα «φυτά» γιατί τους έχουν χτυπήσει και δεν μπορούν πλέον να έχουν τη δυνατότητα όχι μόνο να μαρτυρήσουν, αλλά κινδυνεύει και η ζωή τους. Και κάποιοι άλλοι έχουν δολοφονηθεί. Δεν είναι απλές υποθέσεις αυτές των πλαστών τιμολογίων. Μάλιστα αυτές οι εταιρείες βρίσκουν κάποιους ανθρώπους στο τέλος της ζωής τους που έχουν ανάγκη από λεφτά και δημιουργούν τέτοιες εταιρείες οι οποίες εκδίδουν αυτά τα τιμολόγια τα οποία ξεπλένουν κατά βάση χρήμα.
      Είπε ο Κοινοβουλευτικός Εκπρόσωπος ο κ. Πολύδωρας ότι αν δούμε αυτές τις υποθέσεις είναι δικαστικά αποδυναμωμένες άρα δεν είναι τίποτα κλπ. Θεωρώ ότι δεν διδάσκουμε καμία ηθική. Ποιοι κρύβονται πίσω από αυτήν τη ρύθμιση; Ποιο είναι το ηθικό υπόβαθρο αυτής της ρύθμισης; Ποιους απατεώνες κατά βάση νομιμοποιούμε; Είπε ο κ. Ρεγκούζας ότι θα δούμε μόνο τις επεξεργασμένες υποθέσεις. Δηλαδή υπάρχουν και υποθέσεις οι οποίες θα έλθουν εκ των υστέρων να σας πουν «έχουμε αυτά τα πλαστά τιμολόγια, φορολογήστε μας και εμάς»; Ποιος θα το κάνει αυτό; Είπατε και εσείς ότι είναι μέχρι 3 δισεκατομμύρια δρχ. Μικρό ποσό είναι το ξέπλυμα πλαστών τιμολογίων στο ύψος των 3 δισεκατομμυρίων; Να το πούμε να το ακούσει ο ελληνικός λαός γιατί μας παρακολουθεί.
      Αλλά όλες αυτές τις προφάσεις εν αμαρτίαις τις φέρατε για να έλθει το έγκλημα το οποίο επακολουθεί με την τροπολογία για την επαναφορά των κεφαλαίων, τον επαναπατρισμό όπως λέτε. Ναι, αλλά ποια κεφάλαια θα έλθουν; Πείτε μας. Είναι δυνατόν να έλθουν τα νόμιμα κεφάλαια; Αυτός που έχει φορολογηθεί και έχει βάλει τα λεφτά του σε ξένη τράπεζα θα έλθει να τα ξαναφορολογήσει με 3% να πληρώσει και τα τέλη των τραπεζών; Για ποιο λόγο να το κάνει; Ποια κεφάλαια θα έλθουν εδώ; Σαφώς τα κεφάλαια από ναρκοδολάρια, από εμπόριο όπλων, από εμπόριο λευκής σαρκός, από υπερτιμολογήσεις οι οποίες έγιναν αλλά τα λεφτά έμειναν έξω.
      Εσείς διατυμπανίζατε το έγκλημα του χρηματιστηρίου. Δεν καταγγέλλατε αυτούς οι οποίοι μέσα από το χρηματιστήριο πήραν τον ιδρώτα του ελληνικού λαού και τον μετέφεραν έξω; Ποιοι, λοιπόν, θα έλθουν; Αυτούς, λοιπόν, τους νομιμοποιείτε με μία απλή δήλωση; Και μάλιστα τους δίνετε το δικαίωμα στη δεύτερη παράγραφο απλά και μόνο να μπορούν να προχωράνε και σε επενδύσεις. Αυτού του τύπου την ανάπτυξη επιδιώκουμε; Την ανάπτυξη του μαύρου χρήματος; Είναι ηθικό; Αν είναι δυνατόν!
      Βάλατε και το έωλο επιχείρημα ότι υπήρχε αυτός ο προβληματισμός στην προηγούμενη κυβέρνηση από τον κ. Χριστοδουλάκη και διαβάσατε μια δήλωσή του την οποία έκανε σε κάποιο φόρουμ. Αυτό είναι πρωτοφανές, να ποινικοποιείται ο προβληματισμός. Προβληματισμός μπορεί να υπήρχε, αλλά καμία κυβερνητική επιτροπή επί ΠΑΣΟΚ, κανένα Υπουργικό Συμβούλιο του ΠΑΣΟΚ δεν νομιμοποίησε μια τέτοια κατάσταση. Εσείς νομιμοποιείτε το μαύρο χρήμα.
      Κατά βάση σήμερα χωρίζετε τον ελληνικό λαό σε δύο μέρη: Στα κορόιδα που πληρώνουν 35% φόρο και στους έξυπνους οι οποίοι θα πληρώνουν 3% φόρο. Αλλά μάλλον πιστεύω ότι κλείνετε χαριστικά το μάτι στις τράπεζες για να υπάρχει cash-flow, όπως ομολόγησε και ο κ. Ρεγκούζας, γιατί υπάρχει πρόβλημα ρευστότητας, έναντι της ρυθμίσεως που κάνετε για τα πανωτόκια. Σαφέστατα το ΠΑΣΟΚ θα ελέγξει όλες τις επενδύσεις οι οποίες θα γίνουν με τα κεφάλαια αυτά όταν θα έλθει στην κυβέρνηση και γι’ αυτό ακριβώς το λόγο εμείς καταψηφίζουμε επί της αρχής το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επαναλαμβάνω ότι στην απογευματινή συνεδρίαση μετά τους εισηγητές θα λάβουν το λόγο οι εγγεγραμμένοι Βουλευτές επί της αρχής οι οποίοι δεν πρόλαβαν να μιλήσουν στην πρωινή συνεδρίαση και θα ακολουθήσουν όσοι εγγραφούν κατά τη διάρκεια ομιλίας των εισηγητών επί των άρθρων.
      Συνεπώς κηρύσσεται περαιωμένη η συζήτηση επί της αρχής…
      ΧΡΗΣΤΟΣ ΖΩΗΣ: Γιατί περαιωμένη επί της αρχής;
     ΠΡΟΕΔΡΕΥΩΝ (Γεώργιος Σούρλας): Το απόγευμα η συζήτηση θα είναι επί των άρθρων. Επανέλαβα την πρωινή συμφωνία.
     ΧΡΗΣΤΟΣ ΖΩΗΣ: Εμείς μπορεί να θέλουμε να δευτερολογήσουμε. Πώς θα γίνει;
     ΠΡΟΕΔΡΕΥΩΝ (Γεώργιος Σούρλας): Επαναλαμβάνω τη συμφωνία που έγινε προεδρεύουσας της Προέδρου της Βουλής, ομόφωνα από όλα τα κόμματα, ότι η πρωινή συνεδρίαση θα αφιερωνόταν για την επί της αρχής συζήτηση. Έγινε συμφωνία να σταματήσουμε στον ομιλητή, τον κ.  Σγουρίδη. Το απόγευμα θα μιλήσουν οι εισηγητές όχι επί της αρχής αλλά επί των άρθρων. Και όσο εσείς θα μιλάτε, θα μπορούν οι Βουλευτές να εγγράφονται για να μιλήσουν επί των άρθρων. Μετά από εσάς τους εισηγητές θα μιλήσουν οι υπόλοιποι συνάδελφοι που είναι δέκα, επί της αρχής. Όμως κηρύσσεται περαιωμένη η συζήτηση επί της αρχής.
     ΕΛΠΙΔΑ ΠΑΝΤΕΛΑΚΗ: Δευτερολογίες πότε θα κάνουμε;
     ΠΡΟΕΔΡΕΥΩΝ (Γεώργιος Σούρλας): Δευτερολογία δεν υπάρχει.
     ΧΡΗΣΤΟΣ ΖΩΗΣ: Όταν συμφωνήσαμε δεν ξέραμε πόσοι συνάδελφοι θα μιλήσουν.
     ΠΡΟΕΔΡΕΥΩΝ (Γεώργιος Σούρλας): Ομόφωνα αποφασίστηκε. Μπορείτε όμως, κύριε Ζώη, το απόγευμα όταν μιλήσετε επί των άρθρων να κάνετε αναφορά επί της αρχής.
     ΧΡΗΣΤΟΣ ΖΩΗΣ: Ο χρόνος πόσος θα είναι; 
     ΠΡΟΕΔΡΕΥΩΝ (Γεώργιος Σούρλας): Ο χρόνος δεν θα είναι δεκαπέντε λεπτά αλλά οκτώ. Αυτά είναι συμφωνημένα και δεν μπορεί να γίνει διαφορετικά. Ομόφωνα πάρθηκε η απόφαση. Επί της αρχής η πρωινή συνεδρίαση, το απόγευμα επί των άρθρων έχοντας το δικαίωμα να μιλήσουν οι Βουλευτές που δεν μίλησαν επί της αρχής το πρωί.
     Κηρύσσεται περαιωμένη η συζήτηση επί της αρχής και ερωτάται το Τμήμα: Γίνεται δεκτό το νομοσχέδιο επί της αρχής;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις» έγινε δεκτό επί της αρχής κατά πλειοψηφία.
     Στο σημείο αυτό δέχεσθε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Τμήματος και ώρα 16.40΄ λύεται η συνεδρίαση για σήμερα το απόγευμα και ώρα 18.30΄ με αντικείμενο εργασιών του Τμήματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις».
     Η ΠΡΟΕΔΡΟΣ                                                                ΟΙ ΓΡΑΜΜΑΤΕΙΣ
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΙΗ΄ (πρωί)
      Τετάρτη 28 Ιουλίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1.Επικύρωση Πρακτικών, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1.Συζήτηση επί της αρχής του σχεδίου νόμου του Υπουργείου Οικονομίας και Οικονομικών «Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Οικονομίας και Οικονομικών
      ΑΓΟΡΑΣΤΟΣ Κ., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΙΑΝΟΠΟΥΛΟΣ Α., σελ.
      ΑΝΤΩΝΑΚΟΠΟΥΛΟΣ Π., σελ.
      ΔΙΑΜΑΝΤΟΠΟΥΛΟΥ Α., σελ.
      ΖΩΗΣ Χ., σελ.
      ΚΑΛΟΓΗΡΟΥ Χ., σελ.
      ΚΑΣΤΑΝΙΔΗΣ Χ., σελ.
      ΚΕΓΚΕΡΟΓΛΟΥ Β., σελ.
      ΚΟΥΒΕΛΗΣ Φ., σελ.
      ΚΟΥΤΜΕΡΙΔΗΣ Ε., σελ.
      ΚΟΥΤΣΟΥΚΟΣ Ι. σελ.
      ΛΕΒΕΝΤΗΣ Α., σελ.
      ΛΥΚΟΥΡΕΝΤΖΟΣ Α., σελ.
      ΜΑΓΚΡΙΩΤΗΣ Ι., σελ.
      ΜΠΟΛΑΡΗΣ Μ., σελ.
      ΟΙΚΟΝΟΜΟΥ Β., σελ.
      ΠΑΝΤΕΛΑΚΗ Ε., σελ.
      ΠΑΠΑΓΕΩΡΓΙΟΥ Α., σελ.
      ΠΕΤΣΑΛΝΙΚΟΣ Φ., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΕΓΚΟΥΖΑΣ Α., σελ.
      ΡΟΒΛΙΑΣ Κ. , σελ.
      ΣΓΟΥΡΙΔΗΣ Π., σελ.
      ΣΟΥΡΛΑΣ Γ., σελ.
      ΦΛΩΡΙΔΗΣ Γ., σελ.
      ΧΑΪΔΟΣ Χ., σελ.
      ΧΑΡΑΚΟΠΟΥΛΟΣ Α., σελ.
      ΧΡΙΣΤΟΦΙΛΟΠΟΥΛΟΥ Π., σελ.




3
Συνεδρίαση  28-7-04 πρωί       σελ.   

