ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ  Β’
ΣΥΝΕΔΡΙΑΣΗ ΚΘ’
Τρίτη  15 Νοεμβρίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών σελ.
2. Ανακοινώνεται ότι τη συνεδρίαση παρακολουθούν 60 εθελοντές του φιλανθρωπικού Σωματείου Συμπαράστασης και Βοήθειας «Κοινωνική Στήριξη» σελ.
3. Ανακοινώνεται  επιστολή του Βουλευτή κ. Α. Καρυπίδη ότι αποδέχεται την ιδιότητα του Βουλευτή σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση  αναφορών και ερωτήσεων
α) Προς την Υπουργό Παιδείας και Θρησκευμάτων σχετικά με την κατασκευή νέων κτηριακών εγκαταστάσεων για τη στέγαση του Ειδικού Δημοτικού Σχολείου και Νηπιαγωγείου Χίου σελ.
β) Προς τον Υπουργό Πολιτισμού σχετικά με την κατασκευή  πίστας μηχανοκίνητου  αθλητισμού στην περιοχή Βουβών Νομού Ηρακλείου σελ.
γ) Προς τον Υπουργό Περιβάλλοντος Χωροταξίας και Δημοσίων ΄Εργων σχετικά με την ολοκλήρωση των κάθετων οδικών αξόνων του Νομού Ηρακλείου σελ. 
Γ. ΝΟΜΟΘΕΤΙΚΗ ΕΡΓΑΣΙΑ
	1. Συζήτηση και ψήφιση επί της αρχής, των άρθρων και του   συνόλου του σχεδίου νόμου του Υπουργείου Υγείας και Κοινωνικής Αλληλεγγύης : «Κύρωση της Σύμβασης Πλαίσιο του Παγκόσμιου Οργανισμού Υγείας για  τον έλεγχο του καπνού» σελ.
2. Συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής ΄Αμυνας : «Στρατολογία των Ελλλήνων και άλλες διατάξεις» σελ.
3.Κατάθεση σχεδίου νόμου: Οι Υπουργοί Περιβάλλοντος Χωροταξίας και Δημοσίων ΄Εργων, Εσωτερκών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Αγροτικής Ανάπτυξης και Τροφίμων και Δικαιοσύνης, κατέθεσαν σχέδιο νόμου «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση  στη δικαιοσύνη για περιβαλλοντικά θέματα» σελ.  
ΟΜΙΛΗΤΕΣ
Α. Επί των Αναφορών και Ερωτήσεων
ΚΑΛΟΣ Γ.  σελ.
ΞΑΝΘΟΠΟΥΛΟΣ Θ. σελ.
ΟΡΦΑΝΟΣ Γ. σελ.
ΣΚΟΠΕΛΙΤΗΣ  Σ. σελ.
ΣΤΡΑΤΑΚΗΣ  Ε. σελ.
ΣΧΟΙΝΑΡΑΚΗ-ΗΛΙΑΚΗ Ε. σελ.
Β. Επί του σχεδίου  νόμου του Υπουργείου Υγείας και Κοινωνικής Αλληλεγγύης.
ΓΚΑΤΖΗΣ Ν. σελ.
ΣΤΡΑΤΑΚΗΣ  Ε. σελ.
Γ. Επί του σχεδίου νόμου του Υπουργείου Εθνικής ΄Αμυνας.
ΒΕΡΓΙΝΗΣ Ξ. σελ.
ΓΙΑΝΕΛΛΗΣ-ΘΕΟΔΟΣΙΑΔΗΣ Ι. σελ.
ΔΕΡΜΕΤΖΟΓΛΟΥ Α. σελ.
ΘΑΛΑΣΣΙΝΟΣ Θ. σελ.
ΚΑΝΕΛΛΗ Λ. σελ.
ΚΑΡΧΙΜΑΚΗΣ Μ. σελ.
ΚΟΛΟΖΩΦ Ο. σελ.
ΚΩΝΣΤΑΝΤΟΠΟΥΛΟΣ Ν. σελ.
ΛΑΜΠΡΟΠΟΥΛΟΣ Ι. σελ.
ΜΠΟΥΓΑΣ  Ι. σελ.
ΟΙΚΟΝΟΜΟΥ Β.   σελ.
ΠΑΠΑΘΕΜΕΛΗΣ Α.Σ  σελ.
ΠΟΛΥΔΩΡΑΣ Β. σελ.
ΠΑΠΑΚΩΣΤΑ Α. σελ.
ΡΑΠΤΗ Ε. σελ.
ΣΓΟΥΡΙΔΗΣ Π. σελ.
ΤΖΙΜΑΣ Μ. σελ.
ΤΣΟΧΑΤΖΟΠΟΥΛΟΣ Α. σελ.
ΦΟΥΣΑΣ Α. σελ.
ΧΡΥΣΗΣ Β. σελ.
ΧΡΥΣΟΧΟΙΔΗΣ Μ. σελ.
ΧΩΜΑΤΑΣ Ι. σελ.
     
     ΠΡΑΚΤΙΚΑ ΒΟΥΛΗΣ
     ΙΑ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΚΘ΄
     Τρίτη 15 Νοεμβρίου 2005
     Αθήνα, σήμερα στις 15 Νοεμβρίου 2005, ημέρα Τρίτη και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ. 
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ:
     1) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Ομοσπονδία Συλλόγων Φθιώτιδας ζητεί την κατασκευή των οδικών αξόνων Θερμοπυλών – Ναυπάκτου και Στυλίδας – Λαμίας – Ιόνιας Οδού.
     2) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία το Σωματείο Εργαζομένων Οργανισμών Εγγείων Βελτιώσεων Νομού Αιτωλ/νίας ζητεί την οικονομική ενίσχυση του ΓΟΕΒ Αχελώου.
     3) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Ιερά Κοινότης Αγίου Όρους Άθω ζητεί να εξαιρεθούν οι αγιορείτες μοναχοί από την υποχρέωση στράτευσης.
     4) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Ερασιτεχνικός Αλιευτικός και Αθλητικός Σύλλογος Κανακίων Σαλαμίνας «ΠΟΣΕΙΔΩΝ» ζητεί τη δημιουργία πεζόδρομου στην παραλία Κανακίων Σαλαμίνας.
     5) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία οι Γονείς των μαθητών του φονικού δυστυχήματος της Φαρκαδόνας Τρικάλων ζητούν να δοθούν στις οικογένειές τους ευνοϊκές ρυθμίσεις στήριξης.
     6) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η Ένωση Αγελαδοτρόφων Θεσσαλίας ζητεί τη λήψη μέτρων οικονομικής στήριξης του Κλάδου της.
     7) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Ένωση Παλιννοστούντων Θράκης ζητεί τη στεγαστική και γενικότερη αποκατάσταση των ομογενών από τις χώρες της πρώην Σοβιετικής Ένωσης.
     8) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να δοθούν στους πολύτεκνους, οικονομικές διευκολύνσεις από τον ΟΕΚ.
     9) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί την προσέλκυση εργασιών για κατασκευή νέων πλοίων κ.λπ.
     10) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία ο Σύλλογος Μονίμων Δημοσίων Υπαλλήλων Ναυστάθμου Κρήτης ζητεί την πρόσληψη πολιτικού προσωπικού στο Ναύσταθμο Κρήτης.
     11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Θεόδωρος Δημ. Κρεμαστιώτης διαμαρτύρεται για την αποξένωση του Δήμου Υδραίων από το Ιστορικό Αρχείο – Ναυτικό Μουσείο Ύδρας.
     12) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία η Πανελλήνια Επαγγελματική Ένωση Εργαστηριακών Γιατρών Βιοπαθολόγων Κυτταρολόγων Παθολογοανατόμων ζητεί την καταβολή στους εργαστηριακούς γιατρούς, των καθυστερημένων από τα ασφαλιστικά ταμεία, δεδουλευμένων αποδοχών τους.
     13) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Δημοτικό Συμβούλιο Φερών ζητεί την επαναλειτουργία του Ειρηνοδικείου Φερών.
     14) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Σύλλογος Εργαζομένων Καζίνο Ρόδου καταγγέλλει τη διοίκηση της εταιρείας ΚΑΖΙΝΟ ΡΟΔΟΥ ΑΕ για παραβίαση των όρων της άδειας λειτουργίας της.
     15) Οι Βουλευτές Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Εμπορικός Σύλλογος Καβάλας ζητεί η Αγροτική Τράπεζα να εναρμονιστεί με το υπόλοιπο τραπεζικό σύστημα και τα κρατούντα στην Ευρωπαϊκή Ένωση.
     16) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Β΄ Πειραιώς κ. ΒΑΡΒΑΡΑ ΝΙΚΟΛΑΪΔΟΥ κατέθεσαν αναφορά με την οποία οι συνταξιούχοι  αντιστασιακοί των Τραπεζών και Ειδικών Ταμείων ζητούν να τους επαναχορηγηθεί το επίδομα Εθνικής Αντίστασης.
     17) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία εργαζόμενοι στην επιχείρηση «Καλυμπάκι» στην Ελευσίνα διαμαρτύρονται για το κλείσιμο της εν λόγω εταιρείας.
     18) Οι Βουλευτές Λέσβου, Α΄ Θεσσαλονίκης και Ηρακλείου κύριοι ΣΤΑΥΡΟΣ ΣΚΟΠΕΛΙΤΗΣ, ΓΕΩΡΓΙΟΣ ΧΟΥΡΜΟΥΖΙΑΔΗΣ και ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ αντίστοιχα, κατέθεσαν αναφορά με την οποία οι Σύλλογοι Εκπαιδευτικών και Γονέων των Σχολείων της Πρωτοβάθμιας Εκπαίδευσης Λήμνου Νομού Λέσβου ζητούν την άμεση επίλυση των κτιριακών προβλημάτων των σχολείων του Μούδρου και της Μύρινας Λήμνου.
     19) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Εξωραϊστικός – Εκπολιτιστικός και Κοινωνικός Σύλλογος Λαϊκών Πολυκατοικιών Χριστού  Βαρβασίου Χίου ζητούν τη στεγαστική τους αποκατάσταση με την κατασκευή νέων κατοικιών.
     20) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμος Ταύρου Αττικής καταδικάζει τη σύλληψη του Προέδρου του Εργατικού Κόμματος Ιρλανδίας κατ’ απαίτηση των ΗΠΑ καθώς και τη συμφωνία ΕΕ-ΗΠΑ για τη σύλληψη και έκδοση υπόπτων.
     21) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία οι Πανελλήνιες Ενώσεις Μηχανικών Εμπορικού Ναυτικού και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΩΝ» καταγγέλλουν τη δικαστική δίωξη από το Νοσοκομείο «METROPOLITAN» που ανέλαβε την περίθαλψή του όταν τραυματίστηκε στη διάρκεια υπηρεσίας του σε πλοίο, του ναυτεργάτη Αριστοτέλη Ζαρμπατσή, του οποίου τα έξοδα νοσηλείας είχε την υποχρέωση να καλύψει η ναυτιλιακή εταιρεία ΔΑΝΕ.
     22) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κυρία ΕΛΠΙΔΑ ΠΑΝΤΕΛΑΚΗ αντίχτοισα, κατέθεσαν αναφορά με την οποία ο Νομάρχης Χίου ζητεί να δοθεί στη Νομαρχιακή Επιτροπή Τουριστικής Προβολής Χίου έκτακτη οικονομική ενίσχυση πριν το τέλος του 2005.
     23) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Ένωση Γονέων Μαθητών Δήμου Γιάννουλης Λάρισας ζητούν να αποσυνδεθεί το Λύκειο, από την πρόσβαση στα ΑΕΙ και ΤΕΙ.
     24) Οι Βουλευτές Β΄ Αθηνών και Α΄ Πειραιώς κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Σύνδεσμος Εγκαταστατών και Συντηρητών Ανελκυστήρων ζητεί τη λήψη μέτρων για τη στήριξη του κλάδου τους.
     25) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Συντονιστική Επιτροπή Αγώνα Συνταξιουχικών Οργανώσεων Κεντρικής και Δυτικής Μακεδονίας  ζητούν την αύξηση της κατώτερης σύνταξης για όλους τους συνταξιούχους κ.λπ.
     26) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία τα συνεργαζόμενα σωματεία των συνταξιούχων ΙΚΑ – ΤΕΒΕ – ΤΑΕ – ΤΣΑ – ΝΑΤ Ν. Καβάλας ζητούν την ικανοποίηση οικονομικών και λοιπών αιτημάτων τους.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 2217/16.9.05 και 2358/21.9.05 ερωτήσεις των Βουλευτών κ. Ασημίνας Ξηροτύρη-Αικατερινάρη και Στυλιανού Ματζαπετάκη δόθηκε με το υπ’ αριθμ. 303/7-10-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις πoυ κατέθεσαν οι Βουλευτές κ.κ. Α. Ξηροτύρη-Αικατερινάρη και  Σ. Ματζαπετάκης, σας πληροφορούμε τα εξής:
     Α) Αναφορικά με τα μέτρα προστασίας του γόνου και των μικρών ψαριών σημειώνεται ότι:
     1. Έχουν θεσμοθετηθεί εθνικές και κοινοτικές διατάξεις, ιδιαίτερα αυστηρές, που αφορούν απαγορεύσεις στην αλιεία, στην πώληση, αλλά και στη διατήρηση επί του σκάφους, στη μεταφόρτωση, εκφόρτωση, μεταφορά, αποθήκευση και διάθεση προς πώληση, ιχθύων, καρκινοειδών, μαλακίων και άλλων αλιευτικών προϊόντων που δεν έχουν το απαιτούμενο μέγεθος ή βάρος.
     2. Επιπλέον, ισχύουν ρυθμιστικά μέτρα αλιείας, που αφορούν στην απαγόρευση της αλιείας, κυρίως με συρόμενα αλιευτικά εργαλεία, σε περιοχές κόλπους και άλλα ευαίσθητα οικοσυστήματα που παρουσιάζουν κάποια ιδιαίτερα χαρακτηριστικά, όπως συγκέντρωση νεαρών ατόμων, περιοχές αναπαραγωγής ιχθύων κλπ. Σημειώνεται ότι η λήψη μέτρων στον τομέα της αλιείας προϋποθέτει τεκμηριωμένα επιστημονικά στοιχεία και δεδομένα. Ως εκ τούτου λαμβάνοντας υπόψη και τις κοινωνικοοικονομικές επιπτώσεις από την εφαρμογή τους, το Υπουργείο Αγροτικής Ανάπτυξης και Τροφίμων συνεργάζεται με τα Εκπαιδευτικά Ιδρύματα και τους Ερευνητικούς Φορείς αλλά και με τους συλλογικούς φορείς των ψαράδων.
     3. Οι παραβάτες της Αλιευτικής Νομοθεσίας τιμωρούνται με τις προβλεπόμενες διοικητικές (άρθρα 11,12,13 του ν.δ. 420/70, άρθρο 3 παρ.3 του ν.1740/87, άρθρο 9, παρ. 2 του ν.2040/92, άρθρο 8 παρ. 2 του ν.2332/95 και άρθρο 9 παρ. 2 του ν.2732/99) και ποινικές κυρώσεις (ν.δ. 420/70, άρθρα 4,5,6,8, ν.1740/87,άρθρο 4).
     Ειδικότερα, οι παραβάτες των διατάξεων που καθορίζουν το ελάχιστο επιτρεπόμενο να αλιευθεί μέγεθος (διαστάσεις, βάρος κλπ) ψαριών ή άλλων υδρόβιων οργανισμών, εμπίπτουν στις ειδικές διατάξεις του ν.2040/92 (άρθρο 9 παρ.2 εδ.1,α) και τιμωρούνται με πρόστιμο διπλάσιο από αυτό που ισχύει για τις άλλες αλιευτικές παραβάσεις, καθώς και με αφαίρεση της ατομικής άδειας αλιείας και της άδειας αλιείας του σκάφους , με το οποίο πραγματοποιήθηκε η παράβαση. Επισημαίνεται ότι οι παραπάνω ποινές βεβαιώνονται και επιβάλλονται από τις αρμόδιες Λιμενικές Αρχές (ΥΕΝ), εφόσον αφορούν παραβάσεις σε θαλάσσιες περιοχές και λιμνοθάλασσες.
     Το Υπουργείο Αγροτικής Ανάπτυξης και Τροφίμων βρίσκεται σε στενή συνεργασία με τις Υπηρεσίες του Υπουργείου Εμπορικής Ναυτιλίας, που έχουν αρμοδιότητα αστυνόμευσης και επιβολής των κυρώσεων στους παραβάτες, για την καλύτερη εφαρμογή των διατάξεων της αλιευτικής νομοθεσίας.
     Β) Αναφορικά με την δραστηριοποίηση κλιμακίων ελέγχου νωπών αλιευτικών προϊόντων σημειώνεται ότι με το νόμο 2538/97 θεσμοθετήθηκε η σύσταση των Κλιμακίων Ελέγχου αλιευτικών προϊόντων. Οι διατάξεις του ανωτέρω νόμου συμπληρώθηκαν με τους νόμους 2732/1999 και 2645/2001 (και την αριθμ. 164268/29-12002 Υπουργική Απόφαση), με τους οποίους καθορίσθηκαν οι αρμοδιότητες και ο τρόπος λειτουργίας των Κλιμακίων Ελέγχου. Στις αρμοδιότητές τους περιλαμβάνεται ο έλεγχος τήρησης της ορθής εφαρμογής του συνόλου της κοινοτικής και εθνικής νομοθεσίας που αφορά την εμπορία των νωπών αλιευτικών προϊόντων που προορίζονται για ανθρώπινη κατανάλωση, ανεξάρτητα από την προέλευση και τον τρόπο παραγωγής τους, πριν ή/και κατά την πρώτη πώληση αυτών, σε λιμένες εκφόρτωσης, στα σημεία εισόδου της χώρας, στους χώρους πρώτης πώλησης και στους χώρους συντήρησης αυτών. Οι παραβάτες των παραπάνω διατάξεων τιμωρούνται με διοικητικές κυρώσεις και με τη διαδικασία που καθορίζεται στο άρθρο 48 του εν λόγω νόμου. Τα κλιμάκια ελέγχου συστήνονται σε κάθε Νομό με Απόφαση του οικείου Νομάρχη.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
     2. Στην με αριθμό 2108/14.9.05 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Γρηγορίου Νιώτη και Λεωνίδα Γρηγοράκου δόθηκε με το υπ’ αριθμ. Φ900α/4762/8175/7.10.05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της ερώτησης υπ' αριθμ. 2108/14-9-2005, που κατέθεσαν οι Βουλευτές κ.κ. Mιχάλης Καρχιμάκης, Βασίλης Οικονόμου, Γρηγόρης Νιώτης και Λεωνίδας Γρηγοράκος, με θέμα τη βαθμολογική εξέλιξη των Ανθυπασπιστών των Ενόπλων Δυνάμεων, σας γνωρίζουμε τα ακόλουθα:
     Η υπ' αριθμ. 70/28-2-2005 Γνωμοδότηση του Νομικού Συμβουλίου του Κράτους (Δ' Τμήμα) δεν έγινε αποδεκτή από την Πολιτική Ηγεσία του ΥΠ.ΕΘ.Α.
     Παράλληλα, ζητήθηκε η ενδελεχής μελέτη του θέματος από τα Γενικά Επιτελεία, αναφορικά με το βέλτιστο τρόπο υλοποιήσεως της δεσμεύσεως του Υπουργείου, μηδέ εξαιρουμένης και της ενδεχόμενης νομοθετικής ρύθμισης. Και μόνο από τα έως τώρα εκτεθέντα, αντιλαμβάνεσθε το αβάσιμο της υποτιθέμενης «προκλητικής και κατευθυνόμενης εισήγησης» προς το Ν.Σ.Κ., που επικαλείσθε.
     Ο συντονισμός του θέματος ήδη ανατέθηκε στο ΓΕΕΘΑ και αναμένεται
     η υποβολή εισήγησης για λήψη αποφάσεως.
     Το όψιμο πάντως ενδιαφέρον πάντως των κ. συναδέλφων δεν πείθει, αφού τις σχετικές ερωτήσεις έπρεπε να τις είχαν απευθύνει στις κυβερνήσεις ΠΑ.ΣΟ.Κ., οι οποίες συσσώρευσαν πλήθος προβλημάτων στο προσωπικό των Ε.Δ., τα οποία βεβαίως εμείς επιλύουμε σταδιακά.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
     3. Στην με αριθμό 2215/16.9.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 49985/6.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     « Σε απάντηση της υπ' αριθμ. 2215/16-9-2005 ερώτησης, την οποία κατέθεσε η Βουλευτής κ. Ε. Σχοιναράκη - Ηλιάκη, αναφορικά με την υλοποίηση του προγράμματος «Βοήθεια στο σπίτι» και της φύλαξης σχολικών κτιρίων, σας γνωρίζουμε κατά λόγο αρμοδιότητάς μας, τα ακόλουθα:
     Αναφορικά με το πρόγραμμα « Βοήθεια στο σπίτι», οι όροι και οι προϋποθέσεις εφαρμογής του οποίου ορίστηκαν με την υπ' αριθμ. Π4β/5814/2-10-1997 (ΦΕΚ 917/τ.Β/17-10/97) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας Πρόνοιας, αυτό είχε αρχική διάρκεια πέντε έτη. Στο πλαίσιο της ανωτέρω ΚΥΑ, το Υπουργείο μας χρηματοδότησε κατά τα έτη 1998-2002 από τους Κεντρικούς Αυτοτελείς Πόρους, δικαιούχους ΟΤΑ που εφάρμοσαν το πρόγραμμα (Α' Φάση). Για τα δύο πρώτα έτη της εφαρμογής του προγράμματος, το ποσό που διατέθηκε σε κάθε ένα από τους δικαιούχους ΟΤΑ ανήλθε σε 12.000.000 δρχ. (35.126,00 €), ενώ για τα επόμενα τρία έτη σε 6.000.000. δρχ. ( 17.608,00 €). Επίσης, κατόπιν μεταφοράς σχετικών πιστώσεων από τον Προϋπολογισμό του Υπουργείου Υγείας και Κοινωνικής Αλληλεγγύης στον Προϋπολογισμό του Υπουργείου μας (ΚΑΕ 2229), χρηματοδοτήθηκαν και ΟΤΑ που είχαν ενταχθεί στη Β' Φάση του εν λόγω προγράμματος αντίστοιχα.
     Σύμφωνα με τις διατάξεις του άρθρου 31 του Ν. 3146/2003 (ΦΕΚ 125/τ.Α/23-5-2003), προβλέφθηκε παράταση της εφαρμογής του προγράμματος από τη λήξη του για δύο χρόνια (2003, 2004) σε όσους Δήμους υλοποιούνταν και αντίστοιχη χρηματοδότησή τους με ποσό 17.608 € έκαστο. Με διατάξεις του ίδιου άρθρου, το απασχοληθέν στο ανωτέρω πρόγραμμα προσωπικό συνέχισε να προσφέρει τις υπηρεσίες του για δύο ακόμη χρόνια, ενώ οι όροι και οι προϋποθέσεις εφαρμογής του προγράμματος κατά την περίοδο αυτή καθορίσθηκαν με την αριθμ. Π1γ/Γ.Π. οικ. 62329/27-6-2003 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Υγείας Πρόνοιας.
     Με τις διατάξεις του άρθρου 26 του ν. 3329/2005 ( ΦΕΚ 81/Α/4-4-2005), προβλέφθηκε η παράταση του εν λόγω προγράμματος για δύο ακόμα έτη (2005, 2006) από την λήξη της προηγούμενης παράτασης στους Δήμους που υλοποιείται και χρηματοδότηση των ΟΤΑ που υλοποιούν το πρόγραμμα με ποσό 17.608,00 €, ενώ με νεότερη Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Κοινωνικής Αλληλεγγύης, καθορίστηκαν οι νέοι όροι και οι προϋποθέσεις του προγράμματος.
     Επισημαίνεται ότι το Υπουργείο μας προέβλεψε και για το τρέχον έτος ανάλογη πίστωση με αυτή που διατέθηκε το 2004, ήτοι ποσό μέχρι 1.000.000,00 €, στην εκδοθείσα ΚΥΑ περί κατανομής των Κεντρικών Αυτοτελών Πόρων των Δήμων και Κοινοτήτων. Η ανωτέρω πίστωση θα διατεθεί σε όσους πρωτοβάθμιους ΟΤΑ υλοποιούν το εν λόγω πρόγραμμα και υπογράψουν εκ νέου τις σχετικές προγραμματικές συμβάσεις υλοποίησής του, σύμφωνα με τα όσα ρητώς αναφέρονται στην υπογραφείσα ΚΥΑ.
     Όσον αφορά στην υλοποίηση του εν λόγω προγράμματος, μέσω Δημοτικών επιχειρήσεων, με χρηματοδότηση από πόρους του Ευρωπαϊκού Κοινωνικού Ταμείου (Ε.Κ.Τ) στο πλαίσιο του Γ' Κοινοτικού Πλαισίου Στήριξης, σας γνωρίζουμε ότι για τη δράση αυτή καθ' αυτή, η αρμοδιότητα ανήκει στο Υπουργείο Απασχόλησης και Κοινωνικής Προστασίας.
     Αναφορικά με το θέμα των σχολικών φυλάκων, το Υπουργείο μας στα πλαίσια εφαρμογής σχετικών προγραμματικών συμβάσεων που συνήψε με την ΚΕΔΚΕ και την ΕΕΤΑΑ ΑΕ, διέθεσε από τους Κεντρικούς Αυτοτελείς Πόρους (ΚΑΠ) κατά το 2003 και 2004, ποσό 30.000.000 € κάθε έτος, για την υλοποίηση προγράμματος κατάρτισης και απόκτησης επαγγελματικής εμπειρίας ατόμων που απασχολούνται σε ΟΤΑ ως φύλακες σχολικών κτιρίων, σύμφωνα με τα οριζόμενα στις παραπάνω συμβάσεις.
     Επισημαίνεται ότι για το έτος 2005 στα πλαίσια νέων Προγραμματικών Συμβάσεων, με τις οποίες δόθηκε παράταση μέχρι 31 Αυγούστου τρέχοντος έτους προς υλοποίηση του σχετικού προγράμματος, διατέθηκε ποσό 19.000.000 €, ενώ επίκειται υπογραφή και νέας προγραμματικής σύμβασης παράταση υλοποίησης του ανωτέρω προγράμματος μέχρι το τέλος του έτους.
     Αναφορικά με την κάλυψη του κόστους μισθοδοσίας των σχολικών φυλάκων, όπως τελικά αυτό θα διαμορφωθεί μετά την μετατροπή των συμβάσεών τους σε συμβάσεις αορίστου χρόνου σύμφωνα με τα οριζόμενα στο σχετικό Π.Δ., τονίζεται ότι το όλο θέμα εξετάζεται σε συνεργασία με το Υπουργείο Οικονομίας & Οικονομικών, το οποίο είναι αρμόδιο για την εγγραφή των απαιτούμενων πιστώσεων στον Κρατικό Προϋπολογισμό και την ΚΕΔΚΕ, η οποία έχει υποβάλει τις σχετικές εκτιμήσεις της για την απαιτούμενη δαπάνη προς τον σκοπό αυτό.
     Τέλος, σας γνωρίζουμε κατά λόγο αρμοδιότητάς μας, ότι οι πιστώσεις που χορηγούνται από το Υπουργείο μας σε όλους τους ΟΤΑ της Χώρας, κατά την κείμενη νομοθεσία, προέρχονται:
     α) Από τους Κεντρικούς Αυτοτελείς Πόρους (ΚΑΠ) και την ΣΑΤΑ, και διατίθενται στους ανωτέρω κατόπιν πρότασης της Κεντρικής Ένωσης Δήμων και Κοινοτήτων Ελλάδας (ΚΕΔΚΕ), αναφορικά με τα κριτήρια και τη διαδικασία κατανομής τους καθώς και
     β) Από το πρόγραμμα «ΘΗΣΕΑΣ» κατόπιν γνώuης μας ΚΕΔΚΕ και σύμφωνα με τη διαδικασία που έχει καθορισθεί από το Υπουργείο μας.
     Ο Υφυπουργός
     ΑΘΑΝΑΣΙΟΣ ΝΑΚΟΣ»)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να ανακοινώσω προς το Σώμα την επιστολή προς την κυρία Πρόεδρο της Βουλής του Βουλευτή κ. Αναστασίου Καρυπίδη, η οποία έχει ως εξής:
     «Κυρία Πρόεδρε,
     Με την παρούσα δηλώνω ότι δεν εμπίπτω στις διατάξεις της παραγράφου 1 του άρθρου 57 του Συντάγματος. Σε κάθε περίπτωση αποδέχομαι και επιλέγω την ιδιότητα του Βουλευτή, δηλώνοντας ότι δεν πρόκειται να ασκήσω κανένα επάγγελμα».
     (Η ανακοίνωση αυτή καταχωρίζεται στα Πρακτικά και έχει ως εξής:
     (Nα φωτογραφηθεί η σελίδα 4)
     ΠΡΟΕΔΡΕΥΩΝ (Ιωάννης Τραγάκης):Κυρίες και κύριοι συνάδελφοι, εισερχόμαστε στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Αναφορές και ερωτήσεις πρώτου κύκλου: Θα προηγηθεί η δεύτερη και με αριθμό 431/4-8-2005 αναφορά του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς την Υπουργό Εθνικής Παιδείας και Θρησκευμάτων, σχετικά με την κατασκευή νέων κτηριακών εγκαταστάσεων για τη στέγαση του Ειδικού Δημοτικού Σχολείου και Νηπιαγωγείου Χίου.
     Η αναφορά του κ. Σκοπελίτη σε περίληψη έχει ως εξής:
     «Με τη συγκεκριμένη αναφορά του, μετά και από διαβήματα της εκπαιδευτικής κοινότητας της Χίου και των γονέων των μαθητών, ο Νομάρχης Χίου υπογραμμίζει ότι η ανεπάρκεια του κτιρίου, στο οποίο στεγάζεται το Ειδικό Δημοτικό Σχολείο και Νηπιαγωγείο του νησιού, δημιουργεί προβλήματα στη λειτουργία του Σχολείου και δεν του επιτρέπει να ανταποκριθεί στις σύγχρονες αυξημένες ανάγκες της Ειδικής Αγωγής. Γι’ αυτό ζητά να ξεκινήσει άμεσα η κατασκευή νέων κτηριακών εγκαταστάσεων για τη στέγαση του Ειδικού Σχολείου με βάση τις σύγχρονες προδιαγραφές και τις ιδιαίτερες απαιτήσεις της Ειδικής Αγωγής. Επίσης, ζητά να ενταχθεί η μελέτη και η κατασκευή του νέου κτιρίου σε πρόγραμμα χρηματοδότησης του Οργανισμού Σχολικών Κτηρίων».
     Ο Υφυπουργός Εθνικής Παιδείας και Θρησκευμάτων, κ. Καλός, έχει το λόγο.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, η Κυβέρνηση Καραμανλή –και το δηλώνουμε σε κάθε ευκαιρία αυτό και στον Κοινοβουλευτικό Έλεγχο, αλλά γενικά σε όλες τις περιπτώσεις που προσεγγίζουμε τέτοια θέματα- έχει ως ύψιστη προτεραιότητά της την ειδική αγωγή. Ήδη με το διαγωνισμό, ο οποίος ολοκληρώνεται μέσα στο μήνα που θα μπει σε λίγο, θα δώσουμε όλο το απαραίτητο ειδικευμένο διδακτικό προσωπικό αλλά και το ειδικό βοηθητικό προσωπικό –εννοώ το μόνιμο προσωπικό- που είχε ανάγκη επί τόσα χρόνια η ειδική αγωγή και δεν το είχε.
     Όσον αφορά στις σχολικές υποδομές θα ήθελα να σας πω το εξής: Μελετήσαμε στο Υπουργείο Παιδείας με πολλή προσοχή την ερώτησή σας -τη δική σας και του κ. Χουρμουζιάδη- για να δούμε πώς είναι η κατάσταση αυτού του σχολείου. 
     Η αναφορά του Περιφερειακού Διευθυντή της Εκπαίδευσης στην ευρύτερη περιοχή είναι η εξής: Όντως το κτήριο αυτό δεν είναι σύγχρονο. Έχει κτιστεί το 1920. Επομένως έχετε δίκιο. Όμως, πληροί τις βασικές προϋποθέσεις. Σε αυτό συμφωνεί και η πρωτοβάθμια Τοπική Αυτοδιοίκηση. Διαθέτει οκτώ λειτουργικές αίθουσες, ράμπα ανόδου και καθόδου και σύγχρονο ηλεκτρονικό εξοπλισμό. Διαθέτει ειδικά διαμορφωμένη αίθουσα για το μάθημα της γυμναστικής και υπάρχουν όργανα, όπως ποδήλατο, διάδρομος, όλος δηλαδή ο εξοπλισμός, για τα παιδιά με κινητικά προβλήματα. 
     Το πρόβλημα της υγρασίας που υπήρχε αναφέρεται και σε αντίστοιχη αναφορά που έχουμε πάρει από το Δήμαρχο. Με ειδικές εργασίες, που ολοκληρώθηκαν πέρυσι το καλοκαίρι, ήδη έχει αναιρεθεί. Δεν υπάρχει, λοιπόν, πια αυτό το πρόβλημα. 
     Συμφωνούν, λοιπόν, και η πρωτοβάθμια Τοπική Αυτοδιοίκηση, αλλά και ο Περιφερειακός Διευθυντής Εκπαίδευσης Βορείου Αιγαίου ότι είναι παλαιό το κτήριο, ότι πληροί σήμερα τις απαραίτητες προϋποθέσεις για τη λειτουργία αυτή, όμως θα ήταν καλύτερο να κτιστεί ένα καινούργιο κτήριο με σύγχρονες προδιαγραφές. Σε αυτό μένουμε, λοιπόν. 
     Λέμε το εξής: Πώς μπορεί να γίνει αυτό; Με το ενδιαφέρον της πολιτείας που, όπως σας προείπα, το οφείλουμε σε αυτά τα παιδιά. Θα πρέπει, μια και αναφέρεσθε στο εισαγωγικό σημείωμα της ερωτήσεως, ο ίδιος ο Νομάρχης, το Νομαρχιακό Συμβούλιο της περιοχής σας, δηλαδή της Χίου, να εντάξει το έργο αυτό, κάνοντας μεταφορά του οικοπέδου είτε απευθείας στον ΟΣΚ είτε ζητώντας από το Υπουργείο Εθνικής Παιδείας και Θρησκευμάτων, μέσω της διανομαρχιακής εκταμίευσης πόρων υπέρ της σχολικής στέγης, να δεσμεύσει αυτούς τους πόρους και με μελέτη – κατασκευή πακέτο να προχωρήσει στη δημιουργία ενός σύγχρονου κτηρίου.
     Εμείς είτε διαλέξουμε την πρώτη, είτε τη δεύτερη λύση, το Νομαρχιακό Συμβούλιο, δηλαδή είτε αυτογενώς είτε μέσω Ο.Σ.Κ, θα βοηθήσουμε –σας το δηλώνω- προς αυτήν την κατεύθυνση. Βέβαια, αυτό θα γίνει με τις πιστώσεις για τη σχολική στέγη που θα αρχίσουν να εκταμιεύονται από το επόμενο οικονομικό έτος, δηλαδή μετά την 1η Ιανουαρίου, με βάση το νέο προϋπολογισμό.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Κύριε Σκοπελίτη, έχετε το λόγο για δύο λεπτά.
     ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
     Άκουσα με προσοχή αυτά που είπε ο κύριος Υφυπουργός και για την αντιμετώπιση των προβλημάτων που αφορούν το εκπαιδευτικό προσωπικό του σχολείου και για τα προβλήματα που αναφέρονται στην κτηριακή υποδομή.
     Βέβαια, κύριε Υφυπουργέ, εδώ έχω μιαν άλλη εικόνα γύρω από την κατάσταση του σχολείου. Τουλάχιστον αυτή μου δίνουν. Μιλούν για σοβάδες που πέφτουν, για υγρασία που πλημμυρίζει τα δωμάτια, για μη λειτουργικό σχολείο. Επισημαίνουν κινδύνους που υπάρχουν από σεισμούς. Άλλωστε πρόσφατα είχαμε τρεις σεισμικές δονήσεις. Αυτά είναι στοιχεία που δεν τα δίνω εγώ αλλά η διεύθυνση του σχολείου. Υπάρχουν ποντίκια, ψύλλοι, κοριοί. 
     Είναι γεγονός πως το κτήριο είναι παλιό, μη λειτουργικό και αυτό πρέπει να αντιμετωπισθεί. Και το κτήριο αυτό στεγάζει ένα ειδικό σχολείο και όλοι έχουμε ευαισθησία σε αυτό το θέμα. Πρέπει λοιπόν να αντιμετωπισθεί.
     Η Νομαρχιακή Αυτοδιοίκηση, ως γνωστόν – το γνωρίζετε πολύ καλά – δηλώνει ότι δεν έχει τους αναγκαίους πόρους. Αφήστε να δοθούν οι πόροι, ώστε να υπάρχει η δυνατότητα να φτιαχτεί ένα κτήριο που πραγματικά να στεγάσει τα παιδιά του νηπιαγωγείου και του δημοτικού σχολείου. Σε αυτήν την κατεύθυνση και εμείς από την πλευρά μας θα κάνουμε ό,τι είναι δυνατόν. Πρέπει, όμως, το θέμα να προχωρήσει και να αντιμετωπισθεί. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ορίστε, κύριε Υφυπουργέ. Έχετε το λόγο για δύο λεπτά.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, δεν υπεστήριξα από τις αναφορές ούτε του Περιφερειακού Διευθυντή της Εκπαίδευσης ούτε της πρωτοβάθμιας Τοπικής Αυτοδιοίκησης ότι είναι άριστη η κατάσταση. Γιατί τότε δεν θα μιλούσαμε καν για τη δημιουργία νέου σχολείου. 
     Όμως, οι αναφορές που έχουμε είναι εκτενέστατες. Είναι τεχνικά τεκμηριωμένες. Και για να δείτε πως έχω δίκιο σε αυτό που σας λέω για το υπάρχον κτήριο, θα σας διαβάσω δύο λόγια από την αναφορά του Νομάρχη, την οποία επικαλείσθε. Γιατί είδα ότι την χρησιμοποιείτε ως βασικό έγγραφο στην ερώτησή σας.
     Ακούστε, λοιπόν, τι λέει ο Νομάρχης Χίου: «Το κτήριο αυτό έχει ωστόσο μια εγγενή αδυναμία, την ανεπάρκεια των κτηριακών εγκαταστάσεων, οι οποίες το φιλοξενούν. Πρόκειται για κτήριο γερασμένο, δηλαδή οίκημα το οποίο στέγαζε το παλαιό Μαιευτήριο της Χίου, που παρά τις όποιες προσπάθειες έχουν καταβληθεί και είναι ουσιαστικές δεν μπορεί να ανταποκριθεί στις σύγχρονες αυξημένες ανάγκες ειδικής αγωγής».
     Ας μη σταθούμε, όμως, σ’ αυτό. Το παρήγορο είναι ότι στο ίδιο έγγραφο –σας το διαβάζω, γιατί μπορεί να μην το έχετε υπ’ όψιν σας- ο Νομάρχης λέει: «Γι’ αυτό το σκοπό», δηλαδή για να γίνει η μεταστέγαση, «η Νομαρχιακή Αυτοδιοίκηση Χίου, μετά από σχετική διερεύνηση,  βρήκε το κατάλληλο οικόπεδο σε χώρο εκτός της πόλεως, με άμεση και εύκολη πρόσβαση, όπως συμφωνούν και οι γονείς των παιδιών, που φιλοξενούνται στο σχολείο».
     Αυτό είναι το παρήγορο. Αν, λοιπόν, το βρήκε, εκείνο που έχει να κάνει, είναι να το χαρακτηρίσει με τη βοήθεια και του Δήμου, δηλαδή του Δημοτικού Συμβουλίου ως σχολικό. Να προχωρήσει στην ειδική πράξη εφαρμογής, όπως λέγεται και να το μεταβιβάσει είτε στον Ο.Σ.Κ. είτε να ζητήσει πρωτογενώς την οικονομική βοήθεια του Υπουργείου Παιδείας από το νέο οικονομικό έτος, για να μπορεί πάνω σε αυτό να δημιουργηθεί το νέο σχολείο.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     Επόμενη είναι η πρώτη με αριθμό 3244/10-10-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την κατασκευή πίστας μηχανοκίνητου αθλητισμού στην περιοχή Γουβών Νομού Ηρακλείου.
     Η ερώτηση σε περίληψη του κυρίου συναδέλφου έχει ως εξής:
     «Μετά από πρωτοβουλία της Νομαρχιακής Αυτοδιοίκησης Ηρακλείου επισκέφτηκε το Ηράκλειο η εκπρόσωπος της Παγκόσμιας Ομοσπονδίας Αγώνων Αυτοκινήτων, προκειμένου να συντάξει τεχνική έκθεση σχετικά με το αίτημα της Νομαρχιακής Αυτοδιοίκησης Ηρακλείου, για τη δημιουργία πίστας μηχανοκίνητου αθλητισμού στην περιοχή Γουβών του Ηρακλείου.
     Ως γνωστόν, υπάρχουν και άλλες περιοχές της Ελλάδας που διεκδικούν τη δημιουργία πίστας και παρόλο που το Ηράκλειο διαθέτει όλες τις προϋποθέσεις, υστερεί από πλευράς κυβερνητικής υποστήριξης για τη δημιουργία της πίστας.
     Επειδή η κυβερνητική υποστήριξη έχει καθοριστική σημασία στη λήψη της απόφασης της Παγκόσμιας Ομοσπονδίας Αγώνων Αυτοκινήτων, η οποία προβλέπεται να παρθεί στα δύο προσεχή χρόνια σύμφωνα με δηλώσεις του προέδρου της, ερωτώνται οι κύριοι Υπουργοί:
     Είναι στις προθέσεις της Κυβέρνησης να συνδράμει τις προσπάθειες της Νομαρχιακής Αυτοδιοίκησης Ηρακλείου για τη δημιουργία της πίστας, ώστε με την προβολή και υπόλοιπων πλεονεκτημάτων που υπάρχουν, να ενταχθεί το Ηράκλειο και η χώρα μας στις περιοχές πραγματοποίησης αγώνων μηχανοκίνητου αθλητισμού;»
     Θα απαντήσει ο Υφυπουργός Πολιτισμού κ. Γεώργιος Ορφανός.
     Ορίστε, κύριε Υφυπουργέ, έχετε το λόγο για τρία λεπτά.
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, κυρία και κύριοι συνάδελφοι, τα τελευταία χρόνια υπάρχει σαφώς μία άνοδος στο μηχανοκίνητο αθλητισμό στη χώρα μας, αλλά και σε διεθνές επίπεδο. Και βέβαια εκείνο το οποίο είναι απαραίτητο, είναι και η χώρα μας να παίξει ένα πρωταγωνιστικό ρόλο στις διαδικασίες που υπάρχουν στο χώρο αυτό στον ευρωπαϊκό και παγκόσμιο αθλητισμό.
     Η δημιουργία αυτοκινητοδρομίων μέχρι σήμερα δεν έχει αποτελέσει αντικείμενο ενός νομικού θεσμικού πλαισίου, το οποίο να ισχύει και βάσει αυτού να δημιουργούνται τα αυτοκινητοδρόμια. Η Κυβέρνηση έχει συντάξει ένα σχέδιο προεδρικού διατάγματος μαζί με το Υπουργείο Τουριστικής Ανάπτυξης για τους κανόνες κάτω από τους οποίους θα μπορεί να δημιουργηθεί ένα αυτοκινητοδρόμιο. Και θα πω στην Εθνική Αντιπροσωπεία τις βασικές σκέψεις που υπάρχουν στο συγκεκριμένο νομικό πλαίσιο.
     Κατ’αρχάς, το πρώτο κομμάτι το οποίο απασχολεί το σχέδιο προεδρικού διατάγματος, είναι το θέμα των υποδομών. Σύμφωνα, λοιπόν, με αυτό θα πρέπει να περιέχει την πίστα των αγώνων, κτηριακές ανάγκες υποστήριξης και διευκόλυνσης των αγώνων, εγκαταστάσεις για την εξυπηρέτηση των θεατών και συμπληρωματικές υποδομές στον περιβάλλοντα χώρο.
      Τα αυτοκινητοδρόμια αποτελούν αθλητικές τουριστικές εγκαταστάσεις ειδικής τουριστικής υποδομής και βέβαια κάτω από αυτό το σκεπτικό η όλη τους λειτουργία έχει υπαχθεί στις τουριστικές επιχειρήσεις. Οι προϋποθέσεις για τη δημιουργία ενός τέτοιου αυτοκινητοδρομίου είναι ο χώρος να είναι εκτός σχεδίου πόλεως, εκτός αρχαιολογικών χώρων και προστατευόμενων περιοχών.
     Δεύτερον, η ύπαρξη κατάλληλων μεταφορικών υποδομών, εθνικό οδικό δίκτυο, λιμάνι, σιδηροδρομικό δίκτυο, αεροδρόμια. Τρίτον, ξενοδοχειακές υποδομές σε ακτίνα περίπου πενήντα χιλιομέτρων τριών, τεσσάρων και πέντε αστέρων, νοσοκομειακές υποδομές και άλλα στοιχεία. Να υπάρχει έγκριση σκοπιμότητας, η οποία να συνοδεύεται από έκθεση περιβαλλοντικών στοιχείων και πιθανές προγραμματικές συμφωνίες με τις διεθνείς ομοσπονδίες για διοργάνωση αγώνων.
     Οι τοπικοί φορείς, λοιπόν, όπως η Νομαρχιακή Αυτοδιοίκηση του Ηρακλείου θα πρέπει να προετοιμάζουν σε αυτό το σκεπτικό τις προτάσεις τους, ώστε να είναι αξιόπιστες, να έχουν επενδυτικό χαρακτήρα, να είναι φιλικές προς το περιβάλλον, με σεβασμό στα πιθανά αρχαιολογικά ευρήματα. 
     Από την πλευρά της η πολιτεία, αφού το προεδρικό διάταγμα μπει σε νομική ισχύ, θα μπορεί να δώσει τις κατάλληλες εγκρίσεις σε εκείνους οι οποίοι έχουν τις πιο αξιόπιστες λύσεις. Σαφέστατα να στηρίξουμε τη διαδικασία, έτσι ώστε να έχουμε την ανταπόκριση και από τη διεθνή Παγκόσμια Ομοσπονδία, μια και είμαστε θετικοί στη δημιουργία πίστας αυτοκινητοδρομίου, αλλά κάτω από το σκεπτικό το οποίο σας περιέγραψα. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
     Κύριε Στρατάκη, έχετε το λόγο. 
     ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε. 
     Αυτά που ανέφερε ο κύριος Υφυπουργός εδώ είναι λίγο-πολύ γνωστά. Και είναι γνωστά βέβαια από την Παγκόσμια Ομοσπονδία Αγώνων Μηχανοκίνητου Αθλητισμού. Εμείς πράγματι διαπιστώσαμε στο Ηράκλειο ότι η κ. Μόνικα Σβάρτς, ως εκπρόσωπος του κ. Έγκλετον, που είναι ο Πρόεδρος της Ομοσπονδίας, ήρθε, μελέτησε τις περιοχές, εντόπισε αυτά τα στοιχεία τα οποία και εσείς εδώ επισημαίνετε και τα οποία θα προβλέπονται όπως είπατε στο προεδρικό διάταγμα. 
     Εκείνο που εμείς θέλουμε να πούμε, είναι ότι αυτά τα στοιχεία είναι πραγματικά εκείνα που μας κάνουν να πιστεύουμε ότι πρέπει να γίνει αυτή η πίστα στην περιοχή του Δήμου Γουβών του Νομού Ηρακλείου και αυτό γιατί πραγματικά έχει όλες τις προϋποθέσεις. Έχει τα ξενοδοχεία τρίτης, τέταρτης, πέμπτης κατηγορίας σε πολύ κοντινότερη απόσταση από τα πενήντα χιλιόμετρα που είπατε. Είναι δηλαδή σε απόσταση πέντε, δέκα χιλιομέτρων το πολύ. 
     Επίσης, είναι κοντά σε αεροδρόμιο, το ήδη υφιστάμενο αεροδρόμιο, αλλά και το νέο που προβλέπεται να γίνει, όποτε και αν γίνει αυτό. Είναι κοντά σε λιμάνι, είναι στο βόρειο οδικό άξονα, δηλαδή είναι σε υποδομές που μπορούν να εξυπηρετήσουν μια τέτοια κατάσταση.
     Επειδή ξέρουμε ότι υπάρχουν και οι άλλες προτάσεις από πλευράς άλλων περιοχών και επειδή αυτή η συγκεκριμένη περιοχή είναι η μόνη που ενδεχομένως καλύπτει όλες τις προδιαγραφές που βάζει η Παγκόσμια Ομοσπονδία Αγώνων Μηχανοκίνητου Αθλητισμού, γι' αυτό ακριβώς θέλαμε σήμερα τη δέσμευσή σας ότι θα υπάρχει και η αναγκαία κυβερνητική υποστήριξη, σε όποιο επίπεδο αυτό χρειαστεί, ώστε όταν θα παρθεί μια απόφαση τα δύο προσεχή χρόνια, να είναι μια απόφαση θετική και για την περιοχή μας -που θεωρούμε ότι είναι η καταλληλότερη και είναι εκ των πραγμάτων- αλλά και για την Ελλάδα, γιατί στερούμαστε αυτό το είδος του αθλητισμού. 
     Όταν μάλιστα βλέπουμε άλλες περιοχές στον κόσμο και κυρίως στην ευρύτερη περιοχή της Μεσογείου να αγωνίζονται και να έχουν τη δυνατότητα να κάνουν αυτές τις πίστες, να μαζεύουν κόσμο, να ενισχύεται ο τουρισμός και η ανάπτυξη, τότε καταλαβαίνουμε ότι είναι μια αναγκαιότητα και για την περιοχή μας. 
     Εμείς θέλουμε να σας πούμε ότι προς αυτήν την κατεύθυνση υπάρχει και μια ευρύτερη κοινωνική υποστήριξη, μια ευρύτερη κοινωνική αποδοχή. Ήδη προ ημερών ο Σύλλογος Μοτοσικλετιστών Νομού Ηρακλείου έκανε μια διαμαρτυρία. Επέδωσε ένα ψήφισμα στο γενικό γραμματέα της Περιφέρειας Κρήτης, ακριβώς για να στηρίξει αυτήν την προσπάθεια της Νομαρχιακής Αυτοδιοίκησης, ώστε να υλοποιηθεί αυτό το πολύ σημαντικό έργο. 
     Θεωρούμε λοιπόν ότι μια δέσμευσή σας σήμερα εδώ θα συμβάλλει ουσιαστικά και αποτελεσματικά, ώστε όταν θα παρθεί η τελική απόφαση να ληφθεί και αυτή υπ’ όψιν για να είναι η απόφαση θετική, μια και συντρέχουν όλοι οι άλλοι λόγοι που είναι αναγκαίοι. 
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Πάντως, κύριε Υφυπουργέ, θα είδατε το παράδειγμα της Κωνσταντινούπολης που κάνοντας την πίστα Μηχανοκίνητου Αθλητισμού όχι μόνο πέτυχε να πάρει ένα από τους αγώνες της Formula 1, αλλά μετά έγιναν και αρκετοί αγώνες μηχανοκίνητου αθλητισμού άλλου είδους εκεί. 
     Κύριε Υφυπουργέ, έχετε το λόγο για δύο λεπτά. 
     ΓΕΩΡΓΙΟΣ ΟΡΦΑΝΟΣ (Υφυπουργός Πολιτισμού): Κύριε Πρόεδρε, στο σχόλιό σας θα πω ότι πρώτα έκανε τη συμφωνία για τη Formula 1 και μετά κατασκεύασε τη συγκεκριμένη πίστα, γιατί αυτή η συμφωνία είναι απαραίτητη, ώστε να μπεις σε διαδικασία επενδυτικού προγράμματος. Ήταν ένα σχόλιο που ήθελα να κάνω παρακάτω, απαντώντας στον κύριο συνάδελφο, να βάλω δηλαδή το πλαίσιο μέσα στο οποίο η πολιτεία θα αντιμετωπίσει τις προτάσεις που υπάρχουν αυτήν τη στιγμή στην επικαιρότητα. 
     Πρώτον, δεν φτιάχνει αυτοκινητοδρόμια η πολιτεία. Δεύτερον, πρέπει να υπάρχει ενδιαφέρον θεσμικών φορέων, όπως και επενδυτικό. Άρα, αυτό είναι που είπα εγώ να ετοιμαστείτε ώστε την κατάλληλη στιγμή, σε αυτή την καλώς εννοούμενη μάχη, να είστε μέσα με τα δικά σας θετικά στοιχεία. 
     Το τρίτο είναι ότι οι ειδικές θεματικές μορφές, που προάγουν τον αθλητισμό και τον τουρισμό, επιδοτούνται μέσω του αναπτυξιακού νόμου, που ισχύει. Άρα μπορούν να δουν όλοι οι ενδιαφερόμενοι το πώς θα προσεγγίσουν το σχεδιασμό τους. Και στην κατάλληλη στιγμή είναι σαφέστατο ότι όλες οι προτάσεις θα μπουν στο τραπέζι. Η πολιτεία σήμερα δεν μπορεί να προκρίνει εκ των προτέρων ποια έχει τα πλεονεκτήματα. Τις βάζει στην ίδια ευθεία. Το πόσο γρήγορα θα τρέξουν οι τοπικοί φορείς θα τους δώσει και τα πλεονεκτήματα στη συγκεκριμένη κατεύθυνση. 
     Εγώ μπορώ να δεσμευθώ ότι μας ενδιαφέρει να αποκτήσουμε μια πίστα, ένα αυτοκινητοδρόμιο στη χώρα μας. Άρα λοιπόν δεν θα είναι προσπάθειες, οι οποίες θα βρουν «ντουβάρι». Θα βρουν ευήκοον ους. Και αυτό είναι το οποίο είναι το κυρίαρχο. Θα στηρίξει λοιπόν η Κυβέρνηση κάθε προσπάθεια επενδυτικού, τουριστικού και αθλητικού χαρακτήρα που θα έχει τα προαπαιτούμενα στοιχεία, ώστε να υπάρχει τελική επιτυχία –διότι αυτό είναι το βασικό στοιχείο- και αναβάθμιση του ρόλου της χώρας μας και στο χώρο του μηχανοκίνητου αθλητισμού. Με ενδιαφέρον, κύριε συνάδελφε, θα περιμένουμε τις προτάσεις της Νομαρχιακής Αυτοδιοίκησης, βάζοντας και το κατάλληλο νομικό πλαίσιο δια του προεδρικού διατάγματος, και από εκεί και πέρα ο καλύτερος ας κερδίσει.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
     
     ΑΝΑΦΟΡΕΣ-ΕΡΩΤΗΣΕΙΣ δεύτερου κύκλου:
     Θα συζητηθεί η με αριθμό 3435/820/13-10-2005 ερώτηση και αίτηση κατάθεσης εγγράφων της Βουλευτού της Πανελλήνιου Σοσιαλιστικού Κινήματος κ. Ευαγγελίας Σχοιναράκη –Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ολοκλήρωση των κάθετων οδικών αξόνων του Νομού Ηρακλείου.
     Συγκεκριμένα, η  ερώτηση της κυρίας συναδέλφου σε περίληψη έχει ως εξής:
     «Κύριοι Υπουργοί, 
     Γνωρίζετε το σημαντικό έργο της κατασκευής των δύο Κάθετων Οδικών Αξόνων του Νομού Ηρακλείου που θα ενισχύσει την ανάπτυξη της ενδοχώρας και του νότου του Νομού. 
     Την προηγούμενη τετραετία διατέθηκαν σημαντικά ποσά και εντάθηκαν οι προσπάθειες για την ολοκλήρωσή τους. 
     Συγκεκριμένα:
     Για τον οδικό άξονα Ηράκλειο-Μεσαρά τον Ιούνιο του 2001 διατέθηκαν 29.347.584 ευρώ και αμέσως άρχισαν οι δημοπρατήσεις των επιμέρους τμημάτων.
     Για τον οδικό άξονα Ηράκλειο-Βιάννος τον Απρίλιο του 2001 διατέθηκαν 49.890.000 ευρώ, που μαζί με τα 11.300.000 ευρώ μπόνους που πέτυχε η προηγούμενη διοίκηση της περιφέρειας, συν 29.000.000 ευρώ από εθνικούς πόρους, σύνολο 90.200.000.
     Ερωτάσθε κύριοι  Υπουργοί:
     1. Είναι τελικά στις προτεραιότητες της Κυβέρνησης η χρηματοδότηση και η ολοκλήρωση των κάθετων οδικών αξόνων του Ν. Ηρακλείου;
     2. Σε ποιο στάδιο βρίσκεται:
     α) ο Κάθετος Οδικός Άξονας Ηράκλειο-Μεσαρά;
     β) ο Κάθετος Οδικός Άξονας Ηράκλειο-Βιάννος;
     3. Ποιο το χρονοδιάγραμμα ολοκλήρωσης της τμημάτων των Κάθετων Οδικών Αξόνων που εκτελούνται;
     4. Ποιο το χρονοδιάγραμμα ολοκλήρωσης του κάθε κάθετου οδικού άξονα ξεχωριστά;»
      Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος για τρία λεπτά.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
     Η κυρία συνάδελφος με την αγάπη που τη διακρίνει για την Κρήτη ίσως είναι λίγο υπερβολική και όσον αφορά το τι έγινε την προηγούμενη τετραετία και όσον αφορά το τι γίνεται τους τελευταίους δεκαοχτώ-είκοσι μήνες, υπό την έννοια ότι δεν αρκούν οι προθέσεις και οι εξαγγελίες ένταξης πιστώσεων για να δημιουργηθούν οδικά δίκτυα, αλλά προέχει η ωρίμανση των δικτύων αυτών και αυτό απαιτεί έρευνες, μελέτες, που κρατάνε δυστυχώς πολλά χρόνια. Είναι λοιπόν εύκολο να εντάξει κανείς ποσά για ένα οδικό δίκτυο και τελικώς να μην γίνει τίποτα, αν δεν έχει εγκαίρως φροντίσει να γίνουν οι μελέτες και βεβαίως οι σχετικές έρευνες και τo έργο αυτό να είναι έτοιμο προς δημοπράτηση.
     Ποια είναι η κατάσταση; Όσον αφορά μεν τους κάθετους άξονες –εκτός ενός μικρού τμήματος- ανήκουν αποκλειστικά στην αρμοδιότητα της περιφέρειας. Και επειδή ζητήσατε –και ορθώς- κατάθεση εγγράφων, θα σας καταθέσω τα σχετικά έγγραφα της περιφέρειας, ένα έγγραφο του κ. Φώλια και της προϊσταμένης Αρχής του επιχειρησιακού προγράμματος ΟΑΛΑ,  με τα οποία θα έχετε την πλήρη εικόνα των πραγμάτων όπως «τρέχουν» σήμερα.
     Με δυο λόγια, η εικόνα αυτή έχει ως εξής: Σήμερα πράγματι κατασκευάζονται με εντατικούς ρυθμούς, θα έλεγα, όλα τα ώριμα κομμάτια των έργων, τα οποία είχαν ξεκινήσει τον προηγούμενο καιρό και ωριμάζουν καινούργια, με νέες μελέτες. Θα μπορούσα να αναφέρω χαρακτηριστικά την παράκαμψη Σίβας- Βενεράτου- Αυγενικής, που είναι ένα σημαντικό έργο. Επίσης ένα άλλο σημαντικό έργο είναι η διακλάδωση, προσθήκη προς Σταύρακα. Και βέβαια μια άλλη σημαντική εξέλιξη είναι ότι ο Γενικός Γραμματέας της Περιφέρειας Κρήτης έχει ζητήσει ήδη εδώ και δύο μήνες την ένταξη του υπολοίπου οδικού έργου Αγία Βαρβάρα -Πομαριά- Καστέλι, μήκους άνω των δεκαπέντε χιλιομέτρων, στον προϋπολογισμό με πίστωση 100.000.000 ευρώ, διότι ωριμάζει και πρέπει και αυτό να ενταχθεί για να κατασκευασθεί.
     Ανάλογα συμβαίνουν και στον άλλο κάθετο οδικό άξονα Ηράκλειο-Βιάνος κ.λπ.. Συνεπώς, η περιφέρεια όπως φαίνεται και από τα έγγραφα φροντίζει πράγματι και χρήματα να εξασφαλίσει αλλά και τα έργα προχωρούν με κανονικούς ρυθμούς. Τα χρονοδιαγράμματά τους αποτυπώνονται εδώ. 
     Πάμε τώρα σε ένα μείζον θέμα. Τι κάνει το Υ.ΠΕ.ΧΩ.Δ.Ε. από την πλευρά του για όλα αυτά; Επειδή βλέπουμε ότι πράγματι υπάρχει ανάγκη για μια ευρύτερη παρέμβαση στην Κρήτη που ξεπερνά τις δυνατότητες της περιφέρειας έχουμε προχωρήσει σε δυο σημαντικές ενέργειες οι οποίες είναι και χειροπιαστές. Πρώτον, ξεκινήσαμε τις μελέτες του νότιου οδικού άξονα Κρήτης που συνδέεται με τους δυο κάθετους άξονες σε δυο σημεία. Ήδη ανατέθηκε η μελέτη Βιάνος-Ιεράπετρα ώστε να ξεκινήσει επιτέλους η ωρίμανση αυτού του κρίσιμου για την Κρήτη έργου. Παράλληλα και αυτό έχει επίσης μεγάλη σημασία, όπως ανακοινώθηκε στον Τύπο από τον κ. Σιουφλιά εντάχθηκαν μελέτες από υπάρχουσες πιστώσεις ύψους 7.000.000 ευρώ για τον άξονα Αγία Βαρβάρα-Άγιοι Δέκα που είναι μέρος του κάθετου άξονα και στη συνέχεια Άγιοι Δέκα-Βιάνος-Παχειά Άμμος για να κλείσει ο κάθετος οδικός άξονας με τον άξονα της νότιας Κρήτης, για έργα προϋπολογισμού 180.000.000 ευρώ. Και επιτέλους διετέθησαν 10.500.000 ευρώ για μελέτες αναβάθμισης του βόρειου οδικού άξονα της Κρήτης με έργα προϋπολογισμού 260.000.000 ευρώ.
     Και για να μη λέμε πράγματα τα οποία δεν γίνονται, σας λέω χαρακτηριστικά το εξής: Ελπίζουμε ότι η ωριμότητα των μελετών που σας προανέφερα θα επιτρέψει επιτέλους τα έργα αυτά συνολικού ύψους 440.000.000 ευρώ, ποσού πρωτάκουστου για την Κρήτη, να ενταχθούν το 2007 στο Δ΄ Κοινοτικό Πλαίσιο Στήριξης. ή για να είμαι ακριβέστερος στην τέταρτη προγραμματική περίοδο ενίσχυσης των έργων και από την Ευρωπαϊκή Επιτροπή.
     ΠΡΟΕΔΡΕΥΩΝ (Ιωάννης Τραγάκης): Η κ. Σχοιναράκη έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
     Θα απαντήσω στον κύριο Υπουργό όπως ξεκίνησε. Ήταν λίγο υπερβολικός στην ανάλυση των ποσών τα οποία υποτίθεται ότι έχει διαθέσει η παρούσα Κυβέρνηση όσον αφορά τους άξονες ή τα υπόλοιπα έργα. Και ίσως από υπερβολικό ζήλο στην πολιτική ηγεσία προφανώς απάντησε κατ’ αυτόν τον τρόπο. 
     Εγώ, κύριε Υπουργέ, θα σας κάνω ανάλυση μέσω των δικών σας απαντήσεων που κατά καιρούς έχετε δώσει σε όλους τους συναδέλφους από το Ηράκλειο και σε μένα προσωπικά, τουλάχιστον πέντε, έξι φορές σε όλη τη διάρκεια των είκοσι μηνών και θα σας πω ότι αυτά τα ποσά έχουν διατεθεί πρώτον, από την προηγούμενη κυβέρνηση και δεύτερον, οι μελέτες όσον αφορά το κομμάτι Αγία Βαρβάρα-Μεσαρά, Αγία Βαρβάρα-Καστέλι είχαν ολοκληρωθεί από την προηγούμενη κυβέρνηση μια και σε προηγούμενη απάντηση πριν από δυο μήνες περίπου εσείς ο ίδιος μου απαντήσατε ότι έχουν ολοκληρωθεί και ότι μάλιστα έχει ολοκληρωθεί και το Κτηματολόγιο και έχει κηρυχθεί η αντίστοιχη απαλλοτρίωση όπως χαρακτηριστικά αναφέρατε.
     Δεύτερον, δεν έχετε διαθέσει ούτε 1 ευρώ γι’ αυτούς τους κάθετους άξονες ούτε βεβαίως για τη μελέτη του νότιου οδικού άξονα της Κρήτης γιατί αυτός ξεκίνησε πριν από τρία χρόνια από την προηγούμενη κυβέρνηση. Αυτό που λέω αφορά τη μελέτη του Ν. άξονα. Και μ’ αυτήν την έννοια η απάντησή σας σε προηγούμενη φορά για το γιατί δεν παραδίδονται τα κομμάτια, γιατί αυτό είναι το βασικό, δηλαδή, βασικά κομμάτια των δυο βασικών αξόνων που είναι έτοιμα, ακόμα και οι διαγραμμίσεις είναι έτοιμες, δεν παραδίδονται γιατί οφείλετε στον εργολάβο στη μια περίπτωση 1.800.000 ευρώ και στην άλλη περίπτωση 3.000.000 ευρώ. Αυτά η περιφέρεια Κρήτης τα έχει ζητήσει από το Γενάρη του 2005. Αλήθεια ένα χρόνο τώρα δεν μπορούν να εξασφαλιστούν αυτά τα 4.000.000 ευρώ; Δεν θέλουμε τα 440.000.000 ευρώ που λέτε τώρα, τούτη τη στιγμή. Αυτήν τη στιγμή τουλάχιστον χρειάζεται αυτό το ποσό για να παραδοθούν οι άξονες. 
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ)
     Και να σας πω και κάτι, κύριε Υπουργέ; Δεν θα τα βρείτε ούτε και τώρα γιατί ενώ ήταν να παραδοθούν από πέρυσι το καλοκαίρι δυο τμήματα των οδικών αξόνων το κομμάτι προς τη Μεσαρά, Αυγενική-Αγία Βαρβάρα και το άλλο από Άγιο Σώζοντα-Αλάγνη δεν τα παραδίδετε γιατί θέλετε να παραδοθούν μαζί με το τρίτο κομμάτι που δημοπρατήθηκε και χρηματοδοτήθηκε πάλι επί της προηγούμενης κυβέρνησης, δηλαδή το κομμάτι Σίβα-Βενεράτο-Αυγενική, που τελειώνει τον Ιούνιο του 2006 προκειμένου να τα παραδώσετε όλα μαζί.
     Είναι έργα που έχουν χρηματοδοτηθεί, μελετηθεί και υλοποιηθεί σχεδόν, επί ΠΑ.ΣΟ.Κ., προκειμένου στη συνείδηση των πολιτών να περάσει ότι εσείς επί νέας διακυβέρνησης τα ολοκληρώσατε. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κυρία Σχοιναράκη, ολοκληρώστε. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είναι λάθος, είναι ειλικρινά –δεν μπορώ, πώς να το χαρακτηρίσω;- πολιτικό ατόπημα δικό σας, η καπήλευση αυτής της δουλειάς. Οι πολίτες αυτό που απαιτούν είναι να δοθούν οι άξονες…
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κυρία Σχοιναράκη. Σας παρακαλώ. Φτάσατε τα τρία λεπτά και τα περάσατε.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Τα πρωτοσέλιδα των εφημερίδων αυτών των ημερών λένε ξεκάθαρα «φτάνει πια» και τα καταθέτω. «Τριάντα χρόνια υποσχέσεις».
     ΠΡΟΕΔΡΟΣ (Άννα Μπενάκη-Ψαρούδα): Κυρία Σχοιναράκη, κάντε μου τη χάρη. Τελείωσε ο χρόνος σας. Μην έχουμε κάθε φορά αυτού του είδους τους διαξιφισμούς, σας παρακαλώ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Και το τελευταίο –τελειώνω, κυρία Πρόεδρε και σας ευχαριστώ- σας καταθέτω και το κείμενο παρέμβασης της εφημερίδας, για να δείτε πώς ακριβώς σκέφτονται στη Μεσαρά και στην πλευρά του Αρκαλοχωρίου οι πολίτες.
     Σας ευχαριστώ.
     (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΟΣ (Άννα Μπενάκη-Ψαρούδα): Ο κ. Ξανθόπουλος έχει το λόγο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
     Κυρία συνάδελφε, νομίζω ότι αδικείτε τον εαυτό σας με το να είστε τόσο απόλυτη σε θέματα που είναι προφανή και προκύπτουν από γεγονότα. 
     Πρώτον, για να ξεκινήσω από το τελευταίο, ουδέποτε η παρούσα πολιτική ηγεσία και ειδικότερα ο κ. Σουφλιάς θέλησε να καπηλευθεί οτιδήποτε. Αντιθέτως, εγκαινιάζει με μεγάλη χαρά έργα που ξεκίνησαν από την προηγούμενη κυβέρνηση και αναφέρει ευθαρσώς και επαίνους για την Κυβέρνηση αυτή. Συνεπώς αν κάτι είχε τελειώσει πραγματικά, θα το είχε αμέσως παραδώσει στην κυκλοφορία. Δεν τα κρατά ούτε μια μέρα και το αποδεικνύει σε άπειρα έργα σε όλη την Ελλάδα.
     Δεύτερον, πράγματι πολλά είχαν γίνει από την προηγούμενη κυβέρνηση στη νότια Κρήτη, αλλά σε μικρή κλίμακα, με ατελείς μελέτες και δυστυχώς μερικά από αυτά δεν είναι ουσιαστικώς λειτουργικά, υπό την έννοια ότι εγκυμονούν κινδύνους λόγω μη ολοκλήρωσης. 
     Στα έγγραφα που καταθέτω θα δείτε τι λένε όχι εμείς, αλλά οι υπάλληλοι που και εσείς είχατε –δεν τους μετακινήσαμε- της Περιφέρειας Κρήτης, παραδείγματος χάριν οι αρμόδιοι υπάλληλοι της Δ.Ε.Σ.Ε. στην Περιφέρεια Κρήτης, στο τμήμα συγκοινωνιών. Θα διαβάσετε μόνοι σας ακριβώς την κατάσταση πώς έχει σήμερα.
     Τρίτον, είναι επίσης λίγο άδικο να λέτε ότι το Υπουργείο για το οποίο κυρίως εγώ σήμερα παρίσταμαι εδώ και το οποίο έχει ευθύνη μόνο για όσα σας είπα, δηλαδή μεγάλοι οδικοί άξονες και όχι κάθετοι άξονες, δεν έχει κάνει τίποτα. Αντιθέτως για πρώτη φορά οργάνωσε ολοκληρωμένο σχέδιο. Το Υ.ΠΕ.ΧΩ.Δ.Ε. εξασφάλισε και έχει στα χέρια του αυτές τις πιστώσεις των 17.500.000 ευρώ για μελέτες μόνο και εντάσσει με δημόσια ανακοίνωση στο Δ΄ Κοινοτικό Πλαίσιο Στήριξης έργα ύψους 440.000.000 ευρώ, με τα οποία επιτέλους η Κρήτη θα αποκτήσει ένα οδικό δίκτυο πλήρες –βόρειος και νότιος άξονας- και κυρίως συνδεδεμένο για όλη την Κρήτη με κάθετες συνδέσεις.
     Συνεπώς αν υπάρχει κάτι το οποίο ειδικότερα καθυστερεί, παρακαλώ ενημερώστε προσωπικά εμένα, να κατέβω εγώ στην Κρήτη να το δω. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ελάτε, αυτό θα ήταν το καλύτερο!
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Και αν έχετε δίκιο, εκατό φορές θα το κάνουμε μαζί σαν εγκαίνια αύριο το πρωί. Όμως πρέπει να είναι παραδοτέο και λειτουργικό. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Πάμε να περπατήσουμε στους δρόμους που είναι έτοιμοι. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Θα κατέβω και στην Κρήτη να το δούμε μαζί. 
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Θα χαρώ να κατεβείτε στην Κρήτη!
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εντάξει, ευχαριστώ. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
     Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε  στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Εθνικής Άμυνας.
     Μόνη συζήτηση επί της αρχής, των άρθρων και του συνόλου του σχεδίου νόμου «Στρατολογία των Ελλήνων και άλλες διατάξεις». 
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Ανάπτυξης.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης Πλαίσιο του Παγκόσμιου Οργανισμού Υγείας για τον έλεγχο του καπνού». 
     Το νομοσχέδιο αυτό ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση στη Βουλή με τη διαδικασία του άρθρου 108, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της συμφωνίας.
     Θέλει κάποιος συνάδελφος να πάρει το λόγο;
     ΝΙΚΟΛΑΟΣ ΓΚΑΤΖΗΣ: Μάλιστα, κυρία Πρόεδρε.
     ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε συνάδελφε, έχετε το λόγο.
     ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε. 
     Κατ’ αρχήν θα ήθελα να υπογραμμίσω ότι συμφωνούμε με την αντικαπνιστική εκστρατεία της προτεινόμενης Σύμβασης Πλαίσιο του Παγκόσμιου Οργανισμού Υγείας, όπως παραδείγματος χάρη για την πάταξη του παράνομου εμπορίου λαθραίων τσιγάρων, για την ενημέρωση γύρω από τις σοβαρές επιπτώσεις που έχει το κάπνισμα, για τα περιοριστικά μέτρα στη διαφήμιση, για την απαγόρευση καπνίσματος σε δημόσιους χώρους κ.λπ..
     Διαφωνούμε όμως, κυρία Πρόεδρε, με ορισμένα μέτρα που προτείνονται για την υλοποίηση αυτής της πολιτικής του αντικαπνιστικού αγώνα που κάνει ο Παγκόσμιος Οργανισμός Υγείας. 
     Παραδείγματος χάρη, διαφωνούμε, κύριε Υπουργέ, με την τιμολογιακή φορολογική πολιτική. Αυτό το μέτρο δεν είναι ένα μέτρο που θα συμβάλλει στη μείωση του καπνίσματος, όπως έχει αποδειχθεί μέχρι σήμερα, αλλά έχει καταντήσει να είναι φοροεισπρακτικό. Όλες οι κυβερνήσεις μέχρι σήμερα καταφεύγουν στην αύξηση του φόρου των τσιγάρων για να εξοικονομήσουν χρήμα για την αντιμετώπιση προβλημάτων και ιδιαίτερα για το κλείσιμο των μαύρων τρυπών. Τελευταία, κυρία Πρόεδρε, είχαμε μία αύξηση στην τιμή των τσιγάρων πλατιάς λαϊκής κατανάλωσης. Η έρευνα που έκανε μία μεγάλη εταιρεία απέδειξε ότι στην περίοδο έξαρσης των μέτρων αντικαπνιστικού αγώνα κ.λπ. είχαμε μία παγκόσμια αύξηση και ειδικά στη χώρα μας  της τάξης του 4,2%. 
     Διαφωνούμε, επίσης, για τη σύνδεση της αντικαπνιστικής εκστρατείας με τη σύμβαση, όπως παρουσιάζεται. Όλα τα μέτρα τα οποία έχουν παρθεί έχουν σαν στόχο τη μείωση της καπνοκαλλιέργειας και στη χώρα μας ουσιαστικά την εξαφάνισή της. Με αυτό τον τρόπο απαλλάσσεται, κυρία Πρόεδρε, η Ευρωπαϊκή Ένωση με 1,3 δισεκατομμύρια ευρώ και αυτό δημιουργεί τεράστια οικονομικά προβλήματα και στους δικούς μας καπνοκαλλιεργητές, οι οποίοι βρίσκονται σε δεινή κατάσταση. 
     Από την άλλη μεριά θα πρέπει να δείτε, κύριε Υπουργέ, ότι το 60% των αναγκών της Ευρωπαϊκής Ένωσης και της χώρας μας καλύπτεται από εισαγωγές. Εκείνο τελικά που θα γίνει είναι, από τη μία, να αυξηθεί στη χώρα μας το ποσοστό των καπνιστών και μάλιστα με πολύ γρήγορους ρυθμούς όπως πάει και από την άλλη να μην έχουμε καλλιέργεια καπνού και να έχουμε εισαγωγές, που σημαίνει χτύπημα του αγρότη, του εθνικού εισοδήματος, της παραγωγής κ.λπ..
     Για τους λόγους αυτούς, κυρία Πρόεδρε, εμείς δεν θα ψηφίσουμε τη συγκεκριμένη σύμβαση, αλλά δεν μπορούμε και να την καταψηφίσουμε, γιατί είμαστε υπέρ του πνεύματος της αντικαπνιστικής εκστρατείας για την υγιεινή συμπεριφορά των πολιτών. Γι’ αυτούς τους λόγους θα ψηφίσουμε «παρών».
     ΠΡΟΕΔΡΟΣ (Άννα Μπενάκη - Ψαρούδα):  Ευχαριστώ, κύριε συνάδελφε. 
     ΕΜΜΑΝΟΥΗΛ ΣΤΡΑΤΑΚΗΣ: Κυρία Πρόεδρε, το λόγο παρακαλώ.
     ΠΡΟΕΔΡΟΣ (Άννα Μπενάκη - Ψαρούδα): Εσείς ψηφίζετε τη σύμβαση …
     ΕΜΜΑΝΟΥΗΛ ΣΤΡΑΤΑΚΗΣ: Πάνω στη διαδικασία δεν ξέρω αν μπορώ να πω μία κουβέντα. 
     ΠΡΟΕΔΡΟΣ (Άννα Μπενάκη - Ψαρούδα): Δεν μπορείτε να έχετε το λόγο.
     ΕΜΜΑΝΟΥΗΛ ΣΤΡΑΤΑΚΗΣ: Ξέρω ότι δεν επιτρέπεται, αλλά ήθελα να πω κάτι που είχε ειπωθεί στην επιτροπή. Υπήρξε η εντύπωση στα μέλη της επιτροπής ότι υπήρχε η συναίνεση της κυρίας Προέδρου –η δική σας, δηλαδή-  ώστε αυτό το θέμα, επειδή είναι μείζον, να συζητηθεί σε μία συνεδρίαση, να πάρουν το λόγο οι Υπουργοί και όλοι οι εμπλεκόμενοι, ώστε να αναδειχθεί ως θέμα. Πραγματικά είναι πολύ σημαντικό θέμα, με δεδομένο αυτό που τουλάχιστον λένε οι ειδικοί, ότι ο καρκίνος εξ αιτίας του καπνίσματος είναι κάτι πολύ σημαντικό και θα πρέπει να ευαισθητοποιηθεί η ελληνική κοινωνία. 
     Σ’ αυτήν, λοιπόν, τη λογική είχε συμφωνηθεί κατά κάποιο τρόπο ότι θα γινόταν μία ευρύτερη συζήτηση στην Ολομέλεια της Βουλής. Γνωρίζω, κυρία Πρόεδρε, τον Κανονισμό και επειδή το επεσήμανα ήδη στην επιτροπή, γι’ αυτό σήμερα βρίσκομαι.
     ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, επίσημο αίτημα να γίνει συζήτηση και να μπει στην ημερησία διάταξη με την άλλη διαδικασία δεν έχει γίνει. Συνεπώς εφόσον έχει ψηφιστεί από τα 4/5 της Βουλής εισάγεται μ’ αυτήν τη διαδικασία. 
     Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης «Κύρωση της Σύμβασης Πλαίσιο του Παγκόσμιου Οργανισμού Υγείας για τον έλεγχο του καπνού». 
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΟΣ (Άννα Μπενάκη - Ψαρούδα): Συνεπώς το νομοσχέδιο του Υπουργείου Υγείας και Κοινωνικής Αλληλεγγύης «Κύρωση της Σύμβασης Πλαίσιο του Παγκόσμιου Οργανισμού Υγείας για τον έλεγχο του καπνού» έγινε δεκτό κατ΄ αρχήν, κατ’ άρθρο και στο σύνολο κατά πλειοψηφία και έχει ως εξής:
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
     ΟΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Συνεπώς το Σώμα παρέσχε τη ζητηθείσα εξουσιοδότηση.
     Επανερχόμαστε στην ημερήσια διάταξη.
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Στρατολογία των Ελλήνων και άλλες διατάξεις».
     Η Διάσκεψη των Προέδρων έχει αποφασίσει στη συνεδρίασή της στις 3.11.2005 η συζήτηση του νομοσχεδίου αυτού να διεξαχθεί σε τρεις έως τέσσερις συνεδριάσεις.
     Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο στη συζήτηση του νομοσχεδίου αυτού τον Βουλευτή κ. Χρυσοχοϊδη.
     Επίσης, ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει ως ειδικό αγορητή στο ίδιο νομοσχέδιο τη Βουλευτή κ. Λιάνα Κανέλλη. 
     Ο Πρόεδρος του Συνασπισμού Ριζοσπαστικής Αριστεράς κ. Αλαβάνος, ορίζει ως Κοινοβουλευτικό Εκπρόσωπο τον Βουλευτή κ. Νίκο Κωνσταντόπουλο. 
     Πριν σας δώσω το λόγο, κύριε Υφυπουργέ, για να κάνετε τις βελτιώσεις που θέλετε, θα ήθελα να σας γνωστοποιήσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975», καθώς και στους λοιπούς χώρους της Βουλής, εξήντα εθελοντές του Φιλανθρωπικού Σωματείου Συμπαράστασης και Βοήθειας «Κοινωνική Στήριξη». 
     Η Βουλή τους καλωσορίζει.
     (Χειροκροτήματα απ’ όλες τις πτέρυγες)
     Κύριε Υφυπουργέ, θα θέλατε να κάνετε κάποιες βελτιώσεις στο νομοσχέδιο; 
     Ορίστε, παρακαλώ. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κυρία Πρόεδρε, να τις διαβάσω; 
     ΠΡΟΕΔΡΟΣ (Άννα Μπενάκη-Ψαρούδα): Αν τις έχετε διανείμει και δεν υπάρχει ειδικός λόγος, τότε αναφερθείτε απλώς σε αυτές και θα συμπεριληφθούν στα Πρακτικά. Δεν χρειάζεται να τις διαβάσετε. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κυρία Πρόεδρε, τις έχουμε υπογράψει και τις καταθέτουμε. 
     (Να φωτογραφηθεί η σελίδα 40)
     ΠΡΟΕΔΡΟΣ (Άννα Μπενάκη-Ψαρούδα): Οι βελτιώσεις έχουν κατατεθεί και έχουν διανεμηθεί. Επομένως, οι συνάδελφοι είναι ενήμεροι.
     Επομένως, καλούμε στο Βήμα τον εισηγητή της Νέας Δημοκρατίας, συνάδελφο κ. Ιωάννη Γιαννέλη-Θεοδοσιάδη. 
     ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, το σχέδιο νόμου του Υπουργείου Εθνικής Άμυνας «Στρατολογία των Ελλήνων και άλλες διατάξεις» αποτελεί ένα σύγχρονο νομοσχέδιο, νομοσχέδιο ουσίας, άρτια δομημένο που ανταποκρίνεται πλήρως στις ανάγκες των Ενόπλων μας Δυνάμεων, στις προεκλογικές εξαγγελίες της Κυβέρνησης, αλλά και στις προσδοκίες του λαού. 
     Κίνητρα για την παραγωγή αυτού του νομοσχεδίου υπήρξαν αφ’ ενός μεν η ανάγκη της απλοποίησης των διατάξεων της στρατολογικής νομοθεσίας, αφ’ ετέρου δε η απλοποίηση των διατάξεων αυτών, ώστε να καθίσταται ευχερής η πρόσβαση των ενδιαφερομένων στις σχετικές διατάξεις.
     Αποτελεί ουσιαστικά μια κωδικοποίηση προηγούμενων διατάξεων, οι οποίες είχαν περιληφθεί στο ν. 1763/1988 προηγούμενων κυβερνήσεων και οι οποίες στη συνέχεια τροποποιήθηκαν. Ακολούθησαν γύρω στις δεκαπέντε τροποποιήσεις, με αποτέλεσμα να παραστεί εκ νέου η ανάγκη από την προηγούμενη κυβέρνηση με το π.δ. 292/2003 να γίνει μια κωδικοποίηση με αυτό το προεδρικό διάταγμα.
     Όμως, έκτοτε, ακολούθησαν πολλές τροποποιήσεις, με αποτέλεσμα να καθίσταται δυσχερής  η ανεύρεση από μέρους των ενδιαφερομένων στρατευσίμων των σχετικών διατάξεων. Υπήρχε μια πολυδαίδαλη νομοθεσία η οποία ανάγκασε και υποχρέωσε την Κυβέρνηση να προχωρήσει στην κωδικοποίησή των, αλλά και με τη λογική ότι μέσα σε αυτή θα μπορούσαν να ενταχθούν νέες διατάξεις για τις οποίες θα μιλήσουμε στη συνέχεια.
     Βέβαια, οφείλω να πω εδώ πέρα ότι η Κυβέρνηση διατήρησε όσες από τις προηγούμενες διατάξεις έκρινε θετικές και οφείλουμε να πούμε ότι δεν υπήρξε κανένας μηδενισμός του έργου της προηγούμενης κυβέρνησης. Ό,τι εκρίθη θετικό διετηρήθη και τα περισσότερα ήσαν απολύτως θετικά. Στη συνέχεια όμως και σύμφωνα με τις προεκλογικές εξαγγελίες της Κυβέρνησης με τα όσα είχε υποσχεθεί ως αντιπολίτευση, έρχεται τώρα να τα συμπεριλάβει μέσα σε αυτό το νομοσχέδιο, το οποίο, όπως είπα προηγουμένως, είναι ένα νομοσχέδιο που ανταποκρίνεται πλήρως στις κοινωνικές απαιτήσεις και στις νέες δομές του στρατεύματος.
     Στα δεκατέσσερα κεφάλαιά του περιλαμβάνονται πολλές διατάξεις, με τις οποίες λαμβάνεται ειδική μέριμνα για ορισμένες κατηγορίες συμπολιτών μας, στις οποίες οφείλει να συμπαρασταθεί η πολιτεία. Μιλάμε για τις πολύτεκνες οικογένειες –άλλωστε αυτό αποτελούσε και μια δέσμευση του Πρωθυπουργού προεκλογικά- για τις ορφανικές οικογένειες, για τους έχοντες δυσλεξία, για τους ομογενείς, για τους μονίμους κατοίκους του εξωτερικού, για τους σπουδαστές, για όλους αυτούς οι οποίοι έρχονται από τις χώρες της πρώην Σοβιετικής Ένωσης και από την Τουρκία. 
     Έτσι, λοιπόν, λαμβάνονται μέτρα ειδικής ευαισθησίας για κοινωνικές τάξεις που όφειλε η πολιτεία να τους συμπαρασταθεί και να τους βοηθήσει.
     Οφείλω να ομολογήσω ότι στη συζήτηση που έγινε στην Επιτροπή -η οποία μπορώ να πω ότι ήταν διεξοδική, πολυτελής, αφού καταναλώσαμε τρεις συνεχείς συνεδριάσεις και το πνεύμα κάτω από το οποίο διεξήχθη η συζήτηση ήταν άριστο- σχεδόν συμπέσαμε όλα τα πολιτικά κόμματα, όλες οι παρατάξεις, παρά τις διαφορετικότητες των απόψεων που υπήρχαν. 
     Αλλά το χαρακτηριστικό δεν ήταν η διαφορετικότητα των απόψεων και των πολιτικών θέσεων που ήταν απόλυτα λογικές. Ήταν η σύμπτωση των απόψεων, διότι βρήκαμε ορισμένους κοινούς τόπους και επιτέλους έγινε κατανοητό ότι τα πεδία της Εθνικής Άμυνας, τα πεδία του Υπουργείου Παιδείας ή του Υπουργείου Εξωτερικών δεν είναι πεδία πολιτικής αντιπαράθεσης. Υπάρχουν χώροι όπου μπορούμε να εκδηλώσουμε την πολιτική διαφορετικότητά μας. Αυτό είναι πάρα πολύ θετικό για την πολιτική εξέλιξη στον τόπο μας.
     Έτσι, λοιπόν είχαμε την ευχέρεια να ακούσουμε όλους τους φορείς οι οποίοι εκλήθησαν. Έγιναν προτάσεις από τις παρατάξεις, από τα κόμματα, εκλήθησαν όλοι οι εμπλεκόμενοι φορείς, ήλθαν εκπρόσωποι των αποδήμων, της Διεθνούς Αμνηστίας και οφείλω να πω ότι έγιναν αποδεκτές από όλες τις παρατάξεις οι απόψεις των απόδημων Ελλήνων. Μάλιστα, βλέπουμε μια τροπολογία που εισάγει ο κύριος Υπουργός, για την τελευταία που έμεινε σε εκκρεμότητα για το τρίμηνο αυτό αίτησή τους για τη στράτευσή τους. Και ήταν και πρόταση της Αξιωματικής Αντιπολίτευσης και των άλλων κομμάτων. Νομίζω ότι προχωρήσαμε θετικά. Ήταν πάρα πολύ θετική η όλη εξέλιξη στην Επιτροπή.
     Κυρίες και κύριοι συνάδελφοι, πρόκειται για ένα σχέδιο νόμου που αντιμετωπίζει τα στρατολογικά προβλήματα του πολίτη με βαθιά κοινωνική ευαισθησία, χωρίς να καθιστά την υποχρέωση προς στράτευση δυσβάστακτο βάρος και εμπόδιο στη μόρφωση και την επαγγελματική αποκατάσταση του Έλληνα. 
     Οι ευεργετικές διατάξεις του τελούν σε πλήρη ισορροπία με την ανάγκη διατήρησης αξιόμαχων Ενόπλων Δυνάμεων που επιβάλλουν, η γεωπολιτική θέση της χώρας, το δημογραφικό πρόβλημα με τη συνεχώς φθίνουσα απόδοση των κλάσεων σε στρατευσίμους, αλλά και το δικαιϊκό σύστημα της χώρας ως μέλους της Ευρωπαϊκής Ένωσης που μας υποχρεώνει σε συμμόρφωση με κανόνες που ισχύουν διεθνώς.
     Για λόγους προστασίας του θεσμού της οικογένειας και κοινωνικής ευαισθησίας, αλλά και συμβολής του Υπουργείου Εθνικής Άμυνας στην άμβλυνση των παρενεργειών του δημογραφικού προβλήματος της χώρας, επεκτείνεται το ευεργέτημα της μειωμένης στρατιωτικής υποχρέωσης και για πρώτη φορά υπάγονται σ’ αυτήν –προχωρώ αναλυτικά- οι εξής:
     Υπόχρεοι εννεάμηνης θητείας. Ο δεύτερος μεγαλύτερος αδελφός από τα τέσσερα αδέλφια και ο πατέρας ενός ζώντος τέκνου. Αυτοί είναι υπόχρεοι εννεάμηνης θητείας. 
     Υπόχρεοι εξάμηνης μειωμένης θητείας. Όλοι οι αδελφοί από έξι ή περισσότερα αδέλφια –προηγουμένως ήταν οι τρεις μεγαλύτεροι αδελφοί- και οι δύο μεγαλύτεροι από τα πέντε αδέλφια. Ο πατέρας δύο ζώντων τέκνων, ο μόνος γιος του οποίου οι δύο γονείς είναι ανίκανοι για κάθε εργασία ή έχουν αποβιώσει, ο σύζυγος που έχει ανίκανη για κάθε εργασία σύζυγο. Αυτοί υπάγονται στην εξάμηνη θητεία.
     Η μέριμνα για τις ορφανικές οικογένειες. Ο ορφανός δύο γονέων υπηρετεί εξάμηνη θητεία. 
     Περιπτώσεις πλήρους απαλλαγής από τις υποχρεώσεις προς στράτευση. Ο μόνος ή μεγαλύτερος γιος, ο οποίος έχει ένα τουλάχιστον άγαμο και ανήλικο ή άγαμο και ανίκανο για κάθε εργασία αδελφό ή αδελφή. 
     Πριν υπηρετούσαν τρίμηνο. 
     Ο μόνος ή μεγαλύτερος γιος, που έχει ανίκανους για κάθε εργασία και τους δύο γονείς, αυτός υπηρετεί εξάμηνη θητεία. Ο έχων σύζυγο ανίκανο για κάθε εργασία υπηρετεί εξάμηνη θητεία. 
     Όλες οι κατηγορίες τρίμηνης μειωμένης θητείας, όπως αυτές ίσχυαν στο  παρελθόν, απαλλάσσονται της στράτευσης. Αυτές είναι: Πρώτον, ο μόνος ή ο μεγαλύτερος γιος γονέων που έχουν πεθάνει, ο οποίος έχει ένα τουλάχιστον άγαμο και ανήλικο ή άγαμο και ανίκανο για κάθε εργασία αδερφό ή αδερφή.
     Δεύτερον, ο χήρος πατέρας ενός τουλάχιστον ζώντος ανήλικου ή ανίκανου για κάθε εργασία άγαμου τέκνου.
     Τρίτον, ο πατέρας ενός τουλάχιστον ζώντος ανήλικου τέκνου, ο οποίος έχει σύζυγο ανίκανη για κάθε εργασία. 
     Οι νέες διατάξεις απαλλαγής από τη στράτευση θεσπίζονται για λόγους συνταγματικής τάξης, προστασίας της οικογένειας και για λόγους κοινωνικής ευαισθησίας και συμπαράστασης σε άτομα με ιδιαίτερα προβλήματα, προσωπικά ή οικογενειακά, που καθιστούν αδύνατη τη στράτευση εκ μέρους τους. Επίσης, ελήφθη υπ’ όψιν ο μικρός αριθμός των προσκαλουμένων κατ’ έτος ατόμων αυτής της κατηγορίας.
     Αναβολή εξαρτημένων ατόμων που νοσηλεύονται στο εξωτερικό και στο εσωτερικό. Καθιερώνεται νομοθετικά για πρώτη φορά αναβολή για όσους ακολουθούν θεραπευτική αγωγή σε κέντρα θεραπείας εξαρτημένων στο εξωτερικό, ενώ μέχρι σήμερα ίσχυε μόνον για το εσωτερικό. Οι διατάξεις του σχετικού άρθρου θεσπίζονται για λόγους κοινωνικής ευαισθησίας και με σκοπό την επίλυση θεμάτων κατάταξης σε εξαιρετικές περιπτώσεις που αντικειμενικά καθιστούν τη στράτευση αδύνατη, όπως είναι η νοσηλεία για απεξάρτηση από ναρκωτικές ουσίες. 
     Ενιαία αναβολή κατάταξης για Ανώτατα Εκπαιδευτικά Ιδρύματα, για μεταπτυχιακές σπουδές, αναβολή για δυσλεξία κ.λπ.. Καθιερώνεται ενιαία αναβολή κατάταξης για ανώτερες ή ανώτατες σχολές και για απόκτηση μεταπτυχιακού διπλώματος ειδίκευσης μέχρι το εικοστό όγδοο έτος της ηλικίας των σπουδαστών. Έτσι, παρέχεται στους σπουδαστές η δυνατότητα μία και μόνο φορά να ζητήσουν την αναβολή. Ενώ μέχρι τώρα ήταν υποχρεωμένοι κατά τακτά χρονικά διαστήματα να προσκομίζουν πιστοποιητικά στα στρατολογικά γραφεία, τώρα άπαξ και δια παντός παίρνουν αυτήν την αναβολή μέχρι το εικοστό όγδοο έτος της ηλικίας τους. 
     Μόνιμοι κάτοικοι του εξωτερικού. Επαναπροσδιορίζεται η έννοια του μονίμου κατοίκου του εξωτερικού μετά από πολλές δεκαετίες, προσαρμοσμένη στις επιταγές της σύγχρονης κοινωνικής πραγματικότητας και εκπληρώνεται η προγραμματική δέσμευση για εξομοίωσή της με την έννοια του μετανάστη η οποία καταργείται. Ορίζεται, έτσι, ως μόνιμος κάτοικος όποιος έχει την κατοικία του στο εξωτερικό για έντεκα συνεχόμενα χρόνια ή ασκεί βιοποριστικό επάγγελμα και έχει κατοικία στο εξωτερικό για επτά συνεχόμενα χρόνια. Όσοι χαρακτηρίζονται ως μόνιμοι κάτοικοι εξωτερικού εξακολουθούν να έχουν τα δικαιώματα των μονίμων κατοίκων εξωτερικού που ισχύουν σήμερα. Μέχρι σήμερα ο νόμος χαρακτήριζε ως μόνιμο κάτοικο όποιον είχε γεννηθεί ή κατοικούσε στο εξωτερικό μέχρι το ενδέκατο έτος της ηλικίας του. Ουσιαστικά, αναφερόταν στα παιδιά των μεταναστών, απηχώντας ξεπερασμένες κοινωνικές αντιλήψεις και πραγματικότητες περασμένων δεκαετιών. 
     Έτσι, λοιπόν, με το νέο σχέδιο νόμου καθιερώνεται για πρώτη φορά η κατάταξη ή επανακατάταξη των στρατευσίμων που είχαν τύχει αναβολής για λόγους υγείας με την αμέσως επόμενη εκπαιδευτική σειρά στρατευσίμων οπλιτών Ε.Σ.Σ.Ο., με σκοπό τη μείωση του συνολικού χρόνου παραμονής των εκτός των Ενόπλων Δυνάμεων. 
     Καθιερώνεται για πρώτη φορά και για μία Ε.Σ.Σ.Ο. η αναβολή κατάταξης για κοινωνικούς λόγους για όσους την ημερομηνία κατάταξης της κλάσης τους ή της κατηγορίας τους έχουν οικογενειακούς, προσωπικούς, οικονομικούς λόγους ή οποιονδήποτε άλλον λόγο για την αντιμετώπιση του οποίου απαιτείται η αυτοπρόσωπη παρουσία τους ή έχουν υποχρέωση που πρέπει να εκπληρώσουν στο άμεσο μέλλον.
     Καταργούνται οι χρονικοί περιορισμοί ως προς την άρση των πρόσθετων υπηρεσιών που δημιουργούσαν χωρίς σοβαρό λόγο περιορισμό των ομοίων δικαιωμάτων των ενδιαφερομένων. 
     Επιτρέπεται για πρώτη φορά η χορήγηση ή θεώρηση διαβατηρίων στους ανυπότακτους εξωτερικού στην Ελλάδα και στο εξωτερικό για λόγους ψυχικής και σωματικής επανασύνδεσης των ανυπότακτων εξωτερικού με την Ελλάδα.
     Ρυθμίζονται οριστικά θέματα που αφορούν τους ομογενείς που έρχονται από χώρες του τέως ανατολικού συνασπισμού ή από την Τουρκία. Απαλλάσσονται από υποχρέωση προς στράτευση, εφόσον η εγγραφή τους στα μητρώα αρρένων πραγματοποιήθηκε μετά την ολοκλήρωση του τριακοστού πέμπτου έτους της ηλικίας τους ή υπηρετούν τρίμηνη θητεία εφόσον καταλήγουν στις Ένοπλες Δυνάμεις εντός πενταετίας από την εγγραφή τους στα μητρώα των αρρένων. 
     Για τη ρύθμιση αυτή ελήφθησαν υπόψη τα ιδιαίτερα προβλήματα που αντιμετωπίζουν τα άτομα αυτών των κατηγοριών που αφορούν την ενσωμάτωσή τους στην κοινωνική και οικονομική ζωή του τόπου. Η σχετική διάταξη αποσκοπεί επίσης στο να παράσχει στους επαναπατρισθέντες συμπατριώτες μας τη δυνατότητα της ομαλής προσαρμογής στην Ελλάδα, με τη χορήγηση τριετούς αναβολής κατάταξης.
     Μειώνεται η θητεία από εξάμηνο σε τρίμηνο τέκνων ή αδελφών προσώπων που απεβίωσαν κατά τη διάρκεια της υπηρεσίας στις Ένοπλες Δυνάμεις ή στα Σώματα Ασφαλείας ή τραυματίστηκαν εξ αιτίας τρομοκρατικής ενέργειας. 
     Καθιερώνεται για πρώτη φορά ότι η εξαγορά του υπολοίπου στρατιωτικών υποχρεώσεων γίνεται με βάση το χρόνο που πραγματικά υπηρετεί ο εκάστοτε ενδιαφερόμενος και όχι σύμφωνα με τη διάρκεια της θητείας όπως ίσχυε μέχρι σήμερα. Έτσι γίνεται δικαιότερη η εξαγορά γιατί ευεργετούνται κοινωνικά ομάδες με χαμηλό εισόδημα που αδυνατούσαν να αντεπεξέλθουν στο κόστος της αγοράς. Όσοι αντιρρησίες συνείδησης εξέπεσαν του δικαιώματος εκπλήρωσης εναλλακτικής θητείας, μπορούν να υποβάλλουν εκ νέου δικαιολογητικά για εξέταση σε ένα τρίμηνο από την ισχύ του νόμου.
     Καταργούνται τα εντάλματα σύλληψης των ανυπότακτων ενώ ίσχυε το π.δ. 506/74 περί γενικής επιστρατεύσεως των Ενόπλων Δυνάμεων και των Σωμάτων Ασφαλείας ή συνεχίστηκε η τέλεσή τους μετά την κατάργησή του και δεν έχουν εκδικασθεί. 
     Τέλος, επιλύονται διοικητικά θέματα εξέλιξης των αξιωματικών και των οπλιτών των τριών κλάδων των Ενόπλων Δυνάμεων και του Δικαστικού Σώματος όπως επιπλέον άδεια για τέλεση γάμου ή γέννηση τέκνου, διευκολύνσεις για τέκνα ατόμων με ειδικές ανάγκες, ευνοϊκές ρυθμίσεις για τον έναν από τους δυο υπηρετούντες ταυτόχρονα αδελφούς κλπ., καθώς και θέματα μετοχικών ταμείων με σκοπό τη δικαιότερη αντικειμενικά αντιμετώπιση ορισμένων κατηγοριών μετόχων, όπως οι χήρες, οι ορφανικές οικογένειες κ.λπ..
     Εισηγούμαι λοιπόν, κυρίες και κύριοι συνάδελφοι, την υπερψήφιση αυτού του νομοσχεδίου, γιατί ανταποκρίνεται πλήρως στις σημερινές κοινωνικές συνθήκες ενώ παράλληλα προσαρμόζεται στις δομές και τις απαιτήσεις των Ενόπλων μας Δυνάμεων.
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
     Το λόγο έχει ο εισηγητής του ΠΑ.ΣΟ.Κ. συνάδελφος κ. Βασίλειος Οικονόμου.
     ΒΑΣΙΛΕΙΟΣ ΟΙΚΟΝΟΜΟΥ: Κυρία Πρόεδρε, κυρίες και κύριοι συνάδελφοι, αναλαμβάνοντας εισηγητής σ’ αυτό το νομοσχέδιο και παραλαμβάνοντας το κείμενο το οποίο όπως όλοι βλέπετε είναι βαρύ και πλούσιο, αμέσως κατάλαβα ότι έχω δύσκολο έργο μπροστά μου. Λέω, 87 άρθρα, αιτιολογική έκθεση, συν όλα τα άλλα, ένα πολύ δύσκολο και βαρύ έργο που μου έλαχε ξανά. 
     Ως μεθοδολογία της δουλειάς μου και της έρευνάς μου, ξεκίνησα με τα νομοθετικά κείμενα που είχε το ΠΑ.ΣΟ.Κ. για τα θέματα στρατολογίας. Ξεκίνησα με τον 1763/88 -υπήρχαν βέβαια αρκετές τροποποιήσεις καμιά δεκαπενταριά, δεν τις είδα όλες- αλλά πήγα στο π.δ. 292/2003. Ένα προεδρικό διάταγμα το οποίο τιτλοφορείται «κωδικοποίηση διατάξεων νόμων στρατολογικής φύσεως» Φ.Ε.Κ. 248Α. 
     Εκεί, λοιπόν, τα είδα όλα μαζεμένα. Και διαβάζοντας αυτόν τον τόμο, το βαρύ πόνημα, σας κάνω τις συγκρίσεις -είναι η συγκριτική μέθοδος η λεγόμενη- και λέω ως εκ θαύματος, οι διαφορές είναι λίγες.  Αυτό δεν το λέω απαραίτητα ως κακό.
     ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θετικό είναι, λιγότερη δουλειά.
     ΒΑΣΙΛΕΙΟΣ ΟΙΚΟΝΟΜΟΥ: Έτσι, υπήρχε όντως, ξαφνικά, λιγότερη δουλειά! Ακούστε, όμως, κύριε Υπουργέ. Είναι μια προσπάθεια σημαντική αυτή να κάνετε μια  κωδικοποίηση όπως λέτε. Είναι το ένα στοιχείο. Άλλωστε αυτό που χρησιμοποιείτε κατά κόρον στην αιτιολογική έκθεση είναι η κωδικοποίηση της στρατολογικής νομοθεσίας. 
     Βέβαια, δύο χρόνια μετά την κωδικοποίηση που είχε γίνει από την κυβέρνηση του ΠΑ.ΣΟ.Κ. –η κωδικοποίησή σας φαντάζει ως μικρό έργο, για να πούμε την αλήθεια- υπάρχουν και διάφορες σημαντικές διατάξεις τις οποίες προσθέσατε, κοινωνικού χαρακτήρα, με τις οποίες δύσκολα μπορεί κάποιος να διαφωνήσει. Τις θεσπίσατε και αυτές παίζουν το ρόλο τους. Κάνετε και την παραδοχή, όχι στην αιτιολογική έκθεση, εμμέσως όμως, πλην σαφώς -και χάρηκα που άκουσα και τον εισηγητή της Πλειοψηφίας τον κ. Γιαννέλη- ότι υπήρξε ένα νομοθετικό πλαίσιο από τις κυβερνήσεις του ΠΑ.ΣΟ.Κ. πάνω στο οποίο στηριχθήκατε ως κορμό και ως βάση για να λειτουργήσετε και να προχωρήσετε σ’ αυτό εδώ το πόνημα. Και αυτό είναι μία παραδοχή η οποία μας χαροποιεί και μας ικανοποιεί, η έμμεση τουλάχιστον.
     Πρέπει να πω όμως πως διάβασα και στην αιτιολογική έκθεση ότι αυτό αποτελεί μία εκσυγχρονιστική παρέμβαση στο νομοθετικό πλαίσιο, η οποία μάλιστα επιβάλλεται από τη γεωπολιτική θέση της χώρας και το αξιόμαχο των Ενόπλων Δυνάμεων. Νομίζω ότι αυτά τα βαρύγδουπα λόγια για ένα νομοσχέδιο το οποίο δεν τα επιβεβαιώνει, δεν χρειάζονταν.
     Η κωδικοποίηση της στρατολογικής νομοθεσίας που κάνατε είναι μία μικρή προσπάθεια, γιατί σας είπα ότι πριν δύο χρόνια –άλλωστε, ήταν το συγκριτικό κείμενο– είχε γίνει. Την προχωράτε, βάζετε διατάξεις οι οποίες χρειάζονται, κοινωνικού χαρακτήρα, τις οποίες δεχόμαστε και κάνετε την έμμεση παραδοχή σας για το νομοθετικό έργο του ΠΑ.ΣΟ.Κ.. 
     Είναι τρία θέματα τα οποία ζύγισαν πάρα πολύ στη δική μας κρίση και είπαμε ότι δεν έχουμε αντίρρηση για αυτά τα τρία θέματα να συνεισφέρουμε και εμείς ψηφίζοντας κατ’ αρχήν θετικά για το νομοσχέδιο και βέβαια, για τα επιμέρους άρθρα θα κάνουμε τις παρατηρήσεις μας, όπως τις κάναμε και στην επιτροπή.
     Βέβαια, εμείς, κύριε Υπουργέ, παίρνοντας αυτή τη θέση και στάση, θέλαμε να δείξουμε ότι δεν πολιτευόμαστε ούτε με εμπάθεια ούτε με μικροπρέπεια ούτε με κομματική εμμονή. Είναι γνωστή η αντιπαράθεση που υπάρχει με το Υπουργείο Άμυνας, για πολλά ζητήματα και αφορά την προσπάθειά σας να απαξιώσετε ή να κατακρυμνήσετε το έργο του ΠΑ.ΣΟ.Κ. είκοσι χρόνια σ’ αυτό το Υπουργείο, το θετικό όπως αναγνωρίζετε εσείς, έμμεσα, σήμερα και γι’ αυτό το λόγο υπήρχε η αντιπαράθεση. Αλλά εμείς δεν μπαίνουμε και δεν μένουμε σε αυτά. Σήμερα λοιπόν, κάνετε μία γενναία προσπάθεια, μία καλή προσπάθεια και εμείς ερχόμαστε με μετριοπάθεια να πούμε ότι συγχαίρουμε αυτές τις θετικές προσπάθειες και τις πρωτοβουλίες.
     Εμείς δεν θα πούμε ότι οι διατάξεις για τους πολύτεκνους, για τους κληρικούς, για τους μόνιμους κατοίκους του εξωτερικού, για τους ανυπότακτους, για τους αντιρρησίες συνείδησης είναι διατάξεις κακές και δεν θα τις ψηφίσουμε. Κάνουμε τις παρατηρήσεις μας, χαιρόμαστε που κάνετε και εσείς κάποιες αλλαγές, ακούτε και αυτό είναι πολύ θετικό. Είναι ζητήματα τα οποία εμείς και μέσα στην Ολομέλεια θα τα ξαναπούμε. Υπάρχουν κάποιες τροποποιήσεις που θα ζητήσουμε ώστε το νομοσχέδιο, το τελικό αποτέλεσμα που θα βγει να είναι όσο το δυνατόν καλύτερο.
     Σας αναγνωρίζουμε αυτή την προσπάθεια που κάνετε να πάρετε τα θετικά στοιχεία των νομοθετικών δράσεων και πρωτοβουλιών του ΠΑ.ΣΟ.Κ., απλά θα θέλαμε –νομίζω το χρωστάτε– να επιδείξετε την πολιτική γενναιότητα, το θάρρος και την ευθύτητα να πείτε ότι αυτές οι διατάξεις στηρίζονται, έχουν βάσει την πλούσια δουλειά, τη σημαντική δουλειά που παρείχε όλα αυτά τα χρόνια το ΠΑ.ΣΟ.Κ., συν αυτά που βάζετε εσείς. Αυτή η κουβέντα σας, αυτή η ομολογία σας για εμάς δεν είναι τίποτε άλλο παρά ομολογία της αλήθειας και χρειάζεται πλέον να την ομολογούμε την αλήθεια.
     Βέβαια η συζήτηση και το σχόλιο πάνω στους βαρύγδουπους λόγους που στοιχειοθετείτε την αιτιολόγηση, σύμφωνα με την εισηγητική έκθεση του νομοσχεδίου αυτού, ότι δηλαδή είναι η εκσυγχρονιστική παρέμβαση της στρατολογικής νομοθεσίας και ότι το επιβάλλει αυτό άλλωστε η γεωπολιτική θέση της χώρας και όλα αυτά τα υπερβολικά, εμείς θα τα αμφισβητήσουμε εντόνως. 
     Κύριε Υπουργέ, τη στιγμή που φωνές αγωνίας ακούγονται από παντού γι’ αυτούς ακριβώς τους λόγους που εσείς χρησιμοποιείτε και ισχυρίζεστε στην αιτιολογική έκθεση, δηλαδή το αξιόμαχο των Ενόπλων Δυνάμεων, την άμυνα της χώρας και τη γεωπολιτική της θέση, φωνές επαναλαμβάνω αγωνίας που ακούγονται από παντού από τον ημερήσιο Τύπο, τον εβδομαδιαίο Τύπο, ειδικοί, επιστήμονες, τα κόμματα, όλοι κρούουν τον κώδωνα του κινδύνου για την κατάσταση και την εικόνα που αυτή τη στιγμή έχουν οι Ένοπλες Δυνάμεις  και το αξιόμαχό τους για τη χώρα μας, τη στιγμή που συμβαίνει αυτό, φέρνετε νομοθετικές πρωτοβουλίες ελάσσονος σημασίας. 
     Πριν από λίγους μήνες, συζητήσαμε εδώ το νομοσχέδιο για τους ΕΦ.Υ.Ε.Σ., ένα νομοσχέδιο που υποτίθεται ότι έδινε λύση στο μέγα ζήτημα του αξιόμαχου των Ενόπλων Δυνάμεων. Σήμερα βάσει της αιτιολογικής εκθέσεως και αυτό το νομοσχέδιο λέτε ότι δίνει λύση στο μέγα ζήτημα, που συζητάμε όλοι για το αξιόμαχο των Ενόπλων Δυνάμεων και της άμυνας της χώρας. 
     Νομίζω ότι δεν μπορεί αυτό να το ισχυριστεί κανένας με σοβαρότητα. Εμείς θα θέλαμε να μας πείτε και να μας καταθέσετε το σχέδιό σας για το αξιόμαχο των Ενόπλων Δυνάμεων και για την άμυνα της πατρίδας μας. Και γι’ αυτό το λόγο εμείς θα σας καταθέσουμε και θα σας θέσουμε βασικά ερωτήματα, τα οποία αν μπορέσετε να τα απαντήσετε, αν έχετε άποψη γι’ αυτά, σίγουρα θα διαφωτίσετε και το Σώμα και τον ελληνικό λαό, γιατί αυτά τα ερωτήματα έχουν αρχίσει και μεγεθύνονται. Έχω στα αυτιά μου ακόμη την εξαγγελία προ είκοσι μηνών του Υπουργού του κόμματός σας, ως αξιωματική αντιπολίτευση τότε και ως Κυβέρνηση σήμερα, περί εξάμηνης θητείας, την οποία αφειδώς μοιράσατε ως προεκλογική υπόσχεση. Λέτε ότι δεν το κάνατε, όλοι όμως εδώ ζούμε, όλοι ακούγαμε, μόλις είκοσι μήνες έχουν περάσει, τα θυμόμαστε όλοι και βέβαια έχετε εξαγγείλει την ενός μηνός  μείωση της θητείας από το Γενάρη του 2006. Και εμείς ρωτούμε. Αυτή η μείωση του ενός μηνός για το Γενάρη του 2006 είναι η πρότασή σας, η συνολική σας θέση, η αντίληψή σας για το αξιόμαχο των Ενόπλων Δυνάμεων και για την άμυνα της χώρας; 
     Θα μου πουν κάποιοι συνάδελφοι ότι το ΠΑ.ΣΟ.Κ. σε τρία χρόνια μείωσε τη θητεία σε δώδεκα μήνες. Αλλά ειλικρινά κύριε Υπουργέ, και πρέπει και εσείς εδώ να το ισχυριστείτε, είναι συγχρόνως γεγονός ότι δεν επηρεάστηκε ούτε κατ’ ελάχιστο το αξιόμαχο των Ενόπλων Δυνάμεων. Γιατί αυτή η πολιτική στηρίχθηκε σε δύο βασικούς πυλώνες. Ο ένας πυλώνας ήταν ο εξής: Η πολιτική της χώρας στο γεωπολιτικό της χώρο –επειδή το αναφέρετε και το χρησιμοποιείτε σαν όρο- της Βαλκανικής, της νοτιανατολικής Μεσογείου, είναι μια πολιτική που της έδωσε τη δυνατότητα, να είναι πρωτεύουσα δύναμη στο χώρο της, μια πολιτική που της έδωσε τη δυνατότητα να είναι μια χώρα η οποία βρίσκεται στον πυρήνα της Ευρωπαϊκής Ένωσης, στο κέντρο των εξελίξεων της Ευρωπαϊκής Ένωσης, μια πολιτική που της έδωσε τη δυνατότητα να βάλει την Κύπρο μέσα στην Ευρωπαϊκή Ένωση, μια πολιτική που της έδωσε τη δυνατότητα να βηματίσει με ειρηνικό τρόπο μαζί με το μεγάλο της αντίπαλο την Τουρκία μετά ειδικά από το Ελσίνκι. 
     Ήταν αυτό, λοιπόν, το περιβάλλον, η αντίληψη που διαμορφώθηκε, η πολιτική που ασκήθηκε, ο βασικός, ο ένας πυλώνας, που έδωσε τη δυνατότητα στην τότε ηγεσία, στο ΠΑ.ΣΟ.Κ., να εφαρμόσει αυτή την πολιτική. 
     Ο δεύτερος πυλώνας ήταν πολύ σημαντικός και πολύ βασικός και αυτός. Εξαγγέλθηκε και εφαρμόστηκε μέσα από την αμυντική στρατηγική αναθεώρηση - την Α.Σ.Α., όπως γνωρίζετε- και είχε και αυτός συγκεκριμένα εργαλεία. Πρώτο εργαλείο: Ναι, σε τρία χρόνια δωδεκάμηνη θητεία, αλλά θέσπιση των ΕΠ.ΟΠ. Και  μέχρι το 2004 θα προσλαμβάνονταν είκοσι πέντε χιλιάδες ΕΠ.ΟΠ.. Δεύτερο εργαλείο: Η αναδιάρθρωση των μονάδων, που σημαίνει κλείσιμο μονάδων στα μετόπισθεν, απόδοση στρατοπέδων στην Τοπική Αυτοδιοίκηση, αναδιάταξη των δυνάμεων. Και τρίτο εργαλείο: Η ανάπτυξη σύγχρονων οπλικών συστημάτων τελευταίας τεχνολογίας και επιχειρησιακής ετοιμότητας, η ανάπτυξη μονάδων άμεσης αντίδρασης μέσω της διακλαδικότητας και της επαγγελματοποίησης του προσωπικού, βλέπε ΕΠ.ΟΠ.. Πάλι οι ΕΠ.ΟΠ. στη μέση. Αυτό, λοιπόν, ήταν το δικό μας σχέδιο, η αντίληψή μας. Έτσι καταφέραμε μέσα σε τρία χρόνια τη δωδεκάμηνη θητεία, χωρίς να πληγεί καθόλου το αξιόμαχο των Ενόπλων Δυνάμεων. 
     Το δικό σας σχέδιο ποιο είναι, κύριε Υπουργέ; Επιτέλους, μετά από είκοσι μήνες μπορεί να ισχυριστεί κάποιος ότι το ξέρει; Τι θα κάνετε με τους ΕΠ.ΟΠ.; Πότε θα προσλάβετε αυτούς τους πέντε χιλιάδες; Εμείς όντως δεν προλάβαμε να τους προσλάβουμε, από τους είκοσι πέντε χιλιάδες προσλάβαμε τους είκοσι πέντε χιλιάδες. Κι εσείς είκοσι μήνες «μαγειρεύετε» πέντε χιλιάδες προσλήψεις ΕΠ.ΟΠ.. Και μπαίνουμε στο 2006 και ακόμα να τους δούμε. Πότε θα τους προσλάβετε; Τι θα γίνει με την υπόθεση των οπλιτών; Ακόμα συνεντεύξεις δίνουν οι υποψήφιοι; Αυτά βέβαια θα τα συζητήσετε ιδιαίτερα και θα μας τα πείτε στην επερώτηση που σας έχουμε καταθέσει. Θα τα πούμε εκτενέστερα για το θέμα των ΕΠ.ΟΠ.. 
     Όταν όμως αυτά τα στελέχη διαβάζουν στον ημερήσιο Τύπο ότι θα απολυθούν όλοι, εμείς ρωτάμε: Τι πιστεύετε και τι θέλετε με τους ΕΠ.ΟΠ., επιτέλους; Θα τους διατηρήσετε; Θα τους διώξετε αυτούς τους είκοσι χιλιάδες που υπάρχουν τώρα; Θα τους διώξετε από την πίσω πόρτα και δια της πλαγίας οδού; Γιατί έχουμε δυσάρεστα μηνύματα από τις μονάδες, κύριε Υπουργέ. Μαθαίνουμε ότι φεύγουν πάρα πολλοί. Θα επιμείνετε στην προεκλογική σας υπόσχεση για εξάμηνη θητεία; 
     Θα σας τα πω καθαρά, κύριοι συνάδελφοι: Η οροφή σήμερα, όπως έχουν θέσει οι Ένοπλες Δυνάμεις, είναι ενενήντα τρεις χιλιάδες άνδρες και γυναίκες. Σήμερα έχουμε ογδόντα πέντε χιλιάδες, γιατί βέβαια ακόμα δεν έχετε προσλάβει τους ΕΠ.ΟΠ. και δεν έχετε ολοκληρώσει το πρόγραμμα του ΠΑ.ΣΟ.Κ.. Το 2006 με το εντεκάμηνο θα πάμε στους ογδόντα χιλιάδες, κύριε Υπουργέ. Έτσι δεν είναι; Μείον δεκατρείς χιλιάδες. Αν ισχύσει η δέσμευσή σας ότι μέχρι το 2008 θα πάτε στην εξάμηνη θητεία, το 2007 να πούμε ότι θα κάνει την εννιάμηνη και θα πάτε στους εβδομήντα ένα χιλιάδες, το 2008 όμως θα έχουμε κάτω από εξήντα χιλιάδες στρατιώτες στις Ένοπλες Δυνάμεις. 
     Αυτές τις τριάντα τρεις χιλιάδες διαφορά ποιος θα τις καλύψει, κύριε Υπουργέ; Πώς θα καλύψετε αυτή τη διαφορά; Τις μονάδες πώς θα τις παρατάξετε πλέον; Ήδη αυτή τη στιγμή έχουμε πρόβλημα. Πώς θα καλύψετε τα κενά; Με τους ΕΦ.Υ.Ε.Σ.; Αυτό θα ήταν το μεγαλύτερο ανέκδοτο που θα μπορούσε να κυκλοφορήσει. Γιατί δεν κλείνετε τις μονάδες των μετόπισθεν, επιτέλους; Μπορείτε να μας εξηγήσετε ποιο είναι το νόημα πλέον της ίδρυσης της μεραρχίας στην Τρίπολη; Ένα απλό ερώτημα σας θέτω: Τι νόημα έχουν οι μονάδες στα μετόπισθεν; Γιατί δεν αναδιαρθρώνετε τις μονάδες στην εμπροσθοφυλακή; Και όταν λέμε εμείς εμπροσθοφυλακή, κύριε Υπουργέ, εννοούμε στη διάταξη της παραμεθορίου έναντι του αξιολογημένου κινδύνου εξ Ανατολών. Περιμένουμε, λοιπόν, με αγωνία να μάθουμε το σχέδιό σας. 
     Εμείς θα σας πούμε καθαρά ότι το ΠΑ.ΣΟ.Κ. προχώρησε στη δωδεκάμηνη θητεία προγραμματισμένα, την οποίαν όμως θεωρούμε και την έσχατη γραμμή άμυνας για τη θητεία. Μέχρι δώδεκα μήνες. Αυτή είναι η θέση μας, αυτήν τη θέση την κατοχυρώσαμε με τον προγραμματισμό που κάναμε. Περιφρουρεί την ισορροπία των Ενόπλων Δυνάμεων, περιφρουρεί το αξιόμαχο των Ενόπλων Δυνάμεων. Πείτε μας εσείς, λοιπόν, το δικό σας σχέδιο. Πώς θα περιφρουρήσετε και θα κατοχυρώσετε και το αξιόμαχο και την άμυνα της χώρας;
     Σήμερα, κύριε Υπουργέ, είναι και μία ευκαιρία –μας τη δίνει το νομοσχέδιο- να τοποθετηθείτε σ’ αυτά τα θέματα. Σίγουρα, όπως σας είπα στην αρχή, θα το ψηφίσουμε επί της αρχής, γιατί έχει σημαντικές και καλές ρυθμίσεις, όπως και τα επιμέρους θέματα, τα στρατολογικά.
     Αλλά αυτήν τη στιγμή το μεγάλο ερώτημα, το μεγάλο πρόβλημα, το μεγάλο ζήτημα που ανακύπτει στη χώρα μας είναι εάν περιφρουρείται το αξιόμαχο των Ενόπλων Δυνάμεων και αν περιφρουρείται και αν είναι σε υψηλό επίπεδο η άμυνα της χώρας. Σε αυτά τα δύο ερωτήματα θέλουμε να μας απαντήσετε, κύριε Υπουργέ. Θέλουμε το σχέδιό σας γι’ αυτά τα δύο ερωτήματα.
      Αυτά τα θέματα νομίζω ότι είναι κρίσιμα και απασχολούν την κοινή γνώμη, τη νεολαία, τον κόσμο, το στρατό, τις Ένοπλες Δυνάμεις και γι’ αυτά τα θέματα  θέλουμε εμείς να μας δώσετε σήμερα απαντήσεις. Ειλικρινά σας μιλάω πέστε μας ένα σχέδιο γι’ αυτά τα ζητήματα και αφήστε τη σκανδαλολογία και την καταστροφολογία που τόσο καιρό σας ταλανίζει, σας έχει εγκλωβίσει σε ένα μικρόκοσμο κομματικής εμπάθειας. Πέστε μας επιτέλους γι’ αυτά τα μεγάλα ζητήματα. Είναι η ευκαιρία σας να κάνετε την υπέρβαση σήμερα.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε και εμείς.
     Κύριοι συνάδελφοι, με ανακοίνωση οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Ανάπτυξης, Αγροτικής Ανάπτυξης και Τροφίμων και Δικαιοσύνης, κατέθεσαν σχέδιο νόμου: «Κύρωση της Σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα.
     Παραπέμπεται στην αρμόδια Διαρκή Επιτροπή
     Το λόγο έχει η ειδική αγορήτρια του Κομμουνιστικού Κόμματος, η συνάδελφος κ. Λιάνα Κανέλλη.
     ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε. 
     Κυρίες και κύριοι συνάδελφοι, με εξαιρετική θλίψη και συγκρατημένη οργή ακούσαμε τους δύο εισηγητές να ανεβαίνουν σ’ αυτό το Βήμα να μιλήσουν για ένα ζήτημα νομοσχεδίου επί της αρχής, που ρυθμίζει στρατολογικά θέματα και ζητήματα θητείας και δεν βρέθηκαν δύο λόγια παρηγοριάς για τους δύο τραυματίες στο Αφγανιστάν. Και δεν βρέθηκαν δύο λόγια ομολογίας της πραγματικής υφής αυτού του νομοσχεδίου και όλων των προηγουμένων νομοσχεδίων, όπου τόσο εύκολα σας κάνει εσάς του ΠΑ.ΣΟ.Κ. να συμφωνείτε όταν είχατε τη διακυβέρνηση και τώρα που είστε στην Αντιπολίτευση της χώρας, με επανιδρυμένο, εκσυγχρονισμένο ή όπως αλλιώς πώς, το σύγχρονο ελληνικό κράτος, με τη Νέα Δημοκρατία σήμερα, επί της αρχής αυτού του νομοσχεδίου ότι σε ό,τι αφορά τις Ένοπλες Δυνάμεις της χώρας και όχι μόνο, δεν κάνετε τίποτε άλλο τα δύο μεγάλα κόμματα –και θα παρακαλούσα να έχω την προσοχή του κυρίου Υπουργού- από το να προσπαθείτε να συνδυάσετε μία σειρά από πολιτικές που από τη μία πλευρά έχουν εξαιρετικά θα έλεγα εκμαιευτικό, ψαρευτικό της λαϊκής ευαρέσκειας σε δύσκολους καιρούς, όπως είναι η μείωση της θητείας, ζητήματα και η αντιμετώπιση κοινωνικών ζητημάτων, με εξαιρετική -είναι αλήθεια- ευαισθησία, σε πάρα πολλές από τις παρατηρήσεις μας, αλλά από την άλλη να παραμένετε πιστοί υπηρέτες των υποχρεώσεων, με βάση τις πολιτικές αποφάσεις, των δεσμεύσεων και των αλλοτρίων σχεδιασμών στις οποίες η χώρα μετέχει. 
     Οι τραυματίες στο Αφγανιστάν ήταν εθελοντές; Ήταν ΕΠ.ΟΠ; Για την πατρίδα; Στο πνεύμα του Κολοκοτρώνη; Για το «ελευθερία ή θάνατος»; Γιατί η πατρίδα υπέστη επίθεση και τραυματίστηκαν; Όχι. Σε νατοϊκό κομβόι ήταν, το οποίο φροντίζει να διατηρεί υπό κατοχή μία χώρα. 
     Έχουμε Έλληνες που συμμετέχουν σε δύναμη κατοχής άλλης χώρας και την ίδια ώρα που είμαστε εδώ και συμβαίνει αυτό, δεν βρίσκετε δύο κουβέντες να πείτε, έστω απολογητικές, απέναντι στον ελληνικό λαό; Διότι δεν μπορείτε, κανένας Υπουργός από εσάς ούτε σήμερα, αλλά ούτε και ο προηγούμενος να υπογράψει αυτό που προσδοκά κάποιος όταν μιλάει για θητεία ή για Ένοπλες Δυνάμεις. «Μας συγχωρείτε πολύ», όταν θα έλθει το κουτί ή το φέρετρο –και να μην έλθει ποτέ- «οι ημέτεροι έπεσαν αμυνόμενοι του πατρίου εδάφους». Δεν μπορείτε να στείλετε τέτοιο γράμμα σε καμία μάνα και σε κανέναν πατέρα το 2005, για τέτοιους ανθρώπους, σε τέτοιες περιοχές και σε τέτοιες αποστολές. 
     Θα μιλήσουμε επί της αρχής σήμερα. Και για να καλμάρετε θα σας πω ότι αναγνωρίζουμε την ευαισθησία σας και ξέρουμε ότι τα ώτα σας είναι ανοιχτά και στις παρατηρήσεις μας. Παρά το γεγονός ότι η συζήτηση δεν έγινε υπό πολυτελείς συνθήκες. 
     Έγινε υπό εξαιρετικά δυσμενείς –ειδικά για το Κομμουνιστικό Κόμμα από σύμπτωση χρονική- συνθήκες, γιατί έπρεπε να διακόψουμε για την τελετή υποδοχής του Προέδρου της Ρουμανίας και του Προέδρου της Βουλγαρίας, με αποτέλεσμα να συρρικνωθεί ο τρόπος με τον οποίο εγένετο, παρά το ότι η συζήτηση εδώ μέσα και η ωραία αυτή και σεμνή τελετή άρχισε και με μία ώρα καθυστέρηση, η οποία αποστερήθηκε από την επιτροπή για να μπορούμε να είμαστε «εντάξει» στην υποδοχή των ξένων. 
     Αυτό το λέω μόνο ως σχόλιο για το «πολυτελής», δεδομένου ότι έγινε υπό εξαιρετικά δυσμενείς συνθήκες, όταν μιλάει κάποιος επί της αρχής και επί των άρθρων -ογδόντα εννέα άρθρων- ενός νομοσχεδίου που κατ’ εμάς οφείλει να απασχολεί όλον τον ελληνικό λαό, γιατί πιστεύουμε στη στράτευση. 
     Πιστεύουμε στη στράτευση από τα παιδιά του λαού με συγκεκριμένο σκοπό και στόχο. Στράτευση αμυντική για την πατρίδα. Αυτή είναι η θέση μας! Είμαστε υπέρ της στράτευσης. Το ποια στράτευση, πώς στράτευση, πού στράτευση και γιατί στράτευση, θέλετε να το συζητήσουμε; Θα το συζητήσουμε. Όμως, ο στόχος πρέπει να είναι ένας. 
     Εσείς εδώ φέρατε ένα νομοσχέδιο –κατανοούμε τη δυσκολία σας, αν θέλετε, και τις ευαισθησίες σας, οι οποίες έχουν και πολύ μεγάλο πολιτικό όφελος, όπως είχαν και οι προηγούμενες- με το οποίο «παίζουμε» τώρα με τη μείωση της θητείας. Και αυτό το κάνουμε με σκοπό να προσφέρουμε τι στον ελληνικό λαό; 
     Μα, με το ίδιο νομοσχέδιο προσπαθείτε να συνδυάσετε ιμπεριαλιστικούς σχεδιασμούς με βάση τις συμφωνίες στις χώρες στις οποίες ανήκουμε και ταυτόχρονα, αντιμετωπίζετε την κλασική παραδοσιακή έννοια του «κληρωτού» με γιγάντιες διαφορές μεταξύ των δύο. Έχετε φτιάξει ένα μείγμα, ένα κοκτέιλ, όπως και οι προηγούμενοι, και αυτό το κοκτέιλ είναι πολύ πιο επικίνδυνο για την υγεία του τόπου απ’ ό,τι το κοκτέιλ «μολότοφ». Και θα σας εξηγήσω και γιατί. 
     Με το ίδιο νομοσχέδιο εδώ και με μέτρα που μοιάζουν ελκυστικά ευθύς εξ αρχής -όπως το να ρυθμίσετε ζητήματα αντιρρησιών συνείδησης, ζητήματα εξαρτημένων, ανθρώπων οι οποίοι έχουν οικογενειακά προβλήματα, ανέργων- δεν ασκείτε πολιτική συγκρότησης πατριωτικού, αμυντικού στρατεύματος, σαρξ εκ της σαρκός του ελληνικού λαού. 
     Με αυτό το νομοσχέδιο και μ’ αυτό το μείγμα προσπαθείτε να ασκήσετε ταυτόχρονα δημογραφική πολιτική. Έρχεται η θητεία και γίνεται όπλο, οι ΕΠ.ΟΠ.. γίνονται όπλο. Προσπαθείτε να αντιμετωπίσετε το δημογραφικό πρόβλημα.
     Προσπαθείτε να κάνετε οικονομική και εργασιακή πολιτική και να χρησιμοποιήσετε τη θητεία και τους ΕΠΟΠ.. και τους ΕΦ.Υ.Ε.Σ. και όλους αυτούς τους μηχανισμούς που πρέπει να υπάρχουν για να μπορείτε να εξυπηρετείτε τους ιμπεριαλιστικούς σχεδιασμούς των άλλων, του ΝΑΤΟ, της Ευρωπαϊκής Ένωσης, του Ευρωπαϊκού Στρατού, της Μεσογειακής Δύναμης Ταχείας Επέμβασης και όλων των άλλων δυνάμεων και φληναφημάτων τα οποία δεν αφορούσαν και δεν πρόκειται να αφορούν ποτέ τα σύνορα και την άμυνα της χώρας. 
     Ασκείτε εργασιακή και οικονομική πολιτική, βεβαίως σε βάρος του ελληνικού λαού, διότι θα αμείψετε μειώνοντας και τη θητεία τους Έλληνες κληρωτούς, τους μη ανέργους, τους οποίους θα πάρετε από το παράθυρο ως ΕΠ.ΟΠ. -πάλι από τη σάρκα του ελληνικού λαού- με 8,9 ευρώ! Θα διαθέσετε 8,9 ευρώ το μήνα! Θα διαθέσετε την ουρά της ουράς ενός από τα πανάκριβα αεροπλάνα ή από τα κανόνια των μεγάλων παραγγελιών με τα οποία κάνετε εξωτερική πολιτική! 
     Και την ίδια ώρα λέτε στις ίδιες μανάδες, στους ίδιους πατεράδες, στους ίδιους πολίτες αυτής της χώρας τι καλοί που είστε και μειώνετε τη θητεία! Πώς μειώνετε τη θητεία; Με ΕΠ.ΟΠ.! Από πού τους παίρνετε τους ΕΠ.Ο.Π.. Πάλι από τον ελληνικό λαό τους παίρνετε! Τι είναι οι ΕΠ.ΟΠ. και διαφέρουν από τους κληρωτούς; Τι είναι; Παιδιά του ελληνικού λαού τα οποία είναι άνεργα, δεν έχουν πουθενά αλλού διέξοδο και έρχονται με ταπεινή αμοιβή και ασφάλιση στο Ι.Κ.Α. να καλύψουν τα κενά της θητείας, επειδή εσείς τη μειώνετε. 
     Στ’ αλήθεια, μιλάμε σοβαρά για Ένοπλες Δυνάμεις και για να χειριστούμε το έμψυχο δυναμικό τους; Για να καλμάρετε, σας λέω ότι τα εξήντα τέσσερα από τα ογδόντα εννέα άρθρα –ογδόντα επτά επί της ουσίας συν δύο ακροτελεύτια- θα τα ψηφίσουμε και θα πούμε ναι. Τι περιμένετε, δηλαδή, να σας πούμε; Να κάνετε μία ευνοϊκή στατιστική; Θέλετε να κάνετε μία ευνοϊκή στατιστική; Τι εφηύρατε εσείς; Θυμόμαστε το ΠΑ.ΣΟ.Κ. εδώ να μιλάει για την «παλλαϊκή άμυνα». 
     Σας κατανοούμε σήμερα που ήσασταν τόσο γλυκείς και ευγενείς. Μπήκατε στην άμιλλα, να αναμετρηθείτε με τη Νέα Δημοκρατία το ποιος έκανε περισσότερη δουλειά γι’ αυτό το πράγμα, κατ’ εμάς για το ξεθεμελίωμα του ηθικού ενός στρατεύματος. Γιατί εσείς δεν είστε υπό τη σκιά των τραυματιών στο Αφγανιστάν! 
     Γιατί δεν διαφωνείτε μ’ αυτήν την πολιτική. Είστε υπό τη σκιά της επίθεσης στις Ένοπλες Δυνάμεις από το βιβλίο του κ. Σημίτη. Και βρίσκεστε κι εσείς σε εξαιρετική δυσκολία να μιλάτε για το αξιόμαχο όταν έχετε επιτεθεί ευθέως στο αξιόμαχο των Ενόπλων Δυνάμεων, που σε δημοκρατίες είναι υπό την πολιτική επιλογή από την ηγεσία μέχρι τον τελευταίο της εκλεγμένης πολιτικής εξουσίας.
      Είσαστε σε δύσκολη κατάσταση. Αυτό μπορεί να είναι απολύτως κατανοητό. Μην έρχεστε, όμως, εδώ να παρουσιάζετε καλή συνέχεια του καλού σας έργου και να ζητάτε από την Κυβέρνηση να πάψει να σας επιτίθεται. Δεν διαφωνείτε πουθενά. Φτιάχνετε μια τεχνητή αντίθεση. Και τη φτιάχνετε, γιατί επί της αρχής συμφωνείτε με αυτή τη μορφή του στρατεύματος. 
     Λέτε για τον τρόπο με τον οποίο θα αντιμετωπιστούν αυτοί που ζουν στο εξωτερικό. Έχουμε μια μικρή επιφύλαξη για τον τρόπο με τον οποίο πάτε να αντιμετωπίσετε τους φοιτητές του εξωτερικού. θα τα συζητήσουμε όμως επί των άρθρων. Καλά κάνετε και διατηρείτε τη μεικτή επιτροπή για το ποιος είναι ή δεν είναι αντιρρησίας συνείδησης. Εμείς πιστεύουμε στ’ αλήθεια ότι πρέπει να υπάρχει εναλλακτική θητεία. Ο καθένας έχει δικαίωμα να αμφισβητήσει τον τρόπο με τον οποίο θέλει να υπηρετήσει την πατρίδα. Δεν συμφωνούμε με τον τιμωρητικό χαρακτήρα αυτής της εναλλακτικής θητείας και σας το είπαμε ότι εξακολουθείτε να τους διατηρείτε ως, ενδεχομένως, απεργοσπαστικό μηχανισμό. Κι αυτό είναι κάτι το οποίο πρέπει να το αντιμετωπίσετε, γιατί κι αυτό με τον τρόπο του παίρνει μία ηθική και πολιτική τιμωρητική διάσταση. Ούτε και να έχουν ευνοϊκή μεταχείριση επειδή θα υπηρετήσουν εναλλακτική θητεία. 
     Έχετε κάποια πράγματα τα οποία είναι ουσιαστικά. 
     Ναι, να στρατεύονται οι μοναχοί, να μη στρατεύονται μόνο οι αλλοδαποί του Αγίου Όρους. Βάλατε και μία τροπολογία, την ενσωματώσατε. Δεν υπάρχει κακοπιστία, υπάρχει ουσιαστική πολιτική διαφωνία. Δείτε το σύνολο του Σώματος. Αν θελήσετε ακόμα και να το σκεφθείτε, το σύνολο του Σώματος που λέγεται Ένοπλες Δυνάμεις τι είναι; Απλά εκσυγχρονισμένο; Είναι εκμοντερνισμένο; Δηλαδή το ότι έχουμε και ΕΠ.ΟΠ. και έχουμε και ΕΦ.Υ.Ε.Σ. και έχουμε και τούτο και εκείνο, αυτό τις κάνει πιο αξιόμαχες γιατί  μοιάζουν περισσότερο με τις εξελίξεις που έχει το αμερικάνικο ένοπλο τμήμα ή το γερμανικό ή το γαλλικό; Στα αλήθεια αυτός είναι ο λόγος; Πιστεύετε ότι η χώρα δεν απειλείται από πουθενά; Άλλωστε και όσες φορές απειλήθηκε από νατοϊκό σύμμαχο απειλήθηκε. Πώς έρχεστε, λοιπόν και λέτε ότι θέλετε αξιόμαχες Ένοπλες Δυνάμεις να πάνε στα σύνορα; Σύνορα φυλάνε σήμερα οι Ένοπλες Δυνάμεις; Κοροϊδευόμαστε δηλαδή; Δεν ξέρουμε; Ποια είναι τα σύνορα; Πού είναι τα σύνορα; Είναι η Σούδα σύνορα; Να μου το πείτε αν είναι η Σούδα σύνορα. Δεν είναι η Σούδα σύνορα και το ξέρετε. Είναι η καρδιά των στρατιωτικών αποφάσεων σε ό,τι αφορά τη χώρα κατά παραχώρησή μας. Κι ερχόμαστε και μιλάμε τώρα για τα σύνορα; Ξέρετε τι θυμίζει αυτό; Την προσπάθεια να φτιαχτεί ένα κοκτέιλ αντίστοιχο με το κοκτέιλ το οποίο έφερε το ΠΑ.ΣΟ.Κ. πριν από δύο χρόνια, αν δεν με απατά η μνήμη μου, όταν φέρατε εκείνη τη συνολική τεχνική συμφωνία με τις Ηνωμένες Πολιτείες, όπου προσπαθούσατε να πείσετε τον ελληνικό λαό ότι πρέπει να είναι εξαιρετικά υπερήφανος, γιατί η φωνή της Αμερικής, οι εργολάβοι της Αμερικής, τα κομμάτια που δίνετε στην Αμερική στη Σούδα και αλλαχού ή το δικαίωμα να περνούν όποτε θέλουν εδώ πέρα και να κάνουν ό,τι θέλουν. Μπορούμε και εμείς να πάμε στις Ηνωμένες Πολιτείες, να ακολουθήσουμε τη νομοθεσία και να ανοίξουμε κι εμείς δέκα φωνές της Ελλάδας. Και έπρεπε να είναι κανείς εξαιρετικά περήφανος για την αρχή της αμοιβαιότητας, όταν δεν μπορούσε ούτε ελληνικό κουνούπι –όχι εργαζόμενος- να μπει στη Βάση της Σούδας για να διορθώσει τα υδραυλικά της, γιατί δεν τον εμπιστευόντουσαν. Εκεί τότε έφτιαξαν ένα κοκτέιλ, κάτι ανάμεσα σε μείγμα ελληνικής τεχνητής περηφάνιας που θυμίζει: έξω οι Βάσεις του θανάτου, αλλά θα μείνουν εδώ κάτω από ειδικές προϋποθέσεις, να μην τους ενοχλεί κανένας και να μη νοιάζεται κανένας. Κι έρχεστε τώρα εδώ επί της αρχής και συμφωνείτε τα δύο μεγάλα κόμματα με τη δομή, την ουσία και τη φιλοσοφία της θητείας -και αντιμετωπίζετε με επιείκεια κάποια θέση- της στρατολόγησης -με επιείκεια κάποια θέματα- κάνοντας όμως μια βεντάλια ανοίγματος πολιτικής και χρησιμοποιώντας το ιερότερο κομμάτι σε περίπτωση κινδύνου της χώρας, που είναι ο Στρατός που προέρχεται από το λαό για να αμυνθεί γι’ αυτήν τη χώρα και γι’ αυτήν την πατρίδα. Και προσπαθείτε να φτιάξετε ένα μείγμα που να λέει: Ξέρετε κάτι; Και Στρατό έχουμε, που είναι σαρξ εκ της σαρκός μας και κάτι μοντέρνες δυνάμεις έχουμε πάλι σαρξ εκ της σαρκός μας, της άνεργης, που δεν έχει πού να πάει, που επιλέγει τη δουλειά του μισθοφόρου.
     Εν ονόματι ποιας πατρίδας; Του Αφγανιστάν; Της ειρηνευτικής δύναμης του Κοσόβου; Της τήρησης της τάξης της Αλβανίας; Της διατήρησης των καταρρεουσών πυραμίδων; Του Μπερίσα; Ή δεν τα ζήσαμε; 
     Όχι απλώς δεν ήμασταν ελεύθεροι να αποφασίσουμε τι θα κάνουμε μ’ αυτό εδώ, όχι απλώς λόγο δεν είχαμε και δεν έχουμε και δεν πρόκειται να έχουμε ποτέ, αλλά μ’ αυτό το νομοσχέδιο για τη θητεία ξέρετε τι ρυθμίζουμε; Ρυθμίζουμε ένα κομματάκι μιας μικρής επαρχίας ή το λόχο των ευρύτερων στρατιωτικών δυνάμεων στις οποίες μετέχουμε. Αυτό κάνουμε. 
     Τα κάνατε καλά! Μια χαρά τα κάνατε! Καλά θα πάει ο λόχος! Θα περνάει και καλά! Ίσως θα τρώει και καλύτερη μακαρονάδα, θα μπαίνει και στο ίντερνετ, θα πιάνει κάπου-κάπου κανέναν κουτό, που μπορεί να είναι και παιδεραστής, στο ίντερνετ, θα τον ξεμπροστιάζετε μεταξύ σας, αλλά θα του φυλάτε το όνομα από τη δημοσιότητα. Ούτε τα ονόματα των τραυματιών στο Αφγανιστάν δεν μάθαμε! Μήπως τους προστατεύει το επαγγελματικό απόρρητο; Δεν τα μάθαμε. Δεν ξέρω αν θα τα μάθουμε. Όμως, μπορεί να βγει και η Αρχή Προστασίας Προσωπικών Δεδομένων και να πει: «Επαγγελματίες είναι. Τη δουλειά τους κάνανε». ΕΠ.ΟΠ. είναι, δηλαδή επαγγελματίες οπλίτες. Γιατί να μάθω ότι τραυματίστηκαν εν επαγγελματική υπηρεσία; 
     Στα άρθρα θα τα συζητήσουμε διεξοδικά. Εδώ, όμως, η πολιτική φιλοσοφία για μάς πάσχει. Πάσχει βαθιά. Πάσχει ουσιαστικά. Στην πραγματικότητα κατακερματίζει τον κοινωνικό ιστό στον τρόπο με τον οποίο οφείλει να σκέφτεται, όταν μιλάει για την άμυνα της χώρας. Πολτοποιεί την ιδέα της πατρίδας, γιατί την εντάσσει στη φιλοσοφία μιας αγοράς. Και όταν εντάσσονται έννοιες υψηλές, χάρη στις οποίες ενδεχομένως υπάρχουμε εμείς εδώ μέσα και μιλάμε ελεύθερα, στον πολτό της παγκοσμιοποιημένης αγοράς, τότε πολύ φοβάμαι ότι κάποια μέρα μπορεί να μη θρηνήσουμε απλώς θύματα, αλλά να έχουμε και εποπίτες που θα κάθονται σε διεθνή δικαστήρια, γιατί συμμετείχαν σε δραστηριότητες απ’ αυτές οι οποίες κοσμούν τα «Γκουαντανάμο» απανταχού της γης. 
     Γι’ αυτούς τους λόγους επί της αρχής το καταψηφίζουμε και θα δείτε τη στήριξη εκεί που πρέπει, όταν πρέπει, γιατί κάποιο μέτρο ανακουφίζει τον ταλαίπωρο ελληνικό λαό, ο οποίος καταβάλλει το 10% του Ακαθάριστου Εθνικού Προϊόντος του, για να είναι μια χώρα –υποτίθεται- θωρακισμένη. Βεβαίως, όλοι λένε ότι είναι θωρακισμένοι από τους εχθρούς. Κανείς, όμως, δεν του είπε ποιοι είναι οι πραγματικοί εχθροί, πλην Λακεδαιμονίων, δηλαδή, Κομμουνιστικό Κόμμα Ελλάδας. 
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ. 
     Το λόγο έχει εκ μέρους του Συνασπισμού ο Πρόεδρος κ. Νίκος Κωνσταντόπουλος. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, κυρίες και  κύριοι συνάδελφοι, μιλώντας για τη στρατολογία των Ελλήνων καλό είναι να κάνω μια γενική παρατήρηση, που νομίζω ότι αποτελεί και κοινή διαπίστωση. Ο λαβύρινθος των στρατολογικών ρυθμίσεων, οι αποσπασματικές, οι συγκυριακές επιλογές, κατά καιρούς και οι γραφειοκρατικές αγκυλώσεις γύρω από τα θέματα της θητείας έχουν ταλαιπωρήσει όλες τις σειρές των στρατευσίμων και τις οικογένειές τους και  έχουν δημιουργήσει συνθήκες υπαρξιακής και κοινωνικής δοκιμασίας για τη μεγάλη πλειοψηφία του ελληνικού λαού. 
     Και τούτο, γιατί οι εκάστοτε ρυθμίσεις περί της στρατολογίας δεν έγιναν ποτέ με πολιτικές επιλογές μιας διαφορετικής φιλοσοφίας για τη θητεία. Αποτελούσαν ρυθμίσεις που υπαγόρευαν πάντοτε οι εσωτερικοί μηχανισμοί της δομής και της λειτουργίας του στρατεύματος. 
     Υπ’ αυτήν την έννοια, είναι καλό να γίνονται νομοτεχνικές κωδικοποιήσεις σαν αυτή που επιχειρεί το νομοσχέδιο, όπως επίσης είναι καλό να γίνονται διορθώσεις και εξορθολογισμοί. Υπ’ αυτήν την έννοια, θα ήθελα και εγώ να πω ότι περιέχει θετικές τέτοιες διορθώσεις και προσθήκες το νομοσχέδιο. 
     Εκείνο, όμως, που δεν κάνει το νομοσχέδιο είναι μια διαφορετική θεώρηση του προβλήματος της θητείας. Γιατί το πρόβλημα της θητείας δεν είναι ξεκομμένο, δεν είναι διοικητικό, δεν είναι εσωτερικό, γραφειοκρατικό θέμα της δομής του στρατεύματος. 
     Το πρόβλημα της θητείας είναι συνδεδεμένο με μια ευρύτερη πολιτική άμυνας, είναι οργανικό κομμάτι μιας εθνικής στρατηγικής και στηρίζεται κυρίως στην υλοποίηση σύγχρονης δημογραφικής πολιτικής και στην εξασφάλιση της κοινωνικής συνοχής. Χωρίς κοινωνική συνοχή, με έντονο δημογραφικό πρόβλημα, με κραυγαλέες περιφερειακές ανισότητες και με την υφιστάμενη δομή που υπάρχει στην οργάνωση και τη λειτουργία του στρατεύματος το πρόβλημα της θητείας δεν αντιμετωπίζεται παρά μονάχα αποσπασματικά, γραφειοκρατικά, με διορθώσεις επί διορθώσεων, με συγκυριακές προσεγγίσεις επί συγκυριακών προσεγγίσεων και γι’ αυτό υπάρχει έλλειμμα.
     Συζητήσαμε ποτέ ως Εθνική Αντιπροσωπεία ποια πολιτική για τη θητεία θέλουμε; Επιλέξαμε με πολιτικά κριτήρια μια πολιτική για τη θητεία και είπαμε ότι αυτή θα εφαρμοστεί στο στράτευμα ή κάθε φορά ερχόμαστε εδώ με νομοθετήματα και ρυθμίζουμε όσα το στράτευμα φέρνει ως προτάσεις και επιλογές; Αυτή η αντιστροφή έχει το πολιτικό κόστος της και επιτρέψτε μου να πω και το θεσμικό κόστος.
     Θα ήθελα να κάνω μία, επίσης, γενική παρατήρηση. Κυρίες και κύριοι συνάδελφοι, η περίοδος είναι πάρα πολύ κρίσιμη στο διεθνές περιβάλλον. Δεν ισχύουν πια προσχήματα, ούτε μπορεί να ωραιοποιούνται καταστάσεις, που από μόνες τους δείχνουν ένα αποκρουστικό πρόσωπο. Αναφέρομαι στη διασπορά στρατευμάτων του ΝΑΤΟ, προκειμένου να εγγυηθούν ως δυνάμεις ισχύος και επιβολής τη νέα στρατηγική του αμερικανικού δόγματος της ηγεμονίας εφ’ όλου του φάσματος. Μην έχουμε ψευδαισθήσεις. Έχουμε εμπλακεί σε μία διαδικασία, που εύχομαι να μη δημιουργήσει μείζονα πολιτικά θέματα. Δεν είναι αφορμές για να ολοφυρόμαστε ή να εξαπολύουμε μύδρους. Είναι αφορμές για να στοχαστούμε με περίσκεψη. 
     Βλέπετε ότι παντού όλες οι Ένοπλες Δυνάμεις χωρών που έχουν στείλει στρατεύματα σε χώρες όπου υπάρχουν ουσιαστικά συνθήκες εμφυλίου και συνθήκες εξωτερικής εισβολής και κατοχής, η μία μετά την άλλη θρηνούν θύματα. Μήπως πρέπει με πολιτικό κριτήριο αυτογνωσίας και ιστορικής ευθύνης να πάρουμε την απόφαση να αποσυρθούν όλες οι δυνάμεις απ’ αυτή την εμπλοκή τους σε μέτωπα πάρα πολύ επικίνδυνα για τη στρατηγική ισορροπία; Μήπως πρέπει να στοχαστούμε με περίσκεψη ότι αυτή η επιβολή του στρατιωτικού δόγματος της ηγεμονίας εφ’ όλης της ύλης αντιστρατεύεται μια στρατηγική ανεξάρτητης εξωτερικής πολιτικής της ενωμένης Ευρώπης; Μήπως πρέπει πραγματικά να μη βρεθούμε στην ανάγκη να ψελλίζουμε εκ των υστέρων προφάσεις εν αμαρτίες και προσχήματα, για να δικαιολογήσουμε αυτήν τη διακινδύνευση που είναι μπροστά μας και αφορά τα υπέρτερα έννομα αγαθά της ανθρώπινης ζωής και της εθνικής αξιοπρέπειας;
     Από την πλευρά του Συνασπισμού δεν έχω να πω παρά μονάχα ότι καλό είναι τα δύο μεγάλα κόμματα να σκεφτούν, γιατί με δικές σας αποφάσεις έχουμε παρουσία Ελλήνων στρατιωτών σε μέτωπα ανοιχτά, που δεν είναι μονάχα μέτωπα που καλούνται να λύσουν εμφύλιες διενέξεις ή να επιβάλλουν εξωτερικές εισβολές, αλλά είναι και μέτωπα στα οποία οι συνθήκες που επικρατούν από πλευράς των στρατευμάτων που εκεί δρουν, αποτελούν μορφές σύγχρονης βαρβαρότητας.
     Μην εμπλέκουμε τις Ένοπλες Δυνάμεις σε τέτοιες συνθήκες. Είναι καιρός να αποσυρθούν και με αφορμή το χθεσινό περιστατικό. Δείτε πώς έγινε το χθεσινό περιστατικό. Σε φάλαγγα έγινε η επίθεση γηγενών δυνάμεων μέσα στην εμφύλια σύρραξη, που θεώρησαν ότι πρέπει να επιτεθούν. Από τύχη δεν είμαστε εμείς στη θέση των Γερμανών.
     Τα περί ανθρωπιστικών πολέμων και περί διεθνούς αλληλεγγύης για την επιβολή της τάξης κ.λπ., ξέρετε ότι όλα αυτά είναι από εκείνα τα επιχειρήματα που η ιστορία τα ρίχνει στο καλάθι των αχρήστων και τα χρεώνει ως ανιστόρητες επιλογές σε όσους τα υιοθετούν και τα επικαλούνται.
     Κυρίες και κύριοι συνάδελφοι,  αυτό το νομοσχέδιο θίγει και ρυθμίζει κάποια θέματα με θετική κατεύθυνση. Τα θέματα όμως αυτά δεν είναι ούτε τα μόνα ούτε τα κύρια θέματα που αφορούν τη στρατιωτική θητεία.
     Μιλώντας επί της αρχής θα ήθελα να πω επίσης αυτό που όλοι ξέρετε. Εξακολουθεί και σήμερα να είναι ζητούμενο ένα πλαίσιο ανθρώπινης, χωρίς διακρίσεις και με δημοκρατικές εγγυήσεις, θητείας. Και είναι ζητούμενο, διότι σήμερα εξακολουθούν -παρά το γεγονός ότι έχουν αλλάξει πάρα πολλά πράγματα μέσα στο Στρατό και δεν έχει καμία σχέση η σημερινή πραγματικότητα εντός του στρατεύματος μ’ αυτά που ζήσαμε όσοι έχουμε μία κάποια ηλικία και πήγαμε στο Στρατό- να υπάρχουν συνθήκες που ταπεινώνουν το στρατιώτη, διότι δεν μπορεί στοιχειωδώς να υπερασπιστεί δικαιώματα και είναι αναγκαίο να αντιμετωπιστεί αυτό το θέμα των εγγυήσεων για την προστασία των δικαιωμάτων του κληρωτού, να τα ξέρουν οι στρατεύσιμοι και να τα σέβονται οι βαθμοφόροι. Με αυτήν την έννοια θα ήταν πολύ χρήσιμη μια τέτοια εκστρατεία ενημέρωσης. Κατά δεύτερο λόγο και μέσα στο σύγχρονο σημερινό στρατό υπάρχει μεγάλο πρόβλημα διακινδύνευσης από πλευράς ασφάλειας, συνθηκών ασφάλειας, για τη ζωή και από πλευράς προστασίας της προσωπικής και ψυχικής υγείας των στρατευμένων. Όλες αυτές οι συνθήκες κατά καιρούς εκδηλώνονται με δυσάρεστα γεγονότα, είτε με ατυχήματα πολύνεκρα είτε με αυτοχειριασμούς από απόγνωση, απελπισία και ψυχικό πνιγμό και είτε από έλλειψη ελέγχων στοιχειωδών, διότι επικρατεί η ρουτίνα της γραφειοκρατίας, είτε ευθυνοφοβία εντός του στρατεύματος. Μήπως, λοιπόν, όλα αυτά που καταγράφουμε ως δεδομένα από τη ζωή εντός του στρατεύματος υπ’ αυτές τις εντελώς διαφορετικές συνθήκες σήμερα επιβάλλουν να θεσμοθετηθεί ο συνήγορος του οπλίτη, δηλαδή, εκείνος ο θεσμός ο οποίος θα εγγυάται και την προστασία, και τον έλεγχο και την καταφυγή, αλλά και την προώθηση νέων ρυθμίσεων διοικητικού χαρακτήρα εντός του στρατεύματος;
     Εμείς από την πλευρά του Συνασπισμού της Ριζοσπαστικής Αριστεράς το προτείνουμε. Είναι ώριμες οι συνθήκες να υπάρξει τέτοια θεσμική ρύθμιση, για να μην έχουμε τα φαινόμενα αυτά τα οποία κατά καιρούς αναστατώνουν και την κοινωνία και το στράτευμα. Και μία τέτοια αντίληψη με ένα θεσμό σύγχρονο θα απομακρύνει τις πρακτικές που ισχύουν από στερεότυπες λογικές, οι οποίες δυστυχώς επιβιώνουν και σ’ αυτό το νομοσχέδιο, που δεν είναι κακό νομοσχέδιο.
     Πρώτη λογική που επιβιώνει: οι ποινές φυλακής είναι επιπρόσθετη θητεία και μ’ αυτόν τον τρόπο ξέρετε τι πίεση δημιουργείται εντός των μονάδων, στις οικογένειές τους και στους στρατεύσιμους.
     Δεύτερη λογική που επιβιώνει: ο τρόπος λειτουργίας της στρατιωτικής δικαιοσύνης, που είναι εντελώς διαφορετικός, χρειάζεται αναθεώρηση και δεν μπορεί η στρατιωτική δικαιοσύνη να επιλαμβάνεται εφ’ όλης της ύλης των υπό κρίση ή διερεύνηση αδικημάτων, ακόμη και εκείνων που είναι στην αρμοδιότητα των πολιτικών δικαστηρίων.
     Τρίτη εκ προοιμίου αρνητική λογική που επιβιώνει: θετική μεν, αλλά ακόμα με έντονες αναστολές στην αντιμετώπιση του προβλήματος των αντιρρησιών συνείδησης ή στην αντιμετώπιση του προβλήματος της αμνήστευσης των αντιρρησιών συνείδησης όσων έχουν αυτές τις εκκρεμότητες που έχουν.
     Eπίσης, η λογική που επιβιώνει ακόμα είναι να αντιμετωπίζεται μ’ αυτό το δύσκαμπτο τρόπο η έννοια της εναλλακτικής θητείας και επίσης να μην εξυγιαίνονται πλήρως οι διαδικασίες απαλλαγής, έτσι όπως ισχύουν μέχρι σήμερα. Ξέρετε τι γίνεται στις διαδικασίες απαλλαγής, όπως επίσης ξέρετε τι γίνεται και με τα θέματα τα οποία έχουν σχέση με τις τοποθετήσεις.
     Θα ήθέλα ακόμα να επισημάνω ορισμένα γενικά θέματα. Συζητώντας επί της αρχής, υπάρχει μία γενική ένσταση για τη διατήρηση του τιμωρητικού χαρακτήρα όλων των διατάξεων, τόσο ως προς την εναλλακτική θητεία και τους αντιρρησίες, όσο και για την εντός στρατού συμπεριφορά των στρατιωτών. Είναι αναγκαίο κάπου, υπ’ αυτές τις συνθήκες που υπάρχουν σήμερα και υπό το κράτος σύγχρονων αντιλήψεων, να καταργηθεί ο στρατιωτικός κανονισμός, ο 20-1. 
     Επίσης, θα πρέπει να συνεννοηθούμε επί της αρχής σε ένα συγκεκριμένο θέμα. Ο Στρατός, εκτός των άλλων, είναι και πλαίσιο και διαδικασία κοινωνικοποίησης. Δεν είναι αποκλειστικά και μόνο ευκαιρία και χώρος για την επιβολή στρατιωτικής κουλτούρας. 
     Ο ήπιος ή ο έντονος μιλιταρισμός, η μονοδιάστατη στρατιωτική κουλτούρα της υποταγής στην προσταγή του ανωτέρου, αδιακρίτως, έχουν οδηγήσει σε δυσαρμονίες μέσα στο Στρατό και σε συντηρητικοποίηση ακόμη περισσότερο των νοοτροπιών και των αντιλήψεων. Αν χρειάζεται, λοιπόν, κάτι σε μία σύγχρονη αντιμετώπιση των προβλημάτων θητείας είναι η αρχή του πλήρους εκδημοκρατισμού -όχι ότι δεν υπάρχουν δημοκρατικές συνθήκες, να μην παρεξηγηθεί η ορολογία- εντός του στρατεύματος και όχι η διατήρηση της στρατιωτικής κουλτούρας ως μονοδιάστατου στόχου.
     Είναι επίσης αναγκαίο να ειπωθεί ότι κάθε μονάδα καλό είναι να μην μπορεί να λειτουργεί –ανθρώπινοι είναι οι παράγοντες που επιβάλλουν αυτή τη στρέβλωση- ως κλειστός χώρος εξουσίας, με ειδικούς κώδικες αυτοαναφοράς, που επεξεργάζεται ζωές και ψυχοσυνθέσεις στρατευμένων στην εύθραυστη ηλικία των δεκαοκτώ χρόνων. Γι’ αυτό είναι αναγκαίο να υπάρξουν αυτά τα ανοίγματα με μια άλλη θεώρηση. 
     Στο Στρατό έχουν αλλάξει πάρα πολλά; Είναι πολύ διαφορετικές οι συνθήκες; Αναμφισβήτητα. Δεν μπορεί όμως να οδηγούμαστε σε μία απαξίωση όλων αυτών των απαιτήσεων για μια ανθρώπινη χωρίς διακρίσεις θητεία με το εύκολο επιχείρημα ότι ο Στρατός είναι κολέγιο. Έτσι και αλλιώς η διακοπή της διαδικασίας διαμόρφωσης της κοινωνικής πορείας μιας ανθρώπινης ύπαρξης με αυτή τη στράτευση δημιουργεί προβλήματα.
     Δεν θα ήθελα να αναφερθώ σε περισσότερα. Γι’ αυτούς τους λόγους αρχής ο Συνασπισμός θα πει «όχι» στο νομοσχέδιο. Επιμέρους άρθρα θα τα ψηφίσουμε γιατί είναι διορθωτικά και βελτιωτικά. Υπάρχει όμως ένα πρόβλημα και το λέω προς την πολιτική ηγεσία. Το είπα και κατά τη διάρκεια της επιτροπής και θα το λέω μονίμως.
     Καλό είναι να έρχονται επιμέρους νομοσχέδια και όλα τα σχετικά. Υπάρχει όμως ένα πρόβλημα να ξέρουμε ότι όταν επικαλούμαστε ζητήματα αδυναμίας βελτίωσης συνθηκών ζωής εντός του στρατεύματος, τόσο για τους κληρωτούς όσο και για τους βαθμοφόρους, δεν μπορεί ταυτόχρονα στον ελληνικό χώρο των Ενόπλων Δυνάμεων να παρατηρείται αυτή η δυσαρμονία κόστους και αποτελέσματος και γίνομαι σαφής.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Κωνσταντόπουλο.
     Εισερχόμαστε τώρα στον κατάλογο των εγγεγραμμένων ομιλητών. 
     Το λόγο έχει ο κ. Μαργαρίτης Τζίμας.
     ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, ο εισηγητής της Αξιωματικής Αντιπολίτευσης μας κάλεσε να επιδείξουμε πολιτική γενναιότητα για το παρελθόν που παραλάβαμε στο χώρο των Ενόπλων Δυνάμεων. Μας κάλεσε να ομολογήσουμε την αλήθεια στην Αίθουσα αυτή, αποτυπώνοντας την πραγματική εικόνα των Ενόπλων Δυνάμεων, την οποία παραλάβαμε πριν από είκοσι μήνες, τονίζοντας πως αυτή η νομοθετική πρωτοβουλία της Κυβέρνησης είναι ελάσσονος σημασίας, αν και την ψηφίζει επί της αρχής. 
     Καταλήγοντας, ο εισηγητής της Αντιπολίτευσης τόνισε πως «εμείς στο ΠΑ.ΣΟ.Κ. ήμασταν στο κέντρο και στον πυρήνα της Ευρωπαϊκής Ένωσης, γι’ αυτό στηριγμένοι σε ένα δόγμα, προχωρήσαμε στις αλλαγές οι οποίες επέφεραν τη μείωση της στρατιωτικής θητείας στους δώδεκα μήνες».
     Και φυσικά ένας από τους πυλώνες πάνω στον οποίο στηρίχθηκε η προηγούμενη κυβέρνηση, ήταν η απόδοση των στρατοπέδων στις τοπικές κοινωνίες. Θα ήθελα, λοιπόν, να ρωτήσω το ΠΑ.ΣΟ.Κ. και τον εισηγητή του: Πόσα στρατόπεδα, από τη Λάρισα μέχρι τον Έβρο, αποδώσατε στις τοπικές κοινωνίες από τότε που κάνατε το νόμο; Μόνο στο Δήμο Θεσσαλονίκης ένα στρατόπεδο. 
     Δεν θα σας μιλήσω με επιχειρηματολογία δική μου, αλλά ο ίδιος ο πρώην Πρωθυπουργός, ο κ. Σημίτης, έδωσε ευθεία βολή για το αξιόμαχο των Ενόπλων Δυνάμεων εκείνη την τραγική νύχτα των Ιμίων. Θέλετε να ομολογήσουμε την πλήρη αλήθεια για τις Ένοπλες Δυνάμεις, που τόσο βάναυσα έχει κακοποιηθεί το κύρος τους; Εάν ήταν τόσο αξιόμαχες οι Ένοπλες Δυνάμεις την εποχή της νύχτας των Ιμίων γιατί η πολιτική ηγεσία και η στρατιωτική ηγεσία της εποχής εκείνης δεν πήραν είδηση για την απόβαση των Τούρκων στα Ίμια;
     Έχει χτυπηθεί το κύρος των Ενόπλων Δυνάμεων από τα εξοπλιστικά προγράμματα, αλλά και από το σχεδιασμό κατανομής των στρατευσίμων στην ελληνική περιφέρεια. Δεν είναι δυνατόν να σχεδιάζεται τοποθέτηση μιας μονάδας σε μια παραμεθόριο περιοχή και σε δύο μήνες η μονάδα αυτή να φεύγει, να πηγαίνει στο άλλο άκρο της Ελλάδος, γιατί έτσι το ζητούσαν οι Υπουργοί σας, έτσι το ζητούσαν οι τοπικές σας κοινωνίες. 
     Ο Στρατός είναι Στρατός. Είναι όμως συνδεδεμένος με τα κοινωνικά ζητήματα. Τι δεν είναι ακόμη ο Στρατός σήμερα; Θέλει πολλή προσπάθεια να συνδέσουμε τη θητεία με τον πολιτισμό και την τέχνη. Θέλει μεγάλη προσπάθεια να συνδέσουμε τη θητεία με την απαλλαγή του άγχους από τις ελληνικές οικογένειες, αλλά και την έλλειψη βασικών λειτουργιών του ελληνικού κράτους στην ελληνική περιφέρεια. Δεν μπορεί, για παράδειγμα, να λείπουν οι γιατροί επί δεκαετίες σε απομονωμένα ακριτικά νησιά και να μην τοποθετούμε στρατεύσιμους γιατρούς στους χώρους εκείνους. Δεν είναι δυνατόν να θέλουμε να κάνουμε μελέτες για εκτέλεση έργων στην ελληνική περιφέρεια και οι αρχιτέκτονες, οι πολιτικοί μηχανικοί, οι τοπογράφοι να υπηρετούν απλώς τη θητεία τους περιμένοντας την ώρα που θα απολυθούν.
     Είναι, λοιπόν, ο Στρατός συνδεδεμένος με τη σύγχρονη κοινωνία, γι’ αυτό και οι ρυθμίσεις τις οποίες επιφέρει το νομοσχέδιο είναι ρυθμίσεις που εκσυγχρονίζουν, συμμορφώνουν τη χώρα μας στους κανόνες του δικαίου, στις επιταγές του Συντάγματος. Συνδέουν τη θητεία με τη μόρφωση. Διότι εμείς οι Βουλευτές γινόμαστε δέκτες μιας αναλγησίας, πολλές φορές, του κρατικού μηχανισμού με το ζήτημα των αναβολών, όταν πρόκειται κάποιος να ακολουθήσει μεταπτυχιακές σπουδές ή διδακτορικά. 
     Είναι συνδεδεμένη η θητεία με τη γεωπολιτική θέση της χώρας.
     Και πρέπει μ’ αυτή την ευκαιρία να εξάρουμε την προσπάθεια της ηγεσίας του Υπουργείου Εθνικής Άμυνας, γιατί μέσω της νέας κατανομής μονάδων στην ελληνική περιφέρεια, όχι μόνο ενισχύει το αίσθημα της ασφάλειας των κατοίκων των παραμεθορίων περιοχών, αλλά τονώνει τις τοπικές οικονομίες, καταφέρνει να υπηρετούν οι οπλίτες είτε επαγγελματίες είτε κανονικής θητείας κοντά στον τόπο καταγωγής τους, ελαττώνοντας τα έξοδα των οικογενειών τους, ασκώντας έτσι μία γνήσια κοινωνική πολιτική. 
     (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Κι όσο κι αν οι συνάδελφοι θέλουν να μειώσουν το ρόλο των ΕΦ.Υ.Ε.Σ., των εφέδρων υψηλής ετοιμότητας, αυτή την επιχειρηματολογία τους καλό θα είναι να την αναπτύξουν στην ελληνική παραμεθόριο και όχι εδώ, σ’ αυτήν την Αίθουσα. Δηλαδή να πάνε στον Έβρο, στο Νευροκόπι, που δεν υπάρχουν νεολαίοι και να τους πείτε ότι δεν χρειάζεται εδώ να δημιουργήσουμε εφέδρους υψηλής ετοιμότητας. Μην κάνετε πολιτική από το Κολωνάκι. Η Ελλάδα δεν είναι Κολωνάκι. Η Ελλάδα είναι η ελληνική παραμεθόριος με χωριά τα οποία στερούνται νεολαίας. Και ο στόχος του νομοσχεδίου, νόμου πλέον των εφέδρων υψηλής ετοιμότητας είναι να κρατήσει τη νεολαία εκεί που γεννήθηκε, εκεί που θέλει να μεγαλουργήσει. Αν δεν τα συλλαμβάνετε αυτά, μία ζωή Αντιπολίτευση θα είστε. 
     Αυτό, λοιπόν, το νομοσχέδιο που εισηγούμαστε σήμερα επιβάλλει κανόνες ισονομίας και ισοπολιτείας και τονίζει ιδιαίτερα τα μεγάλα ζητήματα που αντιμετωπίζει η πολυδαίδαλη νομοθεσία στο χώρο των αναβολών, των κατατάξεων και της θητείας στον ελληνικό Στρατό. Κυρίως είναι ένα νομοσχέδιο το οποίο στηρίζεται στο ελληνικό Σύνταγμα, ένα νομοσχέδιο το οποίο θέλει να εξουδετερώσει τη φθίνουσα πορεία στο δημογραφικό πρόβλημα της χώρας. Είναι ένα νομοσχέδιο το οποίο κάνει κατανοητές τις διατάξεις στον ελληνικό πληθυσμό και διευκολύνει ιδιαίτερα τις Ένοπλες Δυνάμεις.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο κ. Τσοχατζόπουλος έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, μας δόθηκε η δυνατότητα με τον εισηγητή μας να εκφράσουμε την πολιτική του ΠΑ.ΣΟ.Κ.. Υποστηρίζουμε τις ρυθμίσεις που στο πλαίσιο κωδικοποίησης της κείμενης στρατιωτικής νομοθεσίας προωθεί η Κυβέρνηση υπέρ των πολυτέκνων. Συγχρόνως είμαστε έτοιμοι να συζητήσουμε και ρυθμίσεις οι οποίες θα διευκολύνουν και μία σειρά άλλες κοινωνικές ομάδες, για να καλυφθούν υποχρεώσεις στα θέματα της στράτευσης. 
     Παραμένουμε όμως ανυποχώρητοι σε μία βασική αρχή. Στηρίζουμε τους οπλίτες θητείας. Χρειαζόμαστε Ένοπλες Δυνάμεις οι οποίες δεν θα προσχωρήσουν όπως οι υπόλοιπες ευρωπαϊκές χώρες σε επαγγελματικό στρατό. Διατηρούμε, στηρίζουμε –πιστεύω αυτό να είναι και πολιτική της Κυβέρνησης- την διατήρηση υψηλής ετοιμότητας στις Ένοπλες Δυνάμεις της χώρας, οι οποίες θα στηρίζονται σε οπλίτες θητείας. 
     Όμως, εσείς παραλάβατε Ένοπλες Δυνάμεις σε υψηλότατο επίπεδο ετοιμότητας, αξιόμαχες, εκπαιδευμένες, διότι και τη μείωση της θητείας την οποία προβλέψαμε να ισχύσει από το 2000 έως το 2003, δύο μήνες κατ’ έτος, τη στηρίξαμε στην αμυντική στρατηγική αναθεώρηση. Είναι μία ολοκληρωμένη στρατηγική, που οι κύριοι συνάδελφοι που προέρχονται από τις Ένοπλες Δυνάμεις τη γνωρίζουν. Αποτελεί την πιο υψηλή και τελευταίας τεχνολογίας παρέμβαση στη λειτουργία των Ενόπλων Δυνάμεων τόσο σε ευρωπαϊκό επίπεδο, όσο και σε παγκόσμιο.
     Βεβαίως, έχουμε τις προδιαγραφές του ΝΑΤΟ, στο οποίο συμμετέχουμε, αλλά δεν λαμβάνουμε υπόψη μας τις απαιτήσεις του ΝΑΤΟ -το λέω αυτό απευθυνόμενος στους κυρίους συναδέλφους από την έξω αριστερά πτέρυγα- για να προσδιορίσουμε τις ανάγκες των Ενόπλων Δυνάμεων. Έχουμε εθνική στρατηγική βάσει της οποίας διαμορφώνουμε το πλαίσιο λειτουργίας των Ενόπλων Δυνάμεων, οριοθετούμε τις ανάγκες και προσδιορίζουμε το ύψος των Ενόπλων Δυνάμεων που πρέπει να διατηρούμε τόσο σε οπλίτες θητείας όσο και σε ΕΠ.ΟΠ., δηλαδή τον αναγκαίο συμπληρωματικό αριθμό των είκοσι πέντε χιλιάδων που προβλέψαμε για τα τρία χρόνια 2001-2003 να προσληφθούν στις Ένοπλες Δυνάμεις ως απαραίτητη προϋπόθεση για να μπορέσουμε να μειώσουμε τελικά σε δώδεκα μήνες για όλες τις Ένοπλες Δυνάμεις, για όλα τα Σώματα, για όλους τους κλάδους, τη θητεία των νέων ένστολων πολιτών της χώρας.
     Επομένως, κύριε Υπουργέ, εμείς θέλουμε να στείλουμε το μήνυμα ότι ενδιαφερόμαστε να στηρίξουμε το αξιόμαχο των Ενόπλων Δυνάμεων. Όμως το αξιόμαχο των Ενόπλων Δυνάμεων θα στηριχθεί αν παράλληλα με τα μέτρα για τους οπλίτες, λαμβάνετε μέτρα για να αντιμετωπίσετε αποτελεσματικά και για να διατηρήσει η Ελλάδα την αξιοπιστία την οποία χρειάζεται έναντι προκλήσεων, οι οποίες έρχονται εξ Ανατολών. 
     Στη σχετική προσφιλή προς εσάς εφημερίδα -πρώην έγκριτη, τώρα πολύ κοντά σε σας- αποτυπώνονται, του Εθνικού Συμβουλίου της Τουρκίας, οι τελευταίες επιβεβαιώσεις, οι επιστολές για την ασφάλεια και την άμυνα, όπου επαναεπιβεβαιώνεται από τη μεριά της Τουρκίας ότι ανεξάρτητα της προοπτικής ένταξης στην Ευρωπαϊκή Ένωση, παραμένουν σε πλήρη ισχύ οι απαιτήσεις της για τις συνθήκες στο Αιγαίο, ότι το Αιγαίο είναι μια σημαντική θάλασσα για την άμυνα και την ασφάλεια της Τουρκίας. Επιμένουν στο casus belli, επιμένουν πως μόνο τα έξι μίλια είναι δυνατόν να ισχύσουν από την πλευρά της Ελλάδος.
     Επιπλέον, κυρίες και κύριοι συνάδελφοι, άκουσον-άκουσον, διαπιστώνουμε από τη μεριά της Τουρκίας ότι πλέον τα όρια του ICAO, τα όρια του IMO δεν ισχύουν πια, έτσι ώστε να διεκδικεί η Τουρκία το ήμισυ του Αιγαίου, ελεύθερα, δεν υπάρχει κανένας περιορισμός, για την έρευνα και διάσωση.
     Και εδώ είναι ένα θέμα το οποίο, κυρίες και κύριοι συνάδελφοι Βουλευτές, παρακαλώ πρέπει να το προσέξουμε. Είναι πράγματι μια υπονόμευση της εθνικής αξιοπρέπειας και αξιοπιστίας, όταν δίδεται η εντύπωση ότι η Ελλάδα δεν είναι έτοιμη να απαντήσει σε τέτοιους είδους προκλήσεις. 
     Είμαι βέβαιος, κύριε Υπουργέ, ότι οι παραβιάσεις, οι οποίες βάσει αυτής της αρχής που υποστηρίζει η Τουρκία, γίνονται είτε στα Δωδεκάνησα είτε στη Χίο είτε στη Λήμνο, θα αντιμετωπίζονται από τις ελληνικές Ένοπλες Δυνάμεις. Είμαι βέβαιος γι’ αυτό. Δεν μπορώ να το φανταστώ, είναι αδιανόητο, όμως δεν αρκεί αυτό. Πρέπει να το ξεκαθαρίσουμε δημόσια, σας παρακαλώ πάρα πολύ. 
     Είναι ένα κρίσιμο θέμα! Παίζεται η αξιοπιστία της Ελλάδος απέναντι στις προκλήσεις της Τουρκίας, η οποία προσπαθεί να αποσυνδέσει τα της ευρωπαϊκής της πορείας –τα όποια προβλήματα- με τις ελληνοτουρκικές διαφορές, λέγοντας ότι αυτά πρέπει να παραμείνουν ως ελληνοτουρκικά θέματα. Επειδή θα συμφωνήσετε μαζί μου ότι εμείς δεν έχουμε παρά μόνο την υφαλοκρηπίδα, η Τουρκία προσπαθεί κάτω από την υφαλοκρηπίδα με αυτού του είδους τις συμπεριφορές να περάσει ακριβώς αμφισβητήσεις, γκρίζες ζώνες, κυριαρχικά δικαιώματα, έξι μίλια, δώδεκα μίλια, δέκα μίλια. Εν πάση περιπτώσει, ό,τι και να επιχειρεί η Τουρκία, το θέμα είναι ότι εμείς, οι ελληνικές Ένοπλες Δυνάμεις, πρέπει να διατηρήσουν υψηλά την ετοιμότητα, την ικανότητά τους να αντιμετωπίσουν αυτού του είδους τις προκλήσεις. 
     Βέβαια, επειδή είναι πολιτικό το θέμα, πιστεύω ότι εδώ πρέπει να γίνουν δεύτερες σκέψεις, κύριε Υπουργέ. Καλό θα είναι να συνεννοηθείτε με το Υπουργείο Μεταφορών. Δεν είναι δυνατόν το Υπουργείο Μεταφορών να υπογράφει τις αποφάσεις του ICAO για αλλαγή και κατάργηση των συνόρων χωρίς να υπάρχει καμιά διαπραγμάτευση μαζί σας, με συνέπεια να έρχεται σήμερα η Τουρκία και να λέει «μα, βεβαίως, στα πλαίσια των αλλαγών του ICAO, εμείς μπορούμε να αμφισβητήσουμε». Δεν υπάρχει ο προσδιορισμός χώρου. Άρα για κάθε έρευνα και διάσωση χωρίς προσδιορισμό –εκτός αν συμφωνήσει Ελλάδα και Τουρκία τα όρια- έχει δυνατότητα να παρέμβει η Τουρκία!
     Σας ρωτώ λοιπόν: Αν ισχύει αυτό, μπορείτε να μου πείτε στη Λήμνο ποιος θα παρέμβει αν έχουμε ένα αεροπορικό ατύχημα έξω από τη Λήμνο; Θα παρέμβει η Τουρκία; 
     Βεβαίως, εγώ θα σας απαντήσω –είτε μου απαντήσετε εσείς, είτε όχι- ότι οι ελληνικές Ένοπλες Δυνάμεις βάσει εθνικής στρατηγικής, βάσει των σχεδίων έρευνας και διάσωσης είναι υποχρεωμένες να λειτουργήσουν στα όρια του FIR. Αυτή είναι η στρατηγική μας, αυτήv υπηρετούμε και απ’ αυτήν δεν πρόκειται να κάνουμε πίσω –πιστεύω και εσείς να συμφωνείτε- ούτε ένα πόντο. 
     Όμως, η Τουρκία διατυπώνει επίσημα διαφορετική άποψη. Εμείς τι απαντάμε σ’ αυτό; Θα μου πείτε: «Αναχαιτίσεις». Πιστέψτε με, κύριε Υπουργέ, είναι πολύ ακριβή υπόθεση: Η Τουρκία να προβάλλει διεκδικήσεις απέναντι της Ελλάδος –την οποία σε τελική ανάλυση έχει ανάγκη η Τουρκία, γιατί φιλοδοξεί να εισέλθει στην Ευρωπαϊκή Ένωση- και εμείς να λέμε ότι θα αμυνθούμε στέλνοντας τα αεροπλάνα μας να εμποδίσουν την καταστρατήγηση του εθνικού εναερίου χώρου. Γι’ αυτό ακριβώς δεν μπορείτε να παραβλέψετε πλέον ... 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
     ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τελειώνω, κύριε Πρόεδρε.
     Γι’ αυτό, λοιπόν, δεν μπορείτε να παραβλέψετε, κύριοι της Κυβέρνησης, το γεγονός ότι καλά κάνετε και προωθείτε αυτά τα μέτρα για τη ρύθμιση των στρατιωτικών αποθεμάτων κι αν θέλετε, των δυνατοτήτων τις οποίες έχουμε όσον αφορά τους ένστολους οπλίτες στις Ένοπλες Δυνάμεις της χώρας μας σχετικά με τις συνθήκες διαβίωσης και τις συνθήκες εξέλιξης. Να εξασφαλίσουμε, εν πάση περιπτώσει, το μέλλον τους με μία σειρά εκπαιδευτικές διαδικασίες και, όπως θυμάστε την άλλη φορά εμείς προτείναμε και την πανεπιστημιακή εκπαίδευση ως μία απαραίτητη προϋπόθεση και εργαλείο για να αναβαθμίσουμε το επίπεδο των Ενόπλων Δυνάμεων. 
     Από την άλλη μεριά, κύριε Υπουργέ, εδώ υπάρχει θέμα. Είναι πράγματι ένα θέμα, το οποίο πρέπει να μας απασχολήσει. Δυστυχώς, διάβαζα χθες ότι το θέμα έχει φτάσει σε έντονη δημοσιότητα. Σε έγκριτη εφημερίδα χθες διάβαζα ολόκληρο άρθρο σχετικά με την υπόθεση του ICAO και του IMO και πως αυτό δεν αντιμετωπίζεται. Σε άλλη έγκριτη εφημερίδα διαπίστωσα ότι υπάρχει θέμα να υποστηρίξουμε ότι υπάρχει στρατιωτικό αεροδρόμιο στη Λήμνο, στη Χίο και σε άλλες περιοχές της Ελλάδος. 
     Πιστεύω ότι όλα αυτά πρέπει να διαψευστούν στην πράξη. Δεν είναι δυνατόν να ισχύουν αυτοί οι περιορισμοί, διότι τα σύνορα της Ελλάδος δεσμεύτηκε η ελληνική Κυβέρνηση –κάθε ελληνική Κυβέρνηση- να τα οριοθετήσει ως τον χώρο άσκησης των κυριαρχικών δικαιωμάτων και για την ασφάλεια πτήσεων στο χώρο του Αιγαίου, έτσι ώστε απέναντι στο ICAO να μπορούμε να είμαστε απόλυτα καθαροί χωρίς αμφισβήτηση και χωρίς καμία παρεξήγηση. 
     Ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Τσοχατζόπουλε. 
     Ο συνάδελφος κ. Παπαθεμελής έχει το λόγο.
     ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κυρίες και κύριοι συνάδελφοι, θα σπεύσω να αναγνωρίσω και εγώ ότι με το υπό συζήτηση νομοσχέδιο επιχειρείται εκσυγχρονισμός και εξορθολογισμός του πλαισίου στρατολογίας των ελληνικών Ενόπλων Δυνάμεων. 
     Η επιφύλαξή μου είναι σε ένα κεφάλαιο, το οποίο αφορά τη μείωση της θητεία και τις περαιτέρω μειώσεις της μειούμενης θητείας, έτσι όπως επιχειρείται από το νομοσχέδιο. 
     Έχω την αίσθηση ότι κανείς δεν αμφισβητεί ότι η Ελλάδα είναι η μόνη χώρα στο δυτικό πολιτικό σύστημα, η οποία έχει οξύ ζωντανό και καυτό πρόβλημα εθνικής ασφάλειας. Είναι η μόνη χώρα στο δυτικό πολιτικό σύστημα, είτε λέγεται ΝΑΤΟ, είτε λέγεται Ευρωπαϊκή Ένωση, είτε δεν ξέρω πώς αλλιώς όπου τα σύνορά της, η ακεραιότητά της, τα ζωτικά της συμφέροντα απειλούνται από μία άλλη χώρα, η οποία κατά σύμπτωση είναι, επίσης, μέλος του ΝΑΤΟ και βεβαίως ευρίσκεται στον προθάλαμο της Ευρωπαϊκής Ενώσεως ήδη. Και με την ψήφο της Ελλάδος και της Κύπρου. 
     Ένας από τους χαρισματικούς σκιτσογράφους μας ο ΚΥΡ είχε προ καιρού φτιάξει έναν χάρτη της Ελλάδος και στη θέση της Τουρκίας έβαλε την Ελβετία, στη θέση της Βουλγαρίας έβαλε τη Σουηδία, στων Σκοπίων τη θέση έβαλε το Λουξεμβούργο και στη θέση της Αλβανίας έβαλε τη Δανία. Στο τέλος έγραψε μία λεζάντα: «Τι καλά θα ήτανε»!
     Τι καλά θα ήταν, πράγματι, κυρίες και κύριοι συνάδελφοι, εάν ήταν οι χώρες του σκιτσογράφου αυτές που θα περιέβαλλαν την Ελλάδα, χώρες οι οποίες σέβονται τη διεθνή νομιμότητα, τις διεθνείς συμβάσεις, τις δεσμεύσεις τους, τις διμερείς και τις πολυμερείς. Δεν θα υπήρχε κανένα απολύτως πρόβλημα.
     Το θέμα είναι, όμως, ότι στην «Ευρωπαία Τουρκία» –ήδη κατά τη σημερινή, «ΚΑΘΗΜΕΡΙΝΗ» και τη χθεσινή «HOURRIET»- το «Έγγραφο της πολιτικής για την εθνική ασφάλεια» του συμβουλίου εθνικής ασφάλειας της Τουρκίας είναι χαρακτηριστικό. Σε ό,τι αφορά το Αιγαίο: «η θάλασσα του Αιγαίου είναι πολύ σημαντική για την Τουρκία. Από πλευράς ασφάλειας και οικονομίας δεν μπορούν να γίνουν δεκτές προσπάθειες της Ελλάδας να αυξήσει τα χωρικά της ύδατα, επιβάλλεται να διατηρηθεί η αποτρεπτική ικανότητα της Τουρκίας στην κατεύθυνση του ότι η επέκταση θεωρείται αιτία πολέμου» κ.λπ., κ.λπ.. 
     Για άλλα μείζονα, επίσης, εθνικά συμφέροντα της Ελλάδας, το εθνικό συμβούλιο της Τουρκίας και χθες επαναλαμβάνει τις γνωστές πάγιες θέσεις του εξ ανατολών γείτονα, οι οποίες είναι βαθύτατα ανθελληνικές.
     Η Τουρκία επιχειρεί έναν μόνιμο και διαρκώς κλιμακούμενο στρατιωτικό εκβιασμό, ο οποίος ξεκινάει από τα Σεπτεμβριανά του 1955 για να καταλήξει ως τις μέρες μας, όπου ουδέποτε είχε σοβαρή ύφεση. Και εάν πέρασαν κάποια μικρά διαστήματα υφέσεως, είναι βέβαιο ότι συνολικά βρίσκεται σε πλήρη έξαρση και σε πλήρη ένταση αυτός ο στρατιωτικός εκβιασμός. 
     Συνήθως δια του στρατιωτικού αυτού εκβιασμού, η Τουρκία επιτυγχάνει αποτελέσματα νικηφόρου πολέμου σε βάρος της Ελλάδος. Θυμηθείτε τα Ίμια, την πορεία που πήραν, τελικώς, οι S-300 και άλλες παρόμοιες καταστάσεις, και θα συμφωνήσετε μαζί μου.
     Κύριε Υπουργέ, είχατε δώσει μία συνέντευξη στην «ΚΑΘΗΜΕΡΙΝΗ» στις 14 Αυγούστου. Διεκτραγωδήσατε την ενεστώσα κατάσταση από πλευράς στράτευσης των ελληνοπαίδων. Μας είχατε πληροφορήσει εκεί ότι το 66% των υποχρέων στρατεύσεως για το 2004 δεν στρατεύθηκαν! Με τον έναν ή τον άλλο τρόπο, απηλλάγη οριστικώς ή προσωρινώς από την υποχρέωση της στράτευσης. Και μας πληροφορούσατε, επίσης, ότι απ’ αυτούς το 40% δεν πρόκειται να στρατευθεί ουδέποτε.
     Δεν μπορώ να αντιληφθώ πώς θα αντιμετωπιστούν οι ανάγκες των Ενόπλων Δυνάμεων, όταν μάλιστα παράλληλα προς αυτές τις ρυθμίσεις, οι οποίες γίνονται, της κατά διαστήματα μειώσεως της στρατιωτικής θητείας, δεν λαμβάνονται αποτελεσματικά μέτρα για να στρατευθούν οι πάντες, όσοι έχουν υποχρέωση στρατεύσεως…
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Λαμβάνονται, κύριε συνάδελφε.
     ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Λαμβάνονται, αλλά είναι προδήλως αναποτελεσματικά. Εάν εφ’ εξής έχουμε μία αποτελεσματικότητα, με ιδιαίτερη χαρά θα δεχθούμε να μας δώσετε στοιχεία αυτής της αποτελεσματικότητας.
     Όμως, η Ελλάδα έχει, ταυτόχρονα, δημογραφικό πρόβλημα, το οποίο εγγίζει τα όρια της αυτοκαταστροφής. Σήμερα στρατεύονται τα παιδιά της εποχής που οι γεννήσεις ήταν εκατόν πενήντα χιλιάδες ετησίως, το 1980 και κάτι. Όσο πάμε προς το 1990, οι γεννήσεις από εκατόν πενήντα χιλιάδες, γίνονται εκατό χιλιάδες και όσο θα πηγαίνουμε προς το 2000, θα φθάνουμε στις μέρες μας, όπου οι γεννήσεις είναι εβδομήντα χιλιάδες, δηλαδή ο δείκτης γονιμότητας είναι 0,9, δηλαδή δεν είναι ούτε ένα παιδί ανά γυναίκα αναπαραγωγικής ηλικίας.
     Πώς θα γίνει η αντιμετώπιση αυτών των υποχρεώσεων της ασφάλειας της χώρας με τέτοιες προϋποθέσεις και ταυτόχρονα με μείωση της στρατιωτικής θητείας; Εγώ φοβούμαι ότι αργά ή γρήγορα, η επόμενη ή η μεθεπόμενη κυβέρνηση, πρώτον θα υποχρεωθεί να στρατεύσει όλες τις γυναίκες, δεύτερον να άρει όλες τις εξαιρέσεις, τρίτον –αν είναι σοβαρότερη- να λάβει μέτρα αποτελεσματικά και, ουσιαστικά, για την αντιμετώπιση του προβλήματος της απαιδίας. 
     Στη Μακεδονία λέμε μια παροιμία: «Εγώ αγάς, εσύ αγάς, τα γελάδια ρε Μήτσο, ποιος θα τα φυλάξει;». Διότι κάποιος πρέπει να φυλάξει τα γελάδια, κάποιος πρέπει να φυλάξει αυτό τον τόπο. Το δίλημμα δεν είναι πόλεμος ή ειρήνη. Δεν υπάρχει άνθρωπος από τα χρόνια του Ηροδότου μέχρι σήμερα, ο οποίος να μην επιλέγει σε ένα τέτοιο δίλημμα την ειρήνη. 
     Ο Ηρόδοτος έλεγε: «Ουδείς ούτως ανόητος εστίν, ώστε πόλεμον προ ειρήνης αιρέεται», δηλαδή ουδείς είναι τόσο ανόητος ώστε να προτιμά τον πόλεμο, αντί της ειρήνης. «Εν μεν γαρ τη ειρήνη οι παίδες τους πατέρας θάπτουσιν, εν δε τω πολέμω οι πατέρες τους παίδας». 
     Κατά συνέπεια, αυτό το δίλημμα είναι ψευδοδίλημμα. Το αληθινό δίλημμα είναι, πόλεμος ή αποτροπή. Και αποτροπή σημαίνει αποτρεπτική ισχύς. Και αποτρεπτική ισχύς των Ενόπλων Δυνάμεων σημαίνει πρώτον εξοπλιστική ικανότητα τους, δεύτερον υψηλό φρόνημα και των Ενόπλων Δυνάμεων και του λαού -διότι αν δεν έχει και ο λαός υψηλό φρόνημα, οι Ένοπλες Δυνάμεις μόνες τους δεν μπορούν να το έχουν αυτό- και τρίτον σημαίνει αξιοποίηση όλων των διεθνών ερεισμάτων της χώρας. Και διεθνή ερείσματα είναι, κάποτε να αποφασίσουμε στην έδρα των αποφάσεων του κόσμου, στην Ουάσινγκτον να στήσουμε έναν τέτοιο μηχανισμό ανταγωνιστικό του μηχανισμού που έχει ο εχθρός και εξουδετερωτικό του μηχανισμού που έχει ο εχθρός, για να μπορούμε τελικώς να φθάσουμε σε κάποιο σημείο διαφορετικό από το σημερινό που ζούμε και τις τελευταίες μέρες, όπου για πολλοστή φορά η Αμερική βρίσκεται απέναντί μας και στο Σκοπιανό και στο Αλβανικό και στο Τουρκικό.
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο συνάδελφος κ. Χωματάς έχει το λόγο. 
     ΙΩΑΝΝΗΣ ΧΩΜΑΤΑΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, το υπό συζήτηση σχέδιο νόμου του Υπουργείου Εθνικής Άμυνας επιχειρεί να βάλει μια τάξη στη στρατολογική νομοθεσία, με κύριο γνώμονα, αφ’ ενός τη διασφάλιση του αξιόμαχου του στρατεύματος και αφ’ ετέρου την υλοποίηση της ρητής δέσμευσης της Κυβέρνησης για την ουσιαστική ενίσχυση και την αποτελεσματική προστασία των ευαίσθητων κοινωνικών ομάδων. 
     Πιο συγκεκριμένα, το παρόν σχέδιο νόμου έρχεται, πράγματι, να βάλει μια τάξη στη δαιδαλώδη νομοθεσία που διέπει τη στρατολογία των Ελλήνων, γιατί αποτελεί κατ’ ουσίαν την κωδικοποίηση μιας σειράς στρατολογικών θεμάτων, τα οποία βρίσκονται διάσπαρτα σε δώδεκα περίπου σχετικά νομοθετήματα. Η κωδικοποίηση που πραγματοποιείται ενσωματώνει σε ένα ενιαίο νόμο το ισχύον θεσμικό πλαίσιο περί στρατολογίας, διευκολύνοντας με τον τρόπο αυτό κάθε ενδιαφερόμενο στην ευχερέστερη εύρεση και κατανόηση των διατάξεων περί στράτευσης που τον ενδιαφέρουν. 
     Περαιτέρω, η παρούσα νομοθετική πρωτοβουλία του Υπουργείου Εθνικής Άμυνας εισάγει μια σειρά ευνοϊκών ρυθμίσεων για τους στρατεύσιμους, στο πρόσωπο των οποίων συντρέχουν λόγοι που υπαγορεύονται από κοινωνική ευαισθησία ή από την ανάγκη συμπαράστασης της πολιτείας προς αυτούς, λόγω συγκεκριμένων προβλημάτων τα οποία ορίζονται ρητά στο νόμο. 
     Πρωταρχική θέση στις ευμενείς διατάξεις περί στράτευσης κατέχει η αδιαμφισβήτητη ανάγκη για την προστασία και την ενίσχυση του θεσμού της οικογένειας. Υπό το πρίσμα αυτό, προβλέπονται σημαντικά μέτρα στήριξης για τις οικογένειες με τρία τέκνα και άνω και καθιερώνονται νέες κατηγορίες πολυτέκνων που δικαιούνται μειωμένη θητεία ή ακόμα και πλήρη απαλλαγή από τη στράτευση, υπό ειδικές, βέβαια, προϋποθέσεις. 
     Ειδικότερα, μειώνεται η υποχρέωση στράτευσης στους έξι μήνες για όλα τα αδέλφια από τους έξι ή περισσότερους ζώντες αδελφούς, για το μόνο ή το μεγαλύτερο γιο, του οποίου και οι δύο γονείς είναι ανίκανοι προς εργασία ή έχουν αποβιώσει, για τον πατέρα δύο ζώντων τέκνων και τέλος, για όσους έχουν σύζυγο ανίκανη προς εργασία. 
     Στους εννέα μήνες μειώνεται η θητεία για τα δύο μεγαλύτερα από τα τέσσερα ζώντα αδέλφια, για το μόνο ή μεγαλύτερο γιο θανόντα γονέα ή άγαμης μητέρας και τέλος, για τον πατέρα ενός, τουλάχιστον, ζώντος τέκνου.
     Απαλλάσσονται δε πλήρως από την υποχρέωση στράτευσης όλοι όσοι είχαν μέχρι σήμερα υποχρέωση τρίμηνης θητείας. Αυτοί ήταν, μεταξύ άλλων, ο χήρος πατέρας ενός ζώντος τέκνου, ο πατέρας ενός ζώντος τέκνου με σύζυγο ανίκανη προς εργασία και, τέλος, ο γιος γονέων που έχουν αποβιώσει και έχει αδερφό ανίκανο για εργασία. 
     Οι ευνοϊκές ρυθμίσεις, όμως, δεν περιορίζονται μόνο στη λογική της ενίσχυσης του θεσμού της οικογένειας, αλλά στοχεύουν και στη διευκόλυνση άλλων κατηγοριών στρατευσίμων, όπως είναι οι ανυπότακτοι, οι μόνιμοι κάτοικοι του εξωτερικού και οι φοιτητές που επιθυμούν να ολοκληρώσουν τις μεταπτυχιακές σπουδές τους. 
     Σημαντική κρίνεται, εξάλλου, και η ρύθμιση βάσει της οποίας καθιερώνεται η αυτεπάγγελτη επανεξέταση μετά από υπουργική απόφαση της σωματικής ικανότητας ορισμένων ή και όλων όσων έχουν απαλλαγεί από την υποχρέωση στράτευσης για λόγους υγείας. Μ’ αυτόν τον τρόπο θα αντιμετωπιστεί δραστικά το φαινόμενο της φυγοστρατίας που υπήρξε συνεπεία αναληθών ιατρικών βεβαιώσεων και θα αποκατασταθεί η ισονομία και η κοινωνική δικαιοσύνη που πλήττονταν καίρια από τα ανωτέρω κρούσματα αποφυγής στράτευσης. 
     Προς τη σωστή κατεύθυνση κινείται και η κατάργηση της απαλλαγής στράτευσης η οποία ίσχυε μέχρι σήμερα υπέρ των θρησκευτικών λειτουργών, των μοναχών ή των δοκίμων μοναχών, οι οποίοι ανήκουν σε γνωστή θρησκεία. Η εκπλήρωση των στρατιωτικών υποχρεώσεων αποτελεί ιερό καθήκον για κάθε Έλληνα πολίτη και θα πρέπει να αφορά ανεξαιρέτως όλους τους στρατεύσιμους. Γι’ αυτό και ορθώς θα πρέπει να διαχωριστεί πλήρως από την οποιαδήποτε άλλη ιδιότητα των υπόχρεων για στράτευση.
     Παράλληλα, θεσμοθετείται για πρώτη φορά η ενιαία αναβολή κατάταξης για τους εγγεγραμμένους σε ανώτερες και ανώτατες σχολές, καθώς επίσης και για τους εγγεγραμμένους για λήψη μεταπτυχιακών τίτλων ειδίκευσης μέχρι και το εικοστό όγδοο έτος της ηλικίας τους. Με τον τρόπο αυτό παρέχεται η δυνατότητα στους φοιτητές και στους σπουδαστές να λάβουν μία ενιαία αναβολή, προκειμένου να ολοκληρώσουν όχι μόνον τις κύριες, αλλά και τις μεταπτυχιακές σπουδές τους χωρίς να χρειαστεί να τις διακόψουν λόγω στράτευσης σε περίπτωση μη χορήγησης δεύτερης αναβολής. 
     Περαιτέρω, στο υπό συζήτηση σχέδιο νόμου επαναπροσδιορίζεται η έννοια του μονίμου κατοίκου εξωτερικού, ούτως ώστε να ανταποκρίνεται στη σύγχρονη κοινωνική πραγματικότητα. Υπό αυτό το πρίσμα ορίζεται ως μόνιμος κάτοικος εξωτερικού όποιος έχει την κατοικία του στο εξωτερικό επί δώδεκα συναπτά έτη ή όποιος ασκεί βιοποριστικό επάγγελμα και έχει κατοικία στο εξωτερικό για επτά συνεχόμενα χρόνια.
     Ιδιαίτερα σημαντική κρίνεται, εξάλλου, η καθιέρωση για πρώτη φορά της δυνατότητας αναβολής κατάταξης των στρατευσίμων κατά μία Ε.Σ.Σ.Ο. για κοινωνικούς λόγους. Η διάταξη αυτή θεσπίζεται για λόγους κοινωνικής ευαισθησίας σε περιπτώσεις κατά τις οποίες συντρέχουν σοβαροί λόγοι που καθιστούν, ιδιαιτέρως, επαχθή για τον στρατεύσιμο τη στράτευσή του κατά τη συγκεκριμένη χρονική στιγμή.
     Επιπροσθέτως, η εξαγορά των στρατιωτικών υποχρεώσεων θα γίνεται στο εξής με βάση τον πραγματικό χρόνο στρατιωτικής υπηρεσίας που καλούνται να υπηρετήσουν οι οπλίτες, όπως αυτός έχει σήμερα διαμορφωθεί με βάση τις σχετικές αποφάσεις του Υπουργείου Εθνικής Άμυνας.
     Περαιτέρω, με τις διατάξεις του παρόντος νομοσχεδίου επιλύονται χρόνια προβλήματα σχετικά με την εξέλιξη των αξιωματικών και των υπαξιωματικών και των τριών κλάδων των Ενόπλων Δυνάμεων και ρυθμίζεται μία σειρά ζητημάτων διοικητικής φύσεως που τους αφορούν.
     Εν κατακλείδι, η παρούσα νομοθετική πρωτοβουλία του Υπουργείου Εθνικής Άμυνας κινείται προς τη σωστή κατεύθυνση, γιατί βάζει σε τάξη τη στρατολογική νομοθεσία, εμπεριέχει ευμενείς διατάξεις για ευαίσθητες κοινωνικές ομάδες και ενισχύει έμπρακτα το θεσμό της οικογένειας. Γι’ αυτό και υπερψηφίζω το παρόν σχέδιο νόμου.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Το λόγο έχει ο συνάδελφος κ. Καρχιμάκης.
     ΜΙΧΑΛΗΣ ΚΑΡΧΙΜΑΚΗΣ: Κυρίες και κύριοι συνάδελφοι, η Κυβέρνηση φέρνει σήμερα για ψήφιση στην Εθνική Αντιπροσωπεία ένα σχέδιο νόμου με τίτλο «Στρατολογία των Ελλήνων και άλλες διατάξεις», αποτελούμενο από 89 άρθρα, εκ των οποίων τα 74 αφορούν τη στρατολογία και τα υπόλοιπα διάφορα θέματα προσωπικού και θέματα διοικητικής φύσης. 
     Για έναν αδαή το θέμα αυτό αποτελεί ένα πλήρες νομοσχέδιο, που ρυθμίζει συνολικά ένα εξαιρετικά σοβαρό θέμα που αφορά τον καθένα, μιας και καθορίζει τα θέματα της στράτευσης, ένα έργο σημαντικό για το Υπουργείο Εθνικής Άμυνας και για την Κυβέρνηση συνολικότερα, αφού υπογράφεται από δέκα κορυφαίους Υπουργούς, ένα νομοσχέδιο που διαφημίστηκε ως δείγμα της δραστηριότητας και της αποφασιστικότητας της νέας διακυβέρνησης να διορθώσει τα κακώς κείμενα. 
     Είναι όμως αυτή η αλήθεια; Πρώτα απ’ όλα στη συζήτηση το καλοκαίρι του 2004 ενός μίνι στρατολογικού νομοσχεδίου η Κυβέρνηση δεσμεύτηκε να φέρει σε τρεις μήνες το πολύ ένα νέο, ολοκληρωμένο νομοσχέδιο. Το φέρνει με καθυστέρηση πάνω από ένα χρόνο. Τέτοια συνέπεια και ταχύτητα! 
     Έστω όμως ότι καθυστέρησε, γιατί οι τομές χρειάζονται μελέτη και χρόνο. Ποιες τομές όμως, κύριοι συνάδελφοι; Τι μας έφερε η Κυβέρνηση ως νέο στρατολογικό νόμο; 
     Να δούμε την αλήθεια. Πρώτον, πιστή αντιγραφή κατά 90% και πλέον της κωδικοποίησης της στρατολογικής νομοθεσίας που είχε ολοκληρώσει το ΠΑ.ΣΟ.Κ. το 2003. Οι δύσπιστοι ας ανατρέξουν στο κείμενο του προεδρικού διατάγματος. Παρεμβαίνει σε ορισμένα επιμέρους θέματα, σε κάποια προς τη σωστή κατεύθυνση μεν, αλλά με προχειρότητα και ανεπάρκεια, όπως θα εξηγήσω παρακάτω. 
     Δεύτερον, Και στα λίγα αυτά σημεία που παρεμβαίνει, για τα οποία θα ήταν αρκετή μία απλή τροποποίηση της ισχύουσας κωδικοποίησης, εκμεταλλεύεται και ιδιοποιείται ιδέες και θέσεις του ΠΑ.ΣΟ.Κ., που βρήκε έτοιμες το Υπουργείο Εθνικής Άμυνας. Φτάνει μέχρι του σημείου να νομοθετεί ό,τι προτείναμε με τροπολογίες το καλοκαίρι του 2004 και τότε τις αρνιόταν. 
     Τρίτον, ακυρώνει, διορθώνει και μαζεύει τις αποτυχημένες ρυθμίσεις του Ιουλίου του 2004. Αρχίζει τις εκπτώσεις, μήπως και λειτουργήσουν οι πολυδιαφημισμένες ρυθμίσεις για την επίλυση του προβλήματος των ανυποτάκτων και των ατόμων μεγάλης ηλικίας.
     Τέταρτον, ξεχνά για πάντα πλέον υποσχέσεις και δεσμεύσεις και αποκαλύπτει την προεκλογική της υποκρισία. Η αλήθεια είναι πικρή για την Κυβέρνηση και η αποκάλυψη της αναξιοπιστίας αρχίζει από τη θεμελιακή εισαγωγική διάταξη του άρθρου 1 παράγραφος 1. Το όριο ηλικίας μέχρι του οποίοι οι Έλληνες υποχρεούνται σε στράτευση παραμένει στα σαράντα πέντε χρόνια. Όμως, ο κύριος Υπουργός, ως τομεάρχης άμυνας της Νέας Δημοκρατίας, προεκλογικά, είχε δεσμευτεί προσωπικά και δημόσια να μειωθεί στα σαράντα δύο. Πότε θα γίνει αυτό, αν δεν γίνει τώρα; 
     Φέρνετε δεύτερο στρατολογικό νομοσχέδιο. Και πάλι δεν είναι μέσα αυτή η διάταξη. Σκοπεύετε σαν Κυβέρνηση στη διάρκεια της σύντομης υπόλοιπης κυβερνητικής θητείας σας να φέρετε και τρίτο στρατολογικό νομοσχέδιο; Αν έχετε τέτοια σχέδια, πείτε μας πότε θα γίνει αυτό. 
     Εμείς ως ΠΑ.ΣΟ.Κ. το 2002 μειώσαμε το όριο από τα πενήντα στα σαράντα πέντε και προεκλογικά είχαμε δεσμευτεί να το μειώσουμε στα σαράντα με απόλυτη βεβαιότητα ότι δεν επηρεάζεται ούτε στο ελάχιστο το σύστημα επιστράτευσης. Είναι παράλογο να λέμε σήμερα ότι στηριζόμαστε σε σαρανταπεντάρηδες που υπηρέτησαν πριν από είκοσι και πλέον χρόνια να χειριστούν τα σύγχρονα οπλικά συστήματα και να ανταποκριθούν στις απαιτήσεις του σημερινού πεδίου μάχης. Σας το προτείνουμε να το δεχθείτε. Είναι λογικό και ώριμο. Δείξτε στοιχειώδη συνέπεια και δεχθείτε το.
     Επόμενο σημείο, η διάταξη του άρθρου 6, παράγραφος 2, του νομοσχεδίου. Διατηρεί ο Υπουργός για τον εαυτό του αποκλειστικό και απόλυτο δικαίωμα να μειώσει τη στρατιωτική θητεία μέχρι τους έξι μήνες. Είναι μια εξουσιοδοτική διάταξη που ενέχει σοβαρότατο κίνδυνο για την ασφάλεια της χώρας, αν χρησιμοποιηθεί ανεύθυνα και καταχρηστικά. Εννοώ, αν τη χρησιμοποιήσετε απρογραμμάτιστα και για καθαρά ψηφοθηρικούς λόγους λίγο πριν τις εκλογές και να αφήσετε την επόμενη κυβέρνηση του ΠΑ.ΣΟ.Κ. να βγάλει τα κάστανα από τη φωτιά.
     Θα μου πείτε ότι παρόμοια διάταξη προϋπήρχε. Πράγματι. Όμως η εξουσιοδότηση μείωσης έφθανε στους δώδεκα και όχι στους έξι μήνες. Αυτήν τη δυνατότητα εμείς την αξιοποιήσαμε μειώνοντας τη θητεία σταδιακά σε τρία χρόνια από τους δεκαοκτώ στους δώδεκα μήνες, καλύπτοντας όμως την επίπτωση στην οροφή των Ενόπλων Δυνάμεων στη θεσμοθέτηση και πρόσληψη των ΕΠ.ΟΠ. και την αναδιοργάνωση των Ενόπλων Δυνάμεων. Δηλαδή, με μια ολοκληρωμένη πολιτική και στρατηγική σχεδίαση φέραμε τη διάρκεια της θητεία σε ένα λογικό όριο, χωρίς να διακινδυνεύσουμε, αλλά αντίθετα να αυξήσουμε τη μαχητική ισχύ των Ενόπλων Δυνάμεων.
     Εσείς, αντίθετα, διευρύνετε την αρμοδιότητα, χωρίς καμιά πολιτική ή στρατηγική σχεδίαση για την παραπέρα μείωση της θητείας. Οι ΕΠ.ΟΠ. που προσλαμβάνετε είναι οι τελευταίοι με βάση τις προβλέψεις του νόμου του ΠΑ.ΣΟ.Κ. Δεν έχετε τη δυνατότητα να προσλάβετε άλλους. Ούτε νομοθετήσατε άλλες θέσεις ούτε προβλέψατε κονδύλια στον προϋπολογισμό. Πώς, λοιπόν, συζητάτε για μείωση θητείας; Με τους ΕΦ.Υ.Ε.Σ. θα καλύψετε τα κενά; Υποσχεθήκατε εκατό χιλιάδες θέσεις. Νομοθετήσατε τριάντα χιλιάδες και προκηρύξατε μόλις χίλιες εκατό και αυτές πειραματικά. Καταλάβατε κι εσείς πλέον την αναποτελεσματικότητα αυτής της φαεινής ιδέας σας και τα μαζεύετε σιγά-σιγά.
     Άλλο ένα προεκλογικό πυροτέχνημα, παγκόσμια αποκλειστικότητα: Εποχικοί στρατιώτες.
     Κύριε Υπουργέ, αν δεν είναι αυτές οι προθέσεις σας, δεχθείτε να ορίσουμε τη διάρκεια της θητείας στους δώδεκα μήνες και να προβλέψουμε πως η όποια παραπέρα μείωσή της θα γίνεται μόνο με νόμο, ώστε να ακούγονται δημόσια οι θέσεις όλων των κομμάτων, να αναλύονται όλα τα δεδομένα και να αναλαμβάνει ο καθένα τις ευθύνες του. 
     Στη μειωμένη θητεία και τα πρόσθετα μέτρα υπέρ των πολυτέκνων μας βρίσκετε σύμφωνους. Βέβαια, οι πολύτεκνοι περιμένουν την υλοποίηση των άλλων δεσμεύσεών σας απέναντί τους, αλλά απ’ ό,τι φαίνεται μάταια. Και βεβαίως, αν θέλετε να είναι ολοκληρωμένη η ευνοϊκή αντιμετώπισή τους, να άρετε την απαγόρευση για όσους υπηρετούν στην παραμεθόριο ότι δεν μπορούν να μετακινούνται στον τόπο διαμονής τους. Αυτό αναφέρεται ρητά στην έκθεση και στον απολογισμό του Γενικού Επιτελείου Στρατού του 2004.
     Καταθέσαμε τροπολογία για τη μείωση της θητείας των μονίμων κατοίκων εξωτερικού στους τρεις μήνες, των οπλιτών με ένα παιδί στους έξι μήνες και με δύο παιδιά στους τρεις. Είναι πλέον και ηθική υποχρέωσή μας να μειώσουμε τη θητεία αυτών των κατηγοριών κατ’ εφαρμογή της αρχής της αναλογικότητας. Το θέμα είναι εύκολα αντιληπτό και δεν χρειάζεται ανάλυση. Δείξτε ευρύτητα πνεύματος και δεχθείτε αυτή την τροπολογία, την οποία θα συζητήσουμε την τελευταία ημέρα. Θα δείτε πως ούτε οι Ένοπλες Δυνάμεις ούτε η χώρα γενικότερα δεν θα χάσουν τίποτα. Αντίθετα, θα κερδίσουν πολλά από μια τέτοια ρύθμιση.
     Κύριε Υπουργέ, το ζήτημα της κάλυψης της γραμμής της απειλής θέλει άλλα μέτρα. Δεν γίνεται με τη διασπορά των μονάδων στα μετόπισθεν, αφού όλοι γνωρίζουμε ότι εάν πάμε σε μείωση θητείας μέχρι το 2008 σε έξι μήνες, θα έχουμε ουσιαστικά σαράντα οκτώ μονίμους και τέσσερις χιλιάδες ή πέντε χιλιάδες στρατιώτες με θητεία. Άρα, λοιπόν, θα πρέπει το ζήτημα της κάλυψης της γραμμής της απειλής να οριοθετηθεί και να αντιμετωπιστεί με τελείως διαφορετικό τρόπο και όχι με τον τρόπο, με τον οποίο το αντιμετωπίζετε σήμερα, διαχέοντας και διασκορπίζοντας στρατιωτικές μονάδες σε όλη την Ελλάδα, όπου βεβαίως χρειάζονται προσωπικό. Από ποιο προσωπικό; Απ’ αυτό που λείπει; Από τη στιγμή, λοιπόν, που επιλέγετε αυτόν τον τρόπο για να λειτουργήσετε, διαχέοντας και διασκορπίζοντας αυτές τις μονάδες, σίγουρα δεν θα υπάρχει στρατός, δεν θα υπάρχει προσωπικό να υπηρετήσει την παραμεθόριο. Έτσι θα έχουμε αυτά τα φαινόμενα.
     Στις αναβολές κατάταξης θέσατε απρογραμμάτιστα και ανοργάνωτα θέμα κατάργησης των αναβολών σπουδών και στράτευση στα δεκαοκτώ, απλά και μόνο για να στρέψετε αλλού το ενδιαφέρον της κοινής γνώμης, σε μία τέτοια περίοδο που είσαστε, ιδιαίτερα, πιεσμένοι. Και είσαστε, ιδιαίτερα, πιεσμένοι σε σχέση μ’ αυτό που είπα πριν. Γιατί γνωρίζετε ότι δεν σας βγαίνει η προεκλογική σας εξαγγελία για έξι μήνες. Γιατί, τι θα απαντήσετε στον ελληνικό λαό όταν το 2008 θα είμαστε μείον τριάντα τέσσερις χιλιάδες στρατιώτες θητείας από αυτούς που θα έπρεπε να υπηρετούν; Δεν θα μπορείτε να απαντήσετε.
     Εκεί, ακριβώς, είναι το πρόβλημά σας, γι’ αυτό επινοείτε κάθε  φορά τέτοιου είδους τεχνάσματα και ρίχνετε διάφορες φωτοβολίδες δήθεν για θητεία στα δεκαοκτώ για αναβολές στράτευσης κ.λπ..
     Στα επιμέρους θέματα των αναβολών δεν κατανοούμε γιατί καταργείτε τον ένα χρόνο επιπλέον αναβολής για τα master. Θα θέλαμε μία εξήγηση. 
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ να κλείσετε. Πέρασε ο χρόνος σας.
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, θέλω δύο λεπτά ακόμη.
     ΠΡΟΕΔΡΕΥΩΝ (Ιωάννης Τραγάκης): Παρακαλώ κύριε συνάδελφε, εντός τριάντα δευτερολέπτων να ολοκληρώσετε τη φράση σας.
     ΜΙΧΑΛΗΣ ΚΑΡΧΙΜΑΚΗΣ: Δεν προλαβαίνω.
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ πολύ. Τα υπόλοιπα να τα καταθέσετε στα πρακτικά αν είναι.
     	ΒΑΣΙΛΗΣ ΟΙΚΟΝΟΜΟΥ: Είναι ενδιαφέροντα.
     ΠΡΟΕΔΡΕΥΩΝ (Ιωάννης Τραγάκης):  Όλα ενδιαφέροντα είναι. Όλα όσα λένε οι συνάδελφοι είναι ενδιαφέροντα.
     Ολοκληρώστε κύριε συνάδελφε.
     ΜΙΧΑΛΗΣ ΚΑΡΧΙΜΑΚΗΣ: Κατά τα άλλα θεσμοθετείτε την αναβολή για κοινωνικούς λόγους που ήταν δική μας ιδέα και πρόθεση αλλά με τόσο γραφειοκρατικό και άκαμπτο τρόπο που φοβόμαστε ότι δεν θα λειτουργήσει στην πράξη. Ελαφρώστε λίγο τη διάταξη για να είναι πιο λειτουργική.
     Η μόνη, πραγματικά, σημαντική αλλαγή στο νομοσχέδιο είναι ο επαναπροσδιορισμός της έννοιας του μόνιμου κάτοικου εξωτερικού και των προϋποθέσεων χορήγησης της σχετικής αναβολής. Θέση του ΠΑ.ΣΟ.Κ. την οποία ο Υπουργός ως τομεάρχης την χαρακτήριζε γενική και αόριστη, τώρα τη νομοθετείτε. Εμείς λέμε κάλλιο αργά παρά ποτέ.
     Την τελευταία στιγμή στην επιτροπή καλύψατε μία προχειρότητα…
     ΠΡΟΕΔΡΕΥΩΝ (Ιωάννης Τραγάκης):  Ολοκληρώσατε. Σας ευχαριστώ πολύ κύριε συνάδελφε.
     ΜΙΧΑΛΗΣ ΚΑΡΧΙΜΑΚΗΣ:  Ολοκληρώνω, κύριε Πρόεδρε.
     Προσμετράτε σωστά το χρόνο σπουδών σε ελληνικά Α.Ε.Ι. των παιδιών των μεταναστών που εντάσσονται με ειδικές εξετάσεις.
     ΠΡΟΕΔΡΕΥΩΝ (Ιωάννης Τραγάκης): Τώρα έγινε και ένα σωστό.
     Τα άλλα θα τα πείτε στη δευτερολογία σας και στα άρθρα.
     Σας ευχαριστώ κύριε συνάδελφε.
     ΜΙΧΑΛΗΣ ΚΑΡΧΙΜΑΚΗΣ: Ευχαριστώ πολύ. 
     (Χειροκροτήματα από την πτέρυγα του ΠΑΣΟΚ).
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Δερμεντζόπουλος έχει το λόγο.
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, το άρθρο 4 παράγραφος 6 του Συντάγματος καθιερώνει πρωτίστως την «υποχρέωση κάθε Έλληνα που μπορεί να φέρει όπλα, να υπηρετεί την άμυνα της πατρίδας». Η υποχρέωση που προκύπτει δεν είναι άμεσης εφαρμογής, αλλά καθορίζεται με την πρόβλεψη διατάξεων νόμων. Με βάση αυτήν τη νομοθετική εξουσιοδότηση προχωρούμε στη συζήτηση και ψήφιση του νομοσχεδίου για τη ρύθμιση των στρατολογικών θεμάτων.
     Ένας από τους στόχους της Κυβέρνησης και προεκλογική της δέσμευση ήταν και παραμένει η οργάνωση και η τακτοποίηση της διάσπαρτης και πολυάριθμης νομοθεσίας σε όλους τους τομείς. Το ίδιο ισχύει και στον τομέα της στρατολογίας. Ας θυμηθούμε ότι ο νόμος του 1988 έχει υποστεί δεκαπέντε τροποποιήσεις και όλα αυτά μαζί κωδικοποιήθηκαν στο Προεδρικό Διάταγμα του 2003.
     Η σύγχρονη κοινωνική πραγματικότητα όμως και οι ανάγκες των ελληνικών Ενόπλων Δυνάμεων επιτάσσουν τον εκσυγχρονισμό και την αναθεώρηση των συναφών διατάξεων. Έτσι προκειμένου να αποφύγουμε τη διαδικασία της τροποποίησης της τροποποίησης, προχωρούμε στην κατάθεση ενός ολοκληρωμένου, νέου, σύγχρονου νόμου για την στρατολογία. Είναι μία άρτια νομοθετική κωδικοποίηση και όχι μόνο αυτό. Είναι ένα ξεκίνημα και προχωρούμε και σε άλλες πρωτοβουλίες.
     Είναι αντιληπτό, κυρίες και κύριοι συνάδελφοι, ότι τα ζητήματα που άπτονται των Ενόπλων Δυνάμεων είναι, ιδιαίτερα, κρίσιμα για τη χώρα μας, λόγω της γεωπολιτικής τοποθεσίας της, που απαιτεί αυξημένο ανθρώπινο δυναμικό, σε συνδυασμό, μάλιστα, με το δημογραφικό μας πρόβλημα, που παρουσιάζεται και το σταθερά μικρότερο αριθμό στρατευσίμων ανά έτος. Γι’ αυτό και πρέπει να αντιμετωπίζουμε με ιδιαίτερη προσοχή και ευθύνη αυτά τα ζητήματα.
     Κατ’ αρχήν το παρόν νομοσχέδιο συνεπές στις συνταγματικές επιταγές διαμορφώνει όλα τα θέματα της στρατιωτικής θητείας πάνω στη βάση των αρχών της καθολικότητας και της ισότητας. Όλες οι παρεκκλίσεις από τις βασικές υποχρεώσεις καθορίζονται με γενικά και αντικειμενικά κριτήρια από τον νόμο και αφορούν λόγους δημοσίου συμφέροντος.
     Φορείς της στρατολογικής υποχρέωσης είναι κατ’ αρχήν, λοιπόν, όλοι οι Έλληνες. 
     Με το πρώτο άρθρο καθορίζονται τα όρια ηλικίας για τη στράτευση, αλλά, για πρώτη φορά, αποσαφηνίζεται και η διάρκεια της υποχρέωσης και σε περιόδους επιστράτευσης πολέμου ή έκτακτης ανάγκης, καλύπτοντας ένα κενό νόμου που υπήρχε μέχρι τώρα και δημιουργούσε αβεβαιότητα και ανασφάλεια στους πολίτες.
     Με άλλο άρθρο καθορίζεται επακριβώς, όπως είχε εξαγγελθεί και στις προγραμματικές μας δηλώσεις, ότι η διάρκεια της πλήρους στρατεύσιμης στρατιωτικής υποχρέωσης είναι εικοσιτετράμηνη και της μειωμένης εννιάμηνη ή εξάμηνη.
     Με το άρθρο 7 ορίζονται οι κατηγορίες ατόμων που δικαιούνται να υπηρετήσουν μειωμένη θητεία. Η πρόνοια για τις κοινωνικά πιο ευαίσθητες ομάδες πολιτών υπαγορεύει τη λήψη τέτοιων μέτρων. Έτσι, ενδεικτικά, και για πρώτη φορά παρέχεται το δικαίωμα μειωμένης εξάμηνης θητείας σε όλους τους αδελφούς από έξι ή περισσότερα αδέλφια, σε όποιον έχει σύζυγο ανίκανη για κάθε εργασία, καθώς και στο μόνο ή μεγαλύτερο γιο του οποίου και οι δύο γονείς είναι ανίκανοι για κάθε εργασία ή έχουν πεθάνει.
     Στο άρθρο 13 και σε μία σειρά των υπολοίπων άρθρων καθορίζονται οι κατηγορίες των στρατευσίμων που δικαιούνται απαλλαγή από τη στράτευση, όσοι δικαιούνται αναβολή για λόγους υγείας, νοσηλείας ή αγωγής σε κέντρα θεραπείας, εξαρτημένων από ναρκωτικές ουσίες.
     Οι παρεκκλίσεις αυτές, όπως και οι υπόλοιπες που περιέχονται στο κείμενο του νόμου, δικαιολογούνται και είναι απαραίτητες με βάση το δημόσιο συμφέρον, τις συνταγματικές επιταγές για την προστασία της οικογένειας και της υγείας, αλλά και την απόφαση αυτής της Κυβέρνησης να προσπαθήσει και να πετύχει τη δημιουργία ενός κράτους κοινωνικής ευαισθησίας και δικαιοσύνης.
     Με το άρθρο 13 καταργείται η απαλλαγή των στρατευσίμων που είναι θρησκευτικοί λειτουργοί, μοναχοί ή δόκιμοι μοναχοί γνωστής θρησκείας. Η κίνηση αυτή, κυρίες και κύριοι συνάδελφοι, εντάσσεται στα πλαίσια της διατήρησης της ισότητας όλων των Ελλήνων αναφορικά με τη στρατιωτική υποχρέωση.
     Εάν δεν υπάρχει κάποιος λόγος που να επιβάλλει τη διαφορετική μεταχείριση, οποιαδήποτε παρέκκλιση είναι και παραμένει αντίθετη προς το Σύνταγμα.
     Περαιτέρω και με το άρθρο 18 θεσμοθετείται για πρώτη φορά ενιαία αναβολή κατάταξης στους εγγεγραμμένους σε ανώτερες ή ανώτατες σχολές και στους εγγεγραμμένους για λήψη μεταπτυχιακού τίτλου ειδίκευσης μέχρι το εικοστό όγδοο έτος της ηλικίας τους, προκειμένου να ολοκληρώσουν τις κύριες και μεταπτυχιακές τους σπουδές.
     Ως προς την πρόβλεψη αυτή, συντρέχει λόγος δημοσίου συμφέροντος συνιστάμενος στην ενθάρρυνση και διευκόλυνση από τη μεριά της πολιτείας του επιστημονικού της δυναμικού, καθώς και στην πρόβλεψη του άρθρου 16 του Συντάγματος αναφορικά με τη βασική αποστολή και υποχρέωση του κράτους για την ανάπτυξη και την προαγωγή της παιδείας, της επιστήμης, της έρευνας και της διδασκαλίας.
     Στο πέμπτο κεφάλαιο του νομοσχεδίου ρυθμίζονται όλα τα σχετικά με την πρόσκληση, την κατάταξη, την υγειονομική εξέταση και επανεξέταση στρατευσίμων και οπλιτών, προκειμένου να καταστεί σαφής η διαδικασία και να αποφεύγονται οι πολλαπλές διατυπώσεις και ασάφειες, που αφ’ ενός δημιουργούν σύγχυση και ταλαιπωρία στους πολίτες και αφ’ ετέρου δε, αφήνουν περιθώρια μη ορθής ερμηνείας των διατάξεων και κατάχρησής τους.
     Στο δέκατο κεφάλαιο προβλέπονται διατάξεις για την άοπλη στρατιωτική υποχρέωση και την εναλλακτική υπηρεσία των αντιρρησιών συνείδησης. Ως τέτοιοι χαρακτηρίζονται όσοι επικαλούνται τις θρησκευτικές ή ιδεολογικές τους πεποιθήσεις, προκειμένου να μην εκπληρώσουν τις στρατιωτικές τους υποχρεώσεις. 
     Έτσι, στο άρθρο 60 καθορίζεται η διάρκεια και στο άρθρο 61 ο τρόπος εκπλήρωσης της άοπλης στρατιωτικής υποχρέωσης ή της εναλλακτικής υπηρεσίας.
     Με τις διατάξεις αυτού του νομοσχεδίου επιχειρείται να καλυφθούν κενά και να επιλυθούν προβλήματα που προϋπήρχαν στη λειτουργία του θεσμού.
     Κυρίες και κύριοι συνάδελφοι, η αναδιοργάνωση του κράτους επιτελείται  βήμα-βήμα με σύνεση, σχεδιασμό και υπευθυνότητα. Λαμβάνουμε υπ’ όψιν τόσο τις ανάγκες των πολιτών όσο και το γενικό δημόσιο συμφέρον και προχωρούμε στην οργάνωση του συστήματος στρατολογίας των Ελλήνων.
     Το παρόν νομοσχέδιο ανταποκρίνεται σε όλες αυτές τις ανάγκες. Αποτελεί ένα σημαντικό βήμα για τον ορθολογισμό και τον εκσυγχρονισμό των Ενόπλων Δυνάμεων της χώρας μας. Γι’ αυτό το υπερψηφίζω. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Κύριε Υφυπουργέ, έχετε το λόγο.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κυρίες και κύριοι συνάδελφοι, κατ’ αρχάς, επιτρέψτε μου να αναφερθώ με δυο λόγια στο συμβάν του Αφγανιστάν. Όπως είναι γνωστό, εκεί, στα πλαίσια των διεθνών μας υποχρεώσεων, βρίσκονται εκατόν εβδομήντα ένα στελέχη μας, αξιωματικοί, υπαξιωματικοί και οπλίτες. Είναι στελέχη του Μηχανικού και του Υγειονομικού. Ο προορισμός τους και η αποστολή τους για μεν τα στελέχη του Μηχανικού είναι να σταθούν κοντά στις τοπικές κοινωνίες, να φτιάξουν σχολεία, σπίτια, δημόσια καταστήματα και μόνον αυτό, για δε τα στελέχη του Υγειονομικού να προσφέρουν περίθαλψη όχι μόνο σε στελέχη, αλλά ακόμη και σε απλούς πολίτες.
     Θέλω να ξεκαθαρίσω ότι τα στελέχη μας που βρίσκονται εκεί δεν εμπλέκονται σε επιχειρήσεις. Δεν έχουν καμία άλλη αποστολή εκτός απ’ αυτήν την συγκεκριμένη που σας είπα και που έχει καθοριστεί από το 2000 με απόφαση του ΚΥ.Σ.Ε.Α.. Δεν εμπλέκονται, λοιπόν, σε επιχειρήσεις. Παίρνουμε όλα τα μέτρα για την ασφάλεια και την προστασία τους και ευχόμαστε πως δεν θα έχουμε ξανά ανάλογο συμβάν. 
     Αγαπητοί συνάδελφοι, θέλω να εκφράσω την ευχαρίστησή μου, γιατί πραγματικά, γίνεται μία συζήτηση αρκετά πολιτισμένη, μια συζήτηση όπως πρέπει που αφορά θέματα του Υπουργείου Εθνικής Άμυνας. Το Υπουργείο Εθνικής Άμυνας και τα εξωτερικά μας θέματα δεν χωρούν μικροπολιτικές. Πρέπει όλοι μας –είναι αδιαμφισβήτητο ότι όλοι μας αγαπάμε την πατρίδα μας- θετικά να συνεισφέρουμε. Έχουμε τόσους άλλους τομείς να αντιπαρατεθούμε πολιτικά. Στον τομέα της εθνικής άμυνας πρέπει όλοι να δώσουμε τη σωστή θέση και την καλή ιδέα. Αυτή η Κυβέρνηση, το δικό μας Υπουργείο έδειξε και δείχνει και σε όλα τα νομοσχέδια που φέρνει ότι, πραγματικά, ακούει, συζητάει, αλλάζει, προσθέτει, διαμορφώνει, όπως πρέπει να διαμορφώσει, για να προκύψει πάλι το καλύτερο. 
     Ακραίες φωνές, όπως πολύ ελάχιστα ακούστηκαν, δεν πρέπει να έχουν θέση. Δεν πρέπει να ακούγονται φωνές αγωνίας για το αξιόμαχο των Ενόπλων μας Δυνάμεων. Δεν πρέπει να χρησιμοποιούμε εκφράσεις όπως «κρούουμε κώδωνα κινδύνου» για το αξιόμαχο των Ενόπλων μας Δυνάμεων. Δεν πρέπει να συζητάμε έτσι. 
     Ας αφήσουμε το Στρατό. Ας αφήσουμε τα στελέχη που έχουν τάξει τη ζωή τους «να φυλάνε Θερμοπύλες». Να είμαστε όλοι κοντά τους και είμαστε. Όλος ο λαός δίνει αυτά που πρέπει να δώσει, για να έχει ο Στρατός μας καλό και άριστο εξοπλισμό και καλή εκπαίδευση. Να είμαστε κοντά του. Να τον στηρίζουμε. Αυτό να κάνουμε και να μη διατυπώνουμε εκφράσεις που και το ηθικό ρίχνουν και την πραγματικότητα δεν αποδίδουν. Γιατί, πραγματικά, ο Στρατός μας και αξιόμαχος είναι και καλά εξοπλισμένος είναι και καλά το καθήκον του κάνει και θα το κάνει, αν χρειαστεί, απέναντι στην ιστορία και στο λαό μας. Ας μη χρησιμοποιούμε, λοιπόν, εκφράσεις που δεν πρέπει, γιατί δεν αποδίδουν την πραγματικότητα. 
     Για όποια άλλα προβλήματα υπάρχουν, αν θέλετε να ενημερωθείτε –θέσατε ερωτήματα, αγαπητέ συνάδελφε- είμαστε στη διάθεσή σας. Σας το έχουμε πει. Σας περιμέναμε και πριν από λίγους μήνες, όταν υπεύθυνη ήταν η κ. Διαμαντοπούλου, να έρθετε πάνω στο Υπουργείο και να ενημερωθείτε και από την πολιτική και τη στρατιωτική ηγεσία για όλα τα θέματα. Είχατε έρθει κάποια φορά. Σας ξανακαλούμε. Όμως, αν θέλετε, έχουν περάσει είκοσι μήνες. Θα μπορούσατε να είχατε κάνει μια επερώτηση για ειδικότερα θέματα, ώστε να τα έχουμε συζητήσει εδώ. 
     ΒΑΣΙΛΕΙΟΣ ΟΙΚΟΝΟΜΟΥ: Τα καταθέσαμε.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ευχαριστώ πολύ! Πολύ καλά κάνατε!
     Επαναλαμβάνω, όμως, ότι μπορείτε για θέματα άμυνας να έρθετε, όπως μας το ζητήσετε, για να έχετε πλήρη εικόνα από την πολιτική και στρατιωτική ηγεσία, για να μη λέμε αυθαίρετα βαριές λέξεις και βαριές κουβέντες, που δεν ταιριάζουν.
     Τούτη η Κυβέρνηση, όπως είμαι βέβαιος και καμία κυβέρνηση, δεν θα είχε ποτέ τη διάθεση να απεμπολήσει εθνικά δίκαια. Είναι ξεκάθαρη, άλλωστε, η πολιτική της Ελλάδος επί σειρά ετών τώρα και δεν αναγνωρίζει διαφορές με την Τουρκία, παρά μόνο αυτήν της υφαλοκρηπίδας. Δεν συζητάμε άλλα πράγματα. Βεβαίως ο κ. Σημίτης στο βιβλίο του κάποιες άλλες διαφορές αναγνωρίζει, τις οποίες προφανώς συζητούσε. Δεν είναι, όμως, η πολιτική της Ελλάδος αυτή. Δεν συζητάμε και δεν κάνουμε ένα βήμα πίσω από τα εθνικά μας δίκαια. Είμαστε ομόθυμοι και σύμφωνοι όλοι. Ας μην δημιουργούμε προβλήματα, λοιπόν, εκεί που δεν υπάρχουν.
     ΜΙΧΑΗΛ ΧΡΥΣΟΧΟΪΔΗΣ: Άλλα λέει ο Υπουργός σας.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όσον αφορά το στρατολογικό νομοσχέδιο που συζητάμε, είναι ένα νομοσχέδιο, όπως είπαμε και στην επιτροπή, το οποίο κωδικοποιεί και μαζεύει όλες τις διατάξεις. Οιοσδήποτε χρήστης, είτε παιδί των δεκαοκτώ χρονών που θα θελήσει να δει τι θα κάνει αύριο, όταν θα κληθεί να πάει στρατιώτης, θα μπορεί να έχει ένα βιβλιαράκι στα χέρια του, το οποίο εμείς θα ετοιμάσουμε γρήγορα και θα στείλουμε σε όλα τα σχολεία, για να ξέρει τι γίνεται, τι πρέπει να κάνει, πώς πρέπει να λειτουργήσει για να πάει στρατιώτης.
     Εμείς δεν διεκδικούμε ότι φτιάξαμε ένα νόμο από την αρχή. Θα ήταν παράλογο να το πούμε. Άλλωστε, στρατολογικές διατάξεις δεν υπήρχαν μόνο επί των ημερών σας, τα είκοσι χρόνια που κυβερνούσατε. Στρατολογικές διατάξεις υπάρχουν -μάλιστα ορισμένες δεν έχουν αλλαχθεί ποτέ, γιατί είναι ξεκάθαρα πράγματα- από τότε που ξεκίνησε ο ελληνικός Στρατός και ισχύει η επιστράτευση και η στράτευση. Δεν διεκδικούμε, λοιπόν, τίποτε.
     Εμείς λέμε ότι υπήρχε ένας νόμος άλφα, τον οποίο θελήσαμε να κάνουμε καλύτερο και τον κάναμε καλύτερο. Ούτε μετράμε πόσες διατάξεις βρήκαμε ούτε πόσες αλλάξαμε. Αλλάξαμε, όμως, πάρα πολλές διατάξεις. Κατά την ομιλία μου θα αναφερθώ και θα δείτε ότι άλλαξαν πολλά πράγματα προς το θετικό. Μη λέτε, λοιπόν, ότι τα βρήκαμε όλα έτοιμα, ήρθαμε, τα πήραμε και δεν προλάβατε να τα νομοθετήσετε. Ας προλαβαίνατε! Είκοσι χρόνια είχατε. Πού τα βρήκαμε όλα έτοιμα; Γιατί εσείς δεν τα κάνατε;
     Επαναλαμβάνω, λοιπόν, ότι είναι αυτό το νομοσχέδιο γεμάτο από καινούριες διατάξεις, διατάξεις κοινωνικού χαρακτήρα, ευεργετικές διατάξεις, τις οποίες μας ζητούσαν φορείς, πολύτεκνοι, η οικογένεια, Α.Μ.Ε.Α., που ευνοούν τους πολύτεκνους, αφού στους υπόχρεους εννιάμηνης μειωμένης θητείας υπάγεται και ο μεγαλύτερος αδελφός από τέσσερα αδέλφια και στους υπόχρεους εξάμηνης μειωμένης θητείας και ο δεύτερος αδελφός από πέντε αδέλφια και όλοι οι αδελφοί από έξι ή περισσότερα αδέλφια.
     Είναι διατάξεις που ευνοούν τις οικογένειες αναπήρων, αφού ο μόνος γιος του οποίου και οι δύο γονείς είναι ανίκανοι για κάθε εργασία, θα υπηρετεί εξάμηνο. Τα τέκνα αυτών που έχουν αναπηρία άνω του 67%, θα υπηρετούν στον τόπο καταγωγής, ή στον πλησιέστερο τόπο της κατοικίας τους.
     Στηρίζουμε την οικογένεια με τη μείωση της θητείας στους έξι μήνες για αυτόν που έχει σύζυγο ανίκανη για κάθε εργασία. Απαλλάσσουμε από τη στράτευση το μόνο ή μεγαλύτερο γιο γονέων που έχουν πεθάνει, ο οποίος έχει έναν τουλάχιστον άγαμο και ανήλικο ή έγγαμο και ανίκανο για κάθε εργασία αδελφό ή αδελφή. Απαλλάσσουμε από τη στράτευση το μόνο ή μεγαλύτερο γιο γονέων που έχουν πεθάνει, ο οποίος έχει έναν τουλάχιστον άγαμο και ανήλικο ή έγγαμο και ανίκανο για κάθε εργασία αδελφό ή αδελφή. Απαλλάσσουμε το χήρο πατέρα ενός τουλάχιστον ζώντος ανήλικου ή ανίκανου για εργασία τέκνου, για να μεγαλώσει το παιδί του. Επίσης, τον πατέρα ενός τουλάχιστον ζώντος ανήλικου ή ανίκανου για κάθε εργασία τέκνου, ο οποίος έχει σύζυγο ανίκανη για κάθε εργασία.
     Καθιερώνουμε ο μεγαλύτερος αδελφός από δύο αδέλφια, που ταυτόχρονα υπηρετούν, να υπηρετεί στον τόπο κατοικίας των γονέων, ή στην πλησιέστερη μονάδα. Δίνουμε αναβολή κατάταξης για σοβαρούς κοινωνικούς και οικογενειακούς λόγους. Αυξάνονται οι άδειες για τα στελέχη των Ενόπλων Δυνάμεων, όταν μετατίθενται, όταν παντρεύονται και όταν αποκτούν τέκνα.
     Δίνουμε ιδιαίτερη έμφαση στην προστασία των ορφανικών οικογενειών. Δίνεται βοήθημα θανάτου στις άπορες μητέρες και στις άγαμες αδελφές. Καταργείται η απαλλαγή από τη στράτευση των θρησκευτικών λειτουργών και μοναχών.
     Όλοι θα υπηρετούν πρώτα την πατρίδα, όπως λέει το Σύνταγμα. 
     Παίρνουμε μέτρα για την εξυγίανση του συστήματος στράτευσης και τους κάθε μορφής φυγόστρατους. Καθιερώνεται αυτεπάγγελτη επανεξέταση της σωματικής ικανότητας αυτών που είχαν χαρακτηριστεί ως Ι5. Τροποποιούνται διατάξεις του στρατιωτικού ποινικού κώδικα για ταχύτερη απονομή της δικαιοσύνης, σε ό,τι αφορά τους ανυπότακτους. Όποιοι πέτυχαν με παράνομο τρόπο απαλλαγή από τη στράτευση, δεν τυγχάνουν της ευεργετικής διάταξης για μειωμένη θητεία και ας έχουν υπερβεί το τριακοστό πέμπτο έτος της ηλικίας. Καταργούνται τα εντάλματα σύλληψης που είχαν εκδοθεί για τους ανυπότακτους για κακούργημα, ενόσω ίσχυε η κατάσταση επιστράτευσης. Επιτρέπεται για πρώτη φορά η χορήγηση διαβατηρίων πενταετούς διάρκειας στους ανυπότακτους του εξωτερικού. Επιλύονται τα προβλήματα των ομογενών μας με τρόπο που τους ικανοποιεί πλήρως και που δίνει την ευχέρεια σε παιδιά που έχουν γεννηθεί στο εξωτερικό και κατοικούν εκεί οικογενειακώς να μην είναι εμπόδιο η θητεία στην απόκτηση και της ελληνικής υπηκοότητας, μειώνοντας σε αυτές τις περιπτώσεις τη θητεία από τους έξι μήνες, στους τρεις μήνες. Σε ένα παιδί που είναι γεννημένο στην Αμερική, που ο πατέρας του κατοικεί εκεί και κατοικούν και οι δύο, δίνουμε την ευχέρεια να αποκτήσει και την ελληνική υπηκοότητα, που θα το ήθελε πολύ. 
     Καθιερώνεται η εξαγορά των στρατιωτικών υποχρεώσεων γι’ αυτούς που τη δικαιούνται, να υπολογίζεται με τον πραγματικό χρόνο στρατιωτικής υπηρεσίας. Επιλύονται οριστικά και με τον καλύτερο τρόπο τα προβλήματα στράτευσης των προερχομένων από τις χώρες της πρώην Σοβιετικής Ένωσης, όπως ακριβώς το ζητούσαν. 
     Ρυθμίζονται θέματα της στρατιωτικής δικαιοσύνης, καθιερώνοντας μειωμένη θητεία στους αναθεωρητές, με σκοπό να ανοίξει η επετηρίδα και για τους νεότερους. Ρυθμίζονται χρόνια προβλήματα του στρατολογικού σώματος με τη νομοθέτηση εξήντα οργανικών θέσεων, αφού λύσαμε το πρόβλημα της έλλειψης κενών θέσεων, προς προαγωγή σε όλους τους βαθμούς, πρόβλημα που επί δεκαπέντε χρόνια δημιουργούσε πολλαπλά αρνητικά αποτελέσματα στις τάξεις των στελεχών του σώματος. 
     Λύσαμε το πρόβλημα προαγωγών των αξιωματικών σωμάτων, αφού γίνεται απεξάρτηση της έναρξης προαγωγής των αξιωματικών των κοινών σωμάτων στον επόμενο βαθμό από τους αξιωματικούς όπλων του στρατού ξηράς και πλέον θα προάγονται με την έναρξη προαγωγής είτε αξιωματικών όπλων του στρατού ξηράς ή μαχίμων και μηχανικών του πολεμικού ναυτικού ή ιπτάμενων της πολεμικής αεροπορίας που ονομάστηκαν στο ίδιο έτος αξιωματικοί, ένα πάγιο αίτημα που ικανοποιείται σήμερα. 
     Αναπροσαρμόζεται το επίδομα των ναρκαλιευτών πολιτικού προσωπικού. Δίνεται μία δεύτερη ευκαιρία σε αντιρρησίες συνειδήσεως, που για οποιοδήποτε λόγο εξέπεσαν του δικαιώματος εκπλήρωσης εναλλακτικής θητείας να επανυποβάλλουν δικαιολογητικά μέσα σε τρεις μήνες. Είναι επίσης ένα πάγιο αίτημά τους με το οποίο πιστεύουμε ότι θα επιλυθεί το θέμα.
     Έγινε, κυρίες και κύριοι συνάδελφοι, πολύ μεγάλη συζήτηση για τη θητεία. Πράγματι είναι ένα μεγάλο πρόβλημα, που πρέπει να το δούμε όλοι διακομματικά. Υπήρξε η χωρίς μελέτη κατακόρυφη μείωση της θητείας επί των ημερών του ΠΑ.ΣΟ.Κ. από δεκαοκτώ μήνες σε δώδεκα μήνες, χωρίς βεβαίως να έχουν βελτιωθεί οι σχέσεις μας με τη γειτονική Τουρκία. Παρ’ ότι κάποιοι επικαλούνται το Ελσίνκι και οτιδήποτε άλλο, δεν υπήρξε καμία ένδειξη ότι έχουν βελτιωθεί οι σχέσεις μας, το casus belli υπήρχε, οι παραβιάσεις υπήρχαν, οι γνωστές απειλές και αμφισβητήσεις των κυριαρχικών μας δικαιωμάτων υπήρχαν.  Άραγε ποια μελέτη και ποιοι ήταν οι λόγοι που οδήγησαν σ’ αυτήν τη χωρίς μελέτη κατακόρυφη μείωση της θητείας από τους δεκαοκτώ μήνες στους δώδεκα; 
     ΒΑΣΙΛΕΙΟΣ ΟΙΚΟΝΟΜΟΥ: Αυτά τα είπαμε. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν σας διέκοψα. 
Και όχι μόνο. Αν δούμε το πρόγραμμά σας, πάλι και αυτό μιλάει για περαιτέρω μείωση της θητείας.
     Να πούμε ακόμα και για τη διάλυση του συστήματος στράτευσης επί των ημερών σας, ιδιαίτερα από το 2000 και μετά. Από πού βγαίνει αυτό; Από τους καλούμενους να παρουσιαστούν, τους πρωτόκλητους, όπως το λένε.
     Παρουσιάζεται, κυρίες και κύριοι συνάδελφοι, μόνο το 1/3. Οι άλλοι παίρνουν αναβολές. Στο 67% έχουμε απώλειες. Δεν υπηρετούν. Με το που θα τους καλέσουν, δεν παρουσιάζονται. Το 67% παίρνει αναβολές. Το καταθέτω στα Πρακτικά. 
     (Στο σημείο αυτό ο Υφυπουργός Εθνικής Άμυνας κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να μπει η σελ. 140 )
     ΙΩΑΝΝΗΣ ΛΑΜΠΡΟΠΟΥΛΟΣ(Υφυπουργός Εθνικής Άμυνας): Δεύτερον, από τους καλουμένους, όταν τελειώσουν οι αναβολές, τους καλούμε να παρουσιαστούν και από αυτούς, λοιπόν, που καλούμε να παρουσιαστούν, το 38,2% δεν παρουσιάζεται. Δεν παρουσιαζόταν επί των ημερών σας. Το 38,2% έβρισκε διάφορους τρόπους και έπαιρνε απαλλαγές. Ο λαός θα έλεγε «την κοπάναγε». Καταθέτω και αυτό για τα Πρακτικά. 
     (Στο σημείο αυτό ο Υφυπουργός Εθνικής Άμυνας κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να μπει η σελ. 142)
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Έχω αναλυτικά από το 2000 μέχρι το 2004. 
     Να πούμε για τις πλαστές απαλλαγές που έπαιρναν, τις οποίες τους έστελναν στα χέρια και δεν περνούσαν καθόλου επιτροπή, με τον κ. Νιώτη το γιατρό; 
     Θέλω να πληροφορήσω το Σώμα, όπως με πληροφόρησε η στρατιωτική δικαιοσύνη, ότι πριν λίγες μέρες το δικαστικό συμβούλιο της στρατιωτικής δικαιοσύνης αποφάσισε να ανοίξει τους λογαριασμούς του κ. Νιώτη, ο οποίος έχει θησαυρίσει απ’ ό,τι φαίνεται με το κύκλωμα των παράνομων απαλλαγών, τον οποίο κ. Νιώτη επαναφέρατε σε μία βραδιά και τον κάνατε διευθυντή χειρουργικής στο Ν.Ι.Μ.Τ.Σ.. 
     ΠΡΟΕΔΡΕΥΩΝ (Ιωάννης Τραγάκης): Καμία συγγένεια, βέβαια, με το συνάδελφο κ. Νιώτη. Διευκρινίστε το αυτό.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Να πούμε τις απαλλαγές από τις επιτροπές που δεν έκαναν επίσης καλά τη δουλειά τους; 
     Έχω δύο στοιχεία ακόμα από τις επιτροπές που περνούσαν…
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υφυπουργέ, σας είπε κάτι ο Πρόεδρος. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν άκουσα. 
     ΑΠΟΣΤΟΛΟΣ ΚΑΚΛΑΜΑΝΗΣ: Φυσικά δεν ακούσατε. 
     ΠΡΟΕΔΡΕΥΩΝ (Ιωάννης Τραγάκης): Κατεγράφη στα Πρακτικά. 
     ΑΠΟΣΤΟΛΟΣ ΚΑΚΛΑΜΑΝΗΣ: Σας είπε ότι δεν έχει καμία σχέση ο εν λόγω Νιώτης με το συνάδελφο κ. Νιώτη και ότι δεν υπάρχει συλλογική ευθύνη…
     ΠΡΟΕΔΡΕΥΩΝ (Ιωάννης Τραγάκης): Κατεγράφη, κύριε Πρόεδρε! 
     ΑΠΟΣΤΟΛΟΣ ΚΑΚΛΑΜΑΝΗΣ: Είπατε ότι τον επαναφέραμε. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Τον επανέφερε. 
     ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν τον επανέφερα. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Τον επανέφερε η κυβέρνηση. Το Υπουργείο Εθνικής Άμυνας, το δικό σας τον είχε επαναφέρει. 
     ΑΠΟΣΤΟΛΟΣ ΚΑΚΛΑΜΑΝΗΣ: Είπατε: «επαναφέρατε».
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Αποστρατεύθηκε σε μία μέρα και τον επανέφερε πάλι το Υπουργείο Εθνικής Άμυνας, η κυβέρνηση του ΠΑ.ΣΟ.Κ. Δεν τον επανέφερα εγώ. 
     ΑΠΟΣΤΟΛΟΣ ΚΑΚΛΑΜΑΝΗΣ: Είναι λάθος σας να το γενικεύετε, όπως εγώ θα έλεγα ότι κάνατε εκείνο το λάθος που μπορεί… 
     ΠΡΟΕΔΡΕΥΩΝ (Ιωάννης Τραγάκης): Το επαναφέρατε όλοι πλην του κ. Κακλαμάνη…
     ΑΠΟΣΤΟΛΟΣ ΚΑΚΛΑΜΑΝΗΣ: Αφήστε τις γενικεύσεις.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εντάξει, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Επιτροπή απαλλαγών. Παραπέμψαμε εκατόν ενενήντα τρία άτομα για επανεξέταση και από τα εκατόν ενενήντα τρία κρίθηκε πάλι Ι5 το 65,3% μόνο. Όλοι οι άλλοι, σχεδόν το μεγαλύτερο ποσοστό, δεν είναι Ι5. Επομένως οι επιτροπές δεν έκαναν καλά τη δουλειά τους και έβγαζαν Ι5 ανθρώπους οι οποίοι δεν έπρεπε να βγαίνουν. Το καταθέτω και αυτό στα Πρακτικά. 
      (Στο σημείο αυτό ο Υφυπουργός Εθνικής Άμυνας κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής: 
     ( Να φωτογραφηθεί ο πίνακας σελ. 146)
     ΙΩΑΝΝΗΣ ΛΑΜΠΡΟΠΟΥΛΟΣ(Υφυπουργός Εθνικής Άμυνας): Το ίδιο ισχύει και για διακόσιους πενήντα δύο παραπεμφθέντες στο Νομό Θεσσαλονίκης. Το 56% μόνο βγήκε Ι5. Το καταθέτω και αυτό στα Πρακτικά. 
     (Στο σημείο αυτό ο Υφυπουργός Εθνικής Άμυνας κ. Ιωάννης Λαμπρόπουλος καταθέτει για τα Πρακτικά το προαναφερθέν έγγραφο, το οποίο έχει ως εξής:
     ( Να μπει η σελ. 148)
     ΙΩΑΝΝΗΣ ΛΑΜΠΡΟΠΟΥΛΟΣ(Υφυπουργός Εθνικής Άμυνας): Έχουμε μετά τους ανυπότακτους του εσωτερικού -αν είναι δυνατόν- από το 2000-2004. Το 2000 ήταν πέντε χιλιάδες πεντακόσιοι είκοσι ένας οι ανυπότακτοι του εσωτερικού και το 2004 έφτασαν τους δεκατέσσερις χιλιάδες εννιακόσιους πενήντα.
     Όταν λέμε «εσωτερικού», εννοούμε αυτούς που καλέσαμε, -είναι εδώ στην Ελλάδα- δεν ανταποκρίθηκαν, δεν προσήλθαν για στράτευση και δεν τους ενόχλησε κανένας. Κυκλοφορούν ανάμεσά μας και δεν είχαν καμία συνέπεια. Είναι, λοιπόν, αυτοί, μέσα σε τέσσερα χρόνια, δεκατέσσερις χιλιάδες εννιακόσιοι πενήντα, μόνον του εσωτερικού. 
     (Στο σημείο αυτό ο Υφυπουργός Εθνικής Άμυνας κ. Ι. Λαμπρόπουλος καταθέτει για τα Πρακτικά τον προαναφερθέντα πίνακα, ο οποίος έχει ως εξής: 
     ( Να μπει η σελ.151)
     ΙΩΑΝΝΗΣ ΛΑΜΠΡΟΠΟΥΛΟΣ(Υφυπουργός Εθνικής Άμυνας): Επίσης, οι ανυπότακτοι του εξωτερικού είναι, μέσα στα ίδια χρόνια, δεκαεπτά χιλιάδες τετρακόσια ογδόντα δύο. Το καταθέτω κι αυτό στα Πρακτικά.
     (Στο σημείο αυτό ο Υφυπουργός Εθνικής Άμυνας κ. Ι. Λαμπρόπουλος καταθέτει για τα Πρακτικά τον προαναφερθέντα πίνακα, ο οποίος έχει ως εξής: 
     ( Να μπει η  σελ. 153)
     ΒΑΣΙΛΕΙΟΣ ΟΙΚΟΝΟΜΟΥ: Για ποια χρόνια λέτε τώρα;
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Μιλάω για το 2000- 2004. Έχω στοιχεία, τα καταθέτω. 
     Για μας, λοιπόν, γι’ αυτήν την ατιμωρησία, που είχε διαλύσει το σύστημα όλα αυτά τα χρόνια, σημαίνει τέλος, προς κάθε κατεύθυνση. Θα υπάρχουν συνέπειες ποινικές και διοικητικές, ό,τι προβλέπει η νομοθεσία. Στόχος μας είναι ο σεβασμός στο Σύνταγμα και όχι η ατιμωρησία που είχε διαλύσει το σύστημα μέχρι τώρα.
     Αποτέλεσμα της προσπάθειας που κάνουμε –βλέπω ότι λείπει ο κ. Παπαθεμελής, δεν είναι εδώ για να του δώσουμε και στοιχεία- είναι ο ποσοστιαίος πίνακας ακαταλλήλων πενταετίας 2000-2005. Οι Ι/5, λοιπόν, της τελευταίας πενταετίας ήταν:
     Το 2000:  3,70%.
     Το 2001:  4,20%.
      Το 2002:  4,17%.
     Το 2003:  3,48%.
     Το 2004:  3,95%.
     Το 2005, στις τρεις πρώτες σειρές –με τον αγώνα και την προσπάθεια που κάνουμε και το μήνυμα που περνάμε- έπεσε στο 2,98%.
     ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή περίπου όσο ήταν το 2003…
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όχι, το 2003 ήταν 3,48%, κύριε Πρόεδρε. 
     ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή, μισό…
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το μισό και το παραπάνω από το μισό είναι πολύ μεγάλη υπόθεση.
     ΑΠΟΣΤΟΛΟΣ ΚΑΚΛΑΜΑΝΗΣ:  Εάν πάμε στο «εσείς» και στο «εμείς»…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Δείτε τις υπηρεσίες καλύτερα.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Γιατί, κύριε Πρόεδρε, διακόπτετε; Εσείς πρέπει να με διακόπτετε;
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, παρακαλώ! 
     ΑΠΟΣΤΟΛΟΣ ΚΑΚΛΑΜΑΝΗΣ: Εγώ συμφωνώ μαζί σας…
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Γιατί λοιπόν με διακόπτετε; 
     Καταθέτω, λοιπόν, και αυτόν τον πίνακα.
     (Στο σημείο αυτό ο Υφυπουργός Εθνικής Άμυνας κ. Ι. Λαμπρόπουλος καταθέτει για τα Πρακτικά τον προαναφερθέντα πίνακα, ο οποίος έχει ως εξής: 
     ( Να μπει η σελ. 156)
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
     ΑΠΟΣΤΟΛΟΣ ΚΑΚΛΑΜΑΝΗΣ: Εγώ συμφωνώ και σας συγχαίρω, αλλά το 2004 κυβερνήσατε. Φταίτε εσείς προσωπικά εάν αυξήθηκε το ποσοστό; 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Να πώς το μειώνουμε, κύριε Πρόεδρε, να η προσπάθειά μας. Έχει αποτέλεσμα. 
     ΑΠΟΣΤΟΛΟΣ ΚΑΚΛΑΜΑΝΗΣ: Το 2004 το ποσοστό αυξήθηκε. Εγώ λέω ότι δεν φταίτε εσείς. Προφανώς υπάρχουν προβλήματα στις υπηρεσίες, στις επιτροπές. Αυτά να δούμε. Διότι όταν μιλάτε για ευθύνες υπουργών…
     ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, σας παρακαλώ!
     Έχω σταματήσει το χρόνο σας, κύριε Υπουργέ. Παρακαλώ, συνεχίστε.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εντάξει, κύριε Πρόεδρε. Εγώ, κύριε Πρόεδρε, από σας δεν θα περίμενα να με διακόψετε. 
     ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, αλλά υπέθεσα ότι δεν ενοχλείστε. Νομίζω πάντως ότι αυτό που είπα είναι λογικό.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εντάξει, κύριε Πρόεδρε. Θα σας ακούσω με πολύ μεγάλη προσοχή.
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Επανέρχομαι, λοιπόν, στο πρόβλημα της θητείας, που είναι πράγματι ένα πολύ μεγάλο πρόβλημα και δεν λύνεται εύκολα. Έχουμε, λοιπόν, ένα στόχο ως Υπουργείο Εθνικής Άμυνας. Δεν λέμε ότι ως δια μαγείας μπορούμε να το λύσουμε ή να τη φέρουμε στους έξι μήνες ή στους οκτώ. Και όταν εμείς είπαμε ότι θα μειωθεί η θητεία στο μέλλον και στους έξι μήνες, βάλαμε προϋποθέσεις: αναδιάρθρωση των μονάδων, ΕΠ.ΟΠ. -που συνεχίζεται το πρόγραμμα με καθυστέρηση μόνο λίγων μηνών- βάλαμε τη συνέχιση της πρόσληψης των ΕΠ.ΟΠ., την εξυγίανση του συστήματος στράτευσης, τη δυνατότητα στράτευσης στα δεκαεννιά. Έχουμε ανοίξει ένα μεγάλο διάλογο που, σύμφωνα και με μία μελέτη του Γενικού Επιτελείου Στρατού, που πρόσφατα μας την παρέδωσε στα χέρια, θα λύσει το πρόβλημα που υπάρχει σήμερα στις μονάδες μας και θα μπορούμε να πούμε ότι για την επόμενη δεκαετία θα έχουμε και περισσότερους απ’ ό,τι θα χρειαζόμαστε. 
     ΒΑΣΙΛΕΙΟΣ ΟΙΚΟΝΟΜΟΥ: Με ποιον τρόπο; 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Βρισκόμαστε σε ένα διάλογο για τη στράτευση στα δεκαεννιά. Έχουμε καλέσει τις νεολαίες και κάναμε την πρώτη συζήτηση. Το δεύτερο βήμα είναι να συζητήσουμε με τα κόμματα. Θα πρέπει να ωριμάσει το θέμα στην κοινωνία, να εξασφαλίσουμε πως δεν θα υπάρξει πρόβλημα κανένα από πλευράς Υπουργείου Παιδείας όσον αφορά τις σπουδές, να προβλέψουμε και να λύσουμε τα όποια προβλήματα θα προκύψουν, και μετά βεβαίως να προχωρήσουμε, εφόσον οι συνθήκες το επιτρέψουν. 
     Θα δουλέψουμε, λοιπόν, με πολλή σύνεση, με πολύ διάλογο και θα κάνουμε αυτό που πρέπει, με γνώμονα πάνω απ’ όλα το αξιόμαχο των Ενόπλων μας Δυνάμεων. 
     Κυρίες και κύριοι συνάδελφοι, βεβαίως, στη συζήτηση που θα ακολουθήσει στα άρθρα πάντα είμαστε ανοιχτοί για βελτίωση, πάντα είμαστε έτοιμοι για το καλύτερο και πιστεύω ότι πάντα πρέπει να πρυτανεύει η αρχή ότι στις Ένοπλες Δυνάμεις δεν χωράνε αντιπαραθέσεις.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
     Ο Κοινοβουλευτικός Εκπρόσωπος του ΠΑ.ΣΟ.Κ., κ. Χρυσοχοΐδης, έχει το λόγο.
     ΜΙΧΑΗΛ ΧΡΥΣΟΧΟΪΔΗΣ: Ο κ. Λαμπρόπουλος Υφυπουργός Εθνικής Άμυνας ακολούθησε την τακτική του προϊσταμένου του Υπουργού Εθνικής Άμυνας. Όπως έκανε εν μέρει και στην επιτροπή με έναν καταγγελτικό και πάλι λόγο, κατήγγειλε τις επιτροπές, κατήγγειλε τους ενόχους. Πρέπει να τελειώνετε με αυτή την υπόθεση. Πρέπει να αλλάξετε ρητορική γιατί κυβερνάτε. Σας τα είπε προηγουμένως ο κ. Κακλαμάνης. Είδατε λοιπόν πώς πάνε τα ποσοστά. Να δούμε τα ποσοστά του 2005 που θα κυβερνάτε αμιγώς εσείς. Επίσης, να σταματήσετε να καταγγέλλετε τις ανεξάρτητες αρχές και όλους όσοι σας «εμποδίζουν» να λαϊκίζετε. Να στραφείτε στο έργο σας. 
     Και επειδή μιλήσατε για μικροπολιτική, σας λέω ότι μικροπολιτική είναι αυτή την οποία κάνετε καθημερινά μέσα στις Ένοπλες Δυνάμεις. Δίνετε το κακό παράδειγμα στο στρατιωτικό προσωπικό στο οποίο η πολιτική ηγεσία πρέπει να δίνει το καλό παράδειγμα με τις κρίσεις, τις αξιολογήσεις και με τις μετακινήσεις του προσωπικού. 
     Πριν περάσω στο περιεχόμενο των διατάξεων του νομοσχεδίου θα ήθελα να αναφερθώ στο θέμα του Αφγανιστάν στο οποίο αναφέρθηκε και ο κ. Λαμπρόπουλος. Πέρα από τις ευχές χρειάζεται να ληφθούν και συγκεκριμένα μέτρα ασφαλείας για το προσωπικό που έχουμε εκεί. Βεβαίως εκφράζουμε τη συμπαράστασή μας και τη συμπάθειά μας στους στρατιωτικούς που έστω και ελαφρά τραυματίστηκαν στο περιστατικό που συνέβη εκεί. 
     Θέλω να συστήσω στον κύριο Υφυπουργό να είναι πολύ προσεκτικός στις διατυπώσεις του. Αφήστε τους παλλικαρισμούς, αφήστε αυτού του είδους τη ρητορική. Δεν ανήκει αυτή η ρητορική στην Ελλάδα αυτή τη στιγμή. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας κάλεσα να συζητήσουμε. 
     ΜΙΧΑΗΛ ΧΡΥΣΟΧΟΪΔΗΣ: Εγώ δεν σας διέκοψα. 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Υπουργέ. 
     ΜΙΧΑΗΛ ΧΡΥΣΟΧΟΪΔΗΣ: Εάν δείτε το κείμενο του διαπραγματευτικού πλαισίου κύριε Λαμπρόπουλε –σας παρακαλώ να το μελετήσετε- θα διαπιστώσετε ότι αναφέρεται σε συνοριακές διαφορές μεταξύ Ελλάδας και Τουρκίας στην αγγλική. Να το δείτε αυτό για να μην τα ξαναπείτε αυτά εδώ πέρα. 
     Τέλος, καλό θα είναι η κυβέρνησή σας και το Υπουργείο Εθνικής Άμυνας να φροντίσουν να περιορίσουν όσο γίνεται τις τουρκικές ένοπλες δυνάμεις και την τουρκική αεροπορία, η οποία με εντολές της στρατιωτικής και πολιτικής ηγεσίας καθημερινά παραβιάζει τον εναέριο χώρο μας στο Αιγαίο. 
     (Θόρυβος στην Αίθουσα)
     Κύριοι συνάδελφοι, δεν έχετε αντιληφθεί ότι κυβερνάτε δύο χρόνια και ότι αυτού του είδους οι υπεκφυγές δεν μπορούν να σας δώσουν απάντηση στα προβλήματα. 
     Το νομοσχέδιο, λοιπόν, αποτελεί κωδικοποίηση έτοιμων διατάξεων με ελάχιστες νέες παρεμβάσεις. Στην ουσία δεν υπήρχε κανένας λόγος να κατατεθεί νομοσχέδιο. Αρκούσε η κατάθεση τροπολογιών για τα ελάχιστα θέματα, στα οποία εισάγονται αλλαγές. Όμως η ηγεσία του Υπουργείου θέλει να επιδείξει νομοθετικό έργο, καθώς αδυνατεί να φέρει προς ψήφιση νέες προτάσεις, νέες μεταρρυθμίσεις. Και επειδή σας άκουσα στην τοποθέτησή σας, πρέπει να πω ότι ήταν εντελώς παραδοσιακή. Δεν έχει να κάνει, ούτε με τις μεγάλες αλλαγές που έχουν γίνει στην ελληνική κοινωνία ούτε με τις μεγάλες αλλαγές που έχουν γίνει γεωπολιτικά στην περιοχή μας και στο περιβάλλον μας ούτε δυστυχώς με τις ανάγκες των Ενόπλων Δυνάμεων.
     Για μια ακόμα φορά αποδεικνύεται ότι η Κυβέρνηση της Νέας Δημοκρατίας αντιμετωπίζει όλα τα προβλήματα με αυτόν τον παραδοσιακό τρόπο και νομίζω ότι έτσι σιγά-σιγά φτωχαίνουμε τη χώρα. 
     Το ΠΑ.ΣΟ.Κ., όπως εκφράστηκε δια του εισηγητή μας, του κ. Οικονόμου, συμφωνεί επί της αρχής –πώς θα μπορούσαμε άλλωστε να διαφωνήσουμε από τη στιγμή που οι περισσότερες ρυθμίσεις αποτελούν δικό μας έργο;- διαπιστώνει όμως μια σειρά από προβλήματα σε επιμέρους σημεία. 
     Θα ήθελα, κύριε Πρόεδρε, επί του παρόντος να περιοριστώ σε αυτά και να προτείνω στον Υπουργό, και τώρα στη συζήτηση που κάνουμε στην Ολομέλεια και στη συζήτηση για τις τροπολογίες που θα κάνουμε την Πέμπτη να δεχθεί ορισμένες προτάσεις μας, οι οποίες πιστεύουμε ότι είναι χρήσιμες και επιλύουν αφενός μια σειρά σημαντικά κοινωνικά προβλήματα και αφετέρου λύνουν προβλήματα των Ενόπλων Δυνάμεων. Δεν θα τα πάρω κατά σειρά, άλλωστε θα μιλήσω και επί των άρθρων στη συνέχεια.
     Στο άρθρο 25 ρυθμίζονται τα θέματα των μονίμων κατοίκων του εξωτερικού. Προτείνουμε –και έχουμε καταθέσει σχετική τροπολογία, κύριε Πρόεδρε- ο χαρακτηρισμός του μόνιμου κατοίκου εξωτερικού και το δικαίωμα στη μειωμένη θητεία να δίνεται σε λιγότερο χρόνο από αυτόν που προβλέπει το νομοσχέδιο. Συγκεκριμένα, κάνατε μια μείωση κατά ένα χρόνο, δηλαδή στα έντεκα χρόνια μόνιμης κατοικίας ή τα επτά χρόνια μόνιμης κατοικίας και βιοποριστικής εγκατάστασης στο εξωτερικό. Εμείς προτείνουμε δέκα και πέντε χρόνια αντίστοιχα, αντί για έντεκα και επτά. 
     Κύριε Πολύδωρα, ως Κοινοβουλευτικός Εκπρόσωπος σας παρακαλώ πολύ να δείτε αυτά τα θέματα. Πιστεύω ότι αξίζει τον κόπο η Κυβέρνηση να προσεγγίσει αυτά τα ζητήματα και να συμφωνήσουμε, αφού συμφωνούμε επί της αρχής του νομοσχεδίου, τουλάχιστον και στις βασικές του διατάξεις.
     Θεωρούμε πως αυτή είναι μια απαραίτητη ρύθμιση, αφού τα απαιτούμενα χρονικά διαστήματα είναι υπερβολικά για τη διαπίστωση της βούλησης του ατόμου να εγκατασταθεί τελικά οριστικά και μόνιμα στο εξωτερικό. Εξάλλου, οι περισσότερες χώρες απαιτούν λιγότερο χρόνο για την απόδοση μόνιμων εργασιακών δικαιωμάτων ή υπηκοότητας. Είναι πολύ μεγάλο αυτό το χρονικό όριο που βάζουμε.
     Σε κάθε περίπτωση όμως –και ίσως αυτό είναι το σημαντικότερο ακόμα και από τα χρονικά περιθώρια- θα πρέπει να καταστήσουμε τη διαδικασία αναγνώρισης, κύριε Υπουργέ, απλούστερη. Με την διαδικασία ξέρετε, θα πρέπει να πιστοποιούν για κάθε μήνα στο αντίστοιχο Προξενείο ότι εξακολουθούν να είναι μόνιμοι κάτοικοι εξωτερικού. Αυτό θα γίνεται κάθε μήνα επί πολλά χρόνια. Να ορίσουμε, λοιπόν, με ακρίβεια τα δικαιολογητικά που απαιτούνται, να προχωρήσουμε σε στοιχειώδη αποκέντρωση των υπηρεσιών, να απαλλάξουμε επιτέλους τους συμπολίτες μας, τους Έλληνες του εξωτερικού, από την υποχρέωση να έρχονται σε επαφή με το χειρότερο πρόσωπο της ελληνικής γραφειοκρατίας.
     Επιπλέον για την ίδια κατηγορία πολιτών πιστεύουμε πως πρέπει να μειώσουμε τη θητεία από έξι μήνες σε τρεις μήνες. Αυτό επιβάλλεται και από την αρχή της αναλογικότητας, αν σκεφτούμε πως το εξάμηνο για τους κατοίκους του εξωτερικού ισχύει από τη δεκαετία του ’80 –όταν τότε η θητεία ήταν εικοσιτέσσερις μήνες- ενώ τώρα κουβεντιάζουμε σε λίγα χρόνια να μειώσουμε τη θητεία στους έξι μήνες, όπως εσείς υποσχεθήκατε. Προτείνουμε, λοιπόν, να προστεθεί η σχετική παράγραφος στο άρθρο 7.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το κάναμε αυτό.
     ΜΙΧΑΗΛ ΧΡΥΣΟΧΟΪΔΗΣ: Χαίρομαι που το ακούω. 
     Με την ίδια πρόταση, την οποία καταθέσαμε και ως τροπολογία, προτείνουμε τη μείωση της θητείας για τον πατέρα δύο παιδιών στους τρεις μήνες –από έξι που είναι σήμερα- και για τον πατέρα ενός παιδιού στους έξι μήνες –από τους εννιά που είναι σήμερα. 
     Αυτές οι ρυθμίσεις πιστεύω ότι επιβάλλονται για λόγους κοινωνικής ευαισθησίας και επιπλέον μπορούν να συμπεριληφθούν σε συγκεκριμένες κατηγορίες του άρθρου 75, όπου –όπως και εσείς αναφέρατε προηγουμένως- υπάρχει μια σειρά από ρυθμίσεις που αναφέρονται σε γονέα με βαριά αναπηρία κ.λπ.
     Παρατηρούμε με έκπληξη πως η Κυβέρνηση στο θέμα των γονέων που πρόκειται να στρατευθούν όχι μόνο δεν υιοθετεί μέτρα προς την κατεύθυνση της διευκόλυνσης της θητείας τους, αλλά εισάγει όπου μπορεί περιορισμούς. Και αναφέρομαι στο άρθρο 24, όπου ορίζεται πως η τριετής αναβολή κατάταξης ισχύει μόνο για εκείνους που είναι πατέρες δύο παιδιών κατά την αρχική πρόσκληση της κλάσης τους. 
     Γιατί αυτός ο περιορισμός; Οι υπόλοιποι δεν έχουν δικαίωμα σε αυτή τη διευκόλυνση; Όλοι εκείνοι που γίνονται γονείς δυο παιδιών μετά από το σημείο της αρχικής πρόσκλησης της κλάσης τους γιατί πρέπει να εξαιρούνται από τη ρύθμιση αυτή;
     ΑΠΟΣΤΟΛΟΣ ΚΑΚΛΑΜΑΝΗΣ: Να δώσουμε κίνητρο να κάνουν δεύτερο παιδί. 
     ΜΙΧΑΗΛ ΧΡΥΣΟΧΟΪΔΗΣ: Ακριβώς.
     Πάντως όσον αφορά γενικότερα στη διάρκεια της θητείας πιστεύω ότι έχει φθάσει πλέον η στιγμή να κάνουμε και το αυτονόητο βήμα. Η θητεία, όπως είναι γνωστό, σήμερα νομοθετημένα είναι στους είκοσι τέσσερις μήνες. Ναι, αλλά στην πραγματικότητα από 1η Ιανουαρίου, όπως εσείς ανακοινώσατε, θα είναι έντεκα μήνες. Νομίζω ότι το ζήτημα αυτό πρέπει να λυθεί. Και αν υπάρχει πρόβλημα, όπως είναι γνωστό, με βάση το Σύνταγμα και τους νόμους μπορεί κάθε φορά ο Υπουργός Εθνικής Άμυνας να ορίζει τη θητεία. Αλλά νομίζω ότι δεν έχει κανένα νόημα να αναφέρουμε μια θητεία στα χαρτιά είκοσι τέσσερις μήνες, η οποία αυτή τη στιγμή είναι δώδεκα και σε ένα μήνα θα είναι έντεκα μήνες.
     Το θέμα όμως δεν είναι απλά η διάρκεια της θητείας, αλλά και ποιοι καλούνται να υπηρετήσουν. Το νομοσχέδιο που συζητάμε σήμερα διατηρεί το όριο στα σαράντα πέντε χρόνια. Αυτό πιστεύω ότι όχι μόνο δεν προσφέρει τίποτα στην άμυνα της χώρας, αλλά είναι και υπερβολικό σε σχέση με τα διεθνή δεδομένα. Πολλές τριτοκοσμικές χώρες ακόμα έχουν πολύ χαμηλότερα όρια. 
     Αλλά να σας πω και κάτι; Αυτό αποτελεί ανακολουθία σε σχέση με τις προεκλογικές δεσμεύσεις που έχει αναλάβει ο ίδιος ο Υπουργός Άμυνας για όριο ηλικίας στα σαράντα δύο χρόνια. Πιστεύω, λοιπόν, ότι σήμερα που συζητάμε αυτό το ζήτημα είναι ρεαλιστικό να θέσουμε ένα πλαφόν στα σαράντα χρόνια. 
     Επίσης, θα σας παρακαλέσω πολύ να δείτε το ζήτημα των μοναχών του Αγίου Όρους. Συμφωνώ με τη διάταξη απλά να δείτε τη συνταγματικότητά της μήπως έχουμε κάποια προβλήματα. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το Επιστημονικό Συμβούλιο δεν είχε αντίρρηση.
     ΜΙΧΑΗΛ ΧΡΥΣΟΧΟΪΔΗΣ: Εντάξει.
     ΠΡΟΕΔΡΕΥΩΝ (Ιωάννης Τραγάκης): Δεν προτείνατε τίποτε άλλο για τους δόκιμους και τους μοναχούς; Γιατί υπάρχει μια άλλη πρόταση ...
     ΜΙΧΑΗΛ ΧΡΥΣΟΧΟΪΔΗΣ: Και κλείνω ...
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε για τη διακοπή, αν μου επιτρέπετε, είναι ευκαιρία να διατυπώσω και εγώ μια άποψη. 
     ΜΙΧΑΗΛ ΧΡΥΣΟΧΟΪΔΗΣ: Μάλιστα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Νομίζω ότι η αγιορείτικη κοινότητα έχει καταθέσει μια πρόταση προερχόμενη από την Κοινότητα: Να γίνει ένας διαχωρισμός μεταξύ δοκίμων μοναχών και μοναχών. Δηλαδή, οι δόκιμοι μοναχοί να είναι υπόχρεοι προς στράτευση, αλλά οι μοναχοί να μην είναι. 
     Για εξετάστε το αυτό, κύριε Υπουργέ. Διότι για να γίνει ένας μοναχός έχει κάτσει τουλάχιστον τρία χρόνια σε δοκιμασία, οπότε καταλαβαίνετε ότι σε αυτό το χρονικό διάστημα θα έχει κριθεί αν το κάνει για λόγους απαλλαγής από τη στράτευση. 
     Ευχαριστώ για την ανοχή.
     Συνεχίστε, κύριε Χρυσοχοϊδη.
     ΜΙΧΑΗΛ ΧΡΥΣΟΧΟΪΔΗΣ: Ευχαριστώ και εγώ, κύριε Πρόεδρε, για τη διευκρίνιση. 
     Κλείνω την αναφορά μου με τα θέματα που σχετίζονται με την εκπλήρωση των στρατιωτικών υποχρεώσεων διαφόρων κατηγοριών Ελλήνων με αφορμή τις προβλέψεις του άρθρου 56. Με το άρθρο αυτό προσφέρεται η αναγνώριση του χρόνου υπηρεσίας στις Ένοπλες Δυνάμεις, Ελλήνων πολιτών των κρατών της Ευρωπαϊκής Ένωσης και του ΝΑΤΟ. Αυτό ίσχυε άλλωστε και μέχρι σήμερα. Υπάρχουν όμως Έλληνες, οι οποίοι αδικούνται κατάφορα. 
     Να σας αναφέρω ένα παράδειγμα: οι Έλληνες της Ελβετίας. Για τους Έλληνες της Ελβετίας –η οποία είναι μια χώρα συνδεδεμένη με την Ευρωπαϊκή Ένωση- δεν αναγνωρίζεται η θητεία τους στον ελβετικό στρατό. Το ίδιο συμβαίνει με τους Έλληνες της Αυστραλίας που είναι πάρα πολλοί. 
     Πιστεύω ότι αυτό είναι μια κατάφορη αδικία και πρέπει να συμπεριληφθούν οι Έλληνες αυτών των χωρών στην ευεργετική ρύθμιση. 
     Σε μια νέα ρύθμιση για τα θέματα της στράτευσης, κύριε Υπουργέ, θα περίμενε κανείς έστω και σε κάποια επιμέρους σημεία να υπάρχει μια μεταρρυθμιστική πνοή, μια διάθεση αλλαγής πρακτικών, προσεγγίσεων που παρουσιάζουν χρόνια τώρα διαπιστωμένα απ’ όλους μας, προβλήματα. 
     Ένα τέτοιο σημείο είναι η δυνατότητα παράτασης της θητείας εξαιτίας πειθαρχικών ποινών. Η Κυβέρνηση αγγίζει το ζήτημα. Στο άρθρο 42 παράγραφος 1 μειώνει τον αριθμό των ημερών φυλάκισης πέραν του οποίου οι στρατευμένοι είναι υποχρεωμένοι να υπηρετούν από τριάντα πέντε σε είκοσι μέρες. Αυτό είναι μια λογική ρύθμιση υπό την έννοια ότι η συνολική διάρκεια της θητείας, επίσης, μειώνεται. Σωστά. 
     Η ρύθμιση αυτή όμως απλώς διαχειρίζεται μια κατάσταση που πρέπει να αλλάξει ριζικά. Πιστεύω πως είναι ανάγκη η θητεία, η οποία είναι μια υπηρεσία προς την πατρίδα και επομένως θα πρέπει να θεωρείται τιμή, να αποσυνδεθεί από τις ποινές φυλάκισης. Αναφέρομαι στις πειθαρχικές ποινές. 
     Η θητεία δεν είναι μια μορφή τιμωρίας και η διάρκειά της δεν μπορεί να συνδέεται με τις μέρες φυλακής. Πάντα αναφέρομαι στις πειθαρχικές ποινές. Θεωρώ πως ήταν λογικό η φυλάκιση να συνδεθεί με τη στέρηση παροχών, όπως για παράδειγμα την άδεια και όχι με επέκταση της στρατιωτικής υποχρέωσης.
     Νομίζω πως πρέπει να δώσουμε περισσότερη προσοχή σε αυτό το σημείο και να το μελετήσουμε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα σταματήσω εδώ και θα μιλήσω πάλι κάποια στιγμή αύριο. 
     Θέλω να κλείσω επαναλαμβάνοντας ότι οι αλλαγές που έγιναν στην ελληνική κοινωνία απαιτούν μία νέα αντίληψη, μία νέα προσέγγιση και μία νέα αντιμετώπιση των στρατολογικών θεμάτων. 
     Κύριε Υπουργέ, το μόνο που δεν χρειάζεται σήμερα η χώρα είναι μια νέα κωδικοποίηση. Απαιτούνται νέα γενναία βήματα και, δυστυχώς, καμία κίνηση δεν γίνεται προς αυτήν την κατεύθυνση.
     Επίσης, πέρα από τη διάρκεια της θητείας, κύριε Πρόεδρε, έχει σημασία και η ποιότητά της, το περιεχόμενό της. Όλοι έχουμε και στέλνουμε τα παιδιά μας αυτά τα χρόνια, σήμερα, στον Στρατό και έχουμε όλοι παραστάσεις. Πιστεύω ότι έχουμε την υποχρέωση να δώσουμε άμεσα απαντήσεις σε αυτό το ζήτημα. Εκείνο που πιστεύω είναι ότι πρέπει να επιδιώξουμε να εστιάσουμε εκ νέου τη θητεία απολύτως στα στρατιωτικά καθήκοντα.
     Πιστεύω ακόμη ότι η στρατιωτική θητεία, όση και αν γίνει τελικά, πρέπει να αποκτήσει ένα ουσιαστικό περιεχόμενο, με τελικό στόχο την ασφάλεια και την άμυνα της χώρας.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ.
     Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
     ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, χαίρομαι όντως τη συζήτηση σ’ αυτό το νομοσχέδιο και για την επιχειρηματολογία που διαμείβεται και για το ύφος.
     Θα σας διαβάσω ένα απόσπασμα από τον Πλούταρχο, από το «Περί παίδων αγωγής» που μάλιστα λένε ότι δεν είναι του Πλουτάρχου, αλλά καθιερώθηκε.
     ΜΙΛΤΙΑΔΗΣ ΠΑΠΑΪΩΑΝΝΟΥ: Δεν το ξέρετε απ’ έξω όμως.
     ΒΥΡΩΝ ΠΟΛΥΔΩΡΑΣ: Όχι. Θα σας το διαβάσω μάλιστα και από τη μετάφραση από τις εκδόσεις «ΚΑΚΤΟΣ». Η μετάφραση είναι από ειδική ομάδα, του «ΚΑΚΤΟΥ».
     Διαβάζω λοιπόν: «Ο Λυκούργος, ο νομοθέτης των Λακεδαιμονίων, πήρε δύο κουταβάκια γεννημένα από τους ίδιους γονείς και τα μεγάλωσε με τρόπο εντελώς διαφορετικό το ένα από το άλλο, κάνοντας το ένα λαίμαργο και με ροπή στην κλοπή και το άλλο ικανό στην ανίχνευση και επιτήδειο στο κυνήγι.
     Αργότερα, όταν κάποτε οι Λακεδαιμόνιοι είχαν συγκεντρωθεί σε ένα μέρος, τους είπε: Για τη δημιουργία της αρετής, Λακεδαιμόνιοι, μεγάλη συμβολή έχουν και η συνήθεια και η εκπαίδευση και η διδαχή και ο τρόπος αγωγής. Και τούτα ευθύς θα σας τα αποκαλύψω. 
     Έφερε τότε τα δύο σκυλιά και τα άφησε ελεύθερα, αφού έβαλε στη μέση μπροστά τους ένα δοχείο με φαγητό και ένα λαγό. Τότε, το ένα σκυλί κίνησε κατά το λαγό ενώ το άλλο όρμησε στο δοχείο. 
     Οι Λακεδαιμόνιοι δεν μπορούσαν ακόμη να καταλάβουν τι σημασία απέδιδε σ’ αυτό και με ποια πρόθεση τους έδειχνε τα σκυλιά. Τότε τους είπε: «Και τα δύο αυτά είναι από τους ίδιους γονείς, αλλά με το να λάβουν διαφορετική αγωγή, το ένα έγινε του φαγητού και το άλλο του κυνηγιού. Αρκούν αυτά για τις συνήθειες, τον τρόπο ζωής και το νόημα της αρετής». 
     Αυτό το απόσπασμα το προσαρμόζω στην έννοια της εκπαίδευσης, στην έννοια της στρατολογίας, στην έννοια του αξιόμαχου, στην έννοια της φιλοπατρίας και ποιου φρονήματος θα εισαγάγουμε ή θα εισηγηθούμε εμείς ως Εθνική Αντιπροσωπεία και ως Κυβέρνηση με τις νομοθετικές μας πρωτοβουλίες στην κοινωνία, για να κρατήσουμε τον πατριωτισμό και τις αξίες αυτού του τόπου, αυτής της χώρας.
     Κυρίες και κύριοι συνάδελφοι, θέλω να σας ζητήσω να δεχθείτε –και κατά το συγκερασμό με το παλαιό σχέδιο νόμου του ΠΑ.ΣΟ.Κ.- την αρετή του νομοσχεδίου η οποία εξυφαίνεται ή αναπτύσσεται στο τρίπτυχο «στρατολόγηση, ηθικό και –δευτερευόντως- τους εξοπλισμούς» και το πώς πρέπει να οργανώνεται το αξιόμαχο.
     Η στρατολόγηση είναι ζήτημα κοινωνικής και πολιτικής ηθικής. Η στρατολόγηση δεν είναι, για εκείνον που κάνει τη ζαβολιά, μια απλή παρασπονδία ή παρανομία. 
     Επαινώ τον κύριο Λαμπρόπουλο, γιατί κατέθεσε τα στατιστικά στοιχεία για τους φυγόστρατους και τους ανυπότακτους. Δεν ήταν στις προθέσεις του κάτι άλλο. Το κεντρικό σήμα που ήθελε να εκπέμψει δεν ήταν: «Κάνατε κάλυψη, κύριοι του ΠΑ.ΣΟ.Κ., για τους φυγόστρατους και τους ανυπότακτους ή τους λιποτάκτες». 
     Θέλω να σας ζητήσω να τον συγχαρείτε και εσείς ότι εξέπεμψε το ορθό σήμα ότι εδώ θα είμαστε όλοι ίσοι και απέναντι του στρατολογικού νόμου και απέναντι του ηθικού εθνικού καθήκοντος προς την πατρίδα. Αυτή την έννοια της δικαιοσύνης για την κληρουχία, για τη στρατολόγηση, δικαίως  την επεσήμανε και έδωσε τη διάσταση ότι πρέπει να είμαστε δίκαιοι και να είμαστε σύμφωνοι με το Σύνταγμα και να τηρούμε τα καθήκοντά μας προς την πατρίδα και γενικώς προς αυτό το πνεύμα της ηθικής και της αρετής.
     Πού είναι ο Πρόεδρος κύριος Κακλαμάνης; Θέλω να πω ότι δεν είναι «εμείς και εσείς», αλλά ούτε κάποιες υπηρεσίες αδέσποτες οι οποίες χαρίζουν σε φυγοστράτους κ.λπ. Η όποια κυβέρνηση είναι υπεύθυνη για τη γραφειοκρατία της. Έτσι βγαίνει η αιτίαση προς την ολιγωρούσα κυβέρνηση του ΠΑ.ΣΟ.Κ. που δεν μάζευε τους φυγόστρατους.
     Σας θυμίζω, ιστορικώς πάλι, ότι ο κληρωτός λέγεται κληρωτός γιατί εγένετο κλήρωση από τις ηλικίες, για το ποιοι θα κληρωθούν για να πάνε στο στρατό. Και εγένετο η πρώτη στρατολογική παράβαση από το 19ο αιώνα, οι πλούσιοι να μη μετέχουν στην κλήρωση, αλλά να βάζουν άλλους, σαν κορόιδα κατά κάποιο τρόπο, φτωχούς, να μετέχουν στην κλήρωση αντ’ αυτών. Και ήταν από τις πρώτες παρεμβάσεις στους στρατολογικούς νόμους, όπως διάβαζα επ’ ευκαιρία του νομοσχεδίου, έτσι ώστε αυτή η έννοια της υποχρεωτικής στράτευσης, της επιτέλεσης του καθήκοντος προς την πατρίδα, να είναι δίκαιη και ίση προς όλους.
     Θέλω ειδικότερα να δώσω μία ευθεία απάντηση στην εισηγήτρια του Κ.Κ.Ε. κ. Κανέλλη. Θέλω να είμαστε πολύ εξηγημένοι. Απαγορεύεται από το επίπεδό μας και από το επίπεδό της και φυσικά τη λογική του Κ.Κ.Ε. να κάνουμε υπεραπλουστεύσεις. Δεν υπάρχει υπεραπλούστευση αμυντικού και επιθετικού πολέμου, μάλιστα αν προσθέσουμε και τον λεγόμενο ασύμμετρο πόλεμο ή τις ασύμμετρες απειλές. Η τυποποιημένη λογική γι’ αυτούς τους παλιούς ορισμούς…
     ΛΙΑΝΑ ΚΑΝΕΛΛΗ: Υπάρχει δίκαιος πόλεμος και να διαβάζετε εκτός από Πλούταρχο και Λένιν. Αμυντικός και πατριωτικός. Μόνο αυτός. Και δεν είναι υπεραπλούστευση.
     ΒΥΡΩΝ ΠΟΛΥΔΩΡΑΣ: Και εκείνος κάνει υπεραπλούστευση. Και μπορεί εσείς να τον έχετε ταμπού και ίνδαλμα, εμένα επιτρέψτε μου να είμαι και σ’ αυτόν λιγάκι κριτικός.
     ΛΙΑΝΑ ΚΑΝΕΛΛΗ: Ταμπού και ίνδαλμα δεν γίνεται μαζί.
     ΒΥΡΩΝ ΠΟΛΥΔΩΡΑΣ: Σας λέω, λοιπόν, ότι η συμμετοχή κατόπιν εντολής στο Αφγανιστάν -και δεν θα κάνω καθόλου ανάλυση, εμπιστεύομαι τη φαντασία σας- είναι αμυντική πολιτική, υπηρετούσα τα εθνικά συμφέροντα. Τα υπόλοιπα να τα σκεφτείτε μόνοι σας.
     ΛΙΑΝΑ ΚΑΝΕΛΛΗ: ΕΠΟΠ του Αφγανιστάν.
     ΒΥΡΩΝ ΠΟΛΥΔΩΡΑΣ: Η συμμετοχή κατόπιν εντολής, δηλαδή εγκρίσεως του Οργανισμού Ηνωμένων Εθνών, στο Αφγανιστάν είναι υπέρ των εθνικών συμφερόντων -τα υπόλοιπα μόνοι σας, δεν θα σας δώσω εγώ μασημένη τροφή- όπως επίσης και η συμμετοχή του πλοίου μας στο Κουβέιτ, στο πρώτο Ιράκ ή όπως η συμμετοχή μας στην ειρηνευτική αποστολή του Κοσόβου. Τα υπόλοιπα μόνοι σας.
     ΛΙΑΝΑ ΚΑΝΕΛΛΗ: Δώστε πρώτα τροφή και μετά μασήστε την.
     ΒΥΡΩΝ ΠΟΛΥΔΩΡΑΣ: Η υπόλοιπη επιχειρηματολογία δεν είναι του καιρού, δηλαδή στην αντιμετώπιση που πρέπει να γίνεται από τους Έλληνες μέσα σ’ αυτό το διεθνές περιβάλλον, μέσα σ’ αυτή την καινούργια πλανητική κατάσταση, η οποία δεν βγαίνει, ούτε επιλύεται με αφορισμούς και ξόρκια. Μακάρι να μην υπάρχει.
     Αυτά όλα είναι περισσότερο για εσωτερική κατανάλωση για να κάνουμε στρατολόγηση οπαδών από αφελείς, παρά για να δούμε ουσιαστικά πώς είναι οι τρόποι και οι δρόμοι για την υπηρέτηση του εθνικού συμφέροντος.
     Θέλω να κάνω ειδικότερες παρατηρήσεις. Απαντώ στον κ. Χρυσοχοΐδη και λέω ότι και για το άρθρο 25 και για άλλες παρατηρήσεις ιδιαίτερα στο κεφάλαιο των ανυποτάκτων εξωτερικού, δηλαδή για τους απόδημούς μας, οι εισηγήσεις σας θα έχουν βαρύτητα μόνον εάν στηρίζονται στο πρόσθετο επιχείρημα ότι είναι και στις διατάξεις του σχεδίου νόμου που είχατε. Εάν δεν είναι στις διατάξεις του σχεδίου νόμου που είχατε ετοιμάσει -και το αποδεχόμαστε- δεν συζητούνται για λόγους αρχής, μη αμνησίας, για να σεβόμαστε καθένας την υπογραφή του και να πορευόμαστε σε έναν ασφαλέστερο δρόμο. Γιατί; Γιατί δεν μπορώ να ανοίξω τη διαδικασία των πλειοδοσιών στη μεταχείριση των αδυνάτων και των ενδιαφερομένων συνόλων για το ποιος θα δώσει τα περισσότερα. Στόχος μας είναι να κρατήσουμε το Στρατό. Και στόχος μας είναι να κρατήσουμε το Στρατό στα καινούργια σύγχρονα σχήματα –και συμφωνούμε όλοι- δηλαδή και για τις ειδικότητες και για τους πενταετούς θητείας και για τους δυναμένους να καλλιεργήσουν και να μετάσχουν σε ένα εκπαιδευτικό πρόγραμμα. 
     Κύριε Λαμπρόπουλε, ανοίγω μία παρένθεση. Θέλω ειδική φροντίδα για το αξιόμαχο -που είμαστε στις παράλληλες σκέψεις- και για την εκπαίδευση των εφέδρων. Η εκπαίδευση των εφέδρων είναι ταχύρυθμη, σε σύντομο χρόνο και απαιτείται να συνεννοηθούμε για το πως αυτό το δυνατό δυναμικό θα το κρατούμε σε μία φάση αξιομαχίας και εκπαιδευτικής αρτιότητας επί μακρόν, για το μέγιστο δυνατό χρόνο. Δεν με ενδιαφέρει αν θα είναι τα σαράντα δύο ή τα σαράντα χρόνια που λέει ο κ. Χρυσοχοΐδης.
     ΒΑΣΙΛΕΙΟΣ ΟΙΚΟΝΟΜΟΥ: Δική σας υπόσχεση είναι τα σαράντα δύο χρόνια.
     ΒΥΡΩΝ ΠΟΛΥΔΩΡΑΣ: Εντάξει. Εγώ μιλώ για το στόχο που πρέπει να συμφωνήσουμε: την εκπαίδευση των εφέδρων.
     Θέλω να σημειώσω ότι ιδιαιτέρως επαινώ –και νομίζω ότι χαιρετίστηκε και από τον κ. Οικονόμου και από τον κ. Χρυσοχοΐδη- τη διάσταση της κοινωνικής ευαισθησίας που υπάρχει στο νομοσχέδιο. Η διάσταση της κοινωνικής ευαισθησίας με τις πρόνοιες για τους πολυτέκνους, για τις ορφανικές οικογένειες, για τους αναπήρους, σαν πρόταση στρατιωτική ή νομοθετική προς την κοινωνία εμπεριέχει ένα δρόμο για συνάντηση και για μεγαλύτερη κοινωνική αποδοχή της στράτευσης. Δηλαδή, πρέπει να γίνονται αυτά και τόσα άλλα, έτσι ώστε το κοινωνικό σώμα, οι νέοι μας, οι στρατεύσιμοι, να μην αντιμετωπίζουν εχθρικά το στρατολογικό γραφείο και την πρόσκληση. Πρέπει να ξέρουν ότι εδώ υπάρχει η δικαιοσύνη και η κοινωνική ευαισθησία. Έτσι, η υποχρεωτικότητα σε τελευταία ανάλυση μπορεί να καταλήξει σε μία βαθιά προαιρετικότητα. Έτσι, η κοινωνία μπορεί να στηρίζει τις προτάσεις, τις νομοθετικές πρωτοβουλίες και εν τέλει πολιτικές εφαρμογές του Υπουργείου Εθνικής Αμύνης. Το χαιρετίζω με ιδιαίτερο ενθουσιασμό, όχι γιατί θέλω να «χαϊδέψω αυτιά» στους στρατεύσιμους μας και τις οικογένειές τους, αλλά γιατί είναι οδός και τρόπος για να μετατραπεί το υποχρεωτικό σε προαιρετικό, δηλαδή να είναι με τη δική του προαίρεση. 
     Προεκτείνω τώρα τη σκέψη μου από τη διάσταση της κοινωνικής ευαισθησίας στους έμμεσους στόχους που υπάρχουν στο νομοθέτημα και στη γενικότερη πολιτική του Υπουργείου Εθνικής Άμυνας. Εγώ αποδέχομαι την κοινωνική πολιτική μέσω των νομοθετημάτων της Εθνικής Άμυνας για τους λόγους που είπα στην κοινωνική διάσταση. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΦΛΙΑΣ)
     Αποδέχομαι και τις δύο παράπλευρες οικονομικές εύνοιες, οικονομικά επιδιωκόμενα και εν τέλει εύνοιες. Αποδέχομαι δηλαδή την υπόθεση της απασχόλησης για τους επαγγελματίες στρατιώτες. Την αποδέχομαι πολύ καλά και σε όλους τους στρατούς της γης γίνεται.
      Θα ήθελα να σας πω και  ένα τρίτο για τη σωστή διασπορά των στρατοπέδων. Και αυτό το αποδέχομαι για τη διάχυση και την πρόκληση αυτής της πλασματικής ζήτησης. Δεν είμαστε ούτε μια φορά μιας αυξάνουσας οικονομικής αγροτικής πολιτικής ή αυξάνουσας οικονομικής βιομηχανικής ή βιοτεχνικής πολιτικής. Για να περάσουμε τα δύσκολα χρόνια, έτσι όπως εξελίσσονται τα πράγματα, μέχρι να βρούμε τους άλλους ρυθμούς για την οικονομική ανάπτυξη κ.λπ., νομίζω ότι είναι αποδεκτό στον οικονομικό μου συλλογισμό η διασπορά των στρατοπέδων και η δημιουργία ή πρόκληση αυτής της πλασματικής ζήτησης, για την οποία μιλάμε.
     Η λογική των γεγονότων με υποχρεώνει να σημειώσω μαζί με τον δημόσιο έπαινο, μια άποψη ότι αυτό το νομοσχέδιο είναι επιμελημένο. Λαμβάνει και προσλαμβάνει ως θετικά τα προσχέδια και την προδικασία που είχε γίνει από την προηγούμενη Κυβέρνηση. Αντιμετωπίζει και παίρνει καταστάσεις, έτσι ώστε να έχουμε μια ουσιαστική συνεννόηση ανάμεσα στο στρατό και με φιλικότητα, έτσι ώστε να είμαστε πρόθυμοι να επιτελέσουμε το καθήκον μας προς την πατρίδα εκπαιδευμένοι για τον αμυντικό πόλεμο με την ποικιλία ή διαφοροποίηση στον ορισμό του αμυντικού πολέμου, πάντως εκπαιδευμένοι. Γιατί, σε όλη τη λογική του σχεδιάσματός μας για την εξωτερική πολιτική, αλλά κυρίως για την άμυνα, είναι η αποτροπή διά της ισχύος. Η διπλωματία είναι ένα βελουδένιο γάντι – το έλεγε ο Βίσμαρκ και άλλοι- με μια σιδηρογροθιά από μέσα και αν έχεις μόνο βελουδένιο γάντι χωρίς τίποτα από μέρα, είσαι κωμικός διπλωμάτης. Αποτροπή διά της ισχύος, στρατολόγηση τίμια, εκπαίδευση καλή, εξοπλισμός σύγχρονος και αποτελεσματικός και όλα αυτά να συντείνουν, να κατατείνουν στο αξιόμαχο των Ενόπλων Δυνάμεων -είναι κανείς εδώ μέσα που δεν θέλει το αξιόμαχο για την πατρίδα και τις αξίες μας. Ευχαριστώ.
     ( Χειροκροτήματα από την πτέρυγα της Νέας Δημοκρατίας ) 
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ έχει το λόγο.
     ΟΡΕΣΤΗΣ ΚΟΛΟΖΩΦ: Κυρίες και κύριοι Βουλευτές, τα τελευταία χρόνια έχει αρχίσει να προωθείται βαθμιαίως η αλλαγή του χαρακτήρα των Ενόπλων Δυνάμεων της χώρας μας. Η οργάνωση και η δομή τους όλο και περισσότερο προσαρμόζεται στις απαιτήσεις της οργάνωσης των στρατιωτικών δομών και του δόγματος του ΝΑΤΟ και του ευρωστρατού.
     Κύριο μέλημα των Ενόπλων Δυνάμεων είναι η αμυντική ικανότητα της χώρας μας και γι’ αυτό, βασικό στοιχείο είναι η συμμετοχή όλων των πολιτών που είναι ικανοί σε αυτές, ώστε να συμβάλλουν σε αυτό το καθήκον. Με εξαίρεση τους επαγγελματίες αξιωματικούς και υπαξιωματικούς το σύνολο των στρατεύσιμων αποτελείται από κληρωτούς. 
     Το στοιχείο αυτό της λαϊκής συμμετοχής στις Ένοπλες Δυνάμεις της χώρας σήμερα με το πρόσχημα του δημογραφικού προβλήματος βαθμιαία αλλάζει και προσαρμόζεται στα πρότυπα που επιβάλλουν το ΝΑΤΟ και ο ευρωστρατός, δημιουργώντας έναν μισθοφορικό στρατό.
     Σήμερα οι Ένοπλες Δυνάμεις μας είναι υποχρεωμένες αντί να οργανώνονται για να υπερασπιστούν τα σύνορα της χώρας να οργανώνουν αποστολές έξω από τα σύνορά μας και να διεξάγουν επιχειρήσεις επεμβατικού χαρακτήρα σε ξένες χώρες εξυπηρετώντας τα συμφέροντα των μεγάλων δυνάμεων της Ευρώπης και των Η.Π.Α..
     Σημερινή είναι η είδηση του τραυματισμού δύο στρατιωτών στο Αφγανιστάν. Συγκινητική είναι η προσπάθεια που γίνεται από την Κυβέρνηση να υποβαθμιστεί το γεγονός. Πρόκειται όμως για ένα γεγονός ιδιαίτερης σημασίας, που μας προσγειώνει στην πραγματικότητα, ότι δηλαδή αποτελούν μόνιμο στόχο της ιρακινής αντίστασης και οι Έλληνες στρατιώτες που βρίσκονται εκεί. 
     Οι ευχές για μέτρα θωράκισης για την ασφάλεια των στρατιωτών μας είναι άχρηστες, κύριε Υπουργέ. Η μόνη θωράκιση που μπορεί να γίνει στους στρατιώτες μας για να είναι ασφαλείς, είναι να επιστρέψουν εδώ, στη χώρα μας και να μην βρίσκονται έξω από τα σύνορά μας.
     Μας μέμφεται ο Κοινοβουλευτικός Εκπρόσωπος της Νέας Δημοκρατίας γιατί κάνουμε κριτική σ’ αυτή την πολιτική συμμετοχής της χώρας μας σε επεμβάσεις σε ξένες χώρες, εξυπηρετώντας αλλότρια συμφέροντα, όχι της πατρίδας μας. Θεωρεί ότι η παρουσία των ξένων στρατιωτών στο Ιράκ και αλλού εξυπηρετεί την άμυνα και τα συμφέροντα της χώρας μας. Μα, από πού και ως πού; Τα ίδια έλεγαν και τα τάγματα των διαφόρων χωρών που συμμετείχαν στις επιχειρήσεις των ναζιστικών ορδών σε όλες τις χώρες της Ευρώπης. Με τα ίδια επιχειρήματα παρεμβαίνανε και στέλνανε στρατεύματα. Δεν υπάρχει καμία διαφορά και ας το θεωρείτε αυτό υπερβολή. Αναρωτιέται κανείς, γιατί τα ελληνόπουλα πρέπει να χύνουν το αίμα τους για τα ιμπεριαλιστικά συμφέροντα των Ηνωμένων Πολιτειών της Αμερικής και της Μεγάλης Βρετανίας; Ποιος είναι ο λόγος;
     Νομίζω, κύριε Υπουργέ, πως είναι καιρός να πάρετε τη μεγάλη απόφαση να επιστρέψουν πίσω. Δεν λαμβάνετε υπ’ όψιν σας ότι ακόμα και ο Μπερλουσκόνι παίρνει πίσω τα στρατεύματά του, πέρα από τους Ισπανούς; Η μία χώρα μετά την άλλη αναρωτιέται ακριβώς γι’ αυτό: τι ρόλο παίζουν τα στρατεύματά τους στο Ιράκ; Εμείς πρέπει να είμαστε πιο βασιλικοί του βασιλέως, να είμαστε οι τελευταίοι; Και αντί να αποσύρουμε, να ετοιμαζόμαστε να αναβαθμίσουμε την παρουσία μας εκεί πέρα;
     Κυρίες και κύριοι Βουλευτές, αυτή η διαδικασία αλλαγής του χαρακτήρα των Ενόπλων Δυνάμεων, που οι κληρωτοί βαθμιαία αντικαθίστανται από μισθωτούς οπλίτες, βαθαίνει όλο και περισσότερο και δημιουργεί νέα δεδομένα για τις Ένοπλες Δυνάμεις της πατρίδας μας. Και το σημερινό νομοσχέδιο, που καλούμαστε να ψηφίσουμε, εντάσσεται στα πλαίσια της προσπάθειας που γίνεται να μπει μία τάξη στις Ένοπλες Δυνάμεις της χώρας μας και να εναρμονιστούνε με τις προδιαγραφές των προτύπων που υπάρχουν στα στρατεύματα του ΝΑΤΟ και της Ευρωπαϊκής Ένωσης, σε μία προσπάθεια ομογενοποίησης των στρατευμάτων των χωρών-μελών της στρατιωτικής συμμαχίας και της Ευρωπαϊκής Ένωσης, παίρνοντας υπόψιν φυσικά και ορισμένες ιδιαιτερότητες της χώρας. Άλλωστε, η ίδια η αιτιολογική έκθεση του νομοσχεδίου υπογραμμίζει αυτή την αναγκαιότητα εναρμόνισης με τους διεθνείς οργανισμούς που ανήκει η χώρα μας. 
     Ακόμα, η αιτιολογική έκθεση αναφέρεται στο δημογραφικό πρόβλημα της χώρας. Το πρόβλημα αυτό δεν φτάνει, κύριε Υπουργέ, να το επισημαίνουμε όταν οι συνέπειές του αρχίζουν να γίνονται ορατές. Θα πρέπει να αναδείξουμε την αναγκαιότητα αντιστροφής αυτού του φαινομένου, αρχής γενομένης από την άσκηση μιας πολιτικής στήριξης της νεολαίας μας και γενναίας υποστήριξης των νέων ζευγαριών, ώστε να μην αποτελεί γι’ αυτά ανυπέρβλητο πρόβλημα η απόκτηση και η ανατροφή των παιδιών τους.
     Μα τι λέω; Ανατροφή των παιδιών τους, απόκτηση των παιδιών τους; Εδώ δεν παντρεύονται. Η οικονομική κατάσταση είναι τέτοια για τη νεολαία μας που αναγκάζονται μέχρι τα τριάντα τους, μέχρι τα τριάντα πέντε τους χρόνια να παραμένουν στην οικογένειά τους, να μην  μπορούν να ξεφύγουν, να δημιουργήσουν νέα οικογένεια. Και εμείς διαπιστώνουμε ότι υπάρχει δημογραφικό πρόβλημα!
     Μα, αν δεν αλλάξουμε οικονομική πολιτική, μα αν συνεχίσουμε αυτήν την πολιτική στήριξης του μεγάλου κεφαλαίου και αφαίρεσης των βασικών πόρων του λαού μας και συγκέντρωσής τους στα μεγάλα συμφέροντα, πώς θα μπορέσουν οι νέοι να πάρουν απόφαση να παντρευτούν να κάνουν παιδιά χωρίς να σκέπτονται τα προβλήματα που θα έχουν για την ανατροφή τους, για την εκπαίδευσή τους; 
     Το πρώτο λοιπόν που πρέπει να γίνει είναι να ξαναδείτε αυτή την πολιτική, την πολιτική που ασκείται σήμερα στη χώρα μας και είναι η βασική αιτία που σήμερα υπάρχει αυτό το δημογραφικό πρόβλημα που υπάρχει. Και δεν είναι μόνο ζήτημα που αφορά τη χώρα μας. Και οι άλλες χώρες που συνδέονται με αυτή την πολιτική έχουν ακριβώς το ίδιο πρόβλημα. Οι νέοι με λίγες εξαιρέσεις στην Ευρώπη δεν τολμούν να αντιμετωπίσουν τη ζωή τους κατάματα. Ανεργία, οικονομική δυσπραγία. 
     Κύριε Υπουργέ, είναι καιρός νομίζω να προβληματιστείτε και σεις ως Κυβέρνηση γύρω από τα ζητήματα που έχουν σχέση με τη βοήθεια προς τους νέους της πατρίδας μας. Δεν φθάνουν ούτε τα ευχολόγια, ούτε τα μεγάλα λόγια. Πρέπει να παρθούν συγκεκριμένα μέτρα. Πρέπει να αναζητήσετε τους αναγκαίους πόρους για να αρχίσει να λύνεται αυτό το ζήτημα. Και μη μου πείτε ότι δεν υπάρχουν χρήματα. Όταν πρόκειται να πάρουμε τα F16 χρήματα βρίσκουμε. Όταν πρόκειται να κάνουμε Ολυμπιακούς Αγώνες, χρήματα βρίσκονται. Όταν πρόκειται να στηρίξουμε τα λαϊκά στρώματα για να βγουν από την ανέχεια, τότε δεν υπάρχουν χρήματα. 
     Κυρίες και κύριοι συνάδελφοι Βουλευτές, εμείς θα καταψηφίσουμε επί της αρχής το παρόν νομοσχέδιο. Θα πρέπει όμως να σημειώσουμε πως αρκετά άρθρα του νομοσχεδίου μάς βρίσκουν σύμφωνους και θα τα ψηφίσουμε κατά τη συζήτηση επί των άρθρων. 
     Σημειώνουμε πως στο παρόν νομοσχέδιο εξακολουθεί να συνεχίζεται η πρακτική που μια σειρά από αποφάσεις παίρνονται σε κυβερνητικό επίπεδο και αγνοείται τελείως το Ελληνικό Κοινοβούλιο, π.χ. παίρνονται σε επίπεδο Κ.Υ.Σ.Ε.Α. ή παίρνονται σε επίπεδο Γ.Ε.Ε.Θ.Α.. 
     Στο άρθρο 1 π.χ. στην περίπτωση επιστράτευσης κλπ. η ονομαστική κλήση των πολιτών και η διάρκεια της στρατιωτικής υποχρέωσης αποφασίζεται από το Κ.Υ.Σ.Ε.Α.. Η Βουλή δεν έχει λόγο σε τέτοια σοβαρά ζητήματα. Ακόμη και σε πολλά άρθρα, θα το δούμε και στη συζήτηση επί των άρθρων, γίνεται αυτό. 
     Ακόμη, υπάρχουν άρθρα που κάνουν διάκριση Ελλήνων πολιτών που έχουν κάνει τη θητεία τους σε συμμαχικούς στρατούς και σε Έλληνες πολίτες που έχουν κάνει τη θητεία τους σε μη συμμαχικούς στρατούς με προνομιακή ρύθμιση προς εκείνους που έκαναν τη θητεία τους σε συμμαχικούς στρατούς. Αυτή η διάκριση πρέπει να αρθεί. Και δεν πρέπει να αρθεί μόνο σε φίλες χώρες, όπως είπε ο Κοινοβουλευτικός Εκπρόσωπος του ΠΑ.ΣΟ.Κ., που δεν ξέρω τι ιδιαίτερες αδυναμίες έχει προς την Ελβετία ή την Αυστραλία. 
     Θα πρέπει οι αποφάσεις αυτές να έχουν τη δυνατότητα να αντιμετωπίζουν με τον ίδιο τρόπο όλους τους Έλληνες πολίτες, όπου και αν οι συνθήκες τους έκαναν να υπηρετήσουν άλλους στρατούς. 
     Κυρίες και κύριοι Βουλευτές, θα κλείσω την ομιλία μου με ορισμένα ζητήματα που αφορούν την αποζημίωση των οπλιτών, καθώς και την άσκηση της εναλλακτικής υπηρεσίας. Αυτά τα ζητήματα έχουν σχέση γενικότερα με το πνεύμα που κυριαρχεί και που έρχεται σ’ αυτό το νομοσχέδιο από παλιά. Δεν είναι καινούργια η υπόθεση τού πώς αντιμετωπίζονται οι κληρωτοί. 
     Το πρώτο ζήτημα είναι οι δαπάνες των καλούμενων για κατάταξη πολιτών. Νομίζω ότι στην εποχή μας πια αυτό το ζήτημα θα πρέπει να το δούμε με ευρύτητα σκέψης. 
     Στο άρθρο 68 σωστά επισημειώνεται πως οι δαπάνες κίνησης βαρύνουν το δημόσιο. Πολύ σωστά. Νομίζω όμως πως θα πρέπει να συμπληρωθεί ή να υπάρχει κάποια δήλωση σήμερα του Υπουργού πως είναι δωρεάν με το προσφορότερο μέσον και αυτό φυσικά έχει να κάνει με οπλίτες που υπηρετούν σε μεγάλες αποστάσεις από το σπίτι τους και οι οποίοι χάνουν τρεις ή και παραπάνω μέρες με μεγάλη ταλαιπωρία και χάσιμο χρήσιμου χρόνου για την ίδια τη μονάδα. 
     Ακόμα πιστεύουμε πως θα πρέπει να παρθεί μέριμνα για την αύξηση της αποζημίωσης των οπλιτών, ιδιαίτερα στις σημερινές δύσκολες οικονομικές συνθήκες, όπως ανέφερα και προηγουμένως, όπου πολλές οικογένειες δεν μπορούν να στηρίξουν οικονομικά τα παιδιά τους. Είναι ανάγκη αυτά τα παιδιά να έχουν τη δυνατότητα να καλύψουν τις προσωπικές τους ανάγκες, χωρίς να ανατρέχουν σε διάφορα τεχνάσματα ή σε έκτακτες δουλειές του ποδαριού για να εξοικονομήσουν τα αναγκαία. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Εδώ, θα ήθελα να κάνω μία παρένθεση. Τη στιγμή που εμείς προσανατολιζόμαστε να μετατρέψουμε το στρατό μας σε επαγγελματικό ή μισθοφορικό, τη στιγμή που λέμε στους νέους: «έχετε οικονομικό πρόβλημα; Να, η ευκαιρία. Μπείτε εκεί πέρα, αν θέλετε».
     Και από άποψη συνταγματικής τάξης και ισότητας των πολιτών, θα αναρωτιέται κανείς, γιατί ο κληρωτός να μην αποζημιώνεται με τον ίδιο τρόπο που αποζημιώνεται και ο επαγγελματίας οπλίτης, εφόσον αναλογούν τα ίδια καθήκοντα υπεράσπισης της πατρίδας; Γιατί αυτή η διάκριση; Γιατί εγώ που έρχομαι με μόνο κίνητρο να υπηρετήσω την πατρίδα, να υπερασπιστώ την πατρίδα –το πάτριο έδαφος, όπως είπε και ο Κοινοβουλευτικός Εκπρόσωπος της Νέας Δημοκρατίας- να μην έχω τη δυνατότητα να αντιμετωπίσω τις ανάγκες μου όσο είμαι στο στράτευμα και ο άλλος, ο ίδιος νέος που γίνεται επαγγελματίας οπλίτης πρέπει να έχει έναν ολόκληρο μισθό; 
     Ποια είναι η διαφορά; Ο ένας πάει να γίνει στρατιώτης για να πάρει χρήματα, ο άλλος έρχεται δωρεάν και θέτει τον εαυτό του στην υπηρεσία της πατρίδας για να την υπερασπιστεί. Σε τέτοιους παραλογισμούς μας φέρνει αυτή η επίμονη τάση του ΝΑΤΟ, των Αμερικάνων, να μετατρέψουμε το στρατό μας σε μισθοφορικό στρατό και όχι το πρόσχημα του δημογραφικού προβλήματος. 
     (Στο σημείο αυτό κτυπάει εκ νέου το κουδούνι λήξεως του χρόνου ομιλίας του κυρίου Βουλευτή)
     Τέλος, πρέπει να αναφερθώ –και τελειώνω, κύριε Πρόεδρε- στους οπλίτες που ασκούν εναλλακτική υπηρεσία. Έχει συμβεί στο παρελθόν κατά τη διάρκεια απεργιακών κινητοποιήσεων να χρησιμοποιούνται στρατιώτες σαν απεργοσπαστικός μηχανισμός.  
     Εδώ υπάρχει μια ιδιαιτερότητα και θα ήθελα να την προσέξετε, κύριε Υπουργέ. 
     Θα θέλαμε να επισημάνουμε ότι οι στρατιώτες που ασκούν εναλλακτική υπηρεσία και εργάζονται κάπου προσφέροντας τις υπηρεσίες τους, όταν οι εργαζόμενοι σε αυτήν την υπηρεσία απεργούν, να μην χρησιμοποιούνται ως απεργοσπαστικός μηχανισμός. 
     Ο χρόνος μου τελείωσε. Τα υπόλοιπα θα τα πούμε στην κατ’ άρθρον συζήτηση. Ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. Έχετε το λόγο. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Ευχαριστώ, κύριε Πρόεδρε. 
     Μόνο για ένα λεπτό θα μιλήσω, για να μη στερήσω το χρόνο από τους αγαπητούς συναδέλφους. 
     Όσον αφορά το θέμα που ετέθη τελευταίο -τη χρησιμοποίηση των στρατιωτών ως απεργοσπαστικό μηχανισμό- δεν πρέπει ούτε καν να το συζητάμε. Διότι είναι τόσο λίγοι. Μπορεί σε ορισμένες σειρές να είναι επτά ή δέκα. Κυρίως αυτοί οι άνθρωποι υπηρετούν τη θητεία τους σε κοινωνικά ιδρύματα, σε άσυλα. Δεν υπάρχει, λοιπόν, τέτοιο θέμα. Ας μην βάζουμε ούτε καν για συζήτηση ότι μπορούν αυτοί οι άνθρωποι να χρησιμοποιηθούν ως απεργοσπαστικοί μηχανισμοί. Δεν υπάρχει καν θέμα.
     ΟΡΕΣΤΗΣ ΚΟΛΟΖΩΦ: Χαίρομαι γι’ αυτήν την επισήμανση. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Όσον αφορά τα εισιτήρια των στρατευμένων μας, βρισκόμαστε σχεδόν στην απόφαση -  είναι θέμα ημερών να υπογραφεί- που θα τους δίνουμε την ευχέρεια να ταξιδεύουν. Αυξάνουμε από τρία, που είναι σήμερα τα αεροπορικά εισιτήρια κατά τη διάρκεια της θητείας τους, σε τέσσερα. 
     Όσον αφορά τα άλλα μέσα, θα μπορούν να επιλέγουν όποιο μέσο θέλουν -λεωφορείο, τρένο, καράβι, ό,τι τους εξυπηρετεί- απ’ όπου και αν βρίσκονται. Είναι ήδη η υπουργική απόφαση έτοιμη. Θα ανακοινωθεί σε λίγες μέρες. 
     ΟΡΕΣΤΗΣ ΚΟΛΟΖΩΦ: Χαίρομαι που λύσατε αυτό το ζήτημα. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Όσον αφορά, επίσης, το θέμα της αμοιβής, είναι γεγονός ότι οι στρατιώτες μας παίρνουν περίπου 8 ευρώ. Εμείς, εδώ και αρκετό καιρό έχουμε ξεκινήσει μια μελέτη και κοιτάζουμε -για τους στρατιώτες που προέρχονται από οικογένειες που πραγματικά έχουν ανάγκες, που είναι άπορες, που είναι ορφανά παιδιά- να το αυξήσουμε θεαματικά. Να ξεπεράσουμε –δεν μπορώ να πω το ποσό ακόμη- ακόμη και τα 100 ευρώ. 
     ΟΡΕΣΤΗΣ ΚΟΛΟΖΩΦ: Μην κάνετε διακρίσεις, κύριε Υπουργέ! Αντιμετωπίστε τους οπλίτες σε ισότιμη βάση. Μην δημιουργείτε νέα προβλήματα! 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Με συγχωρείτε. Υπηρετούν τη θητεία τους. Εμείς επιλέγουμε να στηρίξουμε και να βοηθήσουμε τους ανθρώπους που έχουν ανάγκη, όταν υπηρετούν τη στρατιωτική τους θητεία. Σε αυτόν που έχει χρήματα και δεν έχει καμία ανάγκη, γιατί να του δώσουμε; Υποχρέωση βασική του κάθε Έλληνα είναι να υπηρετήσει. Στηρίζουμε τον αδύνατο. 
     ΛΙΑΝΑ ΚΑΝΕΛΛΗ: Γιατί είναι της ίδιας πατρίδας με τον ΕΠ.ΟΠ., κύριε Υπουργέ! Διαφορετικό τιμολόγιο κόβει η πατρίδα; 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Υπουργέ. 
     Το λόγο έχει ο συνάδελφος κ. Χρύσης. 
     ΒΑΣΙΛΕΙΟΣ ΧΡΥΣΗΣ: Κυρίες και κύριοι συνάδελφοι, συνεχίζοντας το έργο της η Κυβέρνηση αυτή, δια του Υπουργείου Εθνικής Άμυνας, φέρει το σχέδιο νόμου «Στρατολογία των Ελλήνων και άλλες διατάξεις» στη Βουλή. Με αυτό συγκεντρώνει τις διάσπαρτες διατάξεις στρατολογικού περιεχομένου σε ενιαίο νομοθέτημα και προσαρμόζεται στις σύγχρονες κοινωνικές αντιλήψεις. 
     Η κωδικοποίηση και ο εμπλουτισμός του νομοσχεδίου με κοινωνική ευαισθησία σε επιμέρους άρθρα το καθιστούν ένα εύχρηστο εργαλείο για όλους. Έτσι τίθεται τάξη στην αταξία. Και αυτό γίνεται με απλότητα, σαφήνεια και σύγχρονη αντίληψη, χωρίς να κλυδωνίζεται το αξιόμαχο των Ενόπλων Δυνάμεων. 
     Διευκολύνουμε, όπου λόγοι προστασίας της οικογένειας και κοινωνικής ευαισθησίας το επιβάλλουν, τα άτομα με ιδιαίτερα προβλήματα προσωπικά ή οικογενειακά. Άτομα με ειδικές ανάγκες, ανίκανοι προς εργασία, πολύτεκνοι, ορφανοί και λοιπές κατηγορίες αναξιοπαθούντων τυγχάνουν ειδικής μέριμνας. 
     Στόχος, βέβαια, βασικός του νομοσχεδίου είναι η στράτευση όλων, ακόμη και των ιερωμένων και των μοναχών. Κλείνουμε με αυτόν τον τρόπο κάθε κερκόπορτα φυγοστρατίας και εναρμονιζόμεθα πλήρως με τις αρχές της ισονομίας και της ισοπολιτείας όλων των Ελλήνων. Με συγκεκριμένες διατάξεις τίθενται φραγμοί και αποκλεισμοί στους φυγόστρατους. 
     Κατά το παρελθόν με διαδικασίες αμφιβόλου αξιοπιστίας μερικοί δεν παρέλαβαν όπλα και δεν υπηρέτησαν την πατρίδα. Τη διαφύλαξη της ακεραιότητάς της κάποιοι την άφησαν για άλλους. Όμως, όλοι, ανεξαρτήτως κοινωνικής θέσης, επωνύμου ή άλλων ιδεολογικών αντιλήψεων, οφείλουμε να προασπιζόμαστε τη χώρα, που επί χιλιετίες υπήρξε σταυροδρόμι λαών και πολιτισμών. Η διαφύλαξή της είναι χρέος όλων των Ελλήνων. 
     Πέραν, όμως, αυτής της γενικής θεώρησης και αξιολόγησης του νομοσχεδίου, αξίζει να υπεισέλθουμε σε ειδικότερες αναφορές σχετικά με άρθρα που αγγίζουν τις επικρατούσες κοινωνικές συνθήκες και εναρμονίζονται με τις σύγχρονες αντιλήψεις περί στρατολογίας.
     Στο πρώτο κεφάλαιο, εκτός των γενικών διατάξεων, εννοιών και ορισμών, πρωτοποριακά θεσμοθετείται με απόφαση του Κ.Υ.Σ.Ε.Α. η διάρκεια της στρατιωτικής υποχρέωσης των καλουμένων ονομαστικά στις Ένοπλες Δυνάμεις σε περίοδο επιστράτευσης, πολέμου ή έκτακτης ανάγκης σε περίοδο ειρήνης.
     Στο επόμενο κεφάλαιο, με πλήρη σεβασμό στις θρησκευτικές και ιδεολογικές αντιλήψεις και πεποιθήσεις του ατόμου, καθορίζεται η άοπλη στρατιωτική υποχρέωση και η εναλλακτική υπηρεσία για όσους αρνούνται να εκπληρώσουν ενόπλως τα στρατιωτικά τους καθήκοντα. 
     Επίσης, χωρίς να θίγεται το αξιόμαχο των Ενόπλων Δυνάμεων, μειώνεται η στρατιωτική θητεία σε ειδικές κατηγορίες ατόμων, που χρήζουν στήριξης και προστασίας. Ειδικότερα, στο άρθρο 7 εξάμηνη στρατιωτική υποχρέωση έχουν πρώτον, όλοι οι αδελφοί από έξι ή περισσότερα ζώντα αδέλφια, καθώς και οι δύο μεγαλύτεροι αδελφοί από πέντε ζώντα αδέλφια, δεύτερον, ο μόνος ή μεγαλύτερος γιος του οποίου και οι δύο γονείς είναι ανίκανοι για κάθε εργασία ή έχουν πεθάνει τρίτον, ο πατέρας δύο ζώντων τέκνων και τέταρτον όσοι έχουν σύζυγο ανίκανη για κάθε εργασία.
     Κυρίες και κύριοι συνάδελφοι, στο τρίτο κεφάλαιο που περιλαμβάνει τα άρθρα 9 έως 12, αντιμετωπίζονται λεπτομερώς οι προεργασίες και οι διαδικασίες της στράτευσης μέχρι της κατανομής των στρατευσίμων. 
     Ιδιαίτερα προβλημάτισε, απασχόλησε και ταλάνισε την αρμόδια επιτροπή της Βουλής το άρθρο 13, στο τέταρτο κεφάλαιο του νομοσχεδίου, που περιλαμβάνει την απαλλαγή από την υποχρέωση στράτευσης και την αναβολή για κατάταξη στις Ένοπλες Δυνάμεις. Αυτό δείχνει τη σοβαρότητα, την υπευθυνότητα και την κοινωνική ευαισθησία, με την οποία η Κυβέρνηση αντιμετωπίζει τα θέματα αυτά, επιδιώκοντας παράλληλα και την ευρύτερη δυνατή κοινοβουλευτική και κοινωνική συναίνεση. 
     Για την απαλλαγή από την υποχρέωση στράτευσης πρέπει να συντρέχουν σοβαροί λόγοι υγείας, ή να υπάρχουν ιδιαίτεροι οικογενειακοί λόγοι, που να δικαιολογούν την απαλλαγή τους για την προστασία του θεσμού της οικογένειας. Ενδεικτικά μνημονεύουμε εδώ πρώτον, τον πατέρα τριών ή περισσότερων ζώντων τέκνων, εφόσον το επιθυμεί. Δεύτερον, ο μόνος ή ο μεγαλύτερος γιος γονέων που έχουν πεθάνει, ο οποίος έχει ένα τουλάχιστον άγαμο και ανίκανο για κάθε εργασία αδελφό ή αδελφή, εφόσον το επιθυμεί. Τρίτον, ο χήρος πατέρας ενός τουλάχιστον ζώντος ανηλίκου ή ανίκανου για κάθε εργασία άγαμου τέκνου, εφόσον το επιθυμεί. Τέταρτον, ο πατέρας τουλάχιστον ενός ζώντος τέκνου, ανήλικου ή ανίκανου για κάθε εργασία, άγαμου, ο οποίος έχει σύζυγο ανίκανη για κάθε εργασία, εφόσον και εδώ το επιθυμεί.
     Η υποχρέωση στράτευσης, παρόλ’ αυτά δεν κάμπτεται. Αποτελεί ύψιστη υποχρέωση των Ελλήνων. Προσωρινά, όμως, δίνεται η δυνατότητα αναβολής σε ειδικές περιπτώσεις για λόγους υγείας, για λόγους κράτησης και εκτόπισης. 
     Ιδιαίτερη, όμως, μνεία και αναφορά πρέπει να γίνει στο άρθρο 17, όπου για πρώτη φορά έμπρακτα με διάταξη νόμου χορηγείται αναβολή κατάταξης για θεραπευτικούς λόγους στα εξαρτημένα από ναρκωτικές ουσίες άτομα. Δεν θέλουμε αυτά τα παιδιά στο περιθώριο. Τα υποβοηθούμε με θεραπευτική υποστήριξη, αλλά επιδιώκουμε να ενταχθούν ομαλά κατόπιν στο στράτευμα και στη συνέχεια παραγωγικά στο κοινωνικό σύνολο.
     Φυσικά οι νέοι που βρίσκονται στην εκπαιδευτική διαδικασία ουδόλως διακόπτονται από τις σπουδές τους, αλλά διευκολύνονται στη συνέχισή τους με την αναβολή κατάταξης στο στράτευμα. Οι μαθητές λυκείων ή σχολείων δευτεροβάθμιας ευκαιρίας, μπορούν να τύχουν αναβολής μέχρι το 21ο έτος της ηλικίας τους. Οι σπουδαστές Ινστιτούτων Επαγγελματικής Κατάρτισης ή σχολών δευτεροβάθμιας εκπαίδευσης, ή εσπερινών λυκείων μπορούν να τύχουν αναβολής έως το 24ο έτος της ηλικίας τους. Οι γραμμένοι για φοίτηση σε ανώτερη ή ανώτατη σχολή για κύριες σπουδές ή για την απόκτηση μεταπτυχιακού διπλώματος ειδίκευσης τυγχάνουν αναβολής μέχρι το 28ο έτος της ηλικίας τους.
     Κυρίες και κύριοι συνάδελφοι, οι στρατεύσιμοι, πέραν των άλλων διευκολύνσεων, έχουν κανονική άδεια τριάντα ημερών, έχουν τιμητική άδεια δέκα ημερών για διακεκριμένες πράξεις που τέλεσαν κατά τη διάρκεια της θητείας τους,  τυγχάνουν αναρρωτικής και προσωπικής αδείας και επικίνδυνης εργασίας για όσους εργάζονται στα μηχανήματα τα οποία είναι ακτινολογικού χαρακτήρα. 
     Μέριμνα, τέλος, λαμβάνεται και για τους μόνιμους αξιωματικούς, ανθυπασπιστές και υπαξιωματικούς, στους οποίους χορηγείται άδεια δέκα ημερών για μεταφορά της οικοσυσκευής κατά την περίοδο της μετάθεσής τους και άδεια δέκα ημερών για την τέλεση γάμου και πέντε ημερών για τη γέννηση τέκνου. 
     Κυρίες και κύριοι συνάδελφοι, εκτός των επί τροχάδην αναφερθέντων ευεργετημάτων για τους στρατευσίμους και το μόνιμο προσωπικό των Ενόπλων Δυνάμεων, το νομοσχέδιο αυτό συμβάλλει θετικά στη ρύθμιση πολλών χρόνιων προβλημάτων, συνδέεται με την κοινωνία και ως Βουλευτής παραμεθορίου νησιωτικής περιοχής της Δωδεκανήσου κάνω ιδιαίτερη αναφορά στους υπηρετούντες πτυχιούχους ιατρικών σχολών στα παραμεθόρια νησιά, τα οποία χρειάζονται ιδιαίτερη μέριμνα, όσον αφορά την ιατρική περίθαλψη. 
     Τελικά, αυτό το νομοσχέδιο πρέπει, όσο το δυνατόν, με ευρύτερη κοινοβουλευτική συναίνεση να ψηφιστεί, καθόσον αποτελεί ένα ακόμα βήμα νοικοκυρέματος και ευταξίας των Ενόπλων Δυνάμεών μας. Υπερψηφίζοντας το παρόν νομοσχέδιο αναβαθμίζουμε το στράτευμα και θωρακίζουμε τη χώρα και  αυτό έχουμε χρέος να το πράξουμε όλες οι πτέρυγες της Βουλής. 
     Ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χρύση. 
     Ο κ. Κορτσάρης έχει το λόγο. 
     ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, πριν μπω στην αρχή του νομοσχεδίου, θα ήθελα να κάνω τρεις σύντομες παρατηρήσεις: 
     Η κυρία εισηγήτρια του Κομμουνιστικού Κόμματος Ελλάδας αναφέρθηκε στην παράλειψη για όσα γεγονότα συνέβησαν στο Αφγανιστάν. Ε, λοιπόν, θα επισημάνω και εγώ μία άλλη παράλειψη, να συγχαρούμε το Υπουργείο Εθνικής Άμυνας για τη γενναία και συγκλονιστική προχθεσινή του παρέμβαση στο μικρό Αλβανόπαιδο από τη Φλώρινα, που μεταφέρθηκε με το C-130 στην Ιταλία. Και το επισημαίνω σε αντιδιαστολή με όσα συμβαίνουν αυτή τη στιγμή στη Γαλλία. 
     Η δεύτερη αναφορά μου  είναι στην αναδρομική ευδαιμονία, κύριε συνάδελφε και φίλε του ΠΑ.ΣΟ.Κ., για όσα υπέροχα συνέβαιναν κατά την εποχή σας και στην οικονομία, αλλά και στο στρατό. 
     Τέλος, το θέμα των πειθαρχικών ποινών: προτείνει, κατά κάποιο τρόπο, ο Κοινοβουλευτικός Εκπρόσωπος του ΠΑ.ΣΟ.Κ. να απαλειφθούν από τους σχετικά ή κατά συνέχεια και κατά συρροή απείθαρχους στρατιώτες, αντικαθιστώντας τις παροχές, φερ’ ειπείν τις κανονικές άδειες. Νομίζω ότι είναι και μη ρεαλιστικό και μη πρακτικό. Υπάρχουν προσφορότεροι τρόποι, τους χρησιμοποιούν οι διοικητές των μονάδων και στους μη καθ’ έξη απείθαρχους, στις περισσότερες φορές, χαρίζουν την ποινή τους. 
     Για το νομοσχέδιο: 
     Σε επίπεδο νομοθετικής πρωτοβουλίας το σχέδιο νόμου κρίνεται, κατά την άποψή μου, ως απόλυτα αναγκαίο, αφού ενοποιεί ένα σύνολο προηγούμενων διατάξεων που πολλαπλώς τροποποιήθηκαν, δημιουργώντας επί σειρά ετών ένα περιβάλλον σύγχυσης και δυσχέρειας στην επιλογή τους. 
     Σε επίπεδο φιλοσοφίας του νομοθετικού αντικειμένου των διατάξεων, είναι σαφές ότι το παρόν σχέδιο νόμου διαπνέεται από τη διάθεση του συντάκτη να δημιουργήσει ένα σύστημα ισορροπιών ανάμεσα στις υποχρεώσεις των προς στράτευση Ελλήνων πολιτών και τα δικαιώματά τους που προσδιορίζονται από τις κρατούσες κοινωνικές συνθήκες. Είναι απόλυτα εμφανές ότι στο σύνολο των διατάξεων υπερισχύει η ανθρώπινη της αυστηρά τεχνοκρατικής προσέγγισης, αφού λαμβάνεται ως βάση αξιολόγησης ένα σύνολο κοινωνικών παραγόντων, ενδεικτικό των αντανακλαστικών και της αυξημένης κοινωνικής ευαισθησίας της κυβέρνησης και της πολιτικής ηγεσίας του Υπουργείου Εθνικής Άμυνας. 
     Στη δεύτερη ενότητα θετικά πρέπει να αξιολογηθεί η πρόνοια για τη νομοθετική δυνατότητα του Υπουργού για την υπό προϋποθέσεις εφάπαξ ή σταδιακή μείωση της θητείας. 
     Η τέταρτη ενότητα περιλαμβάνει κρίσιμες διατάξεις σχετικές με τη διαχείριση θεμάτων απαλλαγής και αναβολών των πολιτών από τις στρατιωτικές τους υποχρεώσεις. Διευρύνονται οι κατηγορίες πολιτών που απαλλάσσονται της στράτευσης για κοινωνικούς λόγους. 
     Η επίκληση λόγων υγείας περιορίζεται με την εφαρμογή συστήματος ελέγχου και επανελέγχου των απαλλαγέντων, ώστε και να μην παραβιάζεται η νομιμότητα των διαδικασιών, αλλά και να μην προκαλείται το περί δικαίου αίσθημα των υπολοίπων πολιτών. 
     Απολύτως ενδεικτική των αυστηρών προθέσεων του Υπουργείου σε ένα θέμα με ιστορικό εκτεταμένης κατάχρησης είναι η ρυθμιστική ευχέρεια του Υπουργού να διατάσει την εκ νέου κρίση όσων απαλλαγών θεωρεί ότι ενέχουν πιθανότητα φυγοστρατίας. Εύστοχα βεβαίως θα μπορούσε να ρωτηθεί κάποιος αν μετά τη διαπίστωση της φυγοστρατίας με επίκληση λόγων υγείας, το αναγκαστικό μέτρο της στράτευσης του υπόχρεου είναι επαρκές ή επιεικές. 
     Νομίζω πως θα υπήρχε απόλυτη συμφωνία στην πρόταση πως με δεδομένη την ελάχιστη πλέον διάρκεια της στρατιωτικής θητείας όλων των όπλων, θα πρέπει να αυστηροποιηθεί, κύριε Υπουργέ, πολλαπλασίως οποιαδήποτε μεθόδευση αποφυγής εκπλήρωσης της στρατιωτικής υποχρέωσης. Ίσως μάλιστα να τίθεται και ένα θέμα πρόσθετης επιβολής διοικητικών ποινών ή και χρηματικού προστίμου και για τους απαλλαγέντες, αλλά κατά την άποψή μου κυρίως και για τους συνεργούντες στη συγκεκριμένη διαδικασία. 
     Θα είχε πάντως ιδιαίτερο ενδιαφέρον αν διαπιστώναμε πόσοι από αυτούς που δεν θεώρησαν εαυτούς ικανούς να υπηρετήσουν στις Ένοπλες Δυνάμεις από οποιαδήποτε θέση, με την επίκληση ακόμα και ψυχιατρικών νόσων, θεωρήθηκαν ικανοί να αναλάβουν υψηλές διοικητικές θέσεις του κράτους. Πάντως με ογδόντα χιλιάδες απαλλαγέντες για λόγους υγείας θα μπορούσαμε να εισάγουμε στην ιατρική επιστήμη ένα νέο πεδίο, αυτό των στρατιωτικών ασθενειών. 
     Ιδιαίτερη αναφορά οφείλεται επίσης στην εισαγωγή της νοσηλείας για απεξάρτηση από ναρκωτικές ουσίες σε κέντρα του εξωτερικού ως νομίμου αιτίας για χορήγηση αναβολής, ενώ ορθή κρίνεται και η σύντμηση των προθεσμιών για την κατάταξη στρατευσίμων που είχαν αναβολή για λόγους υγείας, όπως και νοσηλευομένων την ημέρα της κατάταξής τους. 
     Ακόμα η ενιαία αναβολή κατάταξης για τον πρώτο και δεύτερο κύκλο πανεπιστημιακών σπουδών ενισχύει τη συνέχεια και διασφαλίζει το δικαίωμα των νέων στη μόρφωση, χωρίς να τους υποβάλλει στην επαναλαμβανόμενη διαδικασία αίτησης χορήγησης συνεχών αναβολών. 
     Στην όγδοη ενότητα ορθώς εισάγεται το κριτήριο της κατάστασης της χώρας στο επίμαχο διάστημα για τον καθορισμό της βαρύτητας του αδικήματος της ανυποταξίας και των ανάλογων κυρώσεων. Χρειάζεται όμως προσοχή στις επιβαλλόμενες ποινές των ελαφρύτερων περιπτώσεων, ώστε η σχέση ανυποταξίας και ποινής να μην ενθαρρύνει την παράνομη συμπεριφορά. 
     Αυτονόητη κρίνεται και η επιβολή απαγόρευσης της αποδημίας στους ανυπότακτους και λιποτάκτες. Θεωρώ ως ορθότερη τακτική τη διευθέτηση μιας εκκρεμότητας που θα εδραιώσει την επιδιωκόμενη ψυχική και σωματική επανασύνδεση των αποδήμων ανυποτάκτων με την πατρίδα, από την τακτική της παράτασης μιας παράνομης συμπεριφοράς που θα είναι εξαρτώμενη από τις διαθέσεις του νομοθέτη. 
     Κοινωνικά χαρακτηριστικά έχει και η ρύθμιση μειωμένης θητείας συγγενών των θυμάτων τρομοκρατικών ενεργειών με την ευχή να μην χρειαστεί ποτέ να γίνει από κάποιον χρήση της συγκεκριμένης διάταξης. 
     Στις τελευταίες δύο ενότητες επιλύονται τα διοικητικά θέματα του παρόντος νομοσχεδίου. Για την οικονομία του χρόνου απομονώνω τη δίκαιη αύξηση του επιδόματος επικινδυνότητας στο πολιτικό προσωπικό που υπηρετεί στο Τάγμα Εκκαθάρισης Ναρκοπεδίων Ξηράς, το Τ.Ε.Ν.Ξ., καθώς και την επίσης δίκαιη και κοινωνικά επιβεβλημένη χορήγηση βοηθήματος θανάτου σε ειδικές περιπτώσεις χηρευουσών ή ορφανικών οικογενειών. 
     Κυρίες και κύριοι συνάδελφοι, η στρατιωτική υπηρεσία στις Ένοπλες Δυνάμεις είναι τιμή και όχι ποινή, εθνικό χρέος και όχι μια απλή συμβατική υποχρέωση και το παρόν σχέδιο νόμου δημιουργεί τις προϋποθέσεις για την εκπλήρωση και όχι για την αποφυγή της.
     Η στρατιωτική θητεία δεν είναι ένα φάρμακο που το καταπίνουμε προσπαθώντας να μην το γευθούμε. Αυτό είναι πλέον ορατό και από την κοινωνική ευαισθησία των νέων διατάξεων αλλά και από τον διαρκή εκσυγχρονισμό του τρόπου λειτουργίας και εκπαίδευσης των Ενόπλων Δυνάμεων. Με τις νέες ρυθμίσεις καλούμε τους πολίτες να επαναξιολογήσουν τη στρατιωτική θητεία ως μια χρήσιμη εμπειρία ζωής, ως μια εκδήλωση της αγάπης τους για την πατρίδα, ίσως και ως ένα προστάδιο της επαγγελματικής τους πορείας. 
     	Η πολιτεία, όταν νομοθετεί, οφείλει να συντάσσεται με τις τρέχουσες κοινωνικές συνθήκες, να προσαρμόζεται, να ακολουθεί το βηματισμό της κοινωνίας. Πάντοτε όμως με μέτρο και διορατικότητα, με επιείκεια και αυστηρότητα, ανάλογα με την περίπτωση, με ευελιξία και σταθερότητα ανάλογα με τις συνθήκες, με περισσότερους κανόνες και λιγότερες εξαιρέσεις, που θα ισχύουν για όλους. Αυτή είναι και η φιλοσοφία του παρόντος νομοσχεδίου.
     Κλείνω, λοιπόν, λέγοντας πως ως στρατιωτικός το βρίσκω άκρως ευεργετικό και γενναιόδωρο. Ως πολιτικός, κοινωνικά ευαίσθητο και ιδιαίτερα προοδευτικό. Και ως πολίτης αυτής της χώρας, αντάξιο των προσδοκιών όλων των στρατιωτικά υπόχρεων. 
     Και με τις τρεις αυτές ιδιότητές μου, σας καλώ να το υπερψηφίσετε.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Κορτσάρη. Ως πρώην στρατιωτικός γιατρός, θα εδικαιούτο να μιλήσει και ακόμη περισσότερο.
     Το λόγο έχει ο συνάδελφος κ. Μπούγας.
     ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, όπως είναι γνωστό, το άρθρο 4, παράγραφος 6, του ισχύοντος Συντάγματος καθιερώνει ρητά για κάθε Έλληνα που δύναται να φέρει όπλα, την υποχρέωσή του να συντελεί στην άμυνα της πατρίδας. Η διάταξη αυτή καταδεικνύει την αντίληψη του συνταγματικού νομοθέτη, που αντανακλά και την άποψη της ελληνικής κοινωνίας στο σύνολό της, ότι οι ελεύθεροι πολίτες οφείλουν να υπερασπίζουν την εδαφική ακεραιότητα της χώρας, η οποία αποτελεί βασική προϋπόθεση για την απόλαυση και θεμελίωση των δικαιωμάτων μας. 
     Η θεμελιώδης όσο και αυτονόητη αυτή αρχή ισχύει σήμερα σε όλα τα σύγχρονα κράτη, καθώς τα δικαιώματα του ελεύθερου ανθρώπου πραγματώνονται, όχι βέβαια αποκλειστικά, αλλά κυρίως εντός του εθνικού κράτους, και αυτονόητα προϋποθέτουν την ετοιμότητά του για την ένοπλη υπεράσπιση του κράτους.
     Η θέση που η χώρα μας κατέχει στην Ενωμένη Ευρώπη και στο σύγχρονο κόσμο, ο ρόλος που διαδραματίζει ως παράγοντας σταθερότητας και ανάπτυξης της ευρύτερης περιοχής, οι υποχρεώσεις της που απορρέουν από τη συμμετοχή της σε διεθνείς οργανισμούς, αλλά και οι άμεσες ή έμμεσες απειλές που δέχεται από γειτονικά κράτη επιβάλλουν τη διατήρηση αυξημένης ετοιμότητας στρατιωτικής αποτροπής έναντι εξωτερικών κινδύνων.
     Παρά τη σταδιακή αύξηση του αριθμού των επαγγελματιών οπλιτών, οι οποίοι εκπαιδεύονται κατάλληλα ώστε να είναι ικανοί να χρησιμοποιούν τα εξελιγμένα οπλικά συστήματα που διαθέτουν οι Ένοπλες Δυνάμεις μας, παραμένει πάντα επίκαιρη για την αποτελεσματική προάσπιση των εθνικών μας δικαίων η δικαιοπολιτική επιλογή του Συντάγματος που επιτάσσει την χωρίς κανένα αντάλλαγμα υποχρέωση στράτευσης όλων των Ελλήνων.
     Για τους λόγους αυτούς δεν θα μπορούσε να υποστηριχθεί από κανέναν σοβαρά η άποψη ότι πρέπει να καταργηθεί η στρατιωτική θητεία και να δημιουργηθεί ένας πλήρως επαγγελματικός στρατός. Κάτι τέτοιο άλλωστε θα ήταν ανέφικτο, με τις επικρατούσες σήμερα συνθήκες, αλλά ενδεχομένως θα ήταν και εθνικά επιζήμιο, αφού μία από τις συνέπειες θα ήταν η αποκοπή του στρατεύματος από την κοινωνία. 
     Αν όμως αποκλείεται η εξάλειψη της στρατιωτικής υποχρέωσης, εξετάζεται –και εξετάζεται πολύ σοβαρά- από την Κυβέρνηση η λελογισμένη μείωση της στρατιωτικής θητείας. Προς το σκοπό αυτό, η Κυβέρνηση διατηρεί, και με βάση το συζητούμενο νομοσχέδιο, τη ρυθμιστική της ευχέρεια να καθορίζει τη διάρκεια στράτευσης, λαμβάνοντας υπ’ όψιν τις εκάστοτε ανάγκες, καθώς και τη μειωμένη απόδοση των κλάσεων λόγω του δημογραφικού προβλήματος.
     Παράλληλα, επιβάλλεται η οργάνωση κατάλληλου συστήματος διαχείρισης του ανθρώπινου δυναμικού, έτσι ώστε να ξεπεραστεί η προκατάληψη του χαμένου χρόνου, που, δήθεν, σπαταλούν οι νέοι μας, υπηρετώντας την πατρίδα και να αξιοποιείται καλύτερα η θητεία για τους κληρωτούς, το στράτευμα, αλλά και την ελληνική κοινωνία γενικότερα.
     Επομένως, η κατ’ εφαρμογή του άρθρου 4 παράγραφος 6 του Συντάγματος υποχρεωτική στράτευση των Ελλήνων πολιτών απαιτεί την ύπαρξη ενός επαρκούς νομοθετικού πλαισίου περί στρατολογίας των Ελλήνων, το οποίο θα ανταποκρίνεται στις σημερινές ανάγκες. Το παρόν σχέδιο νόμου, ειπώθηκε απ’ όλους τους συναδέλφους που έλαβαν το λόγο, είναι προσαρμοσμένο στις σύγχρονες απαιτήσεις. Εμφανίζεται απλούστερο και ευκολότερα προσπελάσιμο στο ευρύ κοινό. Επιτρέπει την εφαρμογή μηχανογραφικών συστημάτων, ενώ παράλληλα διέπεται από αρκετή σαφήνεια, έτσι ώστε να μην απαιτείται η προσφυγή σε διευκρινιστικές εγκυκλίους. Αυτό το έχουμε ζήσει όλοι μας, όσοι έχουμε υπηρετήσει. Ο ομιλών έχει υπηρετήσει από τη θέση του ΄Εφεδρου Αξιωματικού Στρατολογίας. Μέχρι πρόσφατα υπήρχε ανάγκη προσφυγής σε διευκρινιστικές εγκυκλίους των Υπουργών, προκειμένου ορισμένες ασάφειες του νομοθετικού πλαισίου να διευκρινίζονται.
     Το σχέδιο νόμου το οποίο συζητάμε σήμερα ιεραρχεί ως ύψιστη προτεραιότητα την ανάγκη διατήρησης του αξιόμαχου των Ενόπλων Δυνάμεων, ενώ διακρίνεται από αυξημένη κοινωνική ευαισθησία. Ανταποκρινόμενο στις σχετικές συνταγματικές επιταγές λαμβάνει μέριμνα για τις πολύτεκνες οικογένειες και τις ευαίσθητες κοινωνικές ομάδες. Για παράδειγμα παρέχεται για πρώτη φορά το δικαίωμα εξάμηνης θητείας σε όλους τους αδελφούς από έξι ή περισσότερα αδέλφια και σε όποιον έχει σύζυγο ανίκανη για κάθε εργασία και στους πατέρες δύο ζώντων τέκνων. Επιπλέον καθορίζεται για πρώτη φορά η δυνατότητα απαλλαγής από την υποχρέωση στράτευσης κατηγοριών στρατευσίμων οι οποίοι μέχρι σήμερα υπηρετούσαν μειωμένη θητεία. Ιδιαίτερα σημαντικές και αξιομνημόνευτες είναι οι διατάξεις του νομοσχεδίου με τις οποίες θεσμοθετείται ενιαία αναβολή κατάταξης σε όσους φοιτούν σε ανώτατες ή ανώτερες σχολές για την ολοκλήρωση τόσο των προπτυχιακών όσο και των μεταπτυχιακών σπουδών τους.
     Η υποχρέωση στράτευσης δεν πρέπει να αποτελεί εμπόδιο στη μόρφωση και στην επαγγελματική αποκατάσταση των Ελλήνων πολιτών. Η αρχή αυτή, κύριε Υπουργέ, φρονώ ότι θα μπορούσε να υπηρετηθεί καλύτερα, εφόσον θεσμοθετείτο υποχρέωση προς στράτευση αμέσως μετά την ολοκλήρωση των σπουδών Δευτεροβάθμιας Εκπαίδευσης για όλους ανεξαιρέτως τους νέους. Η πρόβλεψη αναβολής κατάταξης για σοβαρούς κοινωνικούς λόγους, ώστε να μην καθίσταται η στράτευση επαχθής για ορισμένους πολίτες, που κατά τον χρόνο που καλούνται να υπηρετήσουν τις Ένοπλες Δυνάμεις αντιμετωπίζουν σοβαρά προβλήματα, η εθελοντική κατάταξη, η εκπλήρωση θητείας, μετά από έκδοση προεδρικού διατάγματος, οπλιτών πτυχιούχων ιατρικής, φαρμακευτικής ή κτηνιατρικής σε περιφερειακά ιατρεία και σε κέντρα υγείας ή σε αγροτικά κτηνιατρεία αντίστοιχα, καθώς και η ρύθμιση εκπλήρωσης των στρατιωτικών υποχρεώσεων ατόμων μεγάλης ηλικίας αποτελούν σημαντικές διατάξεις του υπό συζήτηση σχεδίου νόμου. 
     Κι εδώ, κύριε Υπουργέ, επιτρέψτε μου να σας πω ότι θα πρέπει να αποτελέσει και νομοθετικό στόχο του Υπουργείου σας η αναμόρφωση του Στρατιωτικού Ποινικού Κώδικα. Ελπίζω σύντομα να έχουμε την ευκαιρία να συζητήσουμε αυτό το θέμα στην Εθνική Αντιπροσωπεία.
     Με την ευκαιρία της συζήτησης του παρόντος σχεδίου νόμου «περί στρατολογίας των Ελλήνων» θα ήθελα να εξάρω ιδιαίτερα τον τρόπο λειτουργίας των στρατολογικών γραφείων της χώρας. Η οργάνωση, το φιλικό περιβάλλον και ιδίως η άριστη κατάρτιση του προσωπικού που τα στελεχώνει, καθώς και η προθυμία του να εξυπηρετήσει και να ενημερώσει τους πολίτες, αποτελούν την καλύτερη δυνατή προβολή των Ενόπλων Δυνάμεων και εγγυώνται την άριστη εφαρμογή του παρόντος σχεδίου νόμου, ενός άψογου νομοθετήματος, το οποίο και σας καλώ να υπερψηφίσουμε.
     Σας ευχαριστώ για την προσοχή σας.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει η κυρία Ελένη Ράπτη. 
     ΕΛΕΝΗ ΡΑΠΤΗ: Κυρίες και κύριοι συνάδελφοι, προχωρά η εφαρμογή του κυβερνητικού μας προγράμματος σταθερά και συστηματικά. Το νομοσχέδιο που συζητάμε σήμερα, εντάσσεται σε αυτό ακριβώς το πλαίσιο. Και τι πραγματεύεται αυτό το νομοσχέδιο; Ουσιαστικά κωδικοποιεί, απλουστεύει και επικαιροποιεί όλα τα θέματα σχετικά με τη στρατολογία των Ελλήνων με τρόπο άμεσο, κατανοητό και πολύπλευρο και κυρίως με κοινωνική ευαισθησία.
     Και ερωτώ: Είναι αναγκαία η κωδικοποίηση των στρατολογικών διατάξεων; Κρίνοντας από τις επαναλαμβανόμενες τροποποιήσεις, τις οποίες είχε υποστεί η στρατιωτική νομοθεσία με αποτέλεσμα να είναι διάσπαρτη και συχνά δυσνόητη για το σύνολο των πολιτών, ναι, η κωδικοποίηση είναι αναγκαία. Και ο εκσυγχρονισμός τους είναι και αυτός αναγκαίος. Δεδομένου πως η βάση του συστήματος στράτευσης που εφαρμόζεται στη χώρα μας προέκυψε από συνθήκες που επικρατούσαν εξήντα χρόνια πριν, ο εκσυγχρονισμός τους επιβάλλεται και μάλιστα από ένα σύνολο νέων συνθηκών. 
     Ποιες είναι αυτές; Αρχικά η συνολική πρόοδος των κοινωνικών συνθηκών. Σήμερα θέλουμε τις στρατιωτικές υποχρεώσεις να μην αποτελούν εμπόδιο στην επαγγελματική και οικογενειακή ζωή των ανθρώπων. Θέλουμε η στρατιωτική θητεία να αποτελεί μια δημιουργική περίοδο. Προτείναμε προεκλογικά τη μείωση της θητείας των οπλιτών. Προς το στόχο αυτό προχωρούμε σταδιακά και προσεκτικά, χωρίς να υπονομεύουμε με τις πρωτοβουλίες μας την αμυντική ικανότητα της χώρας. Ο θεσμός των Εφέδρων Υψηλής Ετοιμότητας, ο οποίος σχεδιαζόταν για την ενίσχυση της μείωσης της θητείας των οπλιτών, είναι ήδη γεγονός. 
     Ποιος είναι ο τελικός στόχος; Είναι η δημιουργία ενός νέου Στρατού, μικρότερου αριθμητικά, αλλά αποτελεσματικότερου επιχειρησιακά. Πώς θέλουμε σήμερα τις Ένοπλες Δυνάμεις της χώρας; Δεν τις θέλουμε σύγχρονες; Δεν τις θέλουμε ευέλικτες; Γι’ αυτό το λόγο προχωρούμε σε ρυθμίσεις που επιτρέπουν την αρτιότερη διευθέτηση των στρατολογικών ζητημάτων για το σύνολο των πολιτών. 
     Αυτό το χαρακτήρα έχει η διάταξη, η οποία δίνει τη δυνατότητα ενιαίας αναβολής κατάταξης σε προπτυχιακούς και μεταπτυχιακούς φοιτητές μέχρι τα είκοσι οκτώ τους χρόνια, με την επέκταση δύο επιπλέον ετών για δυσλεκτικούς νέους προκειμένου να έχουν όλο τον απαραίτητο χρόνο να εκπληρώσουν απρόσκοπτα την ακαδημαϊκή τους εκπαίδευση.
     Για τον ίδιο λόγο θεσπίζεται η δυνατότητα αναβολής κατάταξης για μία και μόνο Ε.Σ.Σ.Ο. σε περίπτωση που συντρέχουν σοβαροί κοινωνικοί ή οικογενειακοί λόγοι. Οι σύγχρονες κοινωνικές συνθήκες επιβάλλουν επίσης τη λήψη μέτρων ιδιαίτερης μέριμνας σε μη προνομιούχες ομάδες πληθυσμών.
     Στο σύνολό της η πολιτική μας χαρακτηρίζεται από κοινωνική ευαισθησία και αυτό δεν είναι μία εύηχη θεωρία, είναι δέσμευση που γίνεται πράξη σε κάθε νομοθέτημά μας. Με ποιο τρόπο; Με τις διατάξεις που αφορούν στην κατοχύρωση ευεργετικών ρυθμίσεων σε άτομα που ανήκουν σε ευπαθείς κοινωνικές ομάδες: πολύτεκνοι, άτομα με αναπηρία, παλιννοστούντες. 
     Για πρώτη φορά δίνεται η δυνατότητα μειωμένης θητείας σε όλους τους αδελφούς οικογένειας με έξι ή περισσότερα παιδιά, σε γονέα δύο παιδιών και σε όποιον έχει σύζυγο ανίκανη για εργασία. Εξάλλου, παρέχεται η δυνατότητα πλήρους απαλλαγής σε όσους μέχρι σήμερα είχαν υποχρέωση τρίμηνης θητείας. Μειωμένη θητεία προβλέπεται επίσης στο μεγαλύτερο γιο ή αδελφό όχι μόνο προσώπου που απεβίωσε κατά τη διάρκεια της υπηρεσίας του στις Ένοπλες Δυνάμεις, αλλά και θύματος τρομοκρατικής ενέργειας. 
     Τι προβλέπεται για τους εξαρτημένους από ναρκωτικές ουσίες νέους; Για πρώτη φορά υπάρχει η δυνατότητα αναβολής σε όσους παρακολουθούν πρόγραμμα απεξάρτησης και στο εξωτερικό. Λόγοι κοινωνικής ευαισθησίας επιβάλλουν τη δυνατότητα εξαγοράς της θητείας με βάση την πραγματική διάρκειά της, καθιστώντας έτσι αυτή τη λύση εφικτή και για τους οικονομικά ασθενέστερους.
     Τα νέα κοινωνικά δεδομένα επιβάλλουν τον επαναπροσδιορισμό της έννοιας του μόνιμου κατοίκου εξωτερικού καθώς και την επίλυση προβλημάτων των ανυπότακτων. Ως κράτος–μέλος της Ευρωπαϊκής Ένωσης έχουμε την υποχρέωση να συμμορφωθούμε στους διεθνώς ισχύοντες κανόνες δικαίου. Για το λόγο αυτό εντάχθηκαν διατάξεις που αφορούν τον περιορισμό εθελοντικής στράτευσης μόνο σε ενήλικες, την αναγνώριση στρατιωτικής υπηρεσίας που εκπληρώνεται σε άλλη χώρα της Ευρωπαϊκής Ένωσης και τις ρυθμίσεις για την άοπλη θητεία.
     Κυρίες και κύριοι συνάδελφοι, είναι σαφές πως οι περισσότερες από τις αλλαγές που επιφέρει το νομοσχέδιο που συζητούμε σήμερα έχουν κοινωνικό χαρακτήρα. Υλοποιείται έτσι η δέσμευσή μας να τοποθετούμε τον άνθρωπο στο επίκεντρο των παρεμβάσεών μας, καθιερώνοντας ταυτόχρονα απλούς, λιτούς, καθαρούς κανόνες που διέπουν τη λειτουργία όλων των θεσμών και έτσι προχωρούμε πιστοί στο όραμά μας για ανασυγκρότηση του κράτους, για βελτίωση της αποτελεσματικότητάς του.
     Προχωρούμε μπροστά γιατί αυτή είναι υποχρέωσή μας απέναντι στους πολίτες. Εφαρμόζουμε όλες τις απαραίτητες μεταρρυθμίσεις που θα αναβαθμίσουν την καθημερινότητα των πολιτών δίνοντας λύση σε πρακτικά και ουσιαστικά προβλήματα. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ράπτη.
     Το λόγο έχει η συνάδελφος κ. Παπακώστα.
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, θα προηγηθεί ο κ. Βεργίνης.
     ΠΡΟΕΔΡΕΥΩΝ (Γεώργιος Σούρλας): Ευχαρίστως, να προηγηθεί ο κ. Βεργίνης.
     Ο κ. Βεργίνης έχει το λόγο.
     ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε και ευχαριστώ και τη συνάδελφο την κ. Παπακώστα, γιατί μου έδωσε τη σειρά της.
     Κύριε Πρόεδρε, κύριε Υπουργέ, κυρίες και κύριοι συνάδελφοι, πράγματι συζητούμε ένα νομοσχέδιο που αφορά τη στρατολογία των Ελλήνων, αλλά και άλλες διατάξεις. Συνεπώς, αφορά όχι απλά ένα μέρος πληθυσμού, τα στρατευμένα παιδιά μας, αλλά αφορά την ασφάλεια του τόπου, αφορά το αξιόμαχο του Ελληνικού Στρατού και των Ενόπλων Δυνάμεων στο σύνολό τους. 
     Για το αξιόμαχο, ξέρετε, ενός στρατεύματος σε μια σύγχρονη εποχή όπου ο πόλεμος δεν είναι ο παλιός, με παλιές μεθόδους, αλλά είναι σύγχρονος, τεχνολογικός πόλεμος, πολύ λιγότερη σημασία έχει ο αριθμός. Περισσότερη σημασία έχει η εκπαίδευση και παράλληλα η διάθεση των μέσων να ανταποκριθείς στο σύγχρονο πόλεμο και στη σύγχρονη τακτική. 
     Επίσης, ο σημερινός στρατός έχει και άλλα πράγματα να επιδιώξει. Έχει κυρίως εκείνο που απαιτεί όλος ο ελληνικός λαός: Έχει τη συμπεριφορά, έχει την κοινωνικότητα και παράλληλα έχει τη συμμετοχή στο γίγνεσθαι. Επομένως, το σύγχρονο στράτευμα πρέπει να έχει άξια πολιτική ηγεσία, όπως έχει σήμερα, για να προσέξει όλες αυτές τις παραμέτρους. 
     Γι’ αυτό και το παρόν νομοσχέδιο έχει τρεις, θα έλεγα, διαστάσεις: Η μία είναι η κωδικοποίηση, η οποία αναφέρθηκε από όλους τους συναδέλφους. Η δεύτερη είναι ο κοινωνικός χαρακτήρας σε ό,τι αφορά κυρίως την οικογένεια και την προστασία, θα έλεγα, της οικογενειακής κατάστασης. Αλλά το τρίτο, επίσης, δεν είναι καθόλου ευκαταφρόνητο. Είναι η «οικονομικότητα» της προστασίας του οικογενειακού εισοδήματος με την έννοια ότι επιτρέπουμε σε ορισμένες τάξεις πολυτέκνων, αλλά και άλλων τάξεων να γυρίσουν στις οικογένειές τους για να προστατεύσουν εισοδηματικά με την εργασία τους τη συνέχιση της βιωσιμότητας της οικογένειας.
     Πράγματι, κωδικοποιούνται στρατολογικά θέματα, τα οποία ήταν διάσπαρτα. Αν θα τα αριθμήσει κανείς είναι δώδεκα στρατολογικά νομοθετήματα, κύριε Υπουργέ. Παράλληλα υλοποιούνται οι προεκλογικές δεσμεύσεις της Κυβέρνησης για τις πολύτεκνες οικογένειες, αλλά και για άλλες ευαίσθητες κοινωνικές ομάδες, οι οποίες αναφέρονται. Ακόμα οι αθίγγανοι και οι παλιννοστούντες. 
     ΒΑΣΙΛΕΙΟΣ ΟΙΚΟΝΟΜΟΥ: Οι αθίγγανοι πού; 
     ΞΕΝΟΦΩΝ ΒΕΡΓΙΝΗΣ: Έχει σημασία αυτό; Έχει γιατί είναι οι αναξιοπαθούσες τάξεις. Συνεπώς, μπορούμε και αυτούς να τους συμπεριλάβουμε. Δεν νομίζω ότι αυτό ο κύριος Υπουργός το έχει εκτός. Είναι μέσα. Τουλάχιστον έτσι το αντιλήφθηκα εγώ, κύριε Υπουργέ. 
     Πρέπει, επίσης, να δεχθούμε αυτό το πολύ απλό που λέμε «κωδικοποίηση». Εντίμως σας λέω ότι απ’ αυτό υποφέρει ολόκληρο το ελληνικό έθνος. Είναι διάσπαρτοι οι νόμοι έτσι ώστε ακόμα κι αν θελήσει κανείς να κάνει μία μελέτη είναι πολύ μεγάλης σημασίας, και από πλευράς επιστημονικής έρευνας, αλλά και από πλευράς οικονομικότητας, να μπορεί κανείς να βρίσκει αυτό που θέλει στο συγκεκριμένο χώρο ή, θα έλεγα, χωροταξικά στην επιστήμη του.
     Επομένως, κύριε Υπουργέ, θέλω να σας συγχαρώ παρά το γεγονός ότι αυτό επετεύχθη με προηγούμενο προεδρικό διάταγμα το 292/2003 από το ΠΑ.ΣΟ.Κ. Αυτό πράγματι ο κ. Οικονόμου το ανέφερε και ορθώς. Προχωρήσατε όμως στην περαιτέρω κωδικοποίηση και ομαδοποίηση των νόμων και αυτό είναι προς τιμήν σας. Αυτό όμως τι σημαίνει ως νέο πλαίσιο;
     Σημαίνει κατ’ αρχήν ότι έχουμε σημαντικές νέες ρυθμίσεις. Άρα, το νομοσχέδιο δεν είναι μία αντιγραφή από τα παλιά, περιέχει νέες διατάξεις. Πρώτον, εφαρμόζεται η θητεία εξάμηνης διάρκειας. Είναι από τις πλέον σημαντικές περιπτώσεις. Και εδώ αναφέρονται οι αδελφοί από έξι ή και περισσότερα από ζώντα αδέλφια –εσείς είχατε πριν μόνο τα τρία αδέλφια ανεξάρτητα από τον αριθμό, ενώ εμείς μιλάμε για έξι- ο μόνος ή ο μεγαλύτερος γιος του οποίου και οι δύο γονείς είναι ανίκανοι για κάθε εργασία ή έχουν πεθάνει. Πριν, εσείς είχατε δωδεκάμηνο να υπηρετήσουν, τώρα είναι εξάμηνο.
     ΒΑΣΙΛΕΙΟΣ ΟΙΚΟΝΟΜΟΥ: Ήταν αλλιώς.
     ΞΕΝΟΦΩΝ ΒΕΡΓΙΝΗΣ: Όχι, κύριε Οικονόμου. Ήταν δώδεκα και έγινε έξι. Θα το δείτε στη διάρκεια. Αυτό έχει πολύ μεγάλη σημασία.
     Για τον πατέρα δύο ζώντων τέκνων. Πριν απαιτούνταν τα παιδιά να είναι ανήλικα ή ανίκανα για κάθε εργασία και άγαμα. Σήμερα, δεν συμβαίνει αυτό. Επομένως, είναι σημαντική τομή. 
     Για όσους έχουν σύζυγο ανίκανη επίσης για κάθε εργασία. Με βάση το προηγούμενο πλαίσιο –κάνω αυτές τις συγκρίσεις όχι για να αποδείξω κάτι διαφορετικό και αντίθετο, αλλά για να δείτε ποιες είναι οι διαφορές και ποια προαγωγή κάνουμε σ’ αυτό το νομοθέτημα- η θητεία που προβλεπόταν σ’ αυτήν την περίπτωση ήταν δώδεκα μήνες, ενώ τώρα έγινε έξι.
     Δεύτερον, εφαρμόζεται η εννιάμηνη διάρκεια θητείας. Και εδώ αναφέρονται οι δύο μεγαλύτεροι αδελφοί από τέσσερα ζώντα αδέλφια –πριν μόνο ο μεγαλύτερος από τα τέσσερα αδέλφια εξαιρείτο- ο μόνος ή μεγαλύτερος γιος γονέα ή άγαμης μητέρας για εννέα μήνες θητεία, ενώ πριν ήταν δώδεκα και ο πατέρας ενός ζώντος τέκνου, ενώ πριν απαιτούνταν το παιδί να είναι ανήλικο ή ανίκανο για κάθε εργασία και συγχρόνως άγαμο. Δηλαδή, ψάξτε να το βρείτε!
     Άρα, ήταν μερικές περιπτώσεις μετρημένες στα δάκτυλα του ενός χεριού.
     Τρίτον, απαλλάσσονται όλοι όσοι είχαν υποχρέωση τρίμηνης θητείας. Δεν είναι λίγο αυτό. Είναι πολλοί αυτοί που υπάγονται σ’ αυτήν την κατηγορία.
     Επίσης, καταργείται η απαλλαγή των στρατευσίμων που είναι θρησκευτικοί λειτουργοί ή μοναχοί γνωστής θρησκείας. Και ορθώς το διατυπώσατε έτσι –έχει μεγάλη σημασία- και όχι έτσι όπως ήταν αρχικά.
     Πέμπτον, καθιερώνεται η αυτεπάγγελτη επανεξέταση της σωματικής ικανότητας ορισμένων ή όλων των απαλλαγμένων από τη στράτευση.
     Κύριε Υπουργέ, συγχαρητήρια γι’ αυτό. Δεν μπορούσε ο καθένας να προστρέξει να απαλλαγεί. Έπρεπε τελικά αυτό να μπει εδώ ως συγκεκριμένη έρευνα σωματικής ικανότητας και όχι κατά δήλωση, κύριε Υπουργέ. Πρέπει να ερευνηθεί.
     Θεσμοθετείται ενιαία αναβολή κατάταξης και επαναπροσδιορίζεται η έννοια του μόνιμου κατοίκου εξωτερικού. Αυτή είναι μία σημαντική τομή. Όχι επειδή γεννήθηκες τότε και όταν συμπλήρωνες ορισμένα χρόνια, αλλά πρέπει να έχεις δώδεκα συνεχόμενα χρόνια στο εξωτερικό ή να έχεις βιοποριστικό επάγγελμα και να έχεις επίσης επτά χρόνια συνεχόμενα.
     Καθιερώνεται για πρώτη φορά αναβολή κατάταξης κατά μία Ε.Σ.Σ.Ο. –αυτό διευκολύνει πολλούς- και επιτρέπεται για πρώτη φορά η χορήγηση διαβατηρίων πενταετούς διάρκειας και για την Ελλάδα στους ανυπότακτους εξωτερικού που τους αναγκάζαμε κάθε φορά ή να παρουσιάζονται κάθε χρόνο ή να αποφεύγουν τελικά να έρχονται στην Ελλάδα. Αυτό είναι σημαντική τομή.
     Ρυθμίζονται οριστικά τα θέματα που αφορούν τους προερχόμενους από τις πρώην σοσιαλιστικές χώρες. Αυτό είναι πάρα πολύ σημαντικό
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα να μου δώσετε ένα λεπτό.
     Θα περίμενε κανείς πράγματι, κυρίως από τη δική σας παράταξη, από το ΠΑ.ΣΟ.Κ., να το υπογραμμίσετε και συγχαρείτε την πολιτική ηγεσία.
     Επίσης, πρέπει να αναφερθούν και ορισμένα άλλα σημεία. 
     Κύριε Πρόεδρε, έχω άλλες δύο παρατηρήσεις και τελειώνω μ’ αυτές.
     Προτείνεται από την Εθνική Συνομοσπονδία Ατόμων με Ειδικές Ανάγκες, κύριε Υπουργέ, η αντικατάσταση του όρου «ανίκανοι προς εργασία» με τον όρο «άτομα με αναπηρία». Δεν ξέρω τι μπορεί αυτό να συνεπάγεται. Θα έλεγα να το μελετήσετε για το αν πράγματι είναι ωφέλιμο.
     Επίσης, θα έλεγα ότι προτείνεται από την Α.Σ.Ε.Ε.Α. να προστεθεί διάταξη που να προβλέπει ότι οι στρατευμένοι που έχουν ένα γονέα με ποσοστό αναπηρίας 67% και άνω ή αδελφό με βαριά και πολλαπλή αναπηρία, αλλά με ποσοστό 67%, να υπηρετούν οκτάμηνη ή εννιάμηνη θητεία.
     Κύριοι συνάδελφοι, θεωρώ ότι το παρόν νομοσχέδιο δεν είναι αντιγραφή ούτε απλά μία επανεξέταση διατάξεων νόμων ή απλή κωδικοποίηση. Φέρνει σημαντικές τομές που επηρεάζουν την οικογενειακή, την κοινωνική και την οικονομική ζωή.
     Θεωρώ ότι απ’ αυτήν την πλευρά το νομοσχέδιο πληροί όλους αυτούς τους αναγκαίους όρους για την ψήφισή του και, κυρίως, κάνει πράξη αυτά για τα οποία η Κυβέρνηση απευθύνθηκε για να πάρει την ψήφο από τον ελληνικό λαό. Και απ’ αυτήν την πλευρά, συγχαίρω την πολιτική ηγεσία του Υπουργείου Εθνικής Άμυνας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η κυρία Παπακώστα έχει το λόγο.
     ΑΙΚΑΤΕΡΙΝΗ ΠΑΠΑΚΩΣΤΑ: Κύριε Πρόεδρε, κυρίες και κύριοι συνάδελφοι, συζητούμε ένα εξαιρετικά σημαντικό νομοσχέδιο σήμερα στη Βουλή των Ελλήνων με τίτλο: «Ρύθμιση θεμάτων στρατολογίας των Ελλήνων και άλλες διατάξεις». 
     Θέλω να πω ότι αυτό το σχέδιο νόμου έχει δεκαπέντε κεφάλαια, ογδόντα εννέα άρθρα και υπογράφεται από δέκα Υπουργούς, πράγμα το οποίο φανερώνει τη σπουδαιότητα και τη σημασία που δίνει η Κυβέρνηση. Πιστή στις προεκλογικές της δεσμεύσεις, πιστή στο κυβερνητικό της πρόγραμμα, μετά τη λαϊκή εντολή των τελευταίων εθνικών εκλογών, έρχεται να επιλύσει ζητήματα, τα οποία πράγματι είναι αναγκαία για το εύψυχο, για το αξιόμαχο, για το αποτελεσματικό των Ενόπλων Δυνάμεων της χώρας μας, με στόχο βεβαίως τη βελτιστοποίηση, την όσο το δυνατόν αρτιότερη δυνατότητα την οποία τους παρέχουμε, αξιοποιώντας και τα σύγχρονα μέσα της τεχνολογίας, λαμβάνοντας υπ’ όψιν μας τις εμπειρίες του τι ακριβώς συμβαίνει και στις άλλες χώρες της Ευρώπης και όχι μόνο. Είμαστε και χώρα-μέλος του ΝΑΤΟ. Έχοντας λοιπόν υπ’ όψιν μας όλα αυτά, δεν δεχόμαστε σε καμία περίπτωση από την πλευρά της Αξιωματικής Αντιπολίτευσης, δια στόματος Κοινοβουλευτικού Εκπροσώπου, να ισχυρίζεται περίπου πως αντιλαμβανόμαστε με έναν εξόχως παραδοσιακό τρόπο –όπως χαρακτηριστικά ελέχθη- το θέμα των Ενόπλων Δυνάμεων. 
     Και εδώ θέλω να πω και να τονίσω ότι προτιμώ να στηρίζουμε παραδοσιακά το εύψυχο και να μην ευτελίζουμε τις Ένοπλες Δυνάμεις, παρά αυτό το οποίο συνέβη προσφάτως, με αφορμή την παρουσία του βιβλίου του τέως Πρωθυπουργού της χώρας μας, του κ. Σημίτη, ο οποίος απεμπόλησε -ένιψε περίπου ως Πόντιος Πιλάτος τας χείρας του- όλες τις πολιτικές του ευθύνες για τη νύκτα των Ιμίων και τις μετατόπισε, τις έριξε αλλού, αδιαφορώντας για τον ευτελισμό, αδιαφορώντας για το γεγονός ότι τέτοιου είδους δεδομένα δεν πρέπει δημοσίως να αναφέρονται με τον τρόπο που αναφέρθηκαν. Αν έτσι εννοείται ο μη παραδοσιακός τρόπος αντιμετώπισης, ευχαριστούμε πάρα πολύ δεν θα πάρουμε. 
     Και βέβαια, όσον αφορά το δεύτερο σκέλος που ελέχθη από την πλευρά της Αξιωματικής Αντιπολίτευσης, σχετικά με τις αναχαιτίσεις που μας παρότρυναν να κάνουμε προς την πλευρά της Τουρκίας -όπως ελέχθη προηγουμένως χαρακτηριστικά- συμφωνούμε, αλλά να μην έχουμε και ασθενή μνήμη. Διότι δεν συνέβη επί ημερών της νέας διακυβέρνησης της Νέας Δημοκρατίας το γεγονός, ο Υπουργός της Εθνικής Άμυνας να παρενοχλείται από τουρκικά αεροσκάφη. Συνέβη επί ημερών της προηγούμενης κυβερνήσεως. Δεν προσάπτω μομφή για το γεγονός, δεν ευθύνεται η χώρα μας, αλλά αντιπαροτρύνω και εγώ με τη σειρά μου από του Βήματος της Βουλής τους συναδέλφους της Αξιωματικής Αντιπολίτευσης εκ των υστέρων, να είναι πιο προσεκτικοί σε αυτά τα οποία απευθύνουν ως παρότρυνση προς την Κυβέρνηση.
     Θέλω να πω πως το σχέδιο νόμου και πλήρες είναι και πολύ καλά μελετημένο είναι και μια σειρά από εξαιρετικά σημαντικά ζητήματα θίγει και επιλύει με τον καλύτερο δυνατό τρόπο και  πολύ κοινωνικά ευαίσθητο είναι, λαμβάνοντας υπ’ όψιν κοινωνικά θέματα, τα οποία μέχρι τώρα έμεναν αρρύθμιστα.  
     Παίρνει υπ’ όψιν του κοινωνικές ανισότητες, κοινωνικές αδικίες, ευπαθείς κοινωνικές ομάδες και υπό την έννοια αυτή είναι και κοινωνικά αποδεκτό, ώστε οι οικογένειες, αλλά και οι νέοι που καλούνται να εκπληρώσουν το χρέος εθνικής αλληλεγγύης, υπηρετώντας τις Ένοπλες Δυνάμεις της χώρας, να αισθάνονται ότι έχουν απέναντί τους μια πολιτεία η οποία μεριμνά, η οποία νοιάζεται, η οποία φροντίζει και κυρίως μια πολιτεία, η οποία είναι φερέγγυα και αξιόπιστη απέναντι στις δεσμεύσεις της.
     Κύριε Πρόεδρε, κυρίες και κύριοι συνάδελφοι, θέλω να απευθύνω μια έκκληση στην πολιτική ηγεσία του Υπουργείου για δυο ζητήματα. Θεωρώ, παραδείγματος χάρη, ότι θα μπορούσε κάλλιστα και ίσως να έχει την ευκαιρία η πολιτική ηγεσία του Υπουργείου Εθνικής Άμυνας, ο κύριος Υφυπουργός να λύσει αμέσως το ζήτημα αυτό και εξηγούμαι σε τι ακριβώς αναφέρομαι.
     Ξέρετε πολύ καλά, κύριε Πρόεδρε, κυρίες και κύριοι συνάδελφοι, ότι στο παρελθόν, λόγω είτε μη ορθής και μη αντικειμενικής αξιολόγησης από τους προϊσταμένους τους είτε εσφαλμένης και μη αντικειμενικής κρίσης των μελών των συμβουλίων κρίσεων, ένας αριθμός καθ’ όλα ικανών, αξιόμαχων και προσοντούχων αξιωματικών των Ενόπλων Δυνάμεων, αλλά και των Σωμάτων Ασφαλείας κρίθηκαν από τα αρμόδια συμβούλια κρίσεων δυσμενώς. Το μεγαλύτερο μέρος αυτών των αξιωματικών προσέφυγε, αξιοποιώντας ευνοϊκές διατάξεις και νομοθετικές ρυθμίσεις οι οποίες υπήρξαν, και πέτυχαν την επανάκριση και τη δικαίωσή τους. 
     Κύριε Πρόεδρε, κυρίες και κύριοι συνάδελφοι, υπάρχει όμως -και απευθύνομαι προς την πολιτική ηγεσία του Υπουργείου- μετά και τις παραπάνω επανακρίσεις ένας σχετικά μικρός αριθμός αξιωματικών –είναι περίπου διακόσιοι πενήντα με τριακόσιοι αξιωματικοί- στους οποίους δεν δόθηκε αυτό το δικαίωμα επανάκρισης και, βεβαίως, ούτε το ενδεχόμενο της δικαίωσής τους. Η εφαρμογή, στην πράξη, της ισονομίας, της αξιοκρατίας και της δικαιοσύνης θεωρώ πως επιβάλλει και μέσα από το παρόν σχέδιο νόμου να τους δοθεί το δικαίωμα να ζητήσουν την επανάκριση και την ενδεχόμενη δικαίωσή τους. Αυτό είναι ένα θέμα το οποίο θίγω και το θέτω υπ’ όψιν της Εθνικής Αντιπροσωπείας και κυρίως της πολιτικής ηγεσίας του Υπουργείου Εθνικής Άμυνας. Κατά συνέπεια, κύριε Υφυπουργέ, θέλω να πω πως πρέπει να υπάρξει στην πρόταση που κάνω προσθήκη στο άρθρο 75 που αφορά τις ρυθμίσεις θεμάτων στρατιωτικού προσωπικού.
     Κύριε Πρόεδρε, κυρίες και κύριοι συνάδελφοι, υπάρχει ένα δεύτερο ζήτημα το οποίο αφορά τις εθελόντριες υπαξιωματικούς, οι οποίες είχαν κληθεί να στελεχώσουν τις υπηρεσίες του Στρατολογικού Σώματος του Στρατού Ξηράς. Όπως ξέρετε, το 1989 με το ν.1848 το Στρατολογικό Σώμα, προκειμένου να καλύψει τις ανάγκες και των τριών κλάδων των Ενόπλων Δυνάμεων, μετέπεσε από την κατηγορία του κλαδικού σώματος του Γ.Ε.Σ. σε αυτήν του κοινού σώματος και υπήχθη στο Γ.Ε.ΕΘ.Α. με την ένταξη όλων των αξιωματικών του Στρατού Ξηράς, χωρίς όμως την παράλληλη ένταξη των εν λόγω εθελοντριών. Το αποτέλεσμα αυτής της παράλειψης ήταν το Στρατολογικό Σώμα να στερηθεί των υπηρεσιών εξειδικευμένου προσωπικού, αλλά και οι συγκεκριμένες εννέα εθελόντριες υπαξιωματικοί, κύριε Υφυπουργέ, να μην προαχθούν στο βαθμό του Ανθυπολοχαγού, όπως έγινε με όλες τις άλλες συναδέλφους τους της ίδιας κατηγορίας. Έχουν παραμείνει σε υπηρεσιακή εκκρεμότητα και έχουν καθηλωθεί από το 1990 στο βαθμό του Αρχιλοχία. Υπάρχει κατάθεση συγκεκριμένης τροπολογίας όσον αφορά αυτό το ζήτημα η οποία είναι εμπρόθεσμη, για να υπάρξει ορθή διατύπωση στο άρθρο 81 για την ένταξη εθελοντριών υπαξιωματικών στο κοινό Στρατολογικό Σώμα. 
     Με αυτές τις παρατηρήσεις και με δεδομένη την πολιτική βούληση της Κυβέρνησης, όπως εκφράζεται με το παρόν σχέδιο νόμου το οποίο κατατίθεται προς ψήφιση στην Εθνική μας Αντιπροσωπεία, υπερψηφίζω ανεπιφύλακτα το παρόν σχέδιο νόμου, διότι το θεωρώ δίκαιο, αξιοκρατικό, λειτουργικό, σύγχρονο και κοινωνικό. Με αυτήν την έννοια νομίζω ότι υποχρέωση όλων των πολιτικών κομμάτων της Βουλής είναι να το υπερψηφίσουν. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παπακώστα.
     Το λόγο έχει ο συνάδελφος κ. Αντώνιος Φούσας. 
     ΑΝΤΩΝΙΟΣ ΦΟΥΣΑΣ: Είναι ιδιαίτερα ευχάριστο ότι οι περισσότερες πολιτικές δυνάμεις της Εθνικής Αντιπροσωπείας στηρίζουν αυτό το νομοσχέδιο. Με χαρά άκουσα ότι το στηρίζει και το ΠΑ.ΣΟ.Κ., βεβαίως με τις σχετικές παρατηρήσεις του. Και έτσι για ένα σχέδιο νόμου που έχει σχέση με τις Ένοπλες Δυνάμεις, είναι πολύ ευχάριστο να υπάρχει ομοφωνία, γιατί και οι Ένοπλες Δυνάμεις έχουν ανάγκη να έχουν τη στήριξη όλου του ελληνικού λαού, αλλά περισσότερο των πολιτικών δυνάμεων της χώρας μας. 
     Πριν από λίγο καιρό είχαμε την ευκαιρία στην ίδια Αίθουσα να συζητήσουμε ένα άλλο νομοσχέδιο, με πρωτοβουλία του Υπουργείου Εθνικής Άμυνας που είχε σχέση, όπως γνωρίζουμε όλοι μας, με την εκπαίδευση ή καλύτερα με την πανεπιστημιακή μόρφωση των στελεχών των Ενόπλων Δυνάμεων.
     Μου είχε δοθεί η ευκαιρία τότε να πω περίπου τα εξής και θέλω να τα επαναλάβω. Πράγματι δεν ξέρω πόσο ευχάριστα κανείς θα αισθάνεται αυτή την περίοδο στη χώρα μας, αλλά και διεθνώς και στην Ευρώπη και στα Βαλκάνια να συζητά στη Βουλή ή να ασχολείται το Υπουργείο Εθνικής Άμυνας, πώς θα πρέπει να οργανωθεί καλύτερα το στράτευμά μας και κατ’ επέκταση πόσα χρήματα πρέπει να ξοδέψουμε σ’ αυτό το χώρο. Παραδείγματος χάρη πρέπει να ξοδέψουμε χρήματα για να έχουμε καλύτερο στράτευμα, να έχουμε καλύτερους αξιωματικούς, καλύτερα εκπαιδευμένους; 
     Θα πρέπει πράγματι να στρατολογούνται, όπως προβλέπει το νομοσχέδιο, όλοι οι νέοι της πατρίδος μας; Οφείλω να σας πω ότι αυτό τον προβληματισμό δεν θέλω να τον χαρίσω στις αριστερές ή τις προοδευτικές δυνάμεις του τόπου μας όπως λέγονται. Είναι και δικός μου προβληματισμός και πιστεύω ότι είναι προβληματισμός και όλων των πολιτικών και όλων των Ελλήνων, αν δηλαδή θα μπορούσαμε ποτέ αυτά τα πολλά χρήματα που διαθέτουμε για εξοπλισμούς του Στρατού μας να τα διαθέτουμε για άλλες ανάγκες όπως εκπαίδευσης, πρόνοιας, υγείας κλπ. 
     Το ερώτημα, όμως, το οποίο τίθεται, και πρέπει ο κάθε Έλληνας να σκεφθεί, είναι το εξής. Είμαστε σε θέση τώρα, αυτή την περίοδο, να πούμε ότι δεν πρέπει τα χρήματα αυτά να τα δαπανούμε για τις Ένοπλες Δυνάμεις, αλλά για άλλους κοινωνικούς σκοπούς; Δυστυχώς είμαστε ακόμα σε μια περίοδο που πρέπει να έχουμε καλό Στρατό, καλό Ναυτικό, καλή Αεροπορία, αξιόμαχους Αξιωματικούς και στελέχη των Ενόπλων Δυνάμεων και καλά εξοπλισμένα τα Σώματα αυτά. Και είμαστε, γιατί δυστυχώς υπάρχουν ακόμα, όχι όπως παλιότερα, κίνδυνοι για την πατρίδα μας και φαίνονται πολλές φορές. 
     Ελπίζουμε και θέλω αυτή την ευχή να την πω από του Βήματος αυτού, ότι σε λίγα χρόνια και οι γειτονικές μας χώρες, αφ’ ενός μεν θα καταλάβουν πως δεν επιλύονται τα προβλήματα των γειτονικών χωρών δια της βίας και των όπλων, και αφ’ ετέρου, όταν θα ενταχθούν στην Ευρωπαϊκή Ένωση για κάτι που αγωνίζεται η χώρα μας, δεν θα έχουμε τέτοια προβλήματα. 
     Το παρόν νομοσχέδιο έχει μια επικαιρότητα. Πρώτον, διότι συμπίπτει με τη συζήτηση αυτών των ημερών για τα Ίμια, δεύτερον, αυτό γίνεται με την ευκαιρία του θέματος του βιβλίου του κ. Σημίτη -μια άλλη επικαιρότητα- και τρίτον, έχει σχέση με την προμήθεια των εξοπλισμών, με το πώς γίνεται αυτό και με τη διαφάνεια που επιχειρείται να γίνεται κατά την περίοδο αυτή. 
     Τέταρτον, έχει σχέση με τις πρωτοβουλίες της πολιτικής ηγεσίας και γιατί όχι με του συγκεκριμένου Υφυπουργού ώστε να υπηρετούν όλοι οι Έλληνες στο στράτευμα και να μη βρίσκονται οι επιτήδειοι που αποφεύγουν να υπηρετούν το Στρατό μας, το Ναυτικό ή την Αεροπορία επικαλούμενοι διάφορα τεχνάσματα, συμπράττοντες και άλλοι σ’ αυτό, όταν είναι σε όλους μας γνωστό, ότι το να υπηρετεί κανείς στο Στρατό είναι εθνική υποχρέωση, είναι χρέος όλων των Ελλήνων. 
     Όσον αφορά όμως για τα Ίμια, οφείλω να πω μερικές σκέψεις. Δεν ξέρω πόσο επίκαιρο ήταν ή όχι αυτή την περίοδο το βιβλίο του κ.  Σημίτη. Εγώ πιστεύω ότι δεν ήταν. Αλλά έχει σημασία πως αναδείχθηκε ένα πολύ σπουδαίο θέμα. Δεν ανέλαβε τις ευθύνες η κάθε πολιτική ηγεσία και θέλησε αυτές τις ευθύνες να τις μετατοπίσει στο Στρατό μας, στο Ναυτικό μας, στις Ένοπλες Δυνάμεις. Αυτό δεν είναι σωστό. Δεν είναι πρέπον και δεν είναι και εθνικά χρήσιμο για τον τόπο μας.
     Έχω τη γνώμη λοιπόν ότι πράγματι την περίοδο εκείνη, όπως όλοι μας γνωρίζουμε αρχηγός Γ.Ε.ΕΘ.Α. ήταν ο συγκεκριμένος αρχηγός, ο οποίος όπως ξέρουμε ανεκλήθη στο στράτευμα ενώ είχε αποστρατευθεί. Και ξέρουμε επίσης ότι πριν ήταν μέλος της Κεντρικής Επιτροπής του ΠΑ.ΣΟ.Κ.. Θα πω και κάτι ακόμη που ίσως δεν το ξέρετε οι περισσότεροι. Εγώ λόγω συμμετοχής μου τότε στην Οικουμενική Κυβέρνηση γνωρίζω ότι ο κ. Λυμπέρης ήταν και Γενικός Γραμματέας, δηλαδή Περιφερειάρχης του Νοτίου Αιγαίου, διορισθείς και προταθείς από το ΠΑΣΟΚ την περίοδο εκείνη. Και οφείλω να σας πω ότι εγώ από την εμπειρία μου τότε δεν πιστεύω αυτό που σήμερα λέγεται, ότι τάχα δεν είναι ικανός άνθρωπος. Ασφαλώς είναι ικανός άνθρωπος. Ασφαλώς το βράδυ εκείνο έγιναν τραγικά πράγματα, τόσα ώστε, τώρα πριν από λίγο μου είπαν πως δεν μπορεί κάποιος ψαράς να πάει στις βραχονησίδες των Ιμίων. Και δεν μπορεί, διότι έτσι κατέληξε η συμφωνία το βράδυ εκείνο.
     Το θέμα μας δεν είναι αυτό όμως. Το θέμα είναι πως συμπεριφερόμαστε στις Ένοπλες Δυνάμεις και πως πράγματι εμείς τις στηρίζουμε. Και αυτό δεν έγινε δυστυχώς με το βιβλίο του κυρίου Σημίτη και δεν έγινε και με τις διάφορες θέσεις που πήραν τα στελέχη από πλευράς του ΠΑ.ΣΟ.Κ..
     Για το νομοσχέδιο μίλησε ο εισηγητής μας. Έχει ιδιαίτερα θέματα προς ρύθμιση, αλλά θέλω να αναφερθώ ιδιαίτερα στα οικονομικά των Ενόπλων Δυνάμεων.
     Πρώτον, όπως είναι γνωστό το θέμα των αποστράτων έχει ρυθμιστεί από πλευράς πολιτικής ηγεσίας, όπως είχε υποσχεθεί από την αρχή η Κυβέρνησή μας. Η αντιπολίτευση τότε και ο Πρωθυπουργός σήμερα, τότε αρχηγός του κόμματός μας. Καλώς το θέμα των εν ενεργεία αξιωματικών είναι προς μελέτη και πρέπει να ρυθμιστεί, αλλά είναι θέμα γενικότερα οικονομικό.
     Επιτρέψτε μου, κύριε Υφυπουργέ, να αναφερθώ σε ένα ειδικότερο θέμα. Με απασχολεί πάντα το θέμα της αμοιβής των στελεχών της Στρατιωτικής Δικαιοσύνης. Είναι γνωστό ότι, εδώ και οκτώ χρόνια, καθιερώσαμε την προσωπική και λειτουργική ανεξαρτησία των δικαστών της στρατιωτικής δικαιοσύνης. Είναι ακατανόητο ο δικαστής της Στρατιωτικής Δικαιοσύνης να εισπράττει περίπου τα μισά χρήματα από ό,τι εισπράττει ένας δικαστής της τακτικής δικαιοσύνης. Γνωρίζω το πρόβλημα. Γνωρίζω ότι πράγματι θεωρείται, πως δεν είναι δυνατόν ένα στέλεχος της στρατιωτικής δικαιοσύνης να αμείβεται περισσότερο ίσως από ένα στρατηγό. Είναι ένα πρόβλημα αυτό. Αλλά είναι μεγαλύτερο το πρόβλημα για ένα στέλεχος της Στρατιωτικής Δικαιοσύνης, που ξέρουμε πόση ευθύνη έχει και πως πρέπει να εκτελεί το καθήκον του, να υπολείπεται τόσο πολύ έναντι των συναδέλφων του της δικαιοσύνης έξω από το στράτευμα.
     Ακόμη είναι σωστή η ρύθμιση την οποία κάνετε όπου καθιερώνετε ένα χρονικό διάστημα, οκτώ χρόνια νομίζω και δύο χρόνια ανάλογα για τους αναθεωρητές, ώστε να μπορεί να ανοίξει ο δρόμος και για τα νεώτερα στελέχη της Στρατιωτικής Δικαιοσύνης. Και είναι επίσης ευτύχημα πως αυτό το ρυθμίζετε εξασφαλίζοντας όλα τα συνταξιοδοτικά δικαιώματα αυτών οι οποίοι αποχωρούν μετά από αυτή τη ρύθμιση.
     Πολλά θα μπορούσε να πει κανείς γι’ αυτό το νομοσχέδιο. Σας ευχαριστώ, κύριε Πρόεδρε, για την άνεση του χρόνου που μου δώσατε, αλλά πρέπει να τελειώσω με την εξής παρατήρηση: Είναι ευχάριστο, κύριοι του ΠΑΣΟΚ, ότι ψηφίζετε αυτό το νομοσχέδιο. Πρόκειται για τις Ένοπλες Δυνάμεις. Πρόκειται γι’ αυτό που είναι η εγγύηση για την ασφάλεια της πατρίδας μας. Είναι χρέος μας με ήρεμους τόνους να έχουμε διαφορετικές απόψεις αλλά να στηρίζουμε, επαναλαμβάνω, τον ελληνικό Στρατό και τους αξιωματικούς. Και είναι προς τιμήν σας από πλευράς σημερινής ηγεσίας του Υπουργείου που δεν ανακαλέσατε αποστράτους. Αδικήθηκαν πολλοί αξιωματικοί, αλλά όμως δεν ανακαλέσατε αποστράτους, όπως έγινε από τις προηγούμενες κυβερνήσεις και στηρίξατε στελέχη, τα οποία βρίσκονταν κατά την κρίσιμη περίοδο, για κάθε προαγωγή στο στρατό, στο ναυτικό και στην αεροπορία.
     Υπό τα δεδομένα αυτά ασφαλώς στηρίζω αυτό το νομοσχέδιο και πιστεύω πως θα συμβάλλει, ώστε ο ελληνικός Στρατός και να εξυγιανθεί και περισσότερες υπηρεσίες να προσφέρει και με μεγαλύτερη κοινωνική ευαισθησία να στρατεύονται τα νέα παιδιά της πατρίδας μας.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας).
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Φούσα.
     Το λόγο έχει ο συνάδελφος κ. Θαλασσινός Θαλασσινός.
     ΘΑΛΑΣΣΙΝΟΣ ΘΑΛΑΣΣΙΝΟΣ: Κύριοι συνάδελφοι, η γεωστρατηγική και γεωπολιτική θέση της χώρας μας έχει επιβάλλει διαχρονικά σε όλες τις κυβερνήσεις να διαθέτουν σημαντικά ποσά για τον άρτιο εξοπλισμό και στελέχωση των Ενόπλων Δυνάμεων. 
     Ενδεικτικά θα αναφέρω ότι ενώ εμείς διαθέτουμε περίπου το 4% του Ακαθάριστου Εθνικού Προϊόντος για αμυντικούς σκοπούς, χώρες μεγαλύτερες και ισχυρότερες από εμάς, θα έλεγα, διαθέτουν για τους ίδιους σκοπούς πολύ χαμηλότερα ποσοστά των δικών τους Α.Ε.Π.. 
     Αυτό σημαίνει ότι είναι χρέος όλων μας να σεβόμαστε το μόχθο του Έλληνα φορολογούμενου, να λειτουργούμε με διαφάνεια και σεβασμό στη διαχείριση των δαπανών αυτών που υπό άλλες συνθήκες θα μπορούσαμε να διαθέτουμε σε τομείς που αφορούν την κοινωνική πολιτική, την περιφερειακή ανάπτυξη, την υγεία και την παιδεία. 
     Η νέα διακυβέρνηση αυτό το αποδεικνύει καθημερινά στην πράξη. Πέρα όμως από τους εξοπλισμούς, η σωστή διαχείριση του ανθρώπινου δυναμικού και η αξιοποίηση όλων των εν δυνάμει στρατευμένων αποδεικνύεται καθοριστική για το αξιόμαχο των Ενόπλων Δυνάμεων και την εμπέδωση του αισθήματος ασφάλειας που για μας, τους ακρίτες νησιώτες, είναι ιδιαίτερα σημαντικό. 
     Άλλωστε, είναι γνωστό ότι για να υπάρξει ουσιαστική ανάπτυξη, αυτή μπορεί να προκύψει μόνο μέσα από συνθήκες ειρήνης και ασφάλειας. 
     Κύριοι συνάδελφοι, το παρόν σχέδιο νόμου που συζητούμε σήμερα έρχεται να εκσυγχρονίσει και να απλοποιήσει τις διατάξεις της διάσπαρτης στρατολογικής νομοθεσίας, της οποίας ο βασικός νόμος, ο ν.1763/88, έχει υποστεί περίπου δεκαπέντε τροποποιήσεις. 
     Βεβαίως, πρόκειται για ένα σύγχρονο νομοθέτημα στο οποίο θα μπορεί να ανατρέχει ο Έλληνας πολίτης για να πληροφορηθεί με ακρίβεια τα δικαιώματα και τις υποχρεώσεις του. 
     Το παρόν σχέδιο νόμου προσαρμόζεται πλήρως στα νέα δεδομένα που έχουν προκύψει από την εφαρμογή του ν.1763/88 και τα νομοθετήματα των τροποποιήσεων που ακολούθησαν. 
     Ειδικότερα, λαμβάνεται υπ’ όψιν το δημογραφικό πρόβλημα το οποίο είναι γνωστό ότι έχει οξυνθεί τα τελευταία χρόνια και έχει οδηγήσει στη φθίνουσα απόδοση των στρατολογικών κλάσεων. 
     Επίσης, λαμβάνεται υπ’ όψιν το γεγονός ότι είμαστε μέλος της Ευρωπαϊκής Ένωσης και πρέπει να εναρμονίσουμε τη νομοθεσία μας με μια σειρά θεμάτων που αφορούν κυρίως την εναλλακτική θητεία, τη θητεία που έχει πραγματοποιηθεί σε χώρες της Ευρωπαϊκής Ένωσης και άλλα.
     Ακόμα, λαμβάνεται υπ’ όψιν η μέριμνα βάσει του Συντάγματος για τις ευαίσθητα κοινωνικά ομάδες, τους πολύτεκνους, τους παλιννοστούντες, τους αθίγγανους. 
     Επιπλέον, λαμβάνεται υπ’ όψιν το γεγονός ότι η θητεία δεν πρέπει να αποτελεί τροχοπέδη στο δικαίωμα των Ελλήνων πολιτών για μόρφωση και επαγγελματική αποκατάσταση, η ανάγκη για κωδικοποίηση των θεμάτων που αφορούν τους εν ενεργεία στρατεύσιμους πολίτες και εφέδρους όλων των κλάδων, η αντιμετώπιση προβλημάτων των ομογενών, των μονίμων κατοίκων του εξωτερικού, των ανυπότακτων και των ατόμων μεγάλης στρατολογικά ηλικίας. 
     Ειδικά στο σημείο αυτό θα ήθελα να τονίσω ότι με το άρθρο 40 του νομοσχεδίου ικανοποιείται ένα πάγιο αίτημα των μονίμων κατοίκων εξωτερικού να υπηρετούν κατά τμήματα τη στρατιωτική τους θητεία στη χώρα μας. 
     Κύριοι συνάδελφοι, η ηγεσία του Υπουργείου Εθνικής Άμυνας έχει λάβει σοβαρά υπ’ όψιν τις νέες συνθήκες και έχει ήδη λάβει θεσμικά μέτρα για την αντιμετώπιση τους, κυρίως με την καθιέρωση του θεσμού των Εφέδρων Υψηλής Ετοιμότητας, ενός πάρα πολύ σημαντικού –το επαναλαμβάνω και το τονίζω, κύριοι συνάδελφοι- θεσμού που έχει ιδιαίτερο ενδιαφέρον για μας τους ακρίτες, για μας τους νησιώτες.
     Το παρόν νομοσχέδιο συμπληρώνει θεσμικά το σχεδιασμό του Υπουργείου και ικανοποιεί δίκαια αιτήματα των Ελλήνων πολιτών που για άγνωστο λόγο δεν είχαν ικανοποιηθεί προγενέστερα.
     Ενδεικτικά και λόγω στενότητας χρόνου, θα αναφέρω ότι με το άρθρο 25 ικανοποιείται πάγιο αίτημα της ομογένειας για την κατάργηση της έννοιας του μετανάστη και την καθιέρωση της έννοιας «μόνιμος κάτοικος εξωτερικού», οι οποίες δημιουργούσαν πάντοτε σύγχυση και ήταν δυσδιάκριτες. Νομίζω ότι αυτό δείχνει και το σεβασμό προς τους ομογενείς μας.
     Με το άρθρο 29 καθιερώνεται για πρώτη φορά και για μια Ε.Σ.Σ.Ο. μόνο η αναβολή κατάταξης για κοινωνικούς λόγους και βεβαίως, με τον τρόπο αυτόν θα περιοριστεί το φαινόμενο εισαγωγής στα νοσοκομεία, αλλά και οι άλλες πρακτικές, προκειμένου να επιτευχθεί η αναβολή.
     Στο άρθρο 53, προκειμένου να αποκλεισθούν φαινόμενα φυγοστρατίας και να περιορισθεί ο αριθμός των ανυποτάκτων, θεσπίζεται για πρώτη φορά η μη χορήγηση ορισμένων αναβολών κατάταξης σε άτομα που διέκοψαν την ανυποταξία τους, σε περίπτωση που οι λόγοι που τις δικαιολογούν αποκτήθηκαν από την έναρξη της ανυποταξίας μέχρι και την ημερομηνία που υποχρεούνται για κατάταξη στις Ένοπλες Δυνάμεις.
     Εδώ θα ήθελα να τονίσω ότι το 2002 που είχαν ληφθεί μέτρα για τους ανυπότακτους, ενώ ο αριθμός τους ήταν δεκατέσσερις χιλιάδες εξακόσιοι τριάντα, τον επόμενο χρόνο έφθασαν του δεκαπέντε χιλιάδες τετρακόσιους είκοσι τρεις. Και εδώ υπήρξε ένα πρόβλημα. Και αυτό το πρόβλημα έρχεται να το καλύψει με συγκεκριμένη διάταξη το νέο νομοθέτημα.
     Στα άρθρα 62 και 63 προβλέπεται ο τρόπος με τον οποίο ένα άτομο αναγνωρίζεται ως αντιρρησίας συνείδησης και ο ρόλος της αρμόδιας επιτροπής, στη σύνθεση της οποίας μετέχουν καθηγητές πανεπιστημίων, εξασφαλίζοντας έτσι την επιστημονική και κοινωνική αρτιότητα της αναγνώρισης, ανταποκρινόμενοι ως πολιτεία στις θεμελιώδεις υποχρεώσεις μας απέναντι στον ευρωπαϊκό κοινωνικό χάρτη και ειδικότερα στην παράγραφο 1.
     Τέλος, επιτρέψτε μου ως νησιώτης να αναφερθώ και στις ρυθμίσεις των άρθρων 21 και 22, που προβλέπουν αναβολή κατάταξης στους ναυτικούς, προκειμένου να συμπληρώσουν υπηρεσία για τα προαγωγικά τους διπλώματα, αλλά και στους ναυτικούς που είναι ναυτολογημένοι σε εμπορικά πλοία κατά την ημερομηνία που υποχρεούνται σε κατάταξη. 
     Πιστεύω ότι οι ρυθμίσεις αυτές δείχνουν σεβασμό απέναντι σε εργαζόμενους που συνεισφέρουν τα μέγιστα στην οικονομία της χώρας με την εισροή ναυτιλιακού συναλλάγματος.
     Κύριοι συνάδελφοι, το σχέδιο νόμου: «Στρατολογία των Ελλήνων και άλλες διατάξεις» πιστεύω ότι ανταποκρίνεται στην πραγματικότητα και είναι απαλλαγμένο από διαδικασίες που είχαν ταλανίσει πολλές κατηγορίες Ελλήνων πολιτών, ανυπότακτων κατοίκων εξωτερικού και κοινωνικά ευαίσθητων ομάδων. Η Κυβέρνηση της Νέας Δημοκρατίας προχωρά σε σύγχρονο σχεδιασμό και επιλογές για ένα θέμα υψίστης σπουδαιότητας και σημασίας για την απρόσκοπτη συνέχειά μας ως έθνος και ως κράτος.
     Το παρόν νομοσχέδιο διέπεται από την αρχή του σεβασμού απέναντι σε όλους τους πολίτες, στο πλαίσιο του Συντάγματος και του Ευρωπαϊκού Δικαίου. Ανταποκρίνεται στις σύγχρονες απαιτήσεις και δίνει απαντήσεις στο πλαίσιο της ισονομίας και της ισοπολιτείας. Γι’ αυτούς τους λόγους το ψηφίζω επί της αρχής και το στηρίζω ανεπιφύλακτα.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Παναγιώτης Σγουρίδης, με την αγόρευση του οποίου ολοκληρώνεται και ο κατάλογος των εγγεγραμμένων επί της αρχής.
     ΠΑΝΑΓΙΩΤΗΣ ΣΓΟΥΡΙΔΗΣ: Σας ευχαριστώ, κύριε Πρόεδρε.
     Αγαπητοί συνάδελφοι, θα αρχίσω την τοποθέτησή μου από δύο σχόλια. Το πρώτο σχόλιο έχει να κάνει με τη δύναμη των αριθμών. Λέμε: Μείωση 30%. Είναι μεγάλο ποσοστό το 30%. Αν δούμε, όμως, ότι ο αριθμός είναι τρία άτομα, το 30% είναι ένα άτομο. Αν είναι τρεις χιλιάδες άτομα, το 30% είναι χίλια άτομα. Εκεί είναι η δύναμη των αριθμών και εκεί είναι η διαστροφή της στατιστικής, όταν χρησιμοποιείται στην πολιτική. Τα επισημαίνω για τους πίνακες που κατέθεσε ο Υπουργός.
     Το δεύτερο σχόλιο που έχω να κάνω είναι το εξής: Κληρωτούς έχουμε μόνο εμείς, πιθανόν κάποιους η Γερμανία, η Αυστρία, αν δεν με απατά η μνήμη μου, η Σουηδία και η Φιλανδία. Αυτοί περισσότερο τους έχουν για εκπαιδευτικούς λόγους και όχι γιατί αισθάνονται κάποια πίεση έξωθεν ή έχουν κάποιο πρόβλημα, για να προχωρήσουν σε επαγγελματικό στρατό. Θεωρούν δηλαδή ότι ο Στρατός είναι ένα μεγάλο σχολείο για τις κοινωνίες τους και γι’ αυτό ακριβώς κρατούν το θεσμό του κληρωτού. 
     Γιατί δεν έχει η Γαλλία, η Ισπανία, η Ολλανδία κληρωτούς και έχουν προχωρήσει σε πλήρως επαγγελματικούς στρατούς;
     Διότι δεν έχουν πρόβλημα. Δεν αισθάνονται κίνδυνο. Έχουν ανάγκη να έχουν στρατό, διότι η Γαλλία είναι μία δύναμη που παρεμβαίνει και στη Σαχάρα και σε άλλες περιοχές του πλανήτη ως ειρηνευτική δύναμη. Υπάρχει, δηλαδή, το θέμα της ύπαρξης του Στρατού, αλλά έχουν επαγγελματικό στρατό. Εμείς έχουμε ημιεπγγελματικό στρατό, αλλά είμαστε και η μοναδική χώρα η οποία πραγματικά αισθάνεται πίεση από των εξ ανατολών γείτονά μας, την Τουρκία -δεν μιλάω για κίνδυνο, μιλάω για πίεση. 
     Εσείς είπατε, προηγουμένως, ότι παρ’ όλο που η Τουρκία οδεύει προς την Ευρωπαϊκή Ένωση, παραμένει προκλητική, εριστική και ασκεί άφρονα εξωτερική πολιτική, που θα προσθέσω ότι είναι για λόγους εσωτερικής κατανάλωσης. Πολλές από τις κινήσεις που κάνει η Τουρκία με τις ένοπλες δυνάμεις της έχουν περισσότερο στόχο το εσωτερικό της χώρας, τα εσωτερικά προβλήματα τα οποία θέλει να καλύψει και λιγότερο το να ασκήσει μία διαφορετική πολιτική, χωρίς αυτό να αποκλείεται, γιατί το βάζει στο τραπέζι των διαπραγματεύσεων, όπως αυτή νομίζει ότι μπορεί να προχωρήσει σε διαπραγματεύσεις. 
     Συνεχίζει, λοιπόν, η Τουρκία παραβιάσεις και παραβάσεις στον εναέριό μας χώρο, θέτει θέμα βραχονησίδων, γκρίζων ζωνών, έχει στρατεύματα κατοχής στην Κύπρο. Οξύμωρο σχήμα, ακόμα και αν το σκεφτόμαστε για μια χώρα η οποία θέλει να μπει στην Ευρωπαϊκή Ένωση! Αλλά, ελπίζουμε ότι μέσα από την πορεία αυτή, θα αναγκαστεί κάποια στιγμή να πειθαρχήσει στο ευρωπαϊκό κεκτημένο.
     Για όλους αυτούς τους λόγους που προανέφερα και προανέφεραν και άλλοι συνάδελφοι, χρειαζόμαστε αξιόμαχες Ένοπλες Δυνάμεις. Σίγουρα όμως –και το τονίζω- οι λύσεις είναι λύσεις πολιτικές. Ουαί και αλίμονο αν στο πίσω μέρος του μυαλού μας έχουμε ότι υπάρχει πιθανότητα να προχωρήσουμε σε λύσεις στρατιωτικές. 
     Γιατί το λέω αυτό; Το λέω, γιατί ακούστηκε κατά κόρον μέσα σ’ αυτήν εδώ την Αίθουσα το θέμα των Ιμίων. Οφείλω να καταθέσω και τις δικές μου προσλαμβάνουσες παραστάσεις της ημέρας εκείνης, λέγοντάς σας ότι ήδη είχε αποφασιστεί πολιτική λύση, πριν ακόμα υπάρξει αποβίβαση Τούρκων στρατιωτών στα δεύτερα Ίμια. Η λύση ήταν πολιτική, όμως, επιδεινώθηκε από τη στιγμή που στρατιώτες, Τούρκοι κομάντος, μπήκαν στα δεύτερα Ίμια. 
     Τι σημαίνει αυτό; Σημαίνει ότι στο «όχι πλοία», «όχι σημαία», προστέθηκαν «όχι και στρατεύματα». Θα μου πείτε, γιατί το λες, κύριε Σγουρίδη, αυτό; Οι λύσεις είναι πολιτικές, αλλά τα πάντα κρίνονται εκ του αποτελέσματος και όσον αφορά την αποτρεπτική ισχύ των Ενόπλων Δυνάμεων. Εάν, δηλαδή, δεν υπήρχαν οι Τούρκοι κομάντος στα Ίμια, θα ήταν διαφορετική η εξέλιξη στη διεθνή σκηνή ως προς το θέμα αυτό. 
     Δεν είναι τυχαίο που το Σύνταγμά μας στο άρθρο 25 σαφώς διευκρινίζει ότι το κράτος αξιώνει τους πολίτες σε στρατιωτική υποχρέωση για τους δυνάμενους να φέρουν όπλα για εκπλήρωση του χρέους εθνικής αλληλεγγύης. Το κάνει αυτό, γιατί χρειάζονται ακόμα οι Ένοπλές μας Δυνάμεις να είναι μικτές, να υπάρχουν και κληρωτοί, αλλά να υπάρχουν και επαγγελματίες. 
     Από του σημείου αυτού όπου τίθεται η συνταγματική στρατολογική ισότητα των Ελλήνων, αρχίζουν οι στρατολογικές εξαιρέσεις, που η ίδια η ζωή δημιουργεί για τους μη δυνάμενους να φέρουν όπλα.
     Οι περιπτώσεις αυτές υπήρξαν, ανέκυψαν δηλαδή, ανακύπτουν και θα ανακύπτουν και στο μέλλον. Μη νομίσετε ότι λύνεται το ζήτημα για πάντα και δια παντός. Πάντα θα υπάρχουν περιπτώσεις, οι οποίες θα χρειαστούν νομοθετική ρύθμιση. Σε πολλές από τις περιπτώσεις έχουν γίνει ρυθμίσεις. Υπάρχει και η κωδικοποίηση την οποία είχε κάνει η κυβέρνηση του ΠΑ.ΣΟ.Κ. και νομίζω σωστά την έχετε ως μπούσουλα. Προχωράτε και εδώ σε κάποιες νομοθετικές διευθετήσεις, που εγώ προσωπικά τις θεωρώ σωστές, έπρεπε να γίνουν και για τους απόδημους Έλληνες. 
     Όμως, επανερχόμενος στο αξιόμαχο των Ενόπλων Δυνάμεων, θέλω να πω ότι δεν είναι μόνο θέμα οπλικών συστημάτων, έξυπνων οπλικών συστημάτων, δεν είναι  θέμα εκπαίδευσης, είναι και θέμα έμψυχου υλικού και δυστυχώς αυτό δεν μας περισσεύει, διότι η Ελλάδα έχει δημογραφικό πρόβλημα, υπάρχει δημογραφική γήρανση στην Ελλάδα. 
     Εσείς, προσπαθώντας να εκπληρώσετε τις προεκλογικές σας υποσχέσεις για εντεκάμηνο, εννιάμηνο, εξάμηνο, αποψιλώνετε κατά βάση τις Ένοπλες Δυνάμεις από κληρωτούς. Και βλέπω ότι δεν προχωράτε στην κάλυψη με ΕΠ.ΟΠ.. 
     Ήδη βλέπω ότι για τους πέντε χιλιάδες -κατά βάση ήταν είκοσι πέντε χιλιάδες στο σύνολο που  λέγαμε για να έχουμε ένα επίπεδο γύρω στους ενενήντα έως ενενήντα δύο χιλιάδες, έχουμε δεκαεννέα χιλιάδες ήδη ΕΠ.ΟΠ. μέσα στις Ένοπλες Δυνάμεις- με το θέμα των συνεντεύξεων, μη συνεντεύξεων του Συμβουλίου της Επικρατείας για τις εκτός Α.Σ.Ε.Π. προσλήψεις, κατά πόσον η συνέντευξη είναι συνταγματικώς ορθή,  κωλυσιεργείτε. Αν κατέβει κι άλλο, βάσει του εντεκάμηνου, εννιάμηνου, το έμψυχο υλικό των Ενόπλων Δυνάμεων δεν θα τεθούμε σε κίνδυνο; Εγώ πιστεύω, κύριε Υπουργέ, ότι θα πρέπει να μετρήσετε καλύτερα τους αριθμούς. Πάντως με τους «ΕΦ.Υ.Ε.Σ.» δηλαδή πολίτες στρατευμένους κατά περίπτωση στα σύνορα δεν πρόκειται να λύσετε το πρόβλημα. 
     Με αυτές τις σκέψεις –και σας ευχαριστώ, κύριε Πρόεδρε, για την ανοχή του χρόνου- ψηφίζω το νομοσχέδιο επί της αρχής. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη. 
     Δεν υπάρχει άλλος εγγεγραμμένος ομιλητής. 
     Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Άμυνας: «Στρατολογία των Ελλήνων και άλλες διατάξεις».
     Ερωτάται το Σώμα: Γίνεται δεκτό το νομοσχέδιο επί της αρχής;
     ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Άμυνας «Στρατολογία των Ελλήνων και άλλες διατάξεις» έγινε δεκτό επί της αρχής ομόφωνα. 
     Κύριοι συνάδελφοι, έχουν διανεμηθεί τα Πρακτικά της συνεδρίασης της Τρίτης 1 Νοεμβρίου 2005 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Τρίτης 1 Νοεμβρίου 2005 επικυρώθηκαν. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.40’ λύεται η συνεδρίαση για αύριο ημέρα Τετάρτη 16 Νοεμβρίου 2005 και ώρα 10.30’ με αντικείμενο εργασιών του Σώματος: α) νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Εθνικής Άμυνας: «Στρατολογία των Ελλήνων και άλλες διατάξεις» και β)συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής για τις αιτήσεις άρσης της ασυλίας Βουλευτών, σύμφωνα με την ειδική ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 15-11-05 	ΣΕΛ. 1

