(Σημείωση: Ο παρακάτω Πίνακας Περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
 Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΠΒ΄
Παρασκευή 8 Φεβρουαρίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές, από το Τ.Ε.Ε.  Ειδικής Αγωγής Ψυχικού Κέντρου Βορείου Ελλάδας Θεσσαλονίκης, το Ιδιωτικό Γενικό Λύκειο « Εκπαιδευτήρια Κωστέα – Γείτονα », το 96ο και 147ο Δημοτικό Σχολείο Αθηνών και το 4ο και 5ο Γενικό Λύκειο Καρδίτσας. σελ.
2. Ανακοινώνονται ευχές για τη δοκιμασία της πρώην Υπουργού κ. Μ. Γιαννάκου. σελ.
3. Ανακοινώνονται ευχές για καλή επιτυχία στο Συνέδριο του ΣΥΡΙΖΑ. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Δευτέρας 11 Φεβρουαρίου 2008. σελ.
4. Συζήτηση επικαίρων ερωτήσεων:
α) Προς τον Πρωθυπουργό, 
i) σχετικά με τον εθνικό ενεργειακό σχεδιασμό και τη Δημόσια Επιχείρηση Ηλεκτρισμού. σελ.
ii) σχετικά με τις ιδιωτικοποιήσεις δημοσίων επιχειρήσεων και οργανισμών, τις απολύσεις προσωπικού κ.λπ. σελ.
β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ιδιωτικοποίηση της υπηρεσίας καταμέτρησης της ΕΥΔΑΠ κ.λπ. σελ.
γ) Προς τον Υπουργό Οικονομίας και Οικονομικών, σχετικά με τις παραστάσεις των ελληνικών κερμάτων του ευρώ κ.λπ.. σελ.
δ) Προς τον Υπουργό Υγείας και Κοινωνικής Αλληλεγγύης,
i) σχετικά με το θάνατο νεογνού στο Γενικό Νοσοκομείο Κέρκυρας κ.λπ. σελ.
ii) σχετικά με τη λήψη μέτρων επίλυσης των προβλημάτων στο Νοσοκομείο Λευκάδας κ.λπ. σελ.
ε) Προς τον Υπουργό Εσωτερικών, σχετικά με τα επεισόδια στο κέντρο της Αθήνας από μέλη της Χρυσής Αυγής κ.λπ. σελ.
5. Συζήτηση επίκαιρης επερώτησης Βουλευτών του Πανελληνίου Σοσιαλιστικού Κινήματος, προς τον Υπουργό Οικονομίας και Οικονομικών, σχετικά με τον ΟΤΕ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων
α) Ο Πρωθυπουργός και οι Υπουργοί Ανάπτυξης, Εσωτερικών, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: « Θεσμικό πλαίσιο έρευνας και τεχνολογίας και άλλες διατάξεις ». σελ.
β) Οι Υπουργοί Εσωτερικών, Οικονομίας και Οικονομικών, Εξωτερικών, Δικαιοσύνης, Υγείας και Κοινωνικής Αλληλεγγύης και Πολιτισμού κατέθεσαν σχέδιο νόμου: « Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας – Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος. » σελ.

ΟΜΙΛΗΤΕΣ
Α. Επί των επικαίρων ερωτήσεων:
α) Προς τον Πρωθυπουργό.
ΑΛΑΒΑΝΟΣ Α. σελ.
ΚΑΡΑΜΑΝΛΗΣ Κ. σελ.
ΠΑΠΑΝΔΡΕΟΥ Γ. σελ.
β) Προς τους Υπουργούς.
ΑΪΒΑΛΙΩΤΗΣ Κ. σελ.
ΓΚΕΡΕΚΟΥ Α. Σελ.
ΔΡΙΤΣΑΣ Θ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΛΕΓΚΑΣ Ν. σελ.
ΜΑΥΡΙΚΟΣ Γ. σελ.
ΜΩΡΑΪΤΗΣ Γ. σελ.
ΞΑΝΘΟΠΟΥΛΟΣ Θ. σελ.
ΧΗΝΟΦΩΤΗΣ Π. σελ.

Β. Επί της επίκαιρης επερώτησης:
ΑΝΤΩΝΙΟΥ Α. σελ.
ΒΕΡΕΛΗΣ Χ. σελ.
ΚΟΥΜΠΟΥΡΗΣ Δ. σελ.
ΛΕΒΕΝΤΗΣ Α. σελ.
ΛΕΓΚΑΣ Ν. σελ.
ΜΑΝΙΑΤΗΣ Ι. σελ.
ΠΑΠΑΚΩΝΣΤΑΝΤΙΝΟΥ Γ. σελ.
ΡΟΝΤΟΥΛΗΣ Α. σελ.
ΣΤΡΑΤΑΚΗΣ Ε. σελ.
ΤΣΙΟΚΑΣ Θ. σελ.



      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΠΒ΄
      Παρασκευή 8 Φεβρουαρίου 2008
      Αθήνα, σήμερα στις 8 Φεβρουαρίου 2008, ημέρα Παρασκευή και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      	ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση. 
      	Παρακαλείται ο κύριος Γραμματέας να ανακοινώσει τις αναφορές προς το Σώμα. 
      	(Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα:
      	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  η ΄Ενωση Υπαλλήλων Φυλακών Μαλανδρίνου ζητεί την άμεση κατασκευή της επαρχιακής οδού Αγίας Ευθυμίας - Μαλανδρίνου Φωκίδας.
      2) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία ο Δήμος Γαλαξιδίου Φωκίδας ζητεί την άμεση ανακατασκευή της εθνικής οδού Αγίας Ευθυμίας – Βουνιχώρας, Φωκίδας.
      3) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο κ. Α. Κούτουλας, καθηγητής Δευτεροβάθμιας Εκπαίδευσης ζητεί την προσμέτρηση προϋπηρεσίας ωρομίσθιων και αναπληρωτών καθηγητών σε σχολεία εκτός Υπουργείου Εθνικής Παιδείας.
      4) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  η ΄Ενωση Λειτουργών Μέσης Εκπαίδευσης Νομού Φωκίδας ζητεί την επίλυση του στεγαστικού προβλήματος του ΕΕΕΕΚ ΄Αμφισσας.
      5) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Δήμος Λιδωρικίου Φωκίδας ζητεί την αντικατάσταση του ασθενοφόρου οχήματος του Κέντρου Υγείας Λιδωρικίου Φωκίδας.
      6) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε δημοσίευμα εφημερίδας στο οποίο ζητείται η δημιουργία βάσεων υδροπλάνων στην Ελλάδα.
      7) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Σύλλογος Ποντίων Αιτωλοακαρνανίας «Δ. ΨΑΘΑΣ» ζητεί την επανένταξη και χρηματοδότηση του έργου ανέγερσης κέντρου υποδοχής και φιλοξενίας παλλινοστούντων Ποντίων.
      8) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Δήμος Μουζακίου Καρδίτσας ζητεί χρηματοδότηση για  τη  συντήρηση των σχολικών κτηρίων της περιοχής του.
      9) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμαρχος Λαμιέων ζητεί χρηματοδότηση για την κατασκευή Κλειστού Κολυμβητηρίου  στην πόλη της Λαμίας.
      10) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην ανάγκη σύστασης και λειτουργίας Ινστιτούτου Σεισμολογίας δυτικής Ελλάδος και Ιονίων Νήσων.
      11) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία ο Σύλλογος Πληττομένων  από τις αναγκαστικές απαλλοτριώσεις υπέρ της ΛΙΠΤΟΛ/Δ.Ε.Η. του Αγροκτήματος Μαυροπηγής Εορδαίας ζητεί την ανάπλαση του χώρου που εκμεταλλεύεται η Δ.Ε.Η., την απόδοση κτημάτων σε ακτήμονες της περιοχής  κ.λπ..
      12) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  ο κ. Δημήτριος Κατσίλας, εκπαιδευτικός διαμαρτύρεται για τον τρόπο επιλογής των Διευθυντών της Δευτεροβάθμιας Εκπαίδευσης.
      13) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  η Ένωση Βιοκαλλιεργητών Αργολίδας ζητεί τη λήψη μέτρων για την ανάπτυξη της Βιολογικής γεωργίας  και κτηνοτροφίας.
      14) Ο Βουλευτής Λέσβου κ. ΝΙΚΟΛΑΟΣ ΣΗΦΟΥΝΑΚΗΣ  κατέθεσε αναφορά με την οποία  ο Μελισσοκομικός Συνεταιρισμός Λήμνου ζητεί τη λήψη μέτρων κατά των εσκεμμένων εμπρησμών που πλήττουν τους θυμαρότοπους της περιοχής του.
      15) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμος Πηνείας Ηλείας ζητεί να αποζημιωθούν οι κάτοικοι της περιοχής του για τα γεωργικά μηχανήματα που καταστράφηκαν από την πυρκαγιά του Αυγούστου 2008.
      16) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  ο Σύλλογος Νεφροπαθών Κέρκυρας ζητεί να μην υλοποιηθεί η Υπουργική απόφαση Υ4ε/οικ.60730/14.5.07.
      17) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ  κατέθεσαν αναφορά με την οποία  ο Δήμος Παξών Νομού Κέρκυρας ζητεί την εξασφάλιση της σύνδεσης της νήσου των Παξών με την Κέρκυρα.
      18) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  το Δημοτικό Περιφερειακό Θέατρο Κέρκυρας ζητεί την έγκαιρη καταβολή των κρατικών χρηματοδοτήσεων που δικαιούται.
      19) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία  η ΄Ενωση Γιατρών Ε.Σ.Υ. Κέρκυρας καταγγέλλει μετακινήσεις γιατρών από το Γενικό Νοσοκομείο Κέρκυρας στο Κέντρο Υγείας Αγίου Αθανασίου.
      20) Οι Βουλευτές, Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ κατέθεσαν αναφορά με την οποία  το Σωματείο Εργαζομένων Νοσοκομείου Ευαγγελισμός καταγγέλλει τις απαράδεκτες συνθήκες λειτουργίας του ψυχιατρικού τμήματος του Νοσοκομείου Ευαγγελισμός.
      21) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  η Επιτροπή εκπόνησης μελέτης για την αποκατάσταση των πυροπλήκτων του Νομού Ηλείας ζητεί την άμεση προώθηση του σχεδίου για την αποκατάσταση της μελισσοκομικής χλωρίδας του Νομού Ηλείας.
      22) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  το Δημοτικό Συμβούλιο του Δήμου Αριδαίας Πέλλας ζητεί να μην επιτραπεί η έρευνα ανεύρεσης σχιστόλιθου στην περιοχή του οικισμού Κορυφής, του τοπικού διαμερίσματος Σαρακηνών Αριδαίας.
      23) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  ο Πολιτιστικός Περιβαλλοντικός Σύλλογος Κέντρου Αμπελοκήπων Αττικής ζητεί την άμεση έναρξη της ανάπλασης της περιοχής Κουντουριώτικα Αθηνών.
      24) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Σύλλογος Βορειοηπειρωτών Νομού Μαγνησίας καταγγέλλει ανάρμοστη συμπεριφορά των αστυνομικών υπαλλήλων προς τα μέλη του στο Τελωνείο της Κακαβιάς.
      25) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  η ΄Ενωση Ξενοδόχων Εύβοιας ζητεί την επανεξέταση του ύψους της επιδότησης των εισιτηρίων κοινωνικού τουρισμού.
      26) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία  ο Δήμος Παραβόλας Αιτωλοακαρνανίας ζητεί χρηματοδότηση για την αντιμετώπιση εκτάκτων  αναγκών.
      27) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία  ο Δήμος Παραβόλας Αιτωλοακαρνανίας ζητεί χρηματοδότηση από το Πρόγραμμα Πολιτικής Προστασίας.
      28) Η Βουλευτής Αιτωλοακαρνανίας κ. ΣΟΦΙΑ ΓΙΑΝΝΑΚΑ κατέθεσε αναφορά με την οποία  ο Δήμος Παραβόλας Αιτωλοακαρνανίας ζητεί χρηματοδότηση  για την εκτέλεση έργων ύδρευσης.
      29) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά με την οποία  ο Δήμος Ολύμπου Λάρισας ζητεί έκτακτη οικονομική ενίσχυση  για την αντιμετώπιση λειτουργικών αναγκών του Δήμου του.
      30) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε δημοσίευμα εφημερίδας σχετικά με την διεκδίκηση των γερμανικών οφειλών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1862/19.11.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. B13-553/5.12.2007 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Πάταξη του παρεμπορίου τροφίμων και ποτών που κατακλύζουν την αγορά», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
      Το υπαίθριο εμπόριο ρυθμίζεται με τις διατάξεις των άρθρων 1 και 2 του ν. 3377/2005(ΦΕΚ 202/Α), όπως τροποποιήθηκε με το άρθρο 12 του ν. 3557/2007 ΦΕΚ 100/Α).
      Για την άσκηση υπαίθριου εμπορίου, πλανόδιου ή στάσιμου, απαιτείται η κατοχή άδειας που χορηγείται από τη Νομαρχιακή Αυτοδιοίκηση ή το Δήμο-Κοινότητα αντίστοιχα. Οι όροι και οι προϋποθέσεις χορήγησης των ανωτέρω αδειών καθορίζονται με το Π.Δ. 254/2005 (ΦΕΚ 307 Α').
      Σύμφωνα με τη διάταξη της παραγρ. 1 του άρθρου 3 του ν. 3377/2005 στους παραβάτες υπαίθριους πωλητές, επιβάλλεται η διοικητική κύρωση του προστίμου σε ορισμένες παραβάσεις που αναφέρονται ρητά στην παράγραφο 1 του ίδιου άρθρου, μεταξύ των οποίων είναι και εκείνες οι παραβάσεις της μη τοποθέτησης πινακίδων σε κάθε προϊόν με τη ένδειξη της τιμής πώλησης ή της ποιότητας ή της προέλευσης του προϊόντος καθώς και της μη αναγραφής της αληθούς προέλευσης αυτού. Στις παραβάσεις αυτές επιβάλλεται πρόστιμο 300 ευρώ για κάθε μία παράβαση. Ακόμη επιβάλλεται στους παραβάτες υπαίθριους πωλητές πρόστιμο 5.000 ευρώ για διάθεση προϊόντων τα οποία δεν συνοδεύονται από τα παραστατικά, που προβλέπονται από τα κείμενες διατάξεις.
      Ο έλεγχος των παραβάσεων των διατάξεων περί υπαιθρίου εμπορίου διενεργείται από τα Κλιμάκια Ελέγχου Λαϊκών Αγορών & Υπαιθρίου Εμπορίου (Κ.Ε.Λ.Α.Υ.Ε), από υπαλλήλους του Υπουργείου Ανάπτυξης, τα υπαλλήλους των κατά τόπους αρμόδιων Ν.Α. και από τα όργανα τα Δημοτικής Αστυνομίας. Αν δεν υπάρχει ή δεν επαρκεί η Δημοτική Αστυνομία, ο έλεγχος διενεργείται από τα όργανα της ΕΛ.ΑΣ., εφόσον αυτό κριθεί απαραίτητο από τον αρμόδιο Δήμαρχο ή Νομάρχη κατά περίπτωση, σύμφωνα με τη διάταξη τα παρ. 7 του άρθρου 5 του ν. 2323/1995 (ΦΕΚ 145/Α), τα αντικαταστάθηκε με το άρθρο 4 του ν. 3190/2003 (ΦΕΚ 249/Α) και συμπληρώθηκε με τη διάταξη τα παρ. 7 του άρθρου 12 του νόμου 3557/2007 (ΦΕΚ 100lΑ) .
      Επισημαίνουμε ότι, κατ’ εφαρμογή τα παραγράφου 7 του άρθρου 11 του
      Ν.3377/2005, εκδόθηκε η με αρίθμ. Κ1-11787-6-2007 Υπουργική Απόφαση (ΦΕΚ 1034/2007) με την οποία ρυθμίζεται η διαδικασία κατάσχεσης των εμπορευμάτων που διακινούνται στο υπαίθριο εμπόριο με οποιονδήποτε τρόπο χωρίς αυτός που τα διαθέτει να κατέχει την απαιτούμενη άδεια πωλητή ή συνιστούν παράνομη απομίμηση προϊόντων τα οποία κυκλοφορούν νόμιμα στην αγορά ή κυκλοφορούν κατά παράβαση των διατάξεων του Κώδικα Βιβλίων και Στοιχείων(δηλαδή χωρίς τιμολόγια, αποδείξεις κ.λπ.).
      Αρμόδια όργανα για να επιβάλλουν την κατάσχεση των εμπορευμάτων για τα λόγους που προαναφέρονται είναι τα Κλιμάκια Ελέγχου Λαϊκών Αγορών και Υπαίθριου Εμπορίου Κ.Ε.Λ.Α.Υ.Ε.), η κατά τόπο Δημοτική Αστυνομία και η Υπηρεσία Ειδικών Ελέγχων του Υπουργείου Οικονομίας και Οικονομικών.
      Επίσης σας επισυνάπτουμε το με αριθ. πρωτ. 20377/28-11-2007 σχετικό έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.)
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 682/15.10.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 80/3.12.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον αξιότιμο κύριο συνάδελφο για τα εξής:
      Η μεταφορά ασθενών κρατουμένων από τα Καταστήματα Κράτησης προς τα κρατικά νοσοκομεία γίνεται με ασθενοφόρα οχήματα. Σε περίπτωση, όμως, που αυτά δεν είναι διαθέσιμα και απαιτείται μεγάλος χρόνος αναμονής, ο ασθενής κρατούμενος μεταφέρεται με τζιπ. Οι εξωτερικοί φρουροί που αναλαμβάνουν την μεταφορά ασθενούς κρατουμένου ενημερώνονται σε κάθε περίπτωση για την κατάσταση της υγείας του.
      Το Υπουργείο Δικαιοσύνης με σειρά εγκυκλίων (116779/31-10-2007, 45845/3-5-2006, 178078/17-12-2003, 86144/30-5-2001) έχει επισημάνει στους Διευθυντές των Σωφρονιστικών Καταστημάτων την ανάγκη ενημέρωσης των υπαλλήλων της Εξωτερικής Φρουράς ή των αστυνομικών που πραγματοποιούν τις μεταγωγές για την κατάσταση υγείας των ασθενών κρατουμένων και την απαρέγκλιτη τήρηση των προβλεπόμενων μέτρων προφύλαξης.
      Όσον αφορά στο συγκεκριμένο κρατούμενο που αναφέρεται στην Ερώτηση, επισημαίνεται ότι από την εισαγωγή του στο Νοσοκομείο Ηρακλείου μέχρι που έλαβε εξιτήριο εξεταζόταν από τον θεράποντα ιατρό και το νοσηλευτικό προσωπικό χωρίς μέτρα προστασίας (γάντια, μάσκα) και αυτό γιατί σύμφωνα με την αριθμ. 15/21-8-2007 αναφορά του θεράποντα ιατρού της πνευμονολογικής κλινικής του Πανεπιστημιακού Γενικού Νοσοκομείου Ηρακλείου ο εν λόγω κρατούμενος μπορούσε να βρίσκεται σε χώρο μαζί με άλλους συγκρατούμενους χωρίς να συντρέχει λόγος ανησυχίας για μετάδοση του νοσήματός του, εφόσον ελάμβανε τη θεραπευτική αγωγή και βρισκόταν υπό ιατρική παρακολούθηση.
      Αναφορικά με τον εξωτερικό φρουρό που αναφέρεται ότι προσβλήθηκε από τον ιό της φυματίωσης, επισημαίνεται ότι κατόπιν σχετικής έρευνας που διενήργησε ο Διοικητής του Τμήματος της Εξωτερικής Φρουράς της Κλειστής Φυλακής Αλικαρνασσού διαπιστώθηκε ότι αρχικά μεν βρέθηκε δύο φορές θετικός σε εξέταση mantoux, μετά όμως από νεότερες και εξειδικευμένες εξετάσεις βρέθηκε αρνητικός. Σύμφωνα με την αρμόδια βιοπαθολόγο, αυτό πιθανόν να oφεiλεται στο ότι ο εν λόγω φρουρός κατά μήνα Ιούνιο 2007, που υπηρετούσε στη Δικαστική Φυλακή Νεάπολης Λασιθίου, διενήργησε μεταγωγή Αλβανού κρατουμένου από τη Φυλακή Νεάπολης στο Νοσοκομείο Αγίου Νικολάου Λασιθίου. Ο κρατούμενος αυτός έπασχε από ενεργό φυματίωση και ο λόγος που δεν χρησιμοποιήθηκε τότε ασθενοφόρο είναι ότι η αρχική διάγνωση του ιατρού της φυλακής ήταν ότι έπασχε από πνευμονία.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      3. Στην με αριθμό  1562/6.11.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 13285/30.11.07 έγγραφο από τον Υπουργό Μακεδονίας-Θράκης η ακόλουθη απάντηση:
      «Σχετικά με την με αριθμό 1562/6.11.07 ερώτηση, που κατέθεσε στη Βουλή ο Βουλευτής του ΠΑΣΟΚ κ. Ιωάννης Μαγκριώτης με θέμα «Ανάγκη σχεδιασμού έργων για τη Θεσσαλονίκη» σας γνωρίζουμε ότι:
      Η κοινωνική και οικονομική ανάπτυξη της Θεσσαλονίκης στηρίζεται στον ευρύτερο σχεδιασμό που γίνεται για την ανάπτυξη της περιφέρειας. Όπως έχει τονιστεί πολλές φορές το 80% των ευρωπαϊκών κονδυλίων θα διατεθεί στην περιφέρεια και δίνεται ιδιαίτερη προσοχή και βαρύτητα στην ανάπτυξη της Μακεδονίας και της Θράκης.
      Η Θεσσαλονίκη αποτελεί τον Ευρωπαϊκό κόμβο στα Βαλκάνια και την Ν.Α. Ευρώπη και με αυτή την ιδιότητά της εξελίσσεται και αναπτύσσεται με ταχύτατους ρυθμούς.
      Έργα υποδομής όπως το Μετρό και η Υποθαλάσσια αρτηρία, ο εκσυγχρονισμός του Λιμανιού και του σιδηροδρομικού δικτύου, δίνουν καινούρια ώθηση και προοπτική στην περιοχή.
      Η Ζώνη καινοτομίας αποτελεί ένα τεράστιο έργο προοπτικής και ανάδειξης της πόλης παγκοσμίως.
      Τα δύο Νοσοκομεία που δημιουργούνται στον Ανατολικό Τομέα της πόλης δείχνουν το κοινωνικό ενδιαφέρον της Πολιτείας.
      Το Διεθνές Πανεπιστήμιο και οι κάθετοι άξονες αποτελούν έργα πρωτοποριακά για την Μακεδονία την Θράκη και τα Βαλκάνια.
      Το Υπουργείο Μακεδονίας - Θράκης καταθέτει το επιχειρησιακό του πρόγραμμα, της τάξεως των 220 εκατομμυρίων ευρώ, για την περίοδο 2007 – 2013. Επίσης έχει αναπτύξει ένα σύγχρονο πληροφοριακό σύστημα και καταρτίζει ευρωπαϊκά προγράμματα για πρώτη φορά.
      Ο Υπουργός
      ΤΖΙΜΑΣ ΜΑΡΓΑΡΙΤΗΣ»
      	4. Στην με αριθμό 1914/14-11-07 ερώτηση των Βουλευτών Ελπίδας Παντελάκη, Βέρας Νικολαΐδου, Ιωάννου Ζιώγα, Λιάνας Κανέλλη και Γεωργίου Μαρίνου δόθηκε με το υπ’ αριθμ. 603/5-12-07 έγγραφο από τον Υπουργό Εμπορικής Ναυτιλίας Αιγαίου και Νησιωτικής Πολιτικής η ακόλουθη απάντηση:
         Σε απάντηση του με αριθ. πρωτ. 1914/14-11-2007 εγγράφου σας, με το οποίο μας διαβιβάσθηκε  ερώτηση των Βουλευτών κας Ε. Παντελάκη, κας Β. Νικολαΐδου, κ. Γ.  Ζιώγα, κας Λ. Κανέλλη και κ. Γ. Μαρίνου, που κατατέθηκε στη Βουλή των Ελλήνων, σας  γνωρίζουμε τα ακόλουθα:
      1. Στρατηγική επιδίωξη του ΥΕΝΑΝΠ εντός του δυναμικά αναπτυσσόμενου και ανταγωνιστικού περιβάλλοντος της λιμενικής βιομηχανίας, είναι η δημιουργία ευνοϊκών συνθηκών για την προσέλκυση φορτίων και επιβατών μέσω της αναβάθμισης και της ενίσχυσης των ελληνικών λιμένων.
      Στις στρατηγικές επιλογές του ΥΕΝΑΝΠ συγκαταλέγεται η προσέλκυση ιδιωτικών κεφαλαίων και η συμμετοχή του ιδιωτικού τομέα στην οργάνωση και λειτουργία της λιμενικής παραγωγής. Η πολιτική αυτή προσλαμβάνει ακόμη μεγαλύτερη σημασία σε συνδυασμό με την υφιστάμενη δημοσιονομική συγκυρία, ανταποκρίνεται όμως επίσης στις σύγχρονες τάσεις που παρατηρούνται στη λιμενική βιομηχανία παγκοσμίως. Στόχος είναι αφενός να αποφευχθεί η απαξίωση των μεγαλύτερων λιμένων της χώρας από τις ανταγωνιστικές δραστηριότητες λιμένων γειτονικών χωρών και αφετέρου να μεγιστοποιηθούν τα οφέλη που θα προκύψουν από τις νέες επενδύσεις στους τερματικούς σταθμούς.
      2. Η ενδεχόμενη παραχώρηση της εμπορικής εκμετάλλευσης και διαχείρισης χώρων για την ανάπτυξη τερματικών εμπορευματικών σταθμών στους λιμένες του Πειραιά και της Θεσσαλονίκης απαιτεί ορθό σχεδιασμό και προγραμματισμό, ώστε να υπάρξουν τα επιδιωκόμενα θετικά αποτελέσματα. Σε κάθε περίπτωση, οι όποιες λύσεις θα προκριθούν με απολύτως διαφανείς διαδικασίες μετά από ενδελεχή και ουσιαστικό διάλογο με όλους τους εμπλεκόμενους φορείς, με γνώμονα τη διαφύλαξη του δημόσιου συμφέροντος, τη μεγιστοποίηση του οφέλους για τους Οργανισμούς Λιμένα, τη διασφάλιση των θέσεων εργασίας και την καλύτερη δυνατή εξυπηρέτηση των χρηστών.
      Για την επιτυχή αντιμετώπιση των προκλήσεων και ευκαιριών που διανοίγονται απαιτείται η ουσιαστική αναβάθμιση και η ολοκλήρωση των υποδομών και υπερδομών των προβλητών των ΟΛΠ και ΟΛΘ Α.Ε., σε αντιστάθμιση των καθυστερήσεων που σημειώθηκαν κατά  το παρελθόν αναφορικά με την υλοποίησή τους.
      4. Όσον αφορά στο λιμένα του Πειραιά, οι ανάγκες σε υποδομές και η ανανέωση του μηχανολογικού εξοπλισμού του ΟΛΠ Α.Ε. θα καλυφθούν με την υλοποίηση του πενταετούς επενδυτικού προγράμματος του Οργανισμού για το χρονικό διάστημα 2008-2012, συνολικού προϋπολογισμού 499.268.000 ευρώ.
      Στη Ναυπηγοεπισκευαστική Ζώνη Περάματος υλοποιούνται επενδύσεις ενίσχυσης των υποδομών της άνω των 1.500.000 ευρώ ετησίως, καθώς επίσης και επενδύσεις στις δεξαμενές άνω των 4.000.000 ευρώ για την επόμενη τριετία. Ο ΟΛΠ Α.Ε. έχει πραγματοποιήσει αντικαταστάσεις τμημάτων των ενισχυτικών και των νομέων στην μεγάλη πλωτή δεξαμενή, ενώ παράλληλα οι Υπηρεσίες του επανελέγχουν το ύψος του προϋπολογισμού του Οργανισμού προκειμένου να συνεχισθεί η διαδικασία επισκευής της.
      Στο λιμένα Θεσσαλονίκης εκτελείται η επέκταση του 6ου προβλήτα. Αντικείμενο του έργου είναι η επέκταση του κρηπιδώματος Νο 26 (λιμενικός σταθμός εμπορευματοκιβωτίων - container terminal) μετά την ολοκλήρωση του οποίου ο σταθμός εμπορευματοκιβωτίων αποκτά πρόσθετες δυνατότητες, αναφορικά με ωφέλιμο μήκος και βάθος κρηπιδωμάτων. Η χρηματοδότηση του έργου γίνεται κατά 50% από ίδια κεφάλαια του ΟΛΘ Α.Ε. και 50% από δάνειο της Ευρωπαϊκής Τράπεζας Επενδύσεων.
      Σημειώνεται ότι μετά την εισαγωγή των ΟΛΠ Α.Ε. και ΟΛΘ Α.Ε. στο Χ.Α.Α., η πρόσληψη προσωπικού εναπόκειται στην αποκλειστική αρμοδιότητα των Οργανισμών, οι οποίοι καλύπτουν τις ανάγκες τους σε εργατικό προσωπικό μέσω των προβλεπόμενων διαδικασιών.
      5. Οι ελληνικοί λιμένες από την ίδρυσή τους είχαν και έχουν δημόσιο χαρακτήρα. Οποιαδήποτε παραχώρηση δικαιώματος εκμετάλλευσης στον ιδιωτικό τομέα, με όποια μορφή και αν επιλεγεί να γίνει, δεν πρόκειται να αλλοιώσει το δημόσιο χαρακτήρα των λιμένων, οι οποίοι θα εξακολουθήσουν να λειτουργούν προς όφελος των πολιτών, διασφαλίζοντας ταυτόχρονα όλες τις πολιτικές δημόσιας ασφάλειας και άμυνας, καθώς και δημοσίου συμφέροντος. Η παραχώρηση του δικαιώματος χρήσης και εκμετάλλευσης μέρους των εμπορικών λιμένων δεν αναιρεί τα προαναφερόμενα, αντίθετα, με γνώμονα το δημόσιο συμφέρον για εξεύρεση προσθέτων πόρων, μπορεί να οδηγήσει στην επιλογή της πλέον προσοδοφόρας πρότασης ιδιωτικού ενδιαφέροντος.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      5. Στις με αριθμό 1946/15-11-07 και 2021/16-11-07 ερωτήσεις των Βουλευτών κυρίων Ιωάννου Διαμαντίδη, Ελπίδας Τσουρή, Τάκη Ρήγα και Νάσου Αλευρά δόθηκε με το υπ’ αριθμ. 609-612/7-12-07 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθ. πρωτ.1946/15-11-2007 και 2021/16-11-2007 εγγράφων σας, με τα οποία μας διαβιβάσθηκαν ερωτήσεις των Boυλευτών κ. Ι. Διαμαντίδη, κας Ε. Τσουρή, κ. Τ. Ρήγα και του Βουλευτή κ. Ν. Aλευρά αντίστoιχα, που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Η λήψη μέτρων πρόληψης θαλάσσιας ρύπανσης από τη Λιμενική Αρχή Θήρας σύμφωνα με τις κατευθυντήριες οδηγίες της αρμόδιας Υπηρεσίας του ΥΕΝ πραγματοποιήθηκε μόλις έγινε γνωστή η προσάραξη του κρουαζιερόπλοιου «SEA DIAMOND» Ν.Π. 11485 την 05-04-2007.
      2. Από τον Πλοίαρχο του πλοίου και την πλοιοκτήτρια και διαχειρίστρια εταιρεία ζητήθηκε η άμεση ανάθεση των εργασιών απάντλησης καυσίμων και λοιπών ρυπογόνων ουσιών που βρίσκονται εντός του πλοίου, σε ανάδοχο εταιρεία και εντός προθεσμίας 48 ωρών η υποβολή σχεδίου εκτέλεσης των ανωτέρω εργασιών.
      Επίσης, δόθηκε έγγραφη εντολή στην Λιμενική Αρχή Θήρας, ότι εφόσον παρέλθει άπρακτη η εν λόγω προθεσμία και προκαλείται ρύπανση από τα καύσιμα και τις λοιπές ρυπογόνες ουσίες του πλοίου, να επιβάλλονται σε καθημερινή βάση οι προβλεπόμενες διοικητικές κυρώσεις κατά των υπευθύνων σύμφωνα με την υφιστάμενη νομοθεσία. Η Λιμενική Αρχή Θήρας προέβη στη βεβαίωση παραβάσεων σύμφωνα με τα ανωτέρω.
      3. Με την Α.Π. SD 11/13-4-2007 επιστολή της εταιρείας «CORE MARINE LTD» κατατέθηκε σχέδιο ενεργειών που περιλαμβάνεται σ' αυτήν σχετικά με τις δυνατότητες απάντλησης καυσίμων και λοιπών ρυπογόνων ουσιών που βρίσκονται επί του αναφερόμενου πλοίου. Το ΥΕΝ κάλεσε τους υπεύθυνους του πλοίου να προβούν άμεσα στις προτεινόμενες ενέργειες προκειμένου να υποβληθούν το συντομότερο δυνατό οι τεχνικές λεπτομέρειες του τελικού σχεδίου απάντλησης καυσίμων για έγκριση από τις αρμόδιες Υπηρεσίες του ΥΕΝ και να υλοποιηθεί αυτό άμεσα.
      4. Μετά την παρέλευση απράκτως του χρονικού διαστήματος υλοποίησης των απαιτούμενων ενεργειών για την απάντληση των καυσίμων και λοιπών ρυπογόνων ουσιών εκ της εταιρείας, επιβλήθηκαν από τη Λιμενική Αρχή Θήρας εκ νέου ημερησίως και σωρευτικώς οι προβλεπόμενες διοικητικές κυρώσεις ύψους 8.804,00 € (την ημέρα) κατά των εκ του νόμου υπευθύνων.
      Επίσης, την 26-5-2007 δόθηκε διαταγή από το ΥΕΝ στο Λιμεναρχείο Θήρας, το οποίο διαβίβασε στον Εισαγγελέα Πρωτοδικών Νάξου την μέχρι τότε συνταχθείσα διοικητική αλληλογραφία σχετικά με την μη υποβολή τελικού σχεδίου απάντλησης καυσίμων και λοιπών ρυπογόνων ουσιών από τους χώρους του ναυαγίου για την περαιτέρω ποινική αξιολόγηση.
      5. Επειδή μέχρι σήμερα δεν έχει περιέλθει στην αρμόδια Υπηρεσία του ΥΕΝΑΝΠ το τελικό σχέδιο απάντλησης καυσίμων και λοιπών ρυπογόνων ουσιών με τις αναγκαίες τεχνικές λεπτομέρειες, ώστε να εξετασθεί αρμοδίως από τις Υπηρεσίες του ΥΕΝΑΝΠ με σκοπό την υιοθέτησή του για να εφαρμοσθεί άμεσα, συνεχίζεται η διαδικασία επιβολής των προβλεπόμενων διοικητικών κυρώσεων στους υπαιτίους.
      Ειδικότερα, από το χρονικό διάστημα 09-04-2007 μέχρι και 05-11-2007 έχουν βεβαιωθεί από τη Λιμενική Αρχή Θήρας συνολικά διακόσιες οκτώ (208) εκθέσεις βεβαίωσης παραβάσεων κατά του Πλοιάρχου του πλοίου, αλλά και κατά των κατά το άρθρο 12 του π.δ. 55/1998 (Α' 58) συνυπευθύνων για την καταβολή του επιβαλλόμενου προστίμου.
      Πέραν τούτου, με απόφαση του ΥΕΝ έχει επιβληθεί σωρευτικά στον Πλοίαρχο και στους εκπροσώπους της πλοιοκτήτριας και διαχειρίστριας εταιρίας του πλοίου διοικητικό πρόστιμο ύψους 1.173.881,14 ευρώ για πρόκληση ρύπανσης.
      Το ΥΕΝΑΝΠ παρακολουθεί τις εξελίξεις με τις αναγκαίες δειγματοληψίες, συγκεντρώνοντας τα σχετικά στοιχεία τα οποία θα εκτιμηθούν αναλόγως για τον περαιτέρω χειρισμό του θέματος.
      6. Μέχρι και σήμερα περισυλλέγονται σε καθημερινή βάση από μέσα της αναδόχου εταιρείας ποσότητες πετρελαιοειδών μιγμάτων και λοιπών ρυπογόνων ουσιών που διαφεύγουν από τους χώρους του πλοίου με καταφανώς μειωμένο ρυθμό και οι οποίες εγκλωβίζονται εντός μονίμου στατικού πλωτού φράγματος βαρέως τύπου πέριξ του ναυαγίου, ενώ από τη Λιμενική Αρχή Θήρας εκτελούνται καθημερινά περιπολίες από ξηράς και θαλάσσης προς διαπίστωση της κατάστασης στις προσβληθείσες από τη ρύπανση περιοχές, καθώς και εποπτεία της δραστηριότητας της Ε.Π.Ε «ΤΕΧΝΙΚΗ ΠΡΟΣΤΑΣΙΑΣ ΠΕΡΙΒΑΛΛΟΝΤΟΣ Α.Ε.-ΘΑΛΑΣΣΙΕΣ YΠΗΡΕΣΙΕΣ ΠΕΡΙΒΑΛΛΟΝΤΟΣ Ν.Ε.».
      7. Το Δημοτικό Λιμενικό Ταμείο Θήρας, στο χώρο δικαιοδοσίας του οποίου βρίσκεται το εν θέματι πλοίο, είναι κατά νόμο αρμόδιο για την εφαρμογή των σχετικών διατάξεων του ν. 2881/2001 που αφορούν στο θέμα της ανέλκυσης και απομάκρυνσής του και ήδη έχει κινήσει σχετικές διαδικασίες.
      Ειδικότερα, το ανωτέρω Δημοτικό Λιμενικό Ταμείο βάσει των διατάξεων του ν. 2881/2001 απέστειλε δύο εξώδικες προσκλήσεις προς την πλοιοκτήτρια εταιρεία του πλοίου για την ανέλκυσή του και την ολική απάντληση των καυσίμων. Επειδή οι προθεσμίες προς απάντηση παρήλθαν απράκτως, το εν λόγω Ταμείο προκειμένου να λάβει προσφορές από άλλες ενδιαφερόμενες - εξειδικευμένες εταιρείες βρίσκεται στο στάδιο δημοσίευσης της προκήρυξης για την ανέλκυση του πλοίου.
      8. Μετά την έγκριση και κατά το στάδιο της υλοποίησης του τελικού σχεδίου απάvτλησης των καυσίμων και λοιπών ρυπογόνων ουσιών του πλοίου, εφόσον αυτό υποβληθεί από τους υπευθύνους του πλοίου ως έχει ζητηθεί, υπό την εποπτεία της Λιμενικής Αρχής Θήρας και την καθοδήγηση της αρμόδιας Υπηρεσίας του ΥΕΝΑΝΠ, θα ληφθούν όλα τα προβλεπόμενα μέτρα αποφυγής, πλήρους ελέγχου και καταπολέμησης της ρύπανσης από τυχόν διαφυγούσες ποσότητες καυσίμων και λοιπών ρυπογόνων ουσιών, διασφαλίζοντας την εξουδετέρωση των οποιωνδήποτε συνεπειών.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      6. Στην με αριθμό 3691/24-12-07 ερώτηση του Βουλευτή κ. Ιωάννη Κουτσούκου δόθηκε με το υπ’ αριθμ. 57406/ΕΥΣ041/16-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Οι δομές Κοινωνικής Φροντίδας και Μέριμνας, περιλαμβάνουν μεταξύ άλλων, βρεφικούς και παιδικούς σταθμούς, κέντρα δημιουργικής απασχόλησης παιδιών και παιδιών ΑΜΕΑ, δομές ηλικιωμένων «Βοήθεια στο Σπίτι», Γραφεία Παροχής Κοινωνικών Υποστηρικτικών Υπηρεσιών κ.λπ.. Η υλοποίηση των δράσεων αυτών πραγματοποιείται από τα Υπουργεία Απασχόλησης και Κοινωνικής Προστασίας, Υγείας και Κοινωνικής Αλληλεγγύης καθώς και με τη συνεργασία του Υπουργείου Εσωτερικών και της ΚΕΔΚΕ.
      Για όλες τις δομές, η κατ’ αρχήν περίοδος συγχρηματοδότησης στο πλαίσιο του Γ΄ ΚΠΣ ήταν συγκεκριμένη (2 ή 3 έτη), ενώ μετά την περίοδο αυτή υπάρχει σχετική υποχρέωση να συνεχισθεί η χρηματοδότησή τους από τους φορείς υλοποίησης π.χ. ΟΤΑ.
      Οι ελληνικές αρχές, αναγνωρίζοντας το σημαντικό ρόλο των κοινωνικών δομών για τη φροντίδα παιδιών, ηλικιωμένων και ευπαθών ομάδων πληθυσμού και υποστηρίζοντας τη συνέχιση της βιώσιμης λειτουργίας τους, πέτυχαν κατόπιν επίμονων διαβουλεύσεων με τις υπηρεσίες της Ε.Ε., στο πλαίσιο των Αναθεωρήσεων των ΕΠ, την έγκριση της παράτασης συγχρηματοδότησής τους κατ’ αρχήν μέχρι την 30.06.07.
      Στη συνέχεια οι Ελληνικές αρχές επανήλθαν, και κατόπιν νέων διαβουλεύσεων, δόθηκε νέα παράταση της συγχρηματοδότησης για τις δομές φροντίδας, κατ’ αρχήν μόνο των παιδιών μέχρι τις 31.08.08, και προσφάτως και για τους ηλικιωμένους «Βοήθεια στο Σπίτι» μέχρι επίσης 31.08.08 (σημειώνεται ότι για τη δράση «Βοήθεια στο Σπίτι» η πραγματοποιηθείσα δημόσια δαπάνη για το 2007, τόσο στα πλαίσια των ΠΕΠ όσο και του ΕΠ Απασχόλησης, υπερβαίνει τα 48 εκ. ευρώ). Οι εν λόγω παρατάσεις δόθηκαν με την προϋπόθεση δημιουργίας νέου θεσμικού, κανονιστικού και διοικητικού πλαισίου υλοποίησης παρεμβάσεων προώθησης της γυναικείας απασχολησιμότητας και της φροντίδας ηλικιωμένων, βασισμένα στην εξατομικευμένη παροχή υπηρεσιών στους τελικούς αποδέκτες.
      Η επιλογή των ελληνικών αρχών για συνέχιση των προσπαθειών ενίσχυσης του τομέα κοινωνικής φροντίδας έχει αποτυπωθεί στο εγκεκριμένο από τις υπηρεσίες της Ε.Ε. σχέδιο του Εθνικού Στρατηγικού Πλαισίου Αναφοράς 2007-2013 (ΕΣΠΑ) και στα σχετικά επιχειρησιακά προγράμματα αυτού.
      Σημειώνεται τέλος ότι η συγχρηματοδότηση των δομών φροντίδας ηλικιωμένων «Βοήθεια στο Σπίτι» στο ΕΣΠΑ, από 01.09.2008 και μέχρι 31.12.2010, θα πραγματοποιείται από το ΕΠ Ανάπτυξη Ανθρώπινου Δυναμικού 2007-2013 στις περιπτώσεις συμβολής στη βελτίωση της απασχολησιμότητας, και από τα ΠΕΠ, στις περιπτώσεις συμβολής στη διατήρηση της κοινωνικής συνοχής,
      Οι υπηρεσίες μας καταβάλλουν κάθε δυνατή προσπάθεια για την αντιμετώπιση των υποχρεώσεων που προκύπτουν από τις προαναφερόμενες δράσεις, μέσω του κρατικού προϋπολογισμού, στο πλαίσιο υλοποίησης τόσο του Προγράμματος Σταθερότητας και Ανάπτυξης 2006-2009 όσο και του Εθνικού Προγράμματος Μεταρρυθμίσεων για την Ανάπτυξη και την Απασχόληση 2005- 2008.
      Πρόσθετες πληροφορίες θα δοθούν από το συνερωτώμενο Υπουργείο ενώ για τα θέματα της εν γένει πολιτικής των δομών Κοινωνικής Φροντίδας αρμόδιο είναι το Υπουργείο Απασχόλησης και Κοινωνικής Προστασίας.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 3741/28-12-07 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. 58093/22-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα εξής:
      Στη Γενική Διεύθυνση Ιδιωτικών Επενδύσεων δεν έχει υποβληθεί αίτηση υπαγωγής επενδυτικού σχεδίου στις διατάξεις του Νόμου 3299/2004, όπως έχει τροποποιηθεί με το άρθρο 37 του Ν. 3522/2006, που να αφορά μεγάλη τουριστική επένδυση στη βορειοανατολική Κρήτη από την εταιρεία «ΜΙΝΟΑΝ GROUP».
      Στην περίπτωση κατάθεσης σχετικού αιτήματος, αυτό θα εξετασθεί και θα αξιολογηθεί, όπως και οι λοιπές επιχειρηματικές προτάσεις, σύμφωνα με τους όρους, τις προϋποθέσεις και τις προδιαγραφές που τίθενται στο κείμενο του Ν.3299/2994, όπως ισχύει, και των κανονιστικών αποφάσεων που έχουν εκδοθεί κατ’ εξουσιοδότηση των διατάξεών του.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      8. Στην με αριθμό 3744/28-12-07 ερώτηση του Βουλευτή κ. Μαυρουδή Βορίδη δόθηκε με το υπ’ αριθμ. 58094/ΕΥΣ8181/21-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού σε ό,τι αφορά θέματα αρμοδιότητας του ΥΠ.ΟΙ.Ο. και σύμφωνα με στοιχεία της αρμόδιας Ειδικής Υπηρεσίας Διαχείρισης του ΠΕΠ Ιονίων Νήσων σας γνωρίζουμε τα ακόλουθα:
      Στο πλαίσιο του Γ' Π.Ε.Π. Ιονίων Νήσων εντάχθηκε το έργο «Λιμένας Αναψυχής (ΜΑΡΙΝΑ) Λευκάδας (ολοκλήρωση)» με Αριθμό απόφασης 'Ενταξης 14103/26-10-2001 επιλέξιμου προϋπολογισμού Δημόσιας Δαπάνης 6.187.082,83 ευρώ και Ιδιωτικής Συμμετοχής 13.646.368,31 ευρώ. Σύμφωνα με τον Προγραμματισμό το δημόσιο έργο περιλαμβάνει την ολοκλήρωση του λιμενικού έργου, ενώ η ιδιωτική συμμετοχή καλύπτει τα χερσαία έργα. Τελικός δικαιούχος ο οποίος έχει την ευθύνη για την εκτέλεση του έργου, καθώς και φορέας λειτουργίας του έργου, είναι η Νομαρχιακή Αυτοδιοίκηση Λευκάδας. Ανάδοχος του έργου για την κατασκευή των λιμενικών έργων και των έργων χερσαίας ζώνης και ολόκληρου του εξοπλισμού, με παραχώρηση της εκμετάλλευσης του συνόλου των εγκαταστάσεων του λιμένα αναψυχής Λευκάδας αναδείχθηκε, μετά από ανοικτό διεθνή πλειοδοτικό διαγωνισμό, η «ΜΑΡΙΝΑ ΛΕΥΚΑΔΑΣ Α.Ε.» (Κ/Ξ ΓΝΩΜΩΝ Α.Ε. ΑΡΧΙΜΗΔΗΣ ΑΤΕ - ΓΕΚΑΤ ΑΤΕ -ΚΥΡΙΑΚΟΥΛΗΣ ΜΕΣΟΓΕΙΑΚΑΙ ΚΡΟΥΑΖΙΕΡΑΙ ΝΑΥΤΙΛΙΑΚΗ Α.Ε.). Σημειώνεται ότι στο πλαίσιο των Συστημάτων Διαχείρισης και Ελέγχου - συνεχιζόμενο έργο του Β΄ ΚΠΣ του ΠΕΠ Ιονίων Νήσων - πραγματοποιήθηκαν όλοι οι απαιτούμενοι έλεγχοι σχετικά με τη μη επικάλυψη φυσικού και οικονομικού αντικειμένου μεταξύ Β΄ και Γ΄ ΚΠΣ, τη νομιμότητα της διεξαγωγής του διαγωνισμού και της συναφθείσας σύμβασης, την πορεία υλοποίησης του έργου σύμφωνα με τις εθνικές και κοινοτικές διατάξεις καθώς και για την πληρότητα και νομιμότητα των δικαιολογητικών και λοιπών παραστατικών στοιχείων που δόθηκαν από τον φορέα κατά την πορεία υλοποίησης του έργου.
      Σύμφωνα με στοιχεία της Ειδικής Υπηρεσίας Διαχείρισης το έργο έχει ολοκληρωθεί στο σύνολό του (λιμενικά έργα - χερσαίες εγκαταστάσεις -εξοπλισμός) και έχει παραληφθεί προσωρινά (Αρ. αποφ έγκρ. Πρωτ. Δ.Τ.Υ. 3975/19-12-06) επίκειται δε η έγκριση του από 21-12-07 πρωτοκόλλου οριστικής παραλαβής.
      Αναλυτικά στοιχεία δύναται να δοθούν από τον Τελικό Δικαιούχο - Νομαρχία Λευκάδας, προς τον οποίο κοινοποιείται το παρόν έγγραφο.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      9. Στην με αριθμό 3698/27-12-07 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. Δ15/Γ/οικ.1394/21-1-08 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο βουλευτής κ. Ν. Τσούκαλης, σας πληροφορούμε τα εξής:
      1. Το Υπουργείο Ανάπτυξης προωθεί την υλοποίηση του αγωγού μεταφοράς φυσικού αερίου προς Ιταλία, ο οποίος θα διασχίσει την Δυτική Ελλάδα και θα αποτελέσει την βάση για την εν συνεχεία τροφοδοσία των πέριξ περιοχών μέσω παράπλευρων κλάδων του κεντρικού αγωγού και δικτύων σωληνώσεων, που στη συνέχεια θα κατασκευασθούν.
      Σύμφωνα με το κανονιστικό πλαίσιο του ν. 3428/2005 περί απελευθέρωσης της αγοράς φυσικού αερίου, την ευθύνη για την ανάπτυξη του Ε.Σ.Φ.Α. έχει ο Δ.Ε.Σ.Φ.Α. Α.Ε., ο οποίος καταρτίζει πενταετές Πρόγραμμα Ανάπτυξης του Ε.Σ.Φ.Α., το οποίο εγκρίνεται από τον Υπουργό Ανάπτυξης μετά από σύμφωνη γνώμη της Ρ.Α.Ε.
      Η επέκταση του Εθνικού Συστήματος Φυσικού Αερίου (Ε.Σ.Φ.Α.) στον Ν. Αχαΐας και την Πάτρα, δεν περιλαμβάνεται, στην παρούσα φάση, στα σχεδιαζόμενα έργα του Δ.Ε.Σ.Φ.Α. Γενικά, οι επεκτάσεις των δικτύων φυσικού αερίου γίνονται σταδιακά και επί τη βάσει τεχνικοοικονομικής σκοπιμότητας.
      Σε κάθε περίπτωση, η ανάπτυξη δικτύων φυσικού αερίου σε περιοχές της Δυτικής ηπειρωτικής Ελλάδας θα αποφασιστεί σύμφωνα με την ανωτέρω διαδικασία.
      2. Όσον αφορά στις προγραμματιζόμενες επεκτάσεις και ενισχύσεις του Ε.Σ.Φ.Α., σύμφωνα με τα οριζόμενα στις διατάξεις της παρ. 4 του άρθρου 6 του ν. 3428/2005, έχει εκδοθεί η Υπουργική Απόφαση Δ1/Γ/1588 (ΦΕΚ 60Β/24.1.2007), σύμφωνα με την οποία προγραμματίζεται η επέκταση του συστήματος μεταφοράς φυσικού αερίου προς Κόρινθο. Βασικός στόχος της πολιτικής ηγεσίας του Υπουργείου Ανάπτυξης είναι η μεγιστοποίηση των ωφελειών που θα προκύψουν για τις τοπικές κοινωνίες, αλλά και της χώρας ευρύτερα, από την προώθηση και υλοποίηση τέτοιας εμβέλειας έργων.
      Επίσης, σας πληροφορούμε ότι στο πλαίσιο του Μέτρου 7.1 «Διείσδυση φυσικού αερίου στον οικιακό και τριτογενή τομέα, σε βιομηχανικούς καταναλωτές και στον τομέα των μεταφορών» του Επιχειρησιακού Προγράμματος «Ανταγωνιστικότητα» (ΕΠΑΝ) του Γ΄ ΚΠΣ έχει ενταχθεί και υλοποιείται το έργο με τίτλο «Αγωγός φυσικού αερίου υψηλής πίεσης Κορινθίας» συνολικού προϋπολογισμού 28,5 εκ ευρώ και δημόσιας δαπάνης 11,4 εκ ευρώ.
      Τέλος, σας γνωρίζουμε ότι στον ενδεικτικό κατάλογο μεγάλων έργων του Επιχειρησιακού Προγράμματος Ανταγωνιστικότητα και Επιχειρηματικότητα (ΕΠΑΕ) του ΕΣΠΑ περιλαμβάνεται η κατασκευή αγωγού διασύνδεσης Ελλάδας - Ιταλίας εκτιμώμενου συνολικού προϋπολογισμού 650 εκ ευρώ και εκτιμώμενης διάρκειας υλοποίησης 5 χρόνια. Ο αγωγός θα συνδέσει το υπάρχον Eθνικό Σύστημα Φυσικού Αερίου (ΕΣΦΑ), το οποίο έχει αναπτυχθεί στο ανατολικό τμήμα της χώρας με τις δυτικές περιοχές της Ελλάδας, δίνοντας τη δυνατότητα για μελλοντική κατασκευή επιμέρους κλάδων για την τροφοδότηση των περιοχών αυτών.
      Ο Υπουργός
      ΧΡΗΣΤΟΣ ΦΩΛΙΑΣ»
      10. Στην με αριθμό 2991/6-12-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 268/7-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Σύμφωνα με το Ν.2946/2001 (ΦΕΚ 224 Α'), όπως τροποποιήθηκε με τοΝ.3212/03, ο οποίος αναφέρεται στη διαχείριση των διαφημιστικών πινακίδων κατά μήκος των οδών εντός και εκτός σχεδίου περιοχών, εκτός του Ιστορικού Κέντρου της Αθήνας, η αρμοδιότητα για τις εντός σχεδίου περιοχές των πόλεων, για κάθε κατηγορία οδών ανήκει στους Οργανισμούς Τοπικής Αυτοδιοίκησης (ΟΤΑ) α' βαθμού και στις αρμόδιες Τοπικές Υπηρεσίες, ενώ για τις εκτός σχεδίου περιοχές, κατά μήκος των Εθνικών και Επαρχιακών οδών, η αρμοδιότητα ανήκει στις Περιφέρειες και στις Νομαρχιακές Αυτοδιοικήσεις.
      2. Ειδικότερα, η αρμοδιότητα καθορισμού χώρων για την προβολή διαφημίσεων κατά μήκος των Εθνικών οδών, εκτός κατοικημένων περιοχών, του σιδηροδρομικού δικτύου, των αυτοκινητοδρόμων, των οδών ταχείας κυκλοφορίας, καθώς και των χώρων Σταθμών Εξυπηρέτησης Αυτοκινήτων (ΣΕΑ), ανήκει στο Γενικό Γραμματέα της Περιφέρειας, ύστερα από γνώμη των Δευτεροβάθμιων Αρχιτεκτονικών Επιτροπών (ΕΠΑΕ) και της ΤΕΟ Α.Ε.
      3. Οι Οργανισμοί Τοπικής Αυτοδιοίκησης (ΟΤΑ) α' βαθμού, οφείλουν να καθορίζουν στα διοικητικά όρια τους επαρκείς και πρόσφορους χώρους, στους οποίους και μόνον θα επιτρέπεται να τοποθετούνται ειδικά διαμορφωμένα πλαίσια για την προβολή των διαφημίσεων.
      4. Η αφαίρεση των παράνομων υπαίθριων διαφημίσεων και των παράνομων επιγραφών, γίνεται με απόφαση του Γενικού Γραμματέα της Περιφέρειας και εκτελείται από την Περιφέρεια ή τον αρμόδιο Δήμο, κατά περίπτωση.
      Σε περίπτωση που, σε δρόμους αρμοδιότητας του ΥΠΕΧΩΔΕ διαπιστώνεται, τοποθέτηση διαφημιστικών πινακίδων κατά παράβαση της ισχύουσας νομοθεσίας, ενημερώνεται η αρμόδια Περιφέρεια προκειμένου να προβεί στις δέουσες ενέργειες.
      5. Το ΥΠΕΧΩΔΕ, στα πλαίσια χρηματοδότησης των ΔΕΣΕ των Περιφερειών, προωθεί αποφάσεις διάθεσης πιστώσεων για την αφαίρεση διαφημιστικών πινακίδων που εμποδίζουν την ορατότητα, σύμφωνα με τα σχετικά αιτήματα και μέσα στα πλαίσια των περιορισμένων οικονομικών πόρων της Τ.Ε.Ο. Α.Ε..
      6. Το θεσμικό πλαίσιο το οποίο υφίσταται για τη διαχείριση των διαφημιστικών πινακίδων κατά μήκος των οδών εντός του ιστορικού κέντρου της Αθήνας περιλαμβάνεται στο Ν. 2833/2000 (ΦΕΚ 150 Α) και ευθύνη για την εφαρμογή του έχει το ΥΠΕΧΩΔΕ με την αρωγή της Ενοποίησης Αρχαιολογικών Χώρων Αθήνας (ΕΑΧΑ Α.Ε).
      Στα πλαίσια της υλοποίησης του προγράμματος ελέγχου και καθαίρεσης των αυθαίρετων πινακίδων που συνεχίζεται από το 2004, έχουν εκδοθεί στην περιοχή του ιστορικού κέντρου της Αθήνας πάνω από 8.000 αποφάσεις από το ΥΠΕΧΩΔΕ και έχουν καθαιρεθεί από την ΕΑΧΑ Α.Ε περισσότερες από 10.000 πινακίδες.
      7. Γενικότερα, το ΥΠΕΧΩΔΕ για τον περιορισμό των οδικών ατυχημάτων, πέραν των συνήθων πιστώσεων των παρελθόντων ετών, άρχισε από το 2006 και ένα νέο πρόσθετο πρόγραμμα χρηματοδότησης της οδικής ασφάλειας σε επικίνδυνες θέσεις του Εθνικού Οδικού Δικτύου προϋπολογισμού 90.000.000 ευρώ με συγχρηματοδοτούμενες πιστώσεις από Εθνικούς και Κοινοτικούς πόρους.
      8. Επιπλέον, το ΥΠΕΧΩΔΕ έχει προγραμματίσει για άμεση δημοπράτηση το έργο Σ09/07 «Συντήρηση διαβάσεων πεζών και οχημάτων, τοίχων αντιστήριξης κλπ. στο οδικό δίκτυο Περιφέρειας Αττικής» (με χρήση μακροχρόνιας αντιρρυπαντικής τεχνολογίας), προϋπολογισμού 900.000 €, στο οποίο προβλέπεται ο καθαρισμός και η αποκατάσταση της ορατότητας της κατακόρυφης σήμανσης από αυτοκόλλητες αφίσες και λοιπούς ρύπους καθώς και η αντιρρυπαντική προστασία των επιφανειών των κάτω διαβάσεων πεζών και οχημάτων του Λεκανοπεδίου Αττικής.
      9. Επίσης βρίσκεται σε εξέλιξη σχετική πιλοτική εργολαβία, καθαρισμού και αποκατάστασης με αντιρρυπαντική τεχνολογία, επιφανειών σε κόμβους και υπόγειες διαβάσεις του οδικού δικτύου του Λεκανοπεδίου Αττικής.
      Ο Υφυπουργός
      Θ. ΞΑΝΘΟΠΟΥΛΟΣ»
      11. Στην με αριθμό 2765/3-12-2007 ερώτηση του Βουλευτή κ. Κωνσταντίνου Καρτάλη δόθηκε με το υπ’ αριθμ. 652/24-12-2007 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση του με αριθ. πρωτ. 2765/03-12-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Κ. Καρτάλη, που κατατέθηκε στη Βουλή των Ελλήνων, όσον αφορά στα θέματα αρμοδιότητος ΥΕΝΑΝΑΠ σας γνωρίζουμε τα ακόλουθα:
      1. Η αρμόδια Υπηρεσία του ΥΕΝ, ύστερα από αναφορές της Λιμενικής Αρχής Βόλου σχετικά με την όχληση (αερορύπανση) των κατοίκων της περιοχής πλησίον της τοποθεσίας «Παλαιού Λιμεναρχείου» στο λιμένα Βόλου, είχε δώσει οδηγίες προς τη Λιμενική Αρχή για σύγκληση έκτακτης σύσκεψης με τη συμμετοχή εκπροσώπων όλων των συναρμόδιων τοπικών φορέων. Στη σύσκεψη που πραγματοποιήθηκε την 21-12-2005 αποφασίσθηκε η λήψη μέτρων κατά τη διάρκεια φορτοεκφόρτωσης φορτίων στο λιμένα Βόλου, ανά κατηγορία μεταφερόμενου φορτίου.
      2. Στο πλαίσιο αυτό, πριν την έναρξη των εργασιών φορτοεκφόρτωσης παλαιοσιδήρου γίνεται διαβροχή είτε εντός του κύτους είτε επί του κρηπιδώματος, ενώ τα φορτία από τους γερανούς εκφορτώνονται από το ελάχιστο δυνατό ύψος. Επίσης, στην παρούσα φάση τα έμφορτα φορτηγά οχήματα αναχωρούν από το χώρο φόρτωσης με καλυμμένο φορτίο, ενώ έχει πραγματοποιηθεί επαναχάραξη και μετακίνηση των οδών εσωτερικής κυκλοφορίας των φορτηγών οχημάτων στη μεγαλύτερη δυνατή απόσταση από την παρακείμενη συνοικία.
      3. Η Λιμενική Αρχή Βόλου απευθύνει συνεχείς συστάσεις και διενεργεί ελέγχους, τόσο για τη διαπίστωση εφαρμογής των μέτρων που αποφασίσθηκαν στην ανωτέρω σύσκεψη, όσο και για τη συμμόρφωση των πλοίων που φορτοεκφορτώνουν στο λιμένα με το ισχύον θεσμικό πλαίσιο για την πρόληψη ρύπανσης του αέρα κατά τη λειτουργία των μηχανών και βοηθητικών μηχανημάτων τους, επιβάλλοντας όπου απαιτείται τις προβλεπόμενες κυρώσεις.
      Σημειώνεται ότι, από τις αρχές Αυγούστου λειτουργεί στο λιμένα Βόλου νέα γεφυροπλάστιγγα η οποία βρίσκεται σε απόσταση από την κατοικημένη περιοχή.
      4. Το θέμα των φορτοεκφορτώσεων προβλέπεται στη Μελέτη Περιβαλλοντικών Επιπτώσεων σχετικά με τη λειτουργία και τις δραστηριότητες του λιμένα Βόλου, η οποία έχει ήδη συνταχθεί και υποβληθεί για έγκριση.
      Όλες οι οχλούσες δραστηριότητες του λιμένα Βόλου πρόκειται να μεταφερθούν στον Προβλήτα Νο 3, που είναι ο πλέον απομακρυσμένος από το πολεοδομικό συγκρότημα Βόλου και για τον οποίο έχει ζητηθεί σχετική ένταξη στις χρηματοδοτήσεις του Δ΄ ΚΠΣ.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      12. Στην με αριθμό 2631/29-11-2007 ερώτηση των Βουλευτών κυρίων Ιωάννη Σκουλάκη, Βασιλείου Κεγκέρογλου, Εμμανουήλ Στρατάκη, Μαρίας Σκραφνάκη δόθηκε με το υπ’ αριθμ. 163699/21-1-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό πρωτ. 2631/29-11-2007 ερώτηση που κατατέθηκε στη Βουλή από τους Βουλευτές κυρίους Ι. Σκουλά, Β. Κεγκέρογλου, Ε. Στρατάκη και Μ. Σκραφνάκη με θέμα «Αιτήματα Πολυτέκνων», σας γνωρίζουμε τα εξής:
      Η Πολιτεία κρίνοντας αναγκαίο τον εκσυγχρονισμό του ισχύοντος νομοθετικού πλαισίου και εκτιμώντας ότι οι δημογραφικές εξελίξεις στη χώρα μας απαιτούν τη λήψη νέων μέτρων και κινήτρων για τη στήριξη της οικογένειας προχώρησε στην ψήφιση του Ν. 3454/2006 «Ενίσχυση της οικογένειας και λοιπές διατάξεις». Με τις διατάξεις αυτού του νόμου λαμβάνονται νέα μέτρα για τη στήριξη της πολύτεκνης οικογένειας καθώς και για την ενίσχυση των οικογενειών με τρία παιδιά.
      Ειδικότερα παρέχονται οικονομικές ενισχύσεις και επεκτείνονται κοινωνικά πολυτεκνικά επιδόματα και στους γονείς με τρία παιδιά, χωρίς να θίγονται βεβαίως τα κεκτημένα δικαιώματα της πολύτεκνης οικογένειας.
      Επιπροσθέτως σας γνωρίζουμε ότι έχει ψηφιστεί διάταξη που αφορά στη χορήγηση του πολυτεκνικού επιδόματος στις τρίτεκνες οικογένειες. Η σχετική διάταξη περιλαμβάνεται στο άρθρο 6 του σχεδίου νόμου που αφορά στη «Σύσταση Εθνικού Ταμείου Κοινωνικής Συνοχής και άλλες διατάξεις» και έχει αναρτηθεί στο σχετικό site της Βουλής των Ελλήνων.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      13. Στην με αριθμό 3858/8-1-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Φ.90022/847/42/17/1/2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ. πρωτ. 3858/08.01.2008 ερώτησης, η οποία κατατέθηκε στη Βουλή των Ελλήνων από τον Βουλευτή κ. Κωστή Αϊβαλιώτη αναφορικά με τον προβλεπόμενο από την ισχύουσα νομοθεσία ελάχιστο χρόνο ασφάλισης, προκειμένου για θεμελίωση δικαιώματος συνταξιοδότησης, σας γνωρίζουμε τα ακόλουθα :
      1. Τα υφιστάμενα όρια ηλικίας, καθώς και ο απαιτούμενος συνολικά χρόνος ασφάλισης, που ισχύουν στο ασφαλιστικό μας σύστημα, ως προϋποθέσεις θεμελίωσης των συνταξιοδοτικών δικαιωμάτων, θεσπίστηκαν με βάση τα πορίσματα συστηματικών αναλογιστικών μελετών και σε συνάρτηση με το προσδόκιμο όριο ζωής, με σκοπό αφενός τη βιωσιμότητα των ασφαλιστικών οργανισμών, αφετέρου την εξασφάλιση ικανοποιητικών κοινωνικοασφαλιστικών παροχών για το σύνολο των ασφαλισμένων.
      Σε ότι αφορά το Ι.Κ.Α. - Ε.Τ.Α.Μ., ειδικότερα, σημειώνουμε ότι ο συνδυασμός απαιτούμενου ορίου ηλικίας και κατ ελάχιστον απαιτούμενου αριθμού ημερών ασφάλισης για συνταξιοδότηση, που είναι 4.500 ημέρες, θεωρείται ευνοϊκός, λαμβανομένων υπόψη και ων χρόνων πλασματικής ασφάλισης που δύνανται να συνυπολογιστούν, προκειμένου για η συμπλήρωσή του, όπως ο χρόνος επιδότησης λόγω ανεργίας, ο χρόνος επιδότησης λόγω ασθένειας, ο χρόνος στρατιωτικής θητείας, κ.λπ. (άρθρο 40, του v. 2084/1992 (Φ.Ε.Κ. 165/Α΄)).
      2. Με τις διατάξεις του άρθρου 10, του ν. 2874/2000 (Φ.Ε.Κ. 286/Α΄), «Προώθηση της απασχόλησης και άλλες διατάξεις» και την, κατ' εξουσιοδότηση του νόμου αυτού, εκδοθείσα Φ.21/οικ.1177/31.05.2001 (Φ.Ε.Κ. 709/Β΄) Υπουργική Απόφαση, παρέχεται η δυνατότητα στους μακροχρόνια ανέργους, στους οποίους υπολείπονται μέχρι και πέντε 5) έτη ή χίλιες πεντακόσιες (1500) ημέρες ασφάλισης για τη θεμελίωση δικαιώματος πλήρους σύνταξης από τον Κλάδο σύνταξης του Ι.Κ.Α. - Ε.Τ.Α.Μ., κάτω από συγκεκριμένες προϋποθέσεις (άνεργοι επί δώδεκα (12) τουλάχιστον συνεχείς μήνες και συμπλήρωση του όρου έτους της ηλικίας προκειμένου για άνδρες, ή του 55ου προκειμένου για γυναίκες), να ζητήσουν την προαιρετική συνέχιση της ασφάλισής τους στο Ίδρυμα, μέχρι τη συμπλήρωση των κατ' ελάχιστον απαιτούμενων ημερών ασφάλισης για τη θεμελίωση του συνταξιοδοτικού τους δικαιώματος, με πλήρη κάλυψη της σχετικής δαπάνης λόγω καταβολής των προβλεπόμενων εισφορών, από τους πόρους του Κλάδου με την επωνυμία «Λογαριασμός για την Απασχόληση και την Επαγγελματική Κατάρτιση» (Λ.Α.Ε.Κ.), που με τον ν. 2434/1996 (Φ.Ε.Κ. 188/Α΄), έχει συσταθεί στον Οργανισμό Απασχόλησης Εργατικού Δυναμικού (Ο.Α.Ε.Δ.).
      Δικαιούχοι είναι οι ασφαλισμένοι του Ι.Κ.Α. - Ε.Τ.Α.Μ., καθώς και οι ασφαλισμένοι των ταμείων επικουρικής ασφάλισης που ασφαλίζουν μισθωτούς, οι οποίοι για κύρια σύνταξη είναι ασφαλισμένοι στο Ι.Κ.Α. - Ε.Τ.Α.Μ., ανεξάρτητα από το χρόνο εισόδου τους στην ασφάλιση, καθώς και από το χρόνο διακοπής της υποχρεωτικής ασφάλισής τους, με την προϋπόθεση να έχουν εγγραφεί ως άνεργοι στον Ο.Α.Ε.Δ., για χρονικό διάστημα δώδεκα (12) τουλάχιστον συνεχών μηνών πριν από την υποβολή της αίτησης για την υπαγωγή τους στις διατάξεις τoυ εν λόγω νόμου, να εξακολουθούν να είναι άνεργοι και να κατέχουν κάρτα ανεργίας ανανεωμένη ανά μήνα.
      Οι ανωτέρω διατάξεις αποσκοπούν στην εξασφάλιση σύνταξης σε εκείνες τις περιπτώσεις ασφαλισμένων που, για οποιονδήποτε λόγο, δεν συμπληρώνουν τις ελάχιστες προϋποθέσεις θεμελίωσης δικαιώματος συνταξιοδότησης. Ο εν λόγω χρόνος προαιρετικής ασφάλισης, σημειώνουμε ότι δεν δύναται να αναγνωρισθεί ως διανυθείς στα βαρέα και ανθυγιεινά επαγγέλματα.
      3. Με τις διατάξεις του άρθρου 5, του ν. 3385/2005, όπως ισχύουν μετά την αντικατάστασή τους με το άρθρο 45, του ν. 3518/2006 και μέσα στο πλαίσιο προϋποθέσεων που οι ίδιες θέτουν, παρέχεται η δυνατότητα σε ασφαλισμένους των οργανισμών κύριας και επικουρικής ασφάλισης (πλην Ο.Γ.Α.), αρμοδιότητας Υπουργείου Απασχόλησης και Κοινωνικής Προστασίας, καθώς και σε δικαιοδόχους τους, για αναγνώριση χρόνου ασφάλισης, κατόπιν εξαγοράς, με σκοπό τη συμπλήρωση των κατ' ελάχιστον απαιτούμενων από την νομοθεσία χρονικών προϋποθέσεων, προκειμένου για θεμελίωση δικαιώματος συνταξιοδότησης λόγω γήρατος, αναπηρίας ή θανάτου.
      Ο χρόνος ασφάλισης που δύναται να αναγνωριστεί κατά ανώτατο όριο, είναι εκατόν πενήντα (150) ημέρες ή έξι (6) μήνες, προκειμένου για θεμελίωση δικαιώματος συνταξιοδότησης λόγω γήρατος και πενήντα (50) ημέρες ή δύο (2) μήνες, προκειμένου για θεμελίωση δικαιώματος συνταξιοδότησης λόγω αναπηρίας ή θανάτου.
      4. Με τις διατάξεις του άρθρου 2, παρ. 5, του ν. 3029/2002 (Φ.Ε.Κ. Α΄ 160), παρέχεται η δυνατότητα στους ασφαλισμένους του κλάδου κύριας σύνταξης του Ι.Κ.Α. - Ε.Τ.Α.Μ., κατά παρέκκλιση της πάγιας νομοθεσίας και μέσα στο πλαίσιο των προϋποθέσεων που οι ίδιες θέτουν, να δικαιωθούν σύνταξης λόγω γήρατος, με τη συμπλήρωση τριών χιλιάδων πεντακοσίων (3.500) τουλάχιστον ημερών ασφάλισης και του εξηκοστού πέμπτου (65ου) έτους της ηλικίας τους, το ύψος της οποίας, υπολογιζόμενο με βάση τη νομοθεσία του Ιδρύματος, είναι ανάλογο του συνολικού αριθμού ημερών ασφάλισης που έχουν πραγματοποιήσει (αναλογική σύνταξη). Οι διατάξεις αυτές, επισημαίνουμε ότι ήταν μεταβατικής ισχύος, καλύπτοντας αιτήσεις συνταξιοδότησης οι οποίες έχουν υποβληθεί έως και την 31.12.2007.
      Στο πλαίσιο, πάντως, της ασκούμενης από το Υπουργείο μας κοινωνικής πολιτικής, εξετάζεται η δυνατότητα χρονικής παράτασης της εν λόγω διάταξης και πέραν της προαναφερόμενης καταληκτικής ημερομηνίας.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»)
      -ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 11 Φεβρουαρίου 2008.
      Α. Επίκαιρες Ερωτήσεις Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 582/5.2.2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Παπακωνσταντίνου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση της έλλειψης δασκάλων στο Δημοτικό Σχολείο Ελάτης του Νομού Κοζάνης.
      2. Η με αριθμό 577/5.2.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τα προβλήματα των ναυτεργατών που εργάζονται στο πλοίο «ΑΓΙΑ ΘΕΟΔΩΡΑ» της ναυτιλιακής εταιρείας «ΚΕΡΚΥΡΑΪΚΕΣ ΓΡΑΜΜΕΣ».
      3. Η με αριθμό 579/5.2.2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων ενίσχυσης των βιοκαλλιεργητών κ.λπ..
      4. Η με αριθμό 572/5.2.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Δικαιοσύνης, σχετικά με τη λειτουργία των τοξικολογικών εργαστηρίων κ.λπ..
      Β. Επίκαιρες Ερωτήσεις Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 537/4.2.2008 επίκαιρη ερώτηση του Βουλευτή του Πανελληνίιου Σοσιαλιστικού Κινήματος κ. Ιωάννη Κουτσούκου προς τον Υπουργό Πολιτισμού, σχετικά με τη χρηματοδότηση του Δήμου Αρχαίας Ολυμπίας ενόψει της Τελετής Αφής της Ολυμπιακής Φλόγας.
      2. Η με αριθμό 578/5.2.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Ανάπτυξης, σχετικά με τα ορυχεία εξόρυξης χρυσού στον Έβρο κ.λπ..
      3. Η με αριθμό 581/5.2.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων βελτίωσης της Εθνικής Οδού Πατρών-Πύργου.
      4.  Η με αριθμό  574/5.2.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Ανάπτυξης, σχετικά με την κατάργηση της διατίμησης σε προϊόντα κυλικείων δημοσίων χώρων κ.λπ..
      Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Α. Επίκαιρες Ερωτήσεις Πρώτου Κύκλου
      Πρώτη θα συζητηθεί η με αριθμό 583/37/5.2.2008 δεύτερη κατά σειρά επίκαιρη ερώτηση του Αρχηγού της Αξιωματικής Αντιπολίτευσης και Προέδρου του ΠΑ.ΣΟ.Κ. κ. Γεωργίου Παπανδρέου προς τον Πρωθυπουργό, σχετικά με τον εθνικό ενεργειακό σχεδιασμό και τη Δημόσια Επιχείρηση Ηλεκτρισμού.
      Η επίκαιρη ερώτηση έχει ως ακολούθως:
      «Η κλιματική αλλαγή και ο αναγκαίος περιορισμός των εκπομπών αερίων, η εξάντληση των παραδοσιακών πηγών ενέργειας και η αναζήτηση εναλλακτικών λύσεων, που θα συμβάλουν στην ενεργειακή αυτονομία κάθε χώρας, αποτελούν ζητήματα, που απασχολούν τις πολιτικές ηγεσίες κάθε Κράτους. 
      Δυστυχώς, δεν ισχύει το ίδιο στη χώρα μας, καθώς η ενεργειακή πολιτική που ακολουθεί η Κυβέρνηση δείχνει πως η Κυβέρνηση δεν αντιλαμβάνεται την κρισιμότητα αυτών των παραμέτρων. 
      Συγκεκριμένα η Νέα Δημοκρατία ακολουθεί πολιτική:
      α) με ύποπτες αδιαφανείς και αυθαίρετες επιλογές που οδηγούν στον αφελληνισμό και την ιδιωτικοποίηση της Επιχείρησης. 
      β) με επιδεικτική αδιαφορία για τις περιβαλλοντικές επιπτώσεις. 
      γ) με προβληματική διοίκηση και διαχείριση που έχει καταστήσει μια μέχρι πρότινος κερδοφόρο επιχείρηση σε ζημιογόνο. 
      Κατόπιν τούτου, ερωτάται ο κύριος Πρωθυπουργός: 
      1. Βάσει ποιων μελετών δρομολογείται κατασκευή και λειτουργία τόσων πολλών μονάδων λιθάνθρακα; Έχουν υπολογιστεί οι περιβαλλοντικές επιπτώσεις από την κατασκευή αυτών των μονάδων στις περιοχές όπου προβλέπεται η εγκατάστασή τους και πώς αυτές συνδυάζονται με τους στόχους του μακροχρόνιου ενεργειακού σχεδιασμού της χώρας; Είναι αυτός ο σχεδιασμός συμβατός με τις ρυθμίσεις του συστήματος εμπορίας ρύπων της Ευρωπαϊκής Ένωσης και τις δεσμεύσεις προς τη Συμφωνία του Κιότο; 
      2. Γιατί η διοίκηση της Δ.Ε.Η. δεν προκηρύσσει διεθνή ανοικτό διαγωνισμό, ως οφείλει, για την αναζήτηση εταιριών της Δ.Ε.Η. και επιλέγει αντ’ αυτού τον ύποπτο και αδιαφανή δρόμο της απευθείας επιλογής;»
      Το λόγο έχει ο Πρωθυπουργός κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, συμφωνούμε απόλυτα στην ανάγκη περιορισμού των εκπομπών αερίων. Η προστασία του περιβάλλοντος είναι εθνική υπόθεση. Συμφωνούμε απόλυτα στη διαπίστωση ότι εξαντλούνται οι παραδοσιακές πηγές ενέργειας. Η  έγνοια, όμως, για όλα αυτά άρχισε μόλις το 2004.
      Συμφωνούμε απόλυτα και στην ανάγκη αναζήτησης εναλλακτικών λύσεων. Αυτό είπαμε και αυτό ακριβώς κάνουμε! Εδώ και τέσσερα χρόνια εφαρμόζουμε  μια νέα, δυναμική, εξωστρεφή ενεργειακή πολιτική. Δίνουμε έμφαση στον περιορισμό της πετρελαϊκής εξάρτησης της Χώρας, στην αξιοποίηση ήπιων και εναλλακτικών πηγών ενέργειας, στην προστασία του περιβάλλοντος. 
      Θυμίζω: Πρώτον, υπογράψαμε σειρά διεθνών ενεργειακών συμφωνιών, που εντάσσουν τη Χώρα μας στον Παγκόσμιο Ενεργειακό Χάρτη. 
      Δεύτερον, η κατανάλωση φυσικού αερίου, σε τέσσερα χρόνια, αυξήθηκε στη Χώρα μας κατά 65%, και φέτος θα είναι διπλάσια σε σχέση με το 2003. Μέσα στο χρόνο θα έχει ολοκληρωθεί η κατασκευή των δικτύων φυσικού αερίου σε επιπλέον 15 περιοχές. Μέχρι το 2011, το φυσικό αέριο θα φτάσει και στη Μεγαλόπολη, για να αντικατασταθούν παλαιές λιγνιτικές μονάδες. 
      Τρίτον, θεσπίστηκε το 2006 σύγχρονο πλαίσιο για την ανάπτυξη των Ανανεώσιμων Πηγών Ενέργειας. Προετοιμάστηκε και θεσπίζεται, μέσα στο χρόνο, Ειδικό Χωροταξικό Πλαίσιο για τις ΑΠΕ. Βάλαμε τα βιοκαύσιμα στο ενεργειακό ισοζύγιο της Χώρας. Μέσα σε τέσσερα χρόνια η εγκατεστημένη ισχύς από Ανανεώσιμες Πηγές Ενέργειας έφτασε από τα 435 MW στα 915 MW. Μέσα στην επόμενη τετραετία θα υπερβεί τα 3.000 MW. Μόνο από τη ΔΕΗ θα ενταχθούν στο σύστημα πέντε νέοι υδροηλεκτρικοί σταθμοί, άνω των 600 MW. 
      Για όλα αυτά, πριν από το 2004, υπήρξε ελάχιστο ενδιαφέρον, ελάχιστη πρόνοια· δεν υπήρξαν παρά μηδαμινές ενέργειες και έργα. 
      Έρχομαι τώρα στο ζήτημα του λιθάνθρακα. Όπως είναι σε όλους γνωστό, η Ελλάδα, ως προς την εισαγωγή ενεργειακών πόρων, είναι από τις πιο εξαρτημένες χώρες στον κόσμο. Μέχρι πρόσφατα, το ενεργειακό ισοζύγιο της Χώρας στηριζόταν, κατά βάση, στην εισαγωγή πετρελαίου, ενώ η ηλεκτροπαραγωγή βασιζόταν στις πεπαλαιωμένες λιγνιτικές μονάδες της Δυτικής Μακεδονίας και της Μεγαλόπολης. Όλοι ξέρουμε τις συνέπειες που είχε και έχει η έκρηξη στις διεθνείς τιμές πετρελαίου. Και βέβαια, κανένας δεν αγνοεί ότι τα αποθέματα λιγνίτη στη Μεγαλόπολη εξαντλούνται μέσα στην επόμενη δεκαετία. 
      Εξετάζεται, λοιπόν, το ενδεχόμενο ο λιθάνθρακας να προστεθεί στο ενεργειακό ισοζύγιο της Χώρας. Τέτοιες μονάδες, όμως, θα προκύψουν μετά από αξιολόγηση των δυνατοτήτων, αλλά και των περιορισμών στις μορφές ενέργειας που μπορεί να συναποτελέσουν το μείγμα των πηγών ηλεκτροπαραγωγής - πάντοτε, βέβαια, με όλες τις αυστηρές προδιαγραφές της Ευρωπαϊκής Ένωσης και του Πρωτοκόλλου του Κυότο για την προστασία του περιβάλλοντος. 
      Θυμίζω ότι για την κατασκευή μιας μονάδας προαπαιτείται υπεύθυνη γνωμοδότηση της Ρυθμιστικής Αρχής Ενέργειας. Προπάντων, απαιτείται η τήρηση αυστηρών περιβαλλοντικών όρων. Επιβάλλεται περιβαλλοντική μελέτη και έγκρισή της από το ΥΠΕΧΩΔΕ και από τα συναρμόδια Υπουργεία. Καμία τέτοια έγκριση δεν έχει μέχρι στιγμής δοθεί. 
      Πληροφοριακά μόνο, επισημαίνω ότι μόλις πρόσφατα δόθηκε τέτοια άδεια στην Αγγλία, ενώ ανάλογες επενδύσεις ετοιμάζονται και σε άλλες ευρωπαϊκές χώρες. 
      Και θέλω να καταθέσω και μία ερώτηση -που έχει κατατεθεί από Βουλευτές του κόμματός σας-, σύμφωνα με την οποία, στην ουσία, παροτρυνόταν, εγκαλείτο -εάν θέλετε- η Κυβέρνηση, γιατί δεν έχει εντάξει το λιθάνθρακα στον προγραμματισμό της. Παρακαλώ, για τα Πρακτικά. 
      (Στο σημείο αυτό, ο Πρόεδρος της Κυβέρνησης κ. Κωνσταντίνος Καραμανλής  καταθέτει για τα Πρακτικά την προαναφερθείσα ερώτηση, η οποία έχει ως εξής:
      (Να μπουν οι σελ. 11 και 12)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Διαμαρτύρεστε για τις συνεργασίες που επεξεργάζεται η ΔΕΗ. Σέβομαι την άποψη. Ερευνήστε, όμως, ένα πράγμα: Ποιοι σας εισηγήθηκαν να κάνετε αυτή την ερώτηση, και κυρίως γιατί; 
      Και κάτι ακόμη: Όπως γνωρίζετε, με πρωτοβουλίες των κυβερνήσεων του κόμματός σας, η ΔΕΗ είναι από το 2001 εισηγμένη στο Χρηματιστήριο. Το Δημόσιο αποτελεί το μεγαλύτερο μέτοχό της, με ποσοστό 51%, αλλά το 39% του μετοχικού κεφαλαίου της ελέγχεται από ξένους θεσμικούς επενδυτές. Και αυτό δεν προβλέπεται να αλλάξει. Έχω τονίσει πολλές φορές ότι η εταιρεία δεν διοικείται από την Κυβέρνηση· διοικείται σύμφωνα με τους κανόνες της εταιρικής διακυβέρνησης. Οι επιχειρηματικές της αποφάσεις λαμβάνονται αποκλειστικά από το Διοικητικό της Συμβούλιο, και όχι σε σκοτεινούς θαλάμους. Κάθε πρόταση εξετάζεται και αξιολογείται υπεύθυνα από την ίδια την επιχείρηση. 
      Και ερωτώ: Γνωρίζετε έστω και μία περίπτωση σε όλη την Ευρώπη που μια μεγάλη επιχείρηση συνάπτει επιχειρηματική συνεργασία μέσα από διεθνή διαγωνισμό; 
      Σήμερα, σε όλο τον πλανήτη, τέτοιες επιχειρηματικές συνεργασίες αποφασίζονται και υλοποιούνται με αποφάσεις των διοικήσεων των Διοικητικών Συμβουλίων τους, και όχι με κυβερνητική καθοδήγηση. Αυτή την πολιτική εφαρμόζουμε και εμείς. Η διοίκηση της ΔΕΗ διαθέτει την αναγκαία ευελιξία και αποφασίζει μόνη της για τις επιχειρηματικές συνεργασίες της. Παρεμβάσεις στις επιχειρηματικές επιλογές της θα ήταν και ύποπτες και καταδικαστέες. 
      Η διοίκηση της ΔΕΗ έχει εκπονήσει ένα σημαντικό επενδυτικό πρόγραμμα, που προβλέπει την κατασκευή νέων σύγχρονων μονάδων 4 δισεκατομμυρίων ευρώ. Εκσυγχρονίζεται το σύστημα παραγωγής με νέες, προηγμένης τεχνολογίας και περιβαλλοντικά φιλικές μονάδες, ενώ, παράλληλα, επιταχύνονται οι επενδύσεις στη μεταφορά και τη διανομή ηλεκτρικής ενέργειας.
      Δώσαμε στη ΔΕΗ τη δυνατότητα να κατασκευάσει νέες μονάδες 800 MW· της δίνουμε τη δυνατότητα να κατασκευάσει νέες μονάδες, αντικαθιστώντας και αποσύροντας παλιές. 
      Η Κυβέρνηση ενθαρρύνει τις αναπτυξιακές πρωτοβουλίες της. Ενθαρρύνει και την επέκταση της δραστηριότητάς της στην αγορά της Νοτιοανατολικής Ευρώπης. 
      Θέλουμε μια ΔΕΗ ισχυρή, ανταγωνιστική, που να πρωταγωνιστεί όχι μόνο στη Χώρα μας, αλλά και στην ευρύτερη περιοχή. Αυτή είναι η θέση μας. Και αυτή η θέση είναι ξεκάθαρη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Το λόγο έχει ο Αρχηγός της Αξιωματικής Αντιπολίτευσης κ. Γεώργιος Παπανδρέου.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κύριοι συνάδελφοι, όπως πάντα, ο Πρωθυπουργός, πολλά λόγια, αλλά επί του πρακτέου, το αντίθετο.
      Σας παραδώσαμε, κύριε Πρωθυπουργέ, τη Δ.Ε.Η. ανθηρή και κερδοφόρα, με τα χαμηλότερα τιμολόγια οικιακής κατανάλωσης ρεύματος στην Ευρωπαϊκή Ένωση. Με την πετρελαϊκή κρίση, οι τιμές τότε δεν ανέβηκαν πάνω από 2% με 3%. 
      Και σας ρωτώ: Γιατί αυξήσατε τα τιμολόγια της Δ.Ε.Η. 25% μέσα σε τριάμισι χρόνια, κύριε Καραμανλή;
      (Χειροκροτήματα από την πτέρυγα του ΠΑ.ΣΟ.Κ.)
      Γιατί κάνατε μια ανθηρή, κερδοφόρα επιχείρηση, ζημιογόνα; Γιατί δεν υλοποιήσατε ούτε ένα έργο για το δίκτυο της Δ.Ε.Η. από το 2005 και μετά και μας μιλάτε για μονάδες; Γιατί αυξήσατε το δανεισμό, για να την υπερχρεώσετε; Γιατί δεν έχετε καταθέσει στην Ευρωπαϊκή Ένωση, εσείς που μιλάτε για τη μεγάλη σας ενεργειακή πολιτική, το εθνικό σχέδιο ενέργειας που σας επιβάλλει η Ευρωπαϊκή Ένωση για τη μείωση των ρύπων στη χώρα μας; Γιατί αφήσατε την Ελλάδα να καταδικαστεί από την Ευρωπαϊκή Ένωση, διότι δεν εφαρμόζει την οδηγία για τα κτήρια στη χώρα μας, που θα βοηθούσαν ευεργετικά και το κόστος για τον καταναλωτή και βεβαίως και το περιβάλλον;
      Αντιθέτως, δεν σχεδιάζετε το μέλλον, κύριε Καραμανλή. Πήγατε προχθές να  πάρετε απόφαση για λιθάνθρακα, για τις πιο ρυπογόνες δηλαδή μονάδες στην Ευρωπαϊκή Ένωση. «Κάτω από το τραπέζι» συμφωνίες με την RWE. 
      Ποια είναι η RWE; Η δεύτερη πιο ρυπογόνα επιχείρηση στην Ευρωπαϊκή Ένωση. Έφυγε από τη Γερμανία, από τα πρόστιμα που έπαιρνε για τις λιθανθρακικές μονάδες, λόγω της συμφωνίας Κιότο. Και μας βρήκε εμάς κορόιδα, κύριε Καραμανλή; Τους Έλληνες; Αυτό είναι ο πατριωτισμός της παράταξής σας; Να γίνουμε οι δακτυλοδεικτούμενοι στις περιβαλλοντικές παραβιάσεις; Να μετατρέψετε την Ελλάδα σε ενεργειακό σκουπιδότοπο; Να προσθέσουμε άλλους εννέα εκατομμύρια τόνους διοξείδιο του άνθρακα στη χώρα μας; Οι πλούσιοι να μεταφέρουν το πρόβλημα στους φτωχούς; Και η Δ.Ε.Η. να απαξιώνεται για να πάει το μάνατζμεντ στους Γερμανούς;
      Ποιός τα πληρώνει αυτά, κύριε Καραμανλή; Ο πολίτης, ο αγρότης, η νοικοκυρά, η μικρή επιχείρηση, ο καταναλωτής. Και ποιός κερδίζει, κύριε Καραμανλή; Η αδιαφάνεια, οι κομματικοί κηφήνες, τα ισχυρά παρασιτικά οικονομικά συμφέροντα, αυτούς που εσείς εξυπηρετείτε, κύριε Καραμανλή.
      (Χειροκροτήματα από την πτέρυγα του ΠΑ.ΣΟ.Κ.)
      Και για του λόγου το αληθές, θέλω να σας υπενθυμίσω τα λόγια ενός δικού σας ανθρώπου: «Αισθάνομαι θλίψη, διότι διαψεύδονται οι ελπίδες μου και οι ελπίδες πολλών εκατομμυρίων Ελλήνων, ότι η νέα διακυβέρνηση θα εξουδετέρωνε τη διαπλοκή». Είναι τα λόγια του κ. Παλαιοκρασσά, ο οποίος έφυγε λέγοντας: «Ο βασιλιάς είναι γυμνός». Ο βασιλιάς είναι γυμνός ,κύριε Καραμανλή. Υποκλοπές, ομόλογα, καρτέλ, «κουμπάροι», Υπουργείο Πολιτισμού. Η συγκάλυψη της συγκάλυψης. Γιατί αρνείστε, κύριε Καραμανλή, να έρθετε στην Επιτροπή Μορφωτικών Υποθέσεων, για να λογοδοτήσετε στον ελληνικό λαό; 
      (Χειροκροτήματα από την πτέρυγα του ΠΑ.ΣΟ.Κ.)
      Γιατί  φοβόσαστε; Και σας προκαλώ να δώσετε τις επιστολές του κ. Τατούλη στη δημοσιότητα. Δεν είναι προσωπική, φιλική αλληλογραφία μεταξύ δύο ανθρώπων, είναι δημόσια έγγραφα μεταξύ του Υφυπουργού και του Υπουργού Πολιτισμού.
      (Χειροκροτήματα από την πτέρυγα του ΠΑ.ΣΟ.Κ.)
      Γιατί δεν θέλετε την εξεταστική για τη «SIEMENS»; 
      Τόσα ψέματα, κύριε Καραμανλή, τόση αδιαφάνεια, τόσος κυνισμός, τόση έλλειψη σεβασμού στον Έλληνα πολίτη; Έχετε τεράστια ευθύνη για το σημερινό κατήφορο της χώρας. Έχετε πληγώσει την Ελλάδα, έχετε πληγώσει τον Έλληνα.
      Εμείς εγγυούμαστε άλλο δρόμο: την ενεργειακή επάρκεια, την τεχνολογική ανάπτυξη, προσιτές τιμές για τον καταναλωτή, πράσινη εναλλακτική ανάπτυξη με ενέργεια ήπια για το περιβάλλον, που αναδεικνύει το περιβάλλον ως πρωτοπορία, ως βασικό συνδετικό μας πλεονέκτημα.  Εμείς δείχνουμε το δρόμο της διαφάνειας, της δημοκρατίας και της αξιοπρέπειας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, μόλις προ ολίγων λεπτών είπα ότι  δεν υπάρχει καμία συμφωνία. Άρα, λέτε ανακρίβειες. Είπα «εξετάζεται το ενδεχόμενο», και, προφανώς, δεν είδατε και την ερώτηση που έχουν καταθέσει οι δικοί σας συνάδελφοι, σύμφωνα με την οποία ήταν προγραμματισμός από την Κυβέρνηση Σημίτη να γίνουν μονάδες λιθάνθρακα, και ευθέως οι Βουλευτές σας μας εγκαλούσαν που δεν το είχαμε  προχωρήσει.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Όχι πάλι τα παρελθόντα.
       ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σας είπα, λοιπόν, τους όρους με τους οποίους γίνεται αυτή η έρευνα. 
      (Χειροκροτήματα από την πτέρυγα της Νέας Δημοκρατίας)
      Κύριε Παπανδρέου, δίνετε την εντύπωση ότι δεν ξέρατε τίποτε απ΄ όσα γίνονταν κι όσα δεν γίνονταν τον καιρό που το κόμμα σας είχε την ευθύνη για τη διακυβέρνηση του Τόπου! Δίνετε την εντύπωση πως ούτε τώρα ξέρετε! Δεν ακούτε, δεν σας λένε, δεν μαθαίνετε! 
      Μόλις χθες επέστρεψα από τη Ρουμανία, όπου υπογράψαμε μια ακόμη συμφωνία ενεργειακής συνεργασίας. Τα τελευταία τέσσερα χρόνια υπογράφηκαν δέκα διεθνείς ενεργειακές συμφωνίες, που μετατρέπουν τη Χώρα σε διεθνή δίαυλο μεταφοράς πετρελαίου, φυσικού αερίου και ηλεκτρισμού. Εγκαινιάσαμε τον  ελληνοτουρκικό αγωγό φυσικού αερίου, και, βέβαια, προχωράει το σχέδιο για την υλοποίηση του αγωγού «Μπουργκάς – Αλεξανδρούπολη». Σας θυμίζω μόνο τη δική σας πρόβλεψη, ότι «φάγαμε χαστούκι». Με τέτοια φρασεολογία και τέτοιες ανακρίβειες κάνετε αντιπολίτευση;
      (Χειροκροτήματα από την πτέρυγα της Νέας Δημοκρατίας)
      Έρχομαι τώρα σε κάτι γενικότερο. 
      Επέστρεψα από τη Ρουμανία πιο νωρίς απ’ ό,τι ήταν προγραμματισμένο.  Και αυτό γιατί, για πρώτη φορά, καταθέσατε ερώτηση. Είχα την ελπίδα ότι επιστρέφετε στην πραγματική πολιτική ατζέντα. 
      ΑΠΟΣΤΟΛΟΣ  ΚΑΚΛΑΜΑΝΗΣ:  Εσείς λείπατε τρία χρόνια από την Αίθουσα.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Αλλά δεν σεβαστήκατε ούτε καν τον εαυτό σας· εκτραπήκατε σε ισοπεδωτικούς χαρακτηρισμούς· ήρθατε για να προκαλέσετε θόρυβο, να οξύνετε, να πολώσετε. Δεν θα σας ακολουθήσω. Δεν ζημιώνετε μόνο το κόμμα σας με τη στάση αυτή· ζημιώνετε και τους θεσμούς και τον πολιτικό βίο. Επεκταθήκατε σε αναφορές που δεν έχουν καμία σχέση με την ερώτησή σας. Δείχνετε πολιτική υποκρισία. Δείχνετε πως δεν νοιάζεστε για την ουσία των πραγμάτων, αλλά για να συνεχίσετε τις παραστάσεις εντυπώσεων. Δεν θα συμπράξω σ΄ αυτά τα παιχνίδια. Και αυτό κρατήστε το καλά! Για όλα τα θέματα της επικαιρότητας έχει επιληφθεί η Δικαιοσύνη· όλα τα ζητήματα παραπέμπονται στη Δικαιοσύνη. Σεβαστείτε το έργο της. Εμείς το διευκολύνουμε πάντα το έργο της. 
      (Χειροκροτήματα από την πτέρυγα της Νέας Δημοκρατίας)
      Σεβαστείτε τους θεσμούς. Οι πολίτες μπορούν να είναι σίγουροι ότι τίποτε δεν πρόκειται να συγκαλυφθεί, τίποτε δεν μένει στη σκιά, τίποτε δεν θα μείνει στο σκοτάδι· όλα στο φως! Το είπα και θα το επαναλάβω: 
      (Χειροκροτήματα από την πτέρυγα της Νέας Δημοκρατίας)
      ΑΠΟΣΤΟΛΟΣ ΚΑΚΛΑΜΑΝΗΣ: Θα τα βάλει στο αρχείο η δικαιοσύνη. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Δεν καταδικάζουμε κανέναν χωρίς στοιχεία. Δεν χαριστήκαμε όμως, δεν χαριζόμαστε και ούτε πρόκειται ποτέ να χαριστούμε σε κανέναν, όποιος κι αν είναι, όπου κι αν βρίσκεται.
      (Χειροκροτήματα από την πτέρυγα της Νέας Δημοκρατίας)
       Το αποδείξαμε πολλές φορές. Το αποδεικνύουμε σε κάθε περίπτωση. Και αυτή είναι η μεγάλη μας διαφορά.
      Σε ό,τι αφορά την Επιτροπή Μορφωτικών Υποθέσεων, χρειάστηκαν τέσσερα χρόνια να έρθετε να μου κάνετε ερώτηση στην ΄Ωρα του Πρωθυπουργού. Εδώ είμαι να με ρωτήσετε, στην Ολομέλεια, όποτε θέλετε, ό,τι θέλετε.
      (Χειροκροτήματα από την πτέρυγα της Νέας Δημοκρατίας)
       Σε παιχνίδια, όμως, εντυπώσεων δεν συμμετέχω, δεν παίζω.
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΑΚΛΑΜΑΝΗΣ: Λείπατε τρία χρόνια από τη Βουλή! Σας παρακαλώ!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και, τέλος, μιλάτε εσείς για Εξεταστική Επιτροπή; Έλεος!
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Σας είπαν ότι η καλύτερη άμυνα είναι η επίθεση. Κι εδώ αποτυγχάνετε!
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Δεν βλέπετε ότι τα στελέχη σας άρχισαν ήδη να αλληλοκατηγορούνται; Κατηγόρησαν την Κυβέρνηση της οποίας κι εσείς υπήρξατε μέλος. 
      Η έρευνα της Δικαιοσύνης θα προχωρήσει και θα τελειώσει. Τίποτα δεν θα επιτρέψουμε να την καθυστερήσει! Κρατήστε το αυτό!
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Φέρτε εξεταστική επιτροπή!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Αφήστε τη Δικαιοσύνη να συνεχίσει το έργο της απερίσπαστη. Και τότε, η Βουλή είναι εδώ! 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Το φοβάστε. Φοβάστε, κύριε Καραμανλή.
       ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ακούστε το! Η Βουλή είναι εδώ και είναι έτοιμη να ασχοληθεί με το θέμα αυτό, όταν ολοκληρωθεί η έρευνα.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, οκτώ μαθήτριες και μαθητές και τρεις συνοδοί -καθηγητές από το Τ.Ε.Ε. Ειδικής Αγωγής Ψυχικού Κέντρου Βορείου Ελλάδος Θεσσαλονίκης στο Πρόγραμμα Φιλοξενίας.
      Η Βουλή τους καλωσορίζει. Χαιρόμαστε που είναι εδώ και τους ευχόμαστε καλή δύναμη.	
      (Χειροκροτήματα από όλες τις πτέρυγες της Βουλής)
       Εισερχόμαστε στην τέταρτη τη με αριθμό 571/36/5-2-2008 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου που απευθύνεται προς τον Πρωθυπουργό, σχετικά με τις ιδιωτικοποιήσεις δημοσίων επιχειρήσεων και οργανισμών, τις απολύσεις προσωπικού, κ.λπ..
      Η επίκαιρη ερώτηση έχει ως ακολούθως:
      «Με αιχμή δημόσιες επιχειρήσεις μεταφορών όπως ο Ο.Σ.Ε., τα Λιμάνια Πειραιά και Θεσσαλονίκης, η «Ολυμπιακή», η Δ.Ε.Η. βρίσκεται σε εξέλιξη μία μεγάλη επιχείρηση της Κυβέρνησης της Νέας Δημοκρατίας, που έχει στόχο τη συρρίκνωση, διάλυση και ιδιωτικοποίηση όλων των δημόσιων επιχειρήσεων και υπηρεσιών στρατηγικής ή κοινωφελούς σημασίας της χώρας, την οποία καλείται να πληρώσει άμεσα ο ελληνικός λαός με πολλά δισεκατομμύρια ευρώ και μεσοπρόθεσμα με χειροτέρευση των παρεχόμενων υπηρεσιών και ραγδαία άνοδο των τιμολογίων αυτών των επιχειρήσεων.
      Η Κυβέρνηση για να «ελαφρύνει» τις δημόσιες αυτές επιχειρήσεις μεταφορών και να τις κάνει πιο ελκυστικές προς πώληση στα ιδιωτικά συμφέροντα, προωθεί ένα πρόγραμμα χιλιάδων «εθελουσίων» εξόδων και μετατάξεων, το οποίο θα κοστίσει τεράστια ποσά στα ασφαλιστικά ταμεία, θα παροπλίσει και θα «αχρηστεύσει» πολύτιμο, έμπειρο και εξειδικευμένο προσωπικό και θα αποτελέσει το πρώτο βήμα για τη διάλυση των εργασιακών σχέσεων όσων απομείνουν σε αυτές τις επιχειρήσεις και κυρίως των νέων που θα προσληφθούν στα πρότυπα του Ο.Τ.Ε..
      Λαμβάνοντας υπόψη και τις καταιγιστικές αποκαλύψεις («SIEMENS», Υπουργείο Πολιτισμού) για τη χρησιμοποίηση του δημόσιου χρήματος και το μέγεθος της διαπλοκής, ερωτάται ο κ. Πρωθυπουργός τα εξής:
      1. Θα αναθεωρήσει τους σχεδιασμούς της Κυβέρνησής του για τη συρρίκνωση, διάλυση και ιδιωτικοποίηση των δημόσιων στρατηγικών επιχειρήσεων και κοινωφελών υπηρεσιών της χώρας και θα αναληφθούν οι ευθύνες της πολιτικής ηγεσίας για την αποτελεσματικότητα του δημόσιου τομέα, όταν έρχονται συνεχώς στην επιφάνεια στοιχεία προμηθειών και χρηματοδοτήσεων που γίνονται για ιδιοτελή, κομματικά ή προσωπικά συμφέροντα και όχι για την ενίσχυση των δημόσιων επιχειρήσεων;
      2. Θα σταματήσει να χρησιμοποιεί τις χιλιάδες «εθελούσιες» εξόδους, τις «μετατάξεις», τη διάλυση των εργασιακών σχέσεων, για να εξυπηρετήσει τις κερδοσκοπικές επιδιώξεις εγχώριων και πολυεθνικών ιδιωτικών συμφερόντων;».
      Το λόγο έχει ο Πρωθυπουργός κ. Κωνσταντίνος Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, διακρίνω στην ερώτηση μια κραυγαλέα αντίφαση: αφενός μια αμφισβήτηση της αποτελεσματικότητας του ευρύτερου δημόσιου τομέα και, αφετέρου, μια μετωπική αντίθεση στα σχέδια για την εξυγίανσή του· αντίδραση σε όλα· στείρα άρνηση σε όλα· πρόταση, όμως, καμία! Συμβολή στην επίτευξη λύσεων πουθενά! 
      Οι δικές μας θέσεις είναι ξεκάθαρες. Οι αποκρατικοποιήσεις είναι επιβεβλημένη στρατηγική. Είναι στρατηγική ανάπτυξης, στρατηγική πολιτικής και κοινωνικής ευθύνης. 
      Οι αποκρατικοποιήσεις, κυρίες και κύριοι συνάδελφοι, αποβλέπουν στην ενίσχυση του υγιούς ανταγωνισμού, στη βελτίωση της παραγωγικότητας, στην απελευθέρωση των αγορών, στην αύξηση των ευκαιριών και της απασχόλησης, στη μείωση του δημόσιου χρέους. Αποβλέπουν στην αντιμετώπιση καταστάσεων που επιβαρύνουν το Δημόσιο, τους φορολογούμενους δηλαδή, με τεράστια ελλείμματα. Αποβλέπουν στην προσέλκυση νέων επενδύσεων για υποδομές και εξοπλισμούς, στη βελτίωση της ανταγωνιστικότητας, στην ενδυνάμωση των αναπτυξιακών δυνατοτήτων της Χώρας, στην αξιοποίηση των πλεονεκτημάτων που προσφέρει η γεωγραφική θέση μας. Αποβλέπουν στην ένταξη κρίσιμων επιχειρήσεων και υπηρεσιών στην παγκόσμια αγορά, έτσι ώστε να αποτραπεί ο κίνδυνος της απομόνωσης και της απαξίωσής τους, αλλά και για να τους δοθεί η δυνατότητα δυναμικής ανάπτυξης, για το συμφέρον ολόκληρης της Χώρας. 
      Με μια φράση: Οι αποκρατικοποιήσεις, σ’ έναν κόσμο που γίνεται ολοένα και πιο ανταγωνιστικός, είναι επιτακτική ανάγκη· είναι δρόμος προόδου. Σημαίνουν φραγμό στη σπατάλη που πέφτει στις πλάτες των φορολογουμένων· σημαίνουν ανταγωνιστικότητα, ανάπτυξη, απασχόληση· σημαίνουν βελτίωση των υπηρεσιών που παρέχονται στους πολίτες. 
      Σε ό,τι αφορά τους εργαζόμενους: Οι αρμόδιοι Υπουργοί έχουν καταστήσει σαφή τη θέση μας. Δέσμευσή μας είναι να διασφαλίσουμε πλήρως και σε κάθε περίπτωση τα δικαιώματα όλων των εργαζομένων. 
      Ειδικότερα για τους εργαζόμενους στον Οργανισμό Λιμένα Πειραιά και τον Οργανισμό Λιμένα Θεσσαλονίκης, καταρτίζονται ήδη τα αναγκαία νομικά κείμενα, ώστε να κατοχυρωθούν απολύτως όλα τα δικαιώματά τους. Κατοχυρώνεται, κατ’ αρχήν, το δικαίωμά τους να παραμείνουν, εφόσον το θέλουν, στις εργασίες τους. Τους δίνεται η δυνατότητα εθελουσίας εξόδου, και θεσπίζονται γι’ αυτό κίνητρα. Τους δίνεται η δυνατότητα μετατάξεων. Τους δίνεται το δικαίωμα συμμετοχής στις υπεραξίες των Οργανισμών στους οποίους εργάζονται, με την αγορά μετοχών σε προνομιακή τιμή. Τους δίνεται ακόμη και προνόμιο προσλήψεων των παιδιών τους, εφόσον πληρούν τις αναγκαίες προϋποθέσεις. 
      Ανάλογες είναι και οι δεσμεύσεις μας για τους εργαζόμενους στην Ολυμπιακή -και αυτό έχει ειπωθεί πολλές φορές. Κανένας εργαζόμενος δεν πρόκειται να εγκαταλειφθεί. Δεν πρόκειται να θιγούν, σε καμία περίπτωση, ούτε τα ασφαλιστικά ούτε άλλα δικαιώματά τους. Η απορρόφηση από τη νέα Ολυμπιακή, οι μετατάξεις στον ευρύτερο δημόσιο τομέα και η εθελουσία έξοδος μπορεί να συνδιαμορφώσουν ένα πλαίσιο ευθύνης και ανθρωπιάς. 
      Βλέπω, όμως, ότι ο ΣΥΡΙΖΑ αντιδρά και σ’ αυτά. Αντιδρά και αντιφάσκει! Μόλις πρόσφατα, σε μια άλλη περίπτωση –στη συζήτηση του ν. 3613/2007, στη συζήτηση για τις μετατάξεις από δημοτικές επιχειρήσεις προς τον ευρύτερο δημόσιο τομέα- όχι μόνο ήθελε να γίνονται μετατάξεις, αλλά απαιτούσε να είναι και υποχρεωτικές! Τώρα δεν θέλει καθόλου μετατάξεις! Γιατί; Σε τι οφείλεται αυτή η αντίφαση; 
      Κλείνω με μία φράση, κυρίες και κύριοι συνάδελφοι. Οι εργαζόμενοι δεν έχουν να χάσουν τίποτα. Κι αυτό αφορά όλους τους εργαζόμενους. Θέλω να είναι απόλυτα σαφές. Κυβέρνηση και εργαζόμενοι είμαστε απέναντι στο ίδιο πρόβλημα. Είμαστε στην ίδια πλευρά. Οι θέσεις μας σ΄ όλα αυτά είναι ξεκάθαρες: δεν πρόκειται να παραγνωρίσουμε τα συμφέροντα των εργαζομένων· δεν πρόκειται να ευνοήσουμε μονοπωλιακές καταστάσεις· δεν πρόκειται, όμως, να σταματήσουμε και τις μεταρρυθμίσεις που χρειάζονται για να πάει ο Τόπος μπροστά· δεν πρόκειται να λησμονήσουμε τους φορολογούμενους που πληρώνουν. Αυτή είναι η δέσμευσή μας. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, κατ’ αρχάς θέλω να εκφράσω τη συγκίνηση των Βουλευτών του Συνασπισμού Ριζοσπαστικής Αριστεράς για την περιπέτεια της πρώην συναδέλφου, της Μαριέττας Γιαννάκου. Ευχόμαστε να υπάρξει καλή έκβαση και είναι μία ευκαιρία –νομίζω- να σκεφθούμε πόσο εύθραυστοι και πόσο μέσα στην ανθρώπινη μοίρα είμαστε όλοι και τη σημασία που έχει οι αντιπαραθέσεις να είναι αντιπαραθέσεις ουσίας και όχι σε προσωπικό επίπεδο.
      Θέλω να πω ότι καλωσορίζω το Υπουργικό Συμβούλιο σε αυτήν την Αίθουσα, καλωσορίζω τον Πρόεδρο της Αξιωματικής Αντιπολίτευσης, ο οποίος έφυγε από την ερώτησή μας, που περιλαμβάνει και τη Δ.Ε.Η. –δεν καταλαβαίνω- καλωσορίζω σχεδόν όλους τους Βουλευτές της Νέας Δημοκρατίας και σχεδόν όλους τους Βουλευτές του ΠΑ.ΣΟ.Κ. και θέλω να πω ότι αν έχει γίνει αυτό και είναι πολύ σημαντικό, οφείλεται σε μία τρίχρονη προσπάθεια που έκανε ο Συνασπισμός Ριζοσπαστικής Αριστεράς να ενεργοποιηθεί η ώρα του Πρωθυπουργού. Και για την ολοκλήρωσή του θέλω να αναφέρω τη θετική συμβολή που είχε ο Πρόεδρος του Κοινοβουλίου μας!
      ΑΠΟΣΤΟΛΟΣ ΚΑΚΛΑΜΑΝΗΣ: Υπερβάλετε όπως συνήθως!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρωθυπουργέ, θα ήθελα να σας θέσω τρία ερωτήματα με βάση και τη φιλοσοφία που έχετε για την ανάγκη ιδιωτικοοικονομικών όρων που πρέπει να κυριαρχούν σε όλη την οικονομία και στην πρώην δημόσια οικονομία. 
      Τι θα συμβουλεύατε έναν φίλο σας, ο οποίος έχει μία μικρή επιχείρηση και ο οποίος έρχεται και σας λέει: «Έχω την επιχείρησή μου και είναι κερδοφόρα, να την πουλήσω;» Θα του λέγατε «να την πουλήσετε»; Όχι βέβαια.
       Για ποιο λόγο λοιπόν –και αυτό δεν έχει αποκαλυφθεί στον ελληνικό λαό- πουλάτε όλα τα φιλέτα του δημοσίου, όλες τις κερδοφόρες επιχειρήσεις του δημοσίου; Είναι κερδοφόρα τα λιμάνια, κερδοφόρος ο Ο.Τ.Ε., κερδοφόρα η Εθνική Τράπεζα, κερδοφόρο το Ταχυδρομικό Ταμιευτήριο. Γιατί πουλάτε τις κερδοφόρες επιχειρήσεις; Και μάλιστα όταν δεν είναι κερδοφόρες, όπως ο Ο.Σ.Ε., αποκόπτετε, ξεχωρίζετε το φιλέτο από τα κόκαλα, κάνετε την «ΕΡΓ.ΟΣΕ.», που είναι κερδοφόρα και λέτε «πουλάμε αυτή». Και σε όσες περιπτώσεις όντως λόγω ευθυνών των κυβερνήσεων, κατά τη γνώμη μας, υπάρχουν μη κερδοφόρες επιχειρήσεις, όπως η Ολυμπιακή, δεν μπορείτε να τις πουλήσετε.
       Τι θα λέγατε στον Έλληνα, τον επιχειρηματία το μικρό, το φίλο σας; Θα λέγατε: «πουλήστε τις»; Γιατί τις πουλήσατε εσείς; Γιατί σήμερα 60% πολλών μεγάλων και ακμαίων πρώην δημοσίων επιχειρήσεων σύμφωνα με στοιχεία του Χρηματιστηρίου ανήκουν στα ξένα funs, τα οποία λυμαίνονται την περιουσία αυτή και τις δυνατότητες τις αναπτυξιακές; Αυτή είναι η πρώτη ερώτηση.
      Η δεύτερη ερώτηση: Αν ένας φίλος σας επιχειρηματίας ερχόταν και σας ρώταγε: «’Έχω μία επιχείρηση, κύριε Καραμανλή και θέλω μία συμβουλή από εσάς. Η επιχείρηση δεν πήγαινε καλά και ήμουν έτοιμος να την πουλήσω αλλά βρήκα ότι ο διευθυντής κλέβει. Τι λες να κάνω, να την πουλήσω ή να το ψάξω  πρώτα;».
      Κι εγώ σας ρωτάω, τι κάνετε; Εδώ πέρα όταν μιλάμε για «SIEMENS», για παράδειγμα –και αυτό αφορά και σε σας και στην κυβέρνηση του ΠΑ.ΣΟ.Κ.- σημαίνει ότι όσον αφορά στον Ο.Τ.Ε., όλο το δημόσιο τομέα που έχει σε μία εποχή επανάστασης στις επικοινωνίες εξοπλισμό «SIEMENS» και έχει πληρώσει πολλαπλάσια χρήματα από όσα ήταν ανάγκη, το κόστος του ήταν πολύ μεγαλύτερο. Σημαίνει ότι θα μπορούσε να λειτουργήσει με πολύ μικρότερο κόστος για τη «SIEMENS» και για οποιαδήποτε «SIEMENS». Σημαίνει ότι πρέπει να μάθουμε πέρα από το ποιοί, πόσα και σε ποια τσέπη και πόσο κόστος είχε η «SIEMENS». 
      Σας ρωτάω, θα ξαναεξετάσετε; Έχετε τη «SIEMENS», έχουμε όλα αυτά που λέγονται για το Υπουργείο Πολιτισμού κ.λπ.. Θα ξαναεξετάσετε; Θα έχετε μία νέα αντιμετώπιση στον δημόσιο τομέα, ή θα ακολουθείτε τις εύκολες λύσεις «είναι δύσκολο, πουλάμε» ή «αυξάνουμε μέχρι το 2009 100% τα εισιτήρια των λεωφορείων και 40% από αύριο»; 
      Ένα τρίτο ερώτημα και τελειώνω, κύριε Πρόεδρε.
      Έχετε ένα φίλο σας επιχειρηματία και τον βλέπατε τη μία να παίρνει υπαλλήλους, την άλλη να απολύει υπαλλήλους και να έχει μία σχιζοφρενική κατάσταση. Τι θα του λέγατε; Θα του λέγατε «σοβαρέψου, δεν είναι κατάσταση αυτή». Γιατί αυτήν την πολιτική την ακολουθείτε εσείς; Για ποιο λόγο;
      Τη μια μας λέτε ότι θα φέρετε ασφαλιστική μεταρρύθμιση όπου θα αυξάνεται το όριο ηλικίας και την άλλη στα λιμάνια, στον Ο.Σ.Ε., στο Χρηματιστήριο ετοιμάζετε εθελούσιες εξόδους, ετοιμάζεστε να πουλήσετε τις επιχειρήσεις, να πληρώσει το κόστος το κράτος, να επιδοτήσει την πώληση, να επιβαρυνθούν τα ταμεία. Είναι πολιτική αυτή;
      	(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του Συνασπισμού Ριζοσπαστικής Αριστεράς)  
      	ΠΡΟΕΔΡΟΣ (Δημήτριος Σιούφας): Κύριε Πρόεδρε, θα πρέπει να ολοκληρώσετε.
      	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ολοκληρώνω, κύριε Πρόεδρε.
      	Καταλήγοντας θέλω να πω ότι θεωρούμε πως η Κυβέρνησή σας αυτήν τη στιγμή υπονομεύει έναν δημόσιο τομέα που ήταν ακμαίος. Θεωρούμε ότι το ΠΑ.ΣΟ.Κ. έχει ευθύνες και για τη Δ.Ε.Η. ακόμη που ανέφερε πριν από λίγο, όταν έδωσε το 49%, όταν απέκλεισε τη Δ.Ε.Η. από τέσσερις διαγωνισμούς για εργοστάσια ηλεκτροπαραγωγής.
      	Ζητάμε από τον ελληνικό λαό να στηρίξει τη νέα κυβερνητική πρόταση, μία πρόταση που πιστεύει στην ανάπτυξη και τις δυνατότητες του δημόσιου τομέα και εκφράστηκε στο χθεσινό συνέδριο του Συνασπισμού.
      	Σας ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      	ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Καραμανλής.
      	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, αναγνωρίζουμε τα προβλήματα που υπάρχουν. Έχω πει πολλές φορές -και δεν θα πάψω να το επαναλαμβάνω- ότι ο δημόσιος τομέας είναι ο μεγάλος ασθενής στον Τόπο μας. Δεν ισχυριζόμαστε ότι λύθηκαν όλα τα προβλήματά του! Οφείλετε, όμως, να αναγνωρίσετε ότι έγιναν σημαντικά βήματα ως τώρα. Οφείλετε να αναγνωρίσετε ότι τα πράγματα αλλάζουν. Η Ελλάδα βγαίνει δυναμικά στη νέα εποχή. Εξυγιαίνεται ο ευρύτερος δημόσιος τομέας. Διασφαλίζεται ισχυρή οικονομία ευκαιριών. Θεμελιώνεται πραγματικά Κοινωνικό Κράτος. Οφείλετε να αναγνωρίσετε ότι βρίσκονται σε εξέλιξη σημαντικές μεταρρυθμίσεις για την εμπέδωση της διαφάνειας και την προστασία του δημόσιου χρήματος. 
      	Θυμίζω ότι, ήδη, προετοιμάζεται η κατάρτιση νομοσχεδίου για την ενσωμάτωση των Ειδικών Λογαριασμών στον Κρατικό Προϋπολογισμό, η θέσπιση υποχρέωσης των Δημόσιων Νοσοκομείων και των Ασφαλιστικών Ταμείων να καταρτίζουν Προϋπολογισμούς και Απολογισμούς, η θέσπιση υποχρέωσης όλων των υπουργείων να δημοσιοποιούν άμεσα κάθε επιχορήγηση που εγκρίνουν, και η προώθηση νομοσχεδίου που μετατρέπει τη δωροδοκία –ενεργητική ή παθητική- σε κακούργημα.
      	Θυμίζω όμως και τις προτάσεις μας, στο πλαίσιο της Αναθεώρησης του Συντάγματος, για τον αποτελεσματικότερο έλεγχο των συμβάσεων που συνάπτει το Δημόσιο, για την περαιτέρω ενίσχυση της Δικαιοσύνης, για την ενίσχυση των κομμάτων απέναντι σε οικονομικά συμφέροντα, για τον ουσιαστικό και αποτελεσματικό έλεγχο του λεγόμενου «πολιτικού χρήματος».
      	Δεν διστάζω να αναγνωρίσω ότι κάποια πράγματα μπορεί να άργησαν. Δεν δέχομαι, όμως, την αμφισβήτηση των πάντων. Κάνουν λάθος όσοι επενδύουν σε πρόσκαιρες εντυπώσεις. Κάνουν λάθος όσοι συμπλέουν με τη διαστρέβλωση, την παραπολιτική, το «γκρίζο». Κάνουν λάθος όσοι ταυτίζονται με την άρνηση, την αντίδραση, το συντηρητισμό. Δεν μπορεί από τη μια να καταγγέλλετε νοσηρά φαινόμενα και, από την άλλη, να εναντιώνεστε σε κάθε μεταρρύθμιση που αποβλέπει στην αντιμετώπισή τους. Δεν μπορεί να κινδυνολογείτε, υποστηρίζοντας ότι οι αλλαγές που προωθούμε θα κοστίσουν δισεκατομμύρια στον ελληνικό λαό, όταν ξέρετε πως συμβαίνει το ακριβώς αντίθετο. 
      	Ξέρετε πολύ καλά ότι το κόστος των Δημόσιων Οργανισμών και Επιχειρήσεων πέφτει στις πλάτες των πολιτών, εδώ και πολλά χρόνια. Ξέρετε ότι το κόστος αυτό είναι εξαιρετικά βαρύ. Ξέρετε και για τα ελλείμματα των Δημόσιων Οργανισμών και για την έκρηξη του δημόσιου χρέους, που συντελέστηκε στα χρόνια που πέρασαν. Όλα αυτά αφαιρούν τεράστιους πόρους, αφαιρούν πολλές από τις δυνατότητες του Κοινωνικού Κράτους. Και όλα αυτά δεν μπορεί να συνεχίζονται. 
      Δεν βοηθά ο λαϊκισμός, δεν προσθέτει η αντιδραστικότητα κι ούτε, βέβαια, ισχύουν οι ισχυρισμοί ότι οι αποκρατικοποιήσεις σημαίνουν επιδείνωση υπηρεσιών και αύξηση τιμών. Συμβαίνει, και πάλι, το ακριβώς αντίθετο: η απελευθέρωση των αγορών ενισχύει τον υγιή ανταγωνισμό, φέρνει καινούργιες θέσεις εργασίας, βελτιώνει την εξέλιξη τιμών και υπηρεσιών. Θυμίζω ένα και μόνο παράδειγμα, τι έγινε με την απελευθέρωση των τηλεπικοινωνιών, και στις τιμές και στην ποιότητα των υπηρεσιών και στη δημιουργία νέων θέσεων εργασίας.
      	Οφείλουμε λοιπόν –και οφείλουμε όλοι- να κοιτάξουμε μπροστά, να επενδύσουμε σ’ αυτά που έρχονται και όχι να «γαντζωνόμαστε» σ’ αυτά που φεύγουν. Το συμφέρον της κοινωνίας είναι μπροστά μας· δεν είναι η μικροπολιτική, δεν είναι οι παραστάσεις εντυπωσιασμού, δεν είναι η ισοπέδωση. Το συλλογικό, το κοινωνικό συμφέρον είναι στις αλλαγές, είναι στις μεταρρυθμίσεις, είναι στην προώθηση λύσεων, είναι στη διασφάλιση των όρων και των προϋποθέσεων που εγγυώνται μια καλύτερη προοπτική. Κι αυτό, πράγματι, δεν είναι εύκολο. Δεν γίνεται με ύβρεις και παραπληροφόρηση· δεν γίνεται με λόγια αόριστα και κενά περιεχομένου.
      Γίνεται με σχέδιο. Γίνεται με δουλειά. Γίνεται με υπεύθυνη στάση. Ο καθένας, σε τελική ανάλυση, ας επιλέξει το δρόμο του. Εμείς έχουμε επιλέξει το δρόμο του χρέους. Πιστεύουμε στην πατρίδα μας και εμπιστευόμαστε τους Έλληνες πολίτες.
      Θέλω, όμως, να τονίσω και κάτι ακόμη: Είναι αναφαίρετο δικαίωμα των εργαζομένων να διεκδικούν, να απεργούν, να κινητοποιούνται. Δεν είναι, όμως, δικαίωμα κανενός η βία.
      (Χειροκροτήματα από την πτέρυγα της Νέας Δημοκρατίας)
      Δεν είναι προς το συμφέρον κανενός τα άκρα και οι ακρότητες. Δεν μπορεί από κανέναν να επιστρατεύονται αντιδημοκρατικές πρακτικές. Αυτό είναι ζήτημα κοινωνικής ευθύνης και, σε τελική ανάλυση, ζήτημα Δημοκρατίας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, συμμεριζόμαστε τις ευχές του Προέδρου του ΣΥ.ΡΙΖ.Α. του κ. Αλαβάνου για τη δοκιμασία της Μαριέττας Γιαννάκου και είναι ευχές όλων μας.
      Με την ίδια ευκαιρία, κύριε Πρόεδρε του ΣΥ.ΡΙΖ.Α να ευχηθώ καλή επιτυχία εκ μέρους όλων μας στο Συνέδριό σας.
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ.  ΈΛΣΑ ΠΑΠΑΔΗΜΗΤΡΙΟΥ)
      ΠΡΟΕΔΡΕΥΟΥΣΑ (Έλσα Παπαδημητρίου): Επόμενη είναι η τρίτη με αριθμό 575/5-2-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ιδιωτικοποίηση της υπηρεσίας καταμέτρησης της Ε.ΥΔ.ΑΠ. κ.λ.π.
      Το περιεχόμενο της επίκαιρης ερώτησης του κ. Μαυρίκου έχει ως εξής:
      «Την περασμένη εβδομάδα το Διοικητικό Συμβούλιο της Ε.ΥΔ.ΑΠ. αποφάσισε να προχωρήσει στην παραχώρηση της υπηρεσίας ΚΑΤΑΜΕΤΡΗΣΗΣ της Ε.ΥΔ.ΑΠ. σε εργολάβους. Μάλιστα, η σχετική απόφαση έχει και στοιχεία «φωτογράφησης» του υποψήφιου ενδιαφερομένου.
      Μια τέτοια εξέλιξη πρώτα απ’ όλα αναιρεί στην πράξη το χαρακτήρα της Ε.ΥΔ.ΑΠ., η οποία μέχρι σήμερα ανήκει κατά 60% στο ελληνικό δημόσιο. Ταυτόχρονα, αποτελεί άμεσο κίνδυνο για τους εκατόν εβδομήντα εργαζόμενους της εταιρείας, οι οποίοι άμεσα κάνουν μέχρι τώρα το έργο της καταμέτρησης, αλλά και των άλλων τετρακοσίων μισθωτών περίπου των οποίων το εργασιακό αντικείμενο σχετίζεται με την υπηρεσία καταμέτρησης.
      Επιπλέον, οι κάτοικοι του Λεκανοπεδίου και τα λαϊκά νοικοκυριά θα επιβαρυνθούν και την εξασφάλιση των κερδών των εργολάβων, θα πληρώσουν τη νύφη από τα συχνά «λάθη» που όλως τυχαίως γίνονται κατά την καταμέτρηση.
      Όλη αυτή η κατάσταση έρχεται σαν συνέχεια της ιδιωτικοποίησης μέσω εργολάβων της Υπηρεσίας Καθαριότητας, της Υπηρεσίας του 1022, της Υπηρεσίας Φύλαξης.
      Με βάσει όλες αυτές τις εξελίξεις γίνεται φανερό ότι η Κυβέρνηση προχωρά σε σχεδιασμένη υπονόμευση του δημόσιου χαρακτήρα της Ε.ΥΔ.ΑΠ. και δημιουργεί προϋποθέσεις για το ολοκληρωτικό και συνολικό ξεπούλημα. Μια τέτοια πορεία θα γεννήσει πολλά και ποικίλλα προβλήματα για τους κατοίκους του Λεκανοπεδίου.
      Ερωτάται, λοιπόν, ο κύριος Υπουργός τι σχεδιάζει η Κυβέρνηση στον ευαίσθητο αυτό τομέα, που αφορά τη χρήση ενός κοινωνικού αγαθού, όπως είναι το νερό».
      Στην επίκαιρη ερώτηση του κ. Μαυρίκου θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Ορίστε, κύριε Υφυπουργέ, έχετε το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Δεν θα εξαντλήσω το χρόνο μου, γιατί με έκπληξη διάβασα την ερώτηση του αγαπητού κυρίου συναδέλφου. Δεν το γνωρίζαμε αυτό ως πολιτική ηγεσία, αλλά δεν έγινε και τίποτε τέτοιο. Ζήτησα τα σχετικά στοιχεία από την Ε.ΥΔ.ΑΠ. και πληροφορήθηκα ότι στις 23 Ιανουαρίου, προ λίγων ημερών δηλαδή, η Ομοσπονδία Εργαζομένων με τη διοίκηση της εταιρείας είχαν μία συνεργασία για τα υφιστάμενα προβλήματα καταμέτρησης και λαμβάνοντας υπ’ όψιν και ένα έγγραφο της Ομοσπονδίας όρισαν εκπροσώπους σε μία επιτροπή, η οποία θα μελετήσει μέτρα για την καλύτερη αντιμετώπιση της καταμέτρησης. Θα καταθέσω και στα Πρακτικά το σχετικό έγγραφο-απόφαση, που τα λέει όλα αυτά.
      Συνεπώς τίποτα απ’ όσα σας πληροφόρησαν δεν έχει γίνει. Υπάρχει απλώς μια επιτροπή πενταμελής, στην οποία συμμετέχουν –επαναλαμβάνω- δύο εκπρόσωποι των εργαζομένων και τρία υπηρεσιακά στελέχη, τα καθ’ ύλην αρμόδια, που σε ένα μήνα από σήμερα θα κάνει προτάσεις βελτίωσης των πραγμάτων στα θέματα της καταμέτρησης και της διοίκησης της επιχείρησης.
      Επαναλαμβάνω ότι αυτό το μάθαμε από την ερώτησή σας. Δεν το ξέραμε, αλλά έχει δικαίωμα η Ε.ΥΔ.ΑΠ. πράγματι να μελετάει τα θέματα και να μας εισηγείται πολιτικά μετά τις διάφορες λύσεις.
      Συνεπώς αυτή είναι η πραγματικότητα και δεν έχω τίποτε άλλο να προσθέσω. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Υπουργέ.
      Κύριε συνάδελφε, έχετε το λόγο για δύο λεπτά.
      ΓΕΩΡΓΙΟΣ ΜΑΥΡΙΚΟΣ: Κυρία Πρόεδρε, η άγνοια που δηλώνει ο κύριος Υπουργός μας οδηγεί να ανησυχήσουμε ακόμη περισσότερο, αν πράγματι είναι ειλικρινής. Γιατί θα καταθέσουμε κι εμείς στα Πρακτικά την εισήγηση της Ε.ΥΔ.ΑΠ. με ημερομηνία 17/01/2008, με θέμα «Ανάθεση της λειτουργίας της καταμέτρησης στη θυγατρική ΕΑΠ Ανώνυμη Εταιρεία της Ε.ΥΔ.ΑΠ. Ανώνυμη Εταιρεία». Ή ο κύριος Υπουργός έχει εξαπατηθεί από τους συμβούλους τους ή κρύβει την αλήθεια για το συγκεκριμένο συμβάν.
      Σε κάθε περίπτωση, αυτό που θέλαμε να υπογραμμίσουμε κατ’ αρχάς είναι το εξής: ότι το 1995 η Ε.ΥΔ.ΑΠ. είχε πέντε χιλιάδες εργαζόμενους και σήμερα, το 2008, έχει τρεις χιλιάδες εξακόσιους και η μείωση κυρίως εστιάζεται σε τεχνικούς και σε χημικούς, ειδικότητες, δηλαδή, ιδιαίτερα κρίσιμες και με ειδικό βάρος στη λειτουργία της Ε.ΥΔ.ΑΠ..
      Στο ίδιο διάστημα τετρακόσιες χιλιάδες νέες παροχές έχουν γίνει στο Λεκανοπέδιο και ακόμα η Ε.ΥΔ.ΑΠ. έχει πάρει τα δίκτυα της Λυκόβρυσης, του Περάματος, του Ασπροπύργου, της Ελευσίνας κ.λπ.. Και από το 1995, κύριε Υπουργέ, μέχρι σήμερα δεν έχει γίνει καμμία πρόσληψη. Τι δείχνει αυτή η εικόνα; Αυτή η εικόνα δείχνει ακριβώς υπονόμευση της Ε.ΥΔ.ΑΠ., απαξίωση του ρόλου της, θεοποίηση του καπιταλιστικού κέρδους.
      Και να σας πούμε και να ξέρει ο ελληνικός λαός το εξής: ότι ενώ η Ε.ΥΔ.ΑΠ. κοστολογεί το ένα κυβικό νερού σε ένα μέσο σπίτι 1,5 ευρώ –επαναλαμβάνω το ένα κυβικό νερού 1,5 ευρώ- αντίστοιχα στα νερά του εμπορίου, που οι ιδιώτες προβάλλουν και δίνουν για πόσιμο νερό κοστολογούν σε 700 ευρώ το ένα κυβικό.
      Όλη αυτή η κατάσταση έρχεται ακριβώς να υπογραμμίσει το ότι επαναφέρει η Κυβέρνηση της Νέας Δημοκρατίας παλιότερες προσπάθειες που είχαν γίνει την περίοδο 1990-1992, όταν είχε δοθεί στην επιχείρηση «ΛΑΝΤΕΚ» η προσπάθεια για ιδιωτικοποίηση της καταμέτρησης. Όλη αυτή η κατάσταση της «εργολαβοποίησης» ουσιαστικά σημαίνει ανάθεση σ’ έναν εργολάβο, ο εργολάβος σε άλλον εργολάβο, ο υπεργολάβος θα εκμεταλλεύεται φοιτητές και οικονομικούς μετανάστες. Το παράδειγμα δηλαδή της Δ.Ε.Η. θα εφαρμόζεται εδώ, θα έχουμε ανθρώπους χωρίς ασφάλιση, χωρίς δικαιώματα, χωρίς εμπειρία, με πολλούς κινδύνους και για την ίδια την επιχείρηση και για τους καταναλωτές.
      Εμείς είμαστε αντίθετοι σε αυτήν την πολιτική, όπως είμαστε αντίθετοι στην προσπάθειά σας να επιβάλλετε και νέο χαράτσι για το βιολογικό καθαρισμό της Ψυτάλλειας, που οι κάτοικοι του Λεκανοπεδίου έχουμε χρυσοπληρώσει, σα να ήταν πυρηνικό εργοστάσιο.
      Και μας γεννά εντύπωση και ανησυχία, κύριε Υπουργέ, που δεν ανησυχείτε για την κατάσταση του δικτύου της Δ.Ε.Η. Για εξηγήστε μας πόσα από τα έξι εκατομμύρια μέτρα του δικτύου της Δ.Ε.Η. στο Λεκανοπέδιο είναι χυτοσίδηρος, πόσα είναι πλαστικό και πόσα είναι αμίαντος; Επαναλαμβάνουμε: πόσα είναι αμίαντος; Πού είναι η ευαισθησία σας, η ευαισθησία όλων των μέχρι τώρα κυβερνήσεων;
      Και καταγγέλλουμε, τελειώνοντας –για να γνωρίζει ο ελληνικός λαός- ότι το 75% του δικτύου σε διαστάσεις κάτω του Φ250 είναι αμίαντος. Τα Φ100, Φ150, Φ200 και Φ250 είναι αμίαντος με κίνδυνο για τη ζωή και των εργαζομένων και των καταναλωτών. Και καταγγέλλουμε και σας καθιστούμε υπεύθυνους για το ότι μέχρι πριν μια βδομάδα δεν υπήρχαν στις αρμόδιες…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, δεν μπορεί το δίλεπτο συνέχεια να γίνεται διπλάσιο.
      ΓΕΩΡΓΙΟΣ ΜΑΥΡΙΚΟΣ: Τελειώνω αμέσως, κυρία Πρόεδρε.
      Μέχρι πριν μια βδομάδα δεν είχαν διατεθεί τα εργαλεία για επεμβάσεις σε μικρές διατομήσεις δικτύου.
      Κλείνω, λέγοντας το εξής: Για εμάς, για το Κομμουνιστικό Κόμμα Ελλάδας, είναι ανάγκη να προσληφθεί προσωπικό με πλήρη και σταθερή δουλειά, με πλήρη δικαιώματα, προκειμένου μέσα από μία τέτοια διαδικασία να μπορέσει η Ε.ΥΔ.ΑΠ. να αποδώσει το ρόλο της σε ένα αγαθό που είναι κοινωνικό, όπως είναι το νερό για τους κατοίκους του Λεκανοπεδίου.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος για δύο λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Κύριε Βουλευτά, ουδέποτε έχω αποκρύψει την αλήθεια, μερικές φορές μάλιστα και με προσωπικό μου κόστος. Συνεπώς δεν δέχομαι το υπονοούμενό σας, ότι ενδεχομένως να μη θέλω να σας πω την αλήθεια. Είναι η απόλυτη αλήθεια, όπως τη λέω κάθε φορά που μιλάω προς αυτό το Σώμα, αλλά και γενικότερα.
      Η Ε.ΥΔ.ΑΠ. δεν μας ενημέρωσε, γιατί πράγματι ακόμα δεν έχει καταλήξει σε κάποια πρόταση η επιτροπή, που συνέστησε και στην οποία συμμετέχουν και δύο εκπρόσωποι των εργαζομένων. Έλεος! Όταν καταλήξει, εδώ είμαστε, να μου πείτε τα δικά σας και να σας απαντήσω επί της ουσίας.
      Για το πολιτικό σκέλος του θέματος, θα ήθελα να πω ότι δεν μπορεί να ισχυριζόμαστε άκριτα ότι όλα είναι καλά από πλευράς μίας δημόσιας επιχείρησης, ούτε να λέμε, επίσης, άκριτα ότι οι πέντε χιλιάδες εργαζόμενοι ήταν όλοι απαραίτητοι και πρέπει να γίνουν σήμερα επτά χιλιάδες, γιατί αυξήθηκε το δίκτυο επιρροής της Ε.ΥΔ.ΑΠ., αφού θέλουμε σοβαρή μελέτη, για να είναι βιώσιμη η Ε.ΥΔ.ΑΠ. και να μπορεί να παραμείνει στο δημόσιο τομέα. Γιατί, εάν δεν είναι βιώσιμη και δεν παραμείνει στο δημόσιο τομέα, καταρρέουσα τότε προφανώς κάποιος ιδιώτης θα την πάρει και θα την αξιοποιήσει καλύτερα, ενδεχομένως με τους μισούς εργαζόμενους. Για να την προστατεύσουμε και εσείς και εγώ -γιατί και εγώ το ίδιο πιστεύω με εσάς- και να την αφήσουμε στο δημόσιο τομέα, πρέπει να είμαστε προσεκτικοί στις εκτιμήσεις που κάνουμε και για το προσωπικό της Ε.ΥΔ.ΑΠ..
      Τέλος λυπάμαι πάρα πολύ γι’ αυτό που είπατε για τον αμίαντο. Από τη μια μεριά, λέτε ότι το εμφιαλωμένο νερό είναι πολλαπλάσιας αξίας και από την άλλη, προτρέπετε τον κόσμο να το πάρει, διότι δήθεν το δίκτυο των αμιαντοσωλήνων είναι καρκινογόνο. Επειδή τυχαίνει να είμαι και ειδικός, σας λέω ότι αυτό είναι απολύτως ψευδές. Καμμία μέτρηση δεν έχει γίνει έως τώρα που να αποδεικνύει ότι ο αμιαντοσωλήνας αφήνει ίχνη αμιάντου επικίνδυνου για την ανθρώπινη υγεία στο νερό. 
      Θα παρακαλέσω, λοιπόν, να μη συκοφαντούμε την Ε.ΥΔ.ΑΠ., το νερό που μας διανέμει, που είναι εξαιρετικής ποιότητας και εγώ το πίνω από τότε που ζω μέχρι σήμερα, εδώ και πολλές δεκαετίες χωρίς κανένα πρόβλημα, αλλά και να μην υπονομεύουμε, εάν θέλετε, και τη διανομή της Ε.ΥΔ.ΑΠ. σε νερό εις όφελος των διαφόρων, οι οποίοι το παράγουν πράγματι σε πολλαπλάσια τιμή, όπως σωστά είπατε.
      Συνεπώς αναμένω και εγώ τις εξελίξεις του θέματος της επιτροπής και θα είμαι στη διάθεσή σας και πάλι, όποτε προκύψει κάποιο άλλο πρόβλημα, για να σας απαντήσω.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Παρασκευή 15 Φεβρουαρίου και ώρα 10.30’ π.μ. θα διεξαχθεί προ ημερησίας διατάξεως συζήτηση, με πρωτοβουλία του Πρωθυπουργού κ. Κώστα Καραμανλή, σε επίπεδο Αρχηγών κομμάτων, με θέμα: «Μεταρρύθμιση για ένα σύγχρονο, κοινωνικά δίκαιο και βιώσιμο Ασφαλιστικό Σύστημα».
      Προχωρούμε με τις επίκαιρες ερωτήσεις.
      Η πρώτη με αριθμό 562/5-2-2008 επίκαιρη ερώτηση της Β΄ Αντιπροέδρου της Βουλής και Βουλευτού της Νέας Δημοκρατίας κ. Έλσας Παπαδημητρίου προς τον Υπουργό Αγροτικής Ανάπτυξης και Τροφίμων, σχετικά με τις επιδοτήσεις των βιοκαλλιεργητών κ.λπ. αναβάλλεται λόγω κωλύματος του κυρίου Υπουργού.
      Θα συζητηθεί τώρα η πέμπτη με αριθμό 573/5-2-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με τις παραστάσεις των ελληνικών κερμάτων του ευρώ κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Τα κέρματα και τα χαρτονομίσματα του ευρώ είχαν σημαντικές παραλήψεις εκ κατασκευής και πολλές κοινοβουλευτικές ερωτήσεις είχαν γίνει προς την Ευρωπαϊκή Επιτροπή από κορυφαίους Έλληνες Ευρωβουλευτές (Νικήτας Κακλαμάνης, Σταύρος Ξαρχάκος κ.ά.) σχετικά με την παράλειψη ελληνικών νησιών από τις παραστάσεις τους.
      Δυστυχώς οι ελληνικές κυβερνήσεις δεν παρενέβησαν αποτελεσματικά και έτσι ακόμα και σήμερα απουσιάζει από τα χαρτονομίσματα παραδείγματος χάριν το Καστελόριζο, ενώ άλλες χώρες, όπως η Γαλλία, έχουν φροντίσει να περιληφθούν όλα τα υπερπόντια εδάφη τους.
      Εν τω μεταξύ από την εθνική παράσταση των ελληνικών κερμάτων του ευρώ απουσιάζει παραδείγματος χάριν ο ΄Ηλιος της Βεργίνας, ο Μέγας Αλέξανδρος, ο Αριστοτέλης, ο ΄Ομηρος και άλλες παγκοσμίου κύρους προσωπικότητες της Αρχαίας Ελλάδας.
      Περίεργο είναι, δε, ότι στα χαρτονομίσματα περιλαμβάνεται η Τουρκία (έως την Άγκυρα), όχι όμως και η Κύπρος, κράτος-μέλος της Ευρωπαϊκής Ένωσης.
      Ερωτάται ο κύριος Υπουργός:
      1. Θα υπάρξουν αλλαγές στις εθνικές παραστάσεις των ελληνικών κερμάτων του ευρώ, ώστε να περιληφθούν αιώνια σύμβολα και προσωπικότητες του Ελληνισμού;
      2. Έκανε παραστάσεις η ελληνική Κυβέρνηση στην Ευρωπαϊκή Ένωση για την απουσία του Καστελόριζου, καθώς και κοινές ενέργειες με την Κυπριακή Δημοκρατία, ώστε να περιληφθεί η Κύπρος στις παραστάσεις των χαρτονομισμάτων;» 
      Στην επίκαιρη ερώτηση του κ. Αϊβαλιώτη θα απαντήσει ο Υφυπουργός Οικονομίας και Οικονομικών, κ. Λέγκας.
      Κύριε Υφυπουργέ έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρία Πρόεδρε, απαντώντας στην ερώτηση του κυρίου συναδέλφου, πρέπει κατ’ αρχάς να γνωστοποιήσω στο Σώμα –ο κύριος συνάδελφος το γνωρίζει πολύ καλύτερα- ότι  τα θέματα των εθνικών όψεων των κερμάτων ευρώ για την Ελλάδα επιλέγονται από επιτροπή που συγκροτείται με απόφαση του Υπουργού Οικονομικών ύστερα από συνεννόηση με τον Διοικητή της Τράπεζας της Ελλάδας σύμφωνα με το ν. 2948/2001.
      Σύμφωνα, λοιπόν, με αυτήν τη θεσμοθετημένη διαδικασία συγκροτήθηκε επιτροπή ειδικών και μετά από εξαντλητικό διάλογο, μετά από πάρα πολλές προτάσεις και πολλές συνεδριάσεις κατέληξε στις παραστάσεις των εθνικών όψεων των νομισμάτων που κυκλοφορούν και σήμερα.
      Το σκεπτικό ήταν να παραπέμπουν οι εθνικές όψεις των νομισμάτων μας σε παραστάσεις ισχυρές στην ελληνική ναυτική ιστορία (Τριήρης, Δρόμωνας, η Κορβέτα και Δεξαμενόπλοιο), σε εξέχουσες προσωπικότητες της νεότερης ελληνικής ιστορίας (Ρήγας Φεραίος Βελεστινλής, Ιωάννης Καποδίστριας, Ελευθέριος Βενιζέλος) καθώς επίσης και στην αρχαία ελληνική ιστορία και μυθολογία (Τετράδα των Αρχαίων Ελλήνων μια παράσταση Γλαύκας, που αποτελούσε σύμβολο της θεάς Αθηνάς και απαγωγή της Ευρώπης από το Δία με μορφή Ταύρου).
      Σύμφωνα, λοιπόν, με το άρθρο 1 της υπ’ αριθμόν 264 σύστασης της Ευρωπαϊκής Επιτροπής, τα σχέδια που αποτυπώνονται στις εθνικές όψεις, στις εμπρόσθιες όψεις των κερμάτων του ευρώ που προορίζονται για κυκλοφορία, πρέπει να παραμείνουν αμετάβλητα μέχρι το 2008. Υπάρχει ένα μορατόριουμ. 
      Χωρίς να θέλω να μπω στην οποιαδήποτε διαδικασία αξιολόγησης θεσμών, προσωπικοτήτων, απόψεων που κατατέθηκαν στη  Βουλή, αποδέχομαι πως η εξαιρετικά πλούσια αρχαία, αλλά και νεότερη ιστορία μας θα μπορούσε να δώσει παραστάσεις για εκατοντάδες, μα εκατοντάδες, θέματα.
      Είναι ευνόητο, λοιπόν, αγαπητέ συνάδελφε, πως μια τέτοια συζήτηση, περί του γιατί μπήκαν οι συγκεκριμένες παραστάσεις και όχι κάποιες άλλες εξίσου σπουδαίες για το έθνος μας, σαφώς και δημιουργεί αντίλογο και μάλιστα με ισχυρά επιχειρήματα. Ωστόσο αυτές οι παραστάσεις επελέγησαν από την επιτροπή και αυτές τελικά υιοθετήθηκαν.
      ΄Οσον αφορά τώρα για τα χαρτονομίσματα, το Συμβούλιο του Ευρωπαϊκού Νομισματικού Ιδρύματος στην 36η συνεδρίασή της 3ης Ιουνίου 1997 αποφάσισε πως σχετικά με το Χάρτη της Ευρώπης, το ελάχιστον μέγεθος προς απεικόνιση να είναι ίσο με τετρακόσια τετραγωνικά χιλιόμετρα. Καταλαβαίνετε λοιπόν πως δεν ήταν δυνατή η απεικόνιση νησιών που καλύπτουν μικρότερη επιφάνεια.
      Τέλος σχετικά με την απεικόνιση της Κύπρου, η Κυπριακή Δημοκρατία είναι η καθ’ ύλη αρμοδία για το θέμα αυτό. 
      Σας ευχαριστώ.
      ΠΡΟΕΔΡΕΥΟΥΣΑ (΄Ελσα Παπαδημητρίου):  Το λόγο έχει ο συνάδελφος κ. Αϊβαλιώτης εκ μέρους του Λαϊκού Ορθόδοξου Συναγερμού.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε, ευχαριστώ και τον κύριο Υπουργό για την απάντησή του.
      Η εισαγωγή του ευρώ έγινε με τους χειρότερους δυνατούς οιωνούς, κυρία Πρόεδρε. Θυμάμαι το 1997 όταν συνεργαζόμουν με τον τότε Ευρωβουλευτή, τον κ. Νικήτα τον Κακλαμάνη, το σημερινό Δήμαρχο Αθηναίων, ότι είχαμε πάει έτσι ένα πολύ παγωμένο Σαββατιάτικο πρωϊνό στο Ευρωκοινοβούλιο για να ψηφιστεί η καθιέρωση της Οικονομικής και Νομισματικής ΄Ενωσης και είχαμε πέσει, κυριολεκτικά, ξεροί όταν μάθαμε ότι το όνομα του Αντιπροέδρου της Ευρωπαϊκής Κεντρικής Τράπεζας ήταν Τρισέ. «Τρισέ», για να δώσω να καταλάβετε γιατί πέσαμε ξεροί, στα γαλλικά σημαίνει «κλέβω στα χαρτιά».
      	Φυσικά δεν θέλω να κάνω κάποια άλλη προέκταση. Απλώς, σημειώνω ότι ήταν μια ατυχής σύμπτωση το όνομα του σημερινού Προέδρου της Ευρωπαϊκής Κεντρικής Τράπεζας. Έκτοτε καθιερώθηκε το ευρώ, οι 50 δραχμές έγιναν 50 λεπτά. Έτσι, λοιπόν, ψυχολογικά ο κόσμος τοποθετήθηκε κόντρα στο ευρώ, αυτό το ξέρουν όλοι. Τα κράτη της Ευρωζώνης και η Κεντρική Ευρωπαϊκή Τράπεζα απέτυχαν να αντιμετωπίσουν τον πληθωρισμό. Ο Επίτροπος κ. Αλμούνια έριχνε την αύξηση του πληθωρισμού στον κακό καιρό. Έχω απάντηση στον Γιώργο Καρατζαφέρη στο Ευρωπαϊκό Κοινοβούλιο που είπε ότι για την αύξηση των τιμών ευθύνονται οι κακές καιρικές  συνθήκες των ετών 2002 και 2003. Αυτό το απίστευτο απάντησε.
      	Μετά ήλθαν τα πλαστά ευρώ, δεν μπορέσαμε να βρούμε πού φτιάχνονται αυτά τα πλαστά ευρώ, μετά ήλθαν τα τούρκικα νομίσματα, τα οποία είναι ακριβώς ίδια με τα δίευρα και τα μονόευρα και μπέρδευαν τα παρκόμετρα στις Βρυξέλλες και σε ένα σωρό άλλες πόλεις και τους καταναλωτές, οι οποίοι έπαιρναν τα ρέστα, γυρνούσαν στο σπίτι τους και έβλεπαν ότι είχαν πάρει τούρκικα νομίσματα με το κεφάλι του Ατατούρκ, έχουν γίνει τρελά πράγματα με το θέμα του ευρώ. Τα λέω όλα αυτά, διότι ο τότε Επίτροπος, ο κ.  Υβ – Τιμπό ντε Σιλγκί επί ημερών του καθιερώθηκε το ευρώ είχε πει ότι το μισό της επιτυχίας του ευρώ είναι η ψυχολογία. Την ψυχολογία τη χάσαμε. Και αυτό αποτυπώνεται και στο ευρωβαρόμετρο.
      	Διαμαρτύρονται, λοιπόν, οι καταναλωτές, ότι είναι τεράστια η αύξηση του πληθωρισμού. Πώς θα γίνει, λοιπόν, δημοφιλές το 1 ευρώ, όταν ακόμη και στις παραστάσεις των κερμάτων και των χαρτονομισμάτων, οι Ευρωπαίοι πολίτες προκαλούνται. Λείπει, λοιπόν, η Κύπρος. Λείπουν όμως και άλλα ελληνικά νησιά. Υπάρχουν όμως άλλα ελληνικά νησιά κύριε Υπουργέ, με μικρότερο μέγεθος από τετρακόσια τετραγωνικά χιλιόμετρα. Εδώ έχει βάλει η Γαλλία, η Πορτογαλία και η Ισπανία κάθε νησί που έχουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, την ανοχή σας για μισό λεπτό. 
      Έχω ένα δεκάευρω στο χέρι μου. Η Μάλτα δεν υπάρχει. Υπάρχουν οι Βαλεαρίδες, υπάρχει η Γουαδελούπη, υπάρχουν ένα σωρό νησιά, οι Αζόρες, τα Κανάρια. Έχουν καταφέρει οι άλλες χώρες να βάλουν τα νησιά τους επάνω και εμείς με τριάμισι χιλιάδες νησιά δεν το έχουμε καταφέρει. Βλέπω ότι λείπει η Ικαρία –το νησί του πατέρα μου- η Χίος και ένα σωρό νησιά των Κυκλάδων, η Σκύρος και άλλα λείπουν από την κοινή παράσταση.
      Εγώ ξέρω ότι αυτά καθορίζονται βάσει μιας επιτροπής. Όμως, αφού τίποτα δεν είναι γραμμένο προφανώς, στην πέτρα και δεν αλλάζει, έτσι δεν είναι, θα πρέπει κάποια στιγμή να επανεξετάσουμε. Θα μπορούσε να μπει παραδείγματος χάριν ο ιδρυτής της παράταξής σας, ο οποίος μας έβαλε και στην Ευρωπαϊκή Ένωση, τιμήθηκε ο αείμνηστος Κωνσταντίνος Καραμανλής με τη συμπερίληψή του  πάνω στα κέρματα; Δεν θα μπορούσε να μπει ο Μέγας Αλέξανδρος ή το Αστέρι της Βεργίνας πριν προλάβουν οι Σκοπιανοί και τα βάλουν στα δικά τους νομίσματα; Εμείς γιατί δεν εξετάζουμε τώρα που γίνεται η αναθεώρηση; Έχω μπροστά μου κάτι από το διαδίκτυο, είναι από την Ευρωπαϊκή Επιτροπή. Γίνεται η αναθεώρηση των ευρωπαϊκών παραστάσεων του δίευρω, είναι ένα συλλεκτικό δίευρω που εκδίδεται. Κοιτάει να αναμορφώσει την αναπαράσταση που υπάρχει επάνω στο δίευρω η Ευρωπαϊκή Επιτροπή. Γιατί και εμείς δεν ζητάμε να περιληφθεί ο Μέγας Αλέξανδρος, ο Αριστοτέλης, το Αστέρι της Βεργίνας και να αλλάξει εν πάση περιπτώσει αυτή η παράσταση της Ευρώπης. Είναι ντροπή να υπάρχει η Τουρκία και να μην υπάρχει η Κύπρος. 
      Ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού )
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υφυπουργός έχει το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κυρία Πρόεδρε, ήμουν σαφής στην πρωτολογία μου. Όπως τόνισα, σύμφωνα με τη σύσταση της Ευρωπαϊκής Επιτροπής που ανέφερα στην πρωτολογία μου, πριν τη λήξη του 2008, η Ευρωπαϊκή Επιτροπή θα επανεξετάσει την όλη κατάσταση της νομισματικής κυκλοφορίας, προκειμένου, βεβαίως, να καθοριστεί εάν το μορατόριουμ το οποίο υπάρχει θα πρέπει να παραταθεί ή αν επιβάλλεται να θεσπιστεί μια διαφορετική πρακτική. Σε περίπτωση, λοιπόν, που η Ευρωπαϊκή Επιτροπή αποφασίσει τη λήξη του μορατόριουμ, είναι προφανές ότι θα συσταθεί η επιτροπή του νόμου 2948/2001, προκειμένου να εξετάσει το θέμα της αλλαγής των εθνικών εμπρόσθιων όψεων των ελληνικών κερμάτων ευρώ και των κερμάτων των λεπτών του ευρώ.  Εφόσον φθάσουμε σ’ αυτό το σημείο και δεν μπορούμε να προδικάσουμε την οποιαδήποτε απόφαση, τότε θα εξετάσουμε το θέμα, όντας ανοικτοί σε προτάσεις που ενδεχομένως να οδηγούν σε πιο ισχυρούς συμβολισμούς που έχουν σχέση με την ιστορία μας και την προβολή μας. Σε κάθε περίπτωση, όμως, μπορούμε να προβάλουμε ισχυρά σύμβολα και μέσα από επετειακές εκδόσεις, θεματικές εκδόσεις και τέτοιες έχουν γίνει στο παρελθόν. Καλό, βεβαίως, θα είναι, όταν θα διατυπωθούν τέτοιες προτάσεις, να εξετάζεται και να αιτιολογείται γιατί οι ήδη υφιστάμενες δεν πετυχαίνουν αυτό το σκοπό.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε πολύ κύριε Υπουργέ.
      Επίκαιρες ερωτήσεις δεύτερου κύκλου:
       Θα συζητηθεί η με αριθμό 567/5.2.2008 πρώτη επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αγγελικής Γκερέκου προς τον Υπουργό Υγείας και Κοινωνικής Αλληλεγγύης, σχετικά με το θάνατο νεογνού στο Γενικό Νοσοκομείο Κέρκυρας κ.λπ..
      Η επίκαιρη ερώτηση της κυρίας συναδέλφου έχει ως εξής: 
      «Για άλλη μια φορά αναγκαζόμαστε να επανέλθουμε και να θέσουμε υπ' όψιν σας, το θάνατο ενός ακόμη νεογνού στο Γ.Ν.Ν. Κέρκυρας. Το νεογνό γεννήθηκε σε ιδιωτική κλινική του νομού στις 20.1.2008, παρουσιάζοντας αναπνευστικό πρόβλημα, και ως εκ τούτου κρίθηκε αναγκαίο να διακομιστεί στην Παιδιατρική Κλινική του Γ.Ν.Ν. Κέρκυρας. Στις 22.1.2008 και ώρα 01.00΄ η  υγεία του νεογνού παρουσίασε επιδείνωση, με αποτέλεσμα οι γιατροί της Παιδιατρικής Κλινικής να κρίνουν αναγκαία την αεροδιακομιδή του σε Νοσοκομείο των Ιωαννίνων ή της Αθήνας. Ενημέρωσαν το Ε.Κ.Α.Β., χωρίς ωστόσο αυτό να ανταποκριθεί έως και τις 09.30΄ της ίδιας ημέρας, όπου και το νεογνό κατέληξε. Να σημειωθεί πως σε όλο αυτό το χρονικό διάστημα των οκτώ  και πλέον ωρών που μεσολάβησαν από την πρώτη κλήση του Ε.Κ.Α.Β., ματαίως υπήρξαν επανειλημμένες οχλήσεις, τόσο από το προσωπικό του Γ.Ν.Ν. Κέρκυρας, όσο και από τους συγγενείς του νεογνού. Το Ε.Κ.Α.Β. δεν ανταποκρίθηκε, δηλώνοντας προς το στρατιωτικό αεροσκάφος το οποίο χρησιμοποιείται για την αεροδιακομιδή ανάλογων περιστατικών, αδυνατούσε να προσεγγίσει το αεροδρόμιο της Κέρκυρας, λόγω δυσμενών καιρικών συνθηκών. Όμως, σε επικοινωνία που είχαμε με την Υπηρεσία Πολιτικής Αεροπορίας του Αεροδρομίου της Κέρκυρας, ενημερωθήκαμε ότι οι δύο πρωινές καθημερινές πτήσεις αεροπορικών εταιρειών, από την Αθήνα προς την Κέρκυρα, εκτελέστηκαν κανονικά. 
      Ερωτάται ο κύριος Υπουργός:
      1. Η πολιτική ηγεσία του Υπουργείου προτίθεται να ελέγξει όλες τις λεπτομέρειες και τα πραγματικά περιστατικά της συγκεκριμένης υπόθεσης, ούτως ώστε να διαλευκανθεί πλήρως το τραγικό αυτό περιστατικό και να αποδοθούν ευθύνες αν υπάρχουν; 
      2. Ποιες είναι οι άμεσες ενέργειες στις οποίες πρόκειται να προβεί το Υπουργείο, ώστε να δοθεί επιτέλους λύση στο πρόβλημα των σοβαρών ελλείψεων της Παιδιατρικής Κλινικής του Γ.Ν.Ν. Κέρκυρας;». 
      Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος έχει το λόγο για τρία λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, σίγουρα κάθε θάνατος νεογνού και μάλιστα με καλό βάρος γέννησης, όπως είχε το συγκεκριμένο νεογνό, το οποίο γεννήθηκε με βάρος 2.650 γραμμάρια, είναι τραγικό γεγονός. Ας δούμε όμως τα πραγματικά γεγονότα τα οποία συνέβησαν. 
      Το νεογνό, λοιπόν, γεννήθηκε με καισαρική τομή. Ήταν ένας τοκετός υψηλού κινδύνου, όπως λέμε, σε ιδιωτική κλινική, η οποία δεν έχει την κατάλληλη υποδομή. Η κύηση των τριάντα έξι εβδομάδων θεωρήθηκε οριακή, από άποψη προωρότητας ή όχι, και διακομίσθηκε δεκατέσσερα ώρες μετά τη γέννησή του. Είχε γεννηθεί στις 03.00΄ και δεκατέσσερις ώρες μετά διακομίσθηκε στο Γενικό Νοσοκομείο Κέρκυρας με αναπνευστική δυσχέρεια, η οποία, σύμφωνα με το ιατρικό σημείωμα του παιδιάτρου κ. Κοντογιώργη -ο οποίος συμβαίνει να ήταν και πρώην ειδικευόμενος μου, επομένως τον γνωρίζω καλά, όπως γνωρίζω και τα σχετικά με την εκπαίδευσή του στο Νοσοκομείο «ΑΧΕΠΑ» και την ειδίκευσή του στη νεογνολογία- αντιμετωπίστηκε. Εννέα ώρες μετά η κατάσταση του νεογνού παρουσίασε μία επιδείνωση. 
      Θέλω να ξέρετε ότι το σήμα στο Ε.Κ.Α.Β. δόθηκε στις 03.55΄ νυχτερινή τώρα. Έγινε το αίτημα. Στις 03.56΄ ενημερώθηκε το Γ.Ε.Α.. Στις 04.10΄ το ΓΕΑ απάντησε ότι υπάρχει διαθέσιμο αεροπλάνο, ένα C130 συγκεκριμένα, και ότι μελετάται ο καιρός. Στις 04.20΄, λόγω μη ορατότητας, δεν μπορούσε να γίνει αποστολή. Μεταδόθηκαν οι πληροφορίες στο Ε.Κ.Α.Β.. Κάθε είκοσι λεπτά το Ε.Κ.Α.Β. είχε ενημέρωση και δεν μπορούσε να γίνει η μεταφορά. Ξέρετε ότι υπάρχουν τεράστια προβλήματα πάντα στις αεροδιακομιδές και πρέπει να είναι ασφαλείς οι πτήσεις. Φυσικά  υπήρχε τεράστιο πρόβλημα κυρίως στο Αεροδρόμιο της Κέρκυρας. Όντως όπως, λέτε, για μία ώρα, γύρω στις 06.30΄, υπήρξε λίγη ορατότητα γι’ αυτό και δόθηκε εντολή, αλλά στις 06.55΄ η ορατότητα έπεσε πάλι στα τέσσερις χιλιάδες μέτρα. Αυτό συνέβη στις 06.55΄, ενώ στις 06.34΄ είχε αναφερθεί ότι η ορατότητα ήταν καλή. Ετοιμάστηκε το αεροπλάνο να φύγει, αλλά και πάλι και δεν μπόρεσε να πετάξει.
      Τελικά, στις 8.20΄ αναφέρθηκε ότι δεν υπάρχει πρόβλημα ορατότητας και ότι η αποστολή θα μπορούσε να γίνει κανονικά, όπως και έγινε. Τελικά, το αεροπλάνο απογειώθηκε στις 9.00΄ και προσγειώθηκε στην Κέρκυρα στις 10.08΄. Δυστυχώς, το νεογνό είχε αποβιώσει λόγω της έντονης αναπνευστικής δυσχέρειας, παρά τις φιλότιμες προσπάθειες που έγιναν από όλο το ιατρικό προσωπικό, από τους παιδιάτρους της Παιδιατρικής Κλινικής του Νοσοκομείου της Κέρκυρας. Αυτά είναι τα πραγματικά περιστατικά.
      Για να δείτε, όμως, τι σημαίνουν όλα αυτά, θέλω να σας πω ότι στο σημερινό «ΡΙΖΟΣΠΑΣΤΗ», στη σελίδα 4, συγκεκριμένα αναφέρεται το ακόλουθο περιστατικό το οποίο συνέβη πριν από έντεκα χρόνια, αλλά δεν δημοσιοποιήθηκε. Ένα ελικόπτερο του Ε.Κ.Α.Β. κατά τη μεταφορά ενός πρόωρου νεογνού σε θερμοκοιτίδα έπεσε στο παλιό αεροδρόμιο του Ελληνικού και το πλήρωμα τραυματίστηκε, ευτυχώς όχι σοβαρά. Επακολούθησε πανικός και ο πιλότος κάλεσε το πλήρωμα να σώσουν το νεογνό. Ο διασώστης Ηλίας Ράμμος, παρότι τραυματισμένος στη μέση, πρόσφερε τις υπηρεσίες του και το νεογνό σώθηκε. Χθες ο Ηλίας Ράμμος τιμήθηκε από το Ε.Κ.Α.Β. στο πλαίσιο της ετήσιας εκδήλωσης τιμής και μνήμης αεροδιακομιδών, καθώς το Ε.Κ.Α.Β. σε τρία αεροπορικά δυστυχήματα θρήνησε τρεις γιατρούς και δύο μέλη πληρώματος. Και ο σημερινός «ΡΙΖΟΣΠΑΣΤΗΣ» αναφέρει τους χαμηλούς μισθούς του Ε.Κ.Α.Β. κ.λπ. στη σελίδα 4. 
      Θέλω να ξέρετε ότι το Ε.Κ.Α.Β. και η Πολεμική Αεροπορία κάνουν πολύ καλά τη δουλειά τους, αλλά πρέπει να υπάρχουν και οι κατάλληλες συνθήκες. Πρέπει να υπάρχει ορατότητα, πρέπει όλα να είναι διασφαλισμένα και για την αντιμετώπιση φυσικά των προβλημάτων υγείας των νεογνών. Έχω δουλέψει, προσωπικά, σε αεροδιακομιδές ως παιδίατρος και σας πληροφορώ ότι κάνουν πολύ καλά τη δουλειά τους, αλλά πρέπει να διασφαλιστούν όλα αυτά.
      Δόθηκε και η εναλλακτική λύση να πάει το νεογνό με πλωτό μέσο, όπως πολύ καλά γνωρίζετε. Από την Κέρκυρα είχα δεχθεί νεογνά με πλωτά μέσα, όταν δούλευα στο Πανεπιστημιακό Νοσοκομείο Ιωαννίνων, και τα σώσαμε. Δόθηκε αυτή η δυνατότητα. Δεν ήταν η ιδανικότερη λύση, αλλά σας πληροφορώ ότι δεν ήταν δυνατό υπό εκείνες τις καιρικές συνθήκες να γίνει η αεροδιακομιδή. Και φυσικά όλα τα στοιχεία αυτά, και της Πολεμικής Αεροπορίας και του Ε.Κ.Α.Β., είναι στη διάθεσή σας, όπως και η ένορκη διοικητική εξέταση, η οποία έγινε. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστούμε.
      Το λόγο έχει η κυρία Γκερέκου.
      ΑΓΓΕΛΙΚΗ ΓΚΕΡΕΚΟΥ: Ευχαριστώ, κυρία Πρόεδρε.
      Κύριε Υπουργέ, ως προς τα πραγματικά περιστατικά, να σας πω μόνο τα εξής τρία πράγματα. 
      Πρώτον, την ημέρα εκείνη, όπως ενημερωθήκαμε, οι δύο πρωινές πτήσεις της Πολιτικής Αεροπορίας από Αθήνα προς Κέρκυρα έγιναν κανονικότατα, χωρίς κανένα πρόβλημα. Για ποιον πραγματικό λόγο δεν μπόρεσε το Ε.Κ.Α.Β. να κάνει την αερομεταφορά; 
      Δεύτερον, από το Φεβρουάριο του 2006 η Παιδιατρική Κλινική του Νοσοκομείου Κέρκυρας διαθέτει από δωρεά έναν υπερσύγχρονο νεογνικό αναπνευστήρα, ακριβώς για να αντιμετωπίζει σοβαρά αναπνευστικά προβλήματα. Το γνωρίζετε ότι δεν είχε χρησιμοποιηθεί εκείνη την ημέρα; Γιατί; Για τον απλούστατο λόγο, όπως έχουμε ενημερωθεί, ότι ουδέποτε έχει χρησιμοποιηθεί, γιατί ακριβώς το προσωπικό δεν έχει εκπαιδευτεί να το χρησιμοποιεί. 
      Τρίτον, πριν από ενάμιση χρόνο περίπου και συγκεκριμένα στις 6 Ιουνίου 2006 είχαμε άλλο ένα παρόμοιο περιστατικό θανάτου. Μας είχατε απαντήσει σε ερώτησή σας τότε ότι είχε δοθεί εντολή στο Σώμα Επιθεωρητών να διενεργηθεί έλεγχος, μόνο που ποτέ δεν μάθαμε τα αποτελέσματα του ελέγχου. Ο ίδιος έλεγχος διατάχθηκε, όπως μας είπατε, και τώρα. Θα έχουν ποτέ επίσημες απαντήσεις από την πολιτεία οι γονείς αυτών των παιδιών; 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
      Θα ήθελα την ανοχή σας, κυρία Πρόεδρε.
      Τα πράγματα είναι δραματικά απλά. Το Νοσοκομείο της Κέρκυρας είναι τραγικά υποστελεχωμένο. Και ακούστε αριθμούς: Επτακόσιοι είκοσι είναι οι προβλεπόμενες οργανικές θέσεις νοσηλευτών για την Κέρκυρα. Υπηρετούν μόνο 315. Οι θέσεις γιατρών είναι 133. Υπηρετούν μόνο 72. Μία και μοναδική νοσηλεύτρια βρίσκεται σε εικοσιτετράωρη εφημερία για ολόκληρη την παιδιατρική κλινική. Και μιλάμε για ένα νησί που το καλοκαίρι έχει τον εκατονταπλάσιο πληθυσμό. Τι άλλο να πει κάποιος μετά από αυτό; 
      Η αγανάκτηση, κύριε Υπουργέ, έχει ξεχειλίσει στην Κέρκυρα και εντός των επόμενων ημερών κλιμακώνονται όλες οι διαμαρτυρίες και οι κινητοποιήσεις γιατρών, νοσηλευτών και κυρίως πολιτών της Κέρκυρας. Αναλάβετε επιτέλους τις ευθύνες σας. Πόσες φορές πρέπει να συζητήσουμε για θανάτους βρεφών και ασθενών, μέχρι να καταλάβετε ότι στην Κέρκυρα υπάρχει σοβαρότατο πρόβλημα; 
      Νέο νοσοκομείο; Νέο νοσοκομείο ακούμε και νέο νοσοκομείο δεν βλέπουμε. Μιλάμε για έναν ανοικτό και απροκάλυπτο εμπαιγμό. Υποτίθεται ότι η καινούρια ημερομηνία παράδοσης θα είναι μέσα στο 2008. Πώς θα γίνει αυτό; Ακόμη και όταν υλοποιηθεί το υλικό μέρος του νοσοκομείου, δεν έχετε ξεκινήσει τις διαδικασίες στελέχωσής του. Τι θα μας παραδώσετε, κύριε Υπουργέ; Ένα άδειο νοσοκομείο με τους μισούς, απ’ όσους χρειάζεται, γιατρούς ή νοσηλευτές και ακόμη λιγότερους; 
      Οι πολίτες της Κέρκυρας διεκδικούν, αλλά απαιτούν κυρίως: Μέσο αερομεταφοράς παντός καιρού με έδρα στάθμευσης στην Κέρκυρα. Πλήρως στελεχωμένο Ε.Κ.Α.Β. για όλο το νησί.
      Επανεκπαίδευση του προσωπικού στον υπάρχοντα εξοπλισμό και στελέχωση με νεογνολόγους και εξειδικευμένο προσωπικό για να μη θρηνήσουμε και άλλο θύμα σε παρόμοιο περιστατικό. Σημειωτέον ότι υπάρχουν και άλλα θύματα που δεν έχουν δημοσιοποιηθεί.
      Άμεση πλήρωση έστω και μέρους των κενών θέσεων, δεδομένου ότι έρχεται σε λίγο το καλοκαίρι.
      Άμεση έναρξη των διαδικασιών πρόσληψης προσωπικού για το νέο νοσοκομείο και φυσικά επιτάχυνση, κύριε Υπουργέ, των εργασιών της ολοκλήρωσής του, για να μην βλέπουμε επιτέλους ένα γιαπί. 
      Τέλος, το μόνο που έχω να σας καταθέσω είναι η επιστολή του πατέρα, που πραγματικά αυτή η επιστολή είναι μία κραυγή απελπισίας. Δεν οφείλετε, λοιπόν, να απαντήσετε σε εμένα, οφείλετε να απαντήσετε με έναν πειστικό τρόπο σ’ αυτόν τον πατέρα γιατί έχασε το μονάκριβο παιδί του κυριολεκτικά μέσα από τα χέρια του. Σ’ αυτόν να απαντήσετε και σε όλους του Κερκυραίους πολίτες από τα Διαπόντια μέχρι τους Παξούς, που καθημερινά ζουν με αγωνία και ανασφάλεια για τη ζωή τους.
      Ευχαριστώ πολύ.
      (Στο σημείο αυτό η Βουλευτής κ. Αγγελική Γκερέκου καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ξεκινήσω από το τέλος της ομιλίας σας. 
      Πράγματι, στην Κέρκυρα χρωστάμε να κάνουμε νεογνολογική κλινική, όπου τα νεογνά να αντιμετωπίζονται σε μονάδα εντατικής παρακολούθησης νεογνών γιατί δεν υπάρχει γύρω από την Κέρκυρα νοσοκομείο, ενώ στην Ηπειρωτική Ελλάδα ξέρετε ότι οι αποστάσεις είναι πάρα πολύ μικρές και τα νεογνά μπορούν να μεταφερθούν σε πολύ μικρό χρονικό διάστημα στα μεγάλα νοσοκομεία. Δυστυχώς, λόγω της ιδιαιτερότητας που υπάρχει, λόγω του πληθυσμού, λόγω όλων των συνθηκών που υπάρχουν στο νησί, υπάρχουν μεγάλα προβλήματα. Μας απασχολεί το θέμα.
      Θέλω να σας πω όμως ότι έγιναν κάποιες προσπάθειες εκπαίδευσης του προσωπικού και, σε συνεργασία με τη διοίκηση και της Υγειονομικής Περιφέρειας, έγινε μία επιμόρφωση των γιατρών της κλινικής στη νεογνολογία του Γενικού Νοσοκομείου της Κέρκυρας με την έλευση και παραμονή στο Τμήμα της Παιδιατρικής ειδικού νεογνολόγου του Νοσοκομείου Αλεξάνδρα. Αυτά δεν αρκούν φυσικά για την καλύτερη αντιμετώπιση των νεογνών. Είναι κάτι το οποίο δεν είχε γίνει ούτε και στις δικές σας Κυβερνήσεις. Η έλλειψη νεογνολογικής υποδομής, νεογνολογικού τμήματος στο Νοσοκομείο της Κέρκυρας δεν είναι τωρινή υπόθεση, το γνωρίζετε πάρα πολύ καλά. Και γνωρίζετε πολύ καλά ότι θα το δημιουργήσουμε το τμήμα. 
      Ελπίζω να βρεθούν νεογνολόγοι οι οποίοι θα έρθουν στο Νοσοκομείο της Κέρκυρας να προσφέρουν τις υπηρεσίες τους. Ξέρετε ότι και σε άλλα νεογνολογικά τμήματα, δηλαδή τμημάτων εντατικής παρακολούθησης νεογνών, που έχουμε κάνει, υπάρχει αδυναμία στελέχωσης. Υπάρχει πρόβλημα στελέχωσης τέτοιων τμημάτων στην επαρχία και είμαι σίγουρος ότι το γνωρίζετε. Παρόλα αυτά θα γίνει η προσπάθεια αυτή τ. 
      Για το καινούργιο Νοσοκομείο της Κέρκυρας, έχω να σας πω ότι οι πληροφορίες μου λένε –θα τις διασταυρώσετε αν και ελπίζω ότι το ξέρετε γιατί πηγαίνετε συχνά και παρακολουθείτε τις εργασίες του νέου Γενικού Νοσοκομείου της Κέρκυρας- ότι ήδη δουλεύουν γύρω στα ογδόντα με ενενήντα άτομα. Θέλω να πιστεύω ότι μέχρι τέλος του χρόνου θα έχουμε τελειώσει. Όσον αφορά το προσωπικό, κι εκεί είμαστε σε καλό δρόμο. Νομίζω ότι έχουν γίνει προκηρύξεις για το 2007. Μέσα στο 2007 είχαμε διορίσει μόνο στο Νοσοκομείο της Κέρκυρας διευθυντή ΩΡΛ, επιμελητή Α΄ Αναισθησιολογίας, επιμελητή Β’ Αναισθησιολογίας, επιμελητή Β’ Ιατρικής Βιοπαθολογίας, επιμελητή Β΄ Καρδιολογίας, επιμελητή Β΄ Νευρολογίας, επιμελητή Β΄ Παθολογίας και επιμελητή Β΄ Παιδιατρικής.
      Πείτε μου ποιες άλλες χρονιές έγιναν τόσες πολλές προσλήψεις επιμελητών στο Νοσοκομείο. Αυτές οι προσλήψεις έγιναν και ανέλαβαν. Έχουμε έκδοση δέκα αποφάσεων διορισμών γιατρών του κλάδου Ε.Σ.Υ. στο Νοσοκομείο της Κέρκυρας, αυτούς που σας ανέφερα. Και επιπλέον, προσλάβαμε και επικουρικό προσωπικό στο Νοσοκομείο της Κέρκυρας. Μόνο για το 2007 δεκατρείς επικουρικοί γιατροί προσελήφθησαν και συγκεκριμένα ένας γιατρός Ακτινοδιαγνωστικής, ένας Αναισθησιολόγος, ένας Νευροχειρουργός, ένας Ορθοπεδικός, ένας Οφθαλμίατρος, δύο Παθολόγοι, τρεις Πνευμονολόγοι, δύο Χειρουργοί και ένας Ψυχίατρος. Αυτοί είναι επικουρικοί γιατροί οι οποίοι προσλήφθηκαν το 2007. Και οι προηγούμενοι δέκα, όπως σας είπα, είναι μόνιμοι επιμελητές Β΄ και Α΄ και ένας διευθυντής στο Νοσοκομείο της Κέρκυρας.
      Έγιναν λοιπόν προσλήψεις, όμως παρ’ όλα αυτά, επαναλαμβάνω ότι υπάρχουν τεράστιες ελλείψεις σε υποειδικότητες και μεγάλη αδυναμία προσέλευσης. Θέλουμε επιπλέον κίνητρα για το Νοσοκομείο της Κέρκυρας. 
      Πάντως, αυτό το οποίο χρωστάμε και αυτό το οποίο μένει από τη σημερινή επίκαιρη ερώτηση, είναι η αναγκαιότητα δημιουργίας νεογνολογικού τμήματος, δηλ. μονάδας εντατικής θεραπείας νεογνών, στο Νοσοκομείο της Κέρκυρας, λόγω της γεωγραφικής της θέσης, λόγω των άσχημων καιρικών συνθηκών. Και θέλω να ξέρετε ότι μόνο με είκοσι λεπτά για μισή ώρα, υπήρχε ορατότητα, μεταξύ 06.30 και 06.55 περίπου, και γι’ αυτό υπήρχε μεγάλο πρόβλημα για την προσγείωση του αεροπλάνου στον αεροδιάδρομο της Κέρκυρας.
      Υπήρχαν αντικειμενικά, λοιπόν, προβλήματα. Στις τέσσερις παρά τέσσερα λεπτά ενημερώθηκε το Ε.Κ.Α.Β., στις δέκα η ώρα ήταν το αεροπλάνο εκεί. Είναι έξι ώρες, όμως υπήρξαν αντικειμενικά προβλήματα. Λυπούμαστε μαζί με εσάς, το ίδιο και εμείς για το θάνατο του μικρού νεογνού, ας είναι αυτό όμως η αφορμή, ο σπινθήρας, αν θέλετε, ώστε να κάνουμε όλοι μας αυτό που χρωστάμε στο Νοσοκομείο της Κέρκυρας, μια Μονάδα Εντατικής Θεραπείας  Νεογνών. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και ένας συνοδός -καθηγητής από το ιδιωτικό Γενικό Λύκειο «Εκπαιδευτήρια Κωστέα-Γείτονα».
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Προχωρούμε στην δεύτερη με αριθμό 576/5-2-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Μωραΐτη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων επίλυσης των προβλημάτων στο Νοσοκομείο Λευκάδας κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Τεράστιες ελλείψεις σε νοσηλευτικό και ιατρικό προσωπικό καθώς και ανεπαρκείς κτηριακές εγκαταστάσεις είναι τα κύρια προβλήματα που αντιμετωπίζει το Νοσοκομείο Λευκάδας. 
      Χαρακτηριστικό της εγκατάλειψης του Νοσοκομείου είναι τα κενά σε μόνιμο ιατρικό και νοσηλευτικό προσωπικό, που ακόμη και με βάση την παλιά οργανική σύνθεση φτάνουν ως και 50%, όπως καταγγέλλουν οι εργαζόμενοι. Αυτό έχει σαν αποτέλεσμα την εντατικοποίηση της εργασίας και την αδυναμία παροχής ικανοποιητικών και σύγχρονων υπηρεσιών υγείας, κατάσταση που γίνεται πιο έντονη το καλοκαίρι, λόγω της αυξημένης τουριστικής κίνησης. 
      Στα παραπάνω προστίθεται η φυσιολογική φθορά του κτηρίου –χρονολογείται από το 1964- και τα προβλήματα στατικότητας που παρουσιάστηκαν μετά το σεισμό του 2003 και ενώ υπάρχει χώρος για την κατασκευή νέου νοσοκομείου, ο οποίος όμως μένει αναξιοποίητος. Ενδεικτικό της ανεπάρκειας των κτηριακών εγκαταστάσεων αποτελεί, επίσης, η κοινή λειτουργία παθολογικής και παιδιατρικής κλινικής και οι κοινές τουαλέτες. Στο χώρο που στεγάζονται τα μαγειρεία, το ακτινολογικό, η αιμοδοσία και άλλες υπηρεσίες είναι σε άθλια κατάσταση, αφού πέφτουν μέχρι και σοβάδες. 
      Ερωτάται ο κύριος Υπουργός:
      Πότε θα γίνει κάλυψη των αναγκών με μόνιμο προσωπικό όλων των ειδικοτήτων και πότε θα λειτουργήσει ο αξονικός τομογράφος.
      Πότε θα γίνει η ανέγερση του νέου νοσοκομείου, ώστε οι υγειονομικές υπηρεσίες να ανταποκρίνονται στις πραγματικές πληθυσμιακές ανάγκες, μέσα από σύγχρονες κτηριακές εγκαταστάσεις επανδρωμένες με τον απαραίτητο τεχνολογικό εξοπλισμό».
      Κύριε Υπουργέ, έχετε το λόγο για τρία λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι Βουλευτές, τα προβλήματα στελέχωσης ιδιαίτερα των επαρχιακών νοσοκομείων είναι υπαρκτά. Τα γνωρίζετε και το έχω πει πολλές φορές και σε αυτήν την Αίθουσα, ότι δυστυχώς η πατρίδα  μας δεν είναι ούτε Βέλγιο ούτε Ολλανδία που μπορείς να καλύψεις τον πληθυσμό με δέκα και είκοσι νοσοκομεία. Σε αυτήν τη χώρα με το νησιωτικό σύμπλεγμα, και τον ορεινό όγκο χρειαζόμαστε εκατόν τριάντα δύο νοσοκομεία. Μόνο ίσως η Νορβηγία μπορεί να καταλάβει το πρόβλημα της Ελλάδας. 
      ΤΟΝΙΑ ΑΝΤΩΝΙΟΥ: Εννέα χιλιάδες προσλήψεις περιμένουμε τέσσερα χρόνια. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα μπορούσα να απαντήσω και στην κ. Αντωνίου, όταν καταθέσει αντίστοιχη επίκαιρη ερώτηση. Πολύ ευχαρίστως, κυρία Αντωνίου, πρέπει όμως να γνωρίζετε τα ειδικότερα προβλήματα αυτής της χώρας, ιδιαίτερα της νησιωτικής Ελλάδας, όπου έπρεπε να έχουμε νοσοκομεία και να καλύπτουμε τρείς γυναικολόγους για έναν τοκετό το χρόνο και πρέπει να έχουμε, επίσης, τρείς καρδιολόγους σε πολύ μικρά νοσοκομεία για ελάχιστες καρδιαγγειακές παθήσεις το χρόνο. Και το κάνουμε πολύ ευχαρίστως αυτό, αλλά πάντοτε με τεράστια προβλήματα στελέχωσης, ιδιαίτερα των μικρών νοσοκομείων στη νησιωτική Ελλάδα και στους ορεινούς όγκους.
      Ειδικότερα στο τι έχουμε κάνει για τη Λευκάδα, μόνο το 2007 αναλάβαμε και έγινε έγκριση διορισμού ενός επιμελητού Β΄ Ιατρικής Βιοπαθολογίας, μικροβιολόγου δηλαδή, ενός επιμελητού Β΄ Καρδιολογίας και ενός επιμελητή Β’ Παιδιατρικής. 
      Επίσης, το 2007 έχουν εκδοθεί επτά αποφάσεις για το Γενικό Νοσοκομείο Λευκάδας. Τοποθετήσαμε επικουρικούς γιατρούς. Είναι μια λύση για τα μικρά επαρχιακά νοσοκομεία γιατί οι διαδικασίες επιλογής επιμελητών είναι χρονοβόρες. Τοποθετήθηκε, λοιπόν, ένας ακτινοδιαγνώστης, δυο μικροβιολόγοι, δυο καρδιολόγοι, ένας ουρολόγος, ένας χειρουργός και επίκειται η απόφαση διορισμού γιατρών κλάδων Ε.Σ.Υ., ενός διευθυντού νεφρολογίας. Επίσης προχωράμε και στην κάλυψη θέσεων νοσηλευτικού προσωπικού. Σύμφωνα με τα οριστικά αποτελέσματα από το Α.Σ.Ε.Π. του Νοεμβρίου του 2006 υπήρχε μια θέση  κλάδου Τ.Ε. μαίας. Επίσης, το Α.Σ.Ε.Π. προκήρυξε στις 31-12-2007 θέσεις Δ.Ε. παρασκευαστών, βοηθών φαρμακείου και άλλες θέσεις βοηθητικού προσωπικού.
      Όσον αφορά την ανέγερση του νέου νοσοκομείου, πρέπει να σας πω ότι τα προβλήματα για τον αξονικό τομογράφο είναι τεράστια. Μόλις αυτές τις ημέρες βρέθηκε γιατρός επιμελητής Β΄ ακτινοδιαγνωστικής από το Γενικό Νοσοκομείο «Χατζηκώστα» ο οποίος επιθυμεί να αποσπαστεί στο Γενικό Νοσοκομείο Λευκάδας. Θα μας δώσει ένα «οξυγόνο ζωής» για να μπορέσει να λειτουργήσει ο αξονικός τομογράφος. Επίσης έχουν υποβάλει αίτηση απόσπασης χειριστές από τον «Ευαγγελισμό» και από το «Ευγενίδιο». Αυτοί έχουν σχέση με την Λευκάδα και επιθυμούν να αποσπαστούν εκεί ώστε να μπορέσει να λειτουργήσει ο αξονικός τομογράφος της Λευκάδας. 
      Για τα υπόλοιπα θα μιλήσω στη δευτερολογία μου. 
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Μωραϊτης έχει το λόγο.
      ΝΙΚΟΛΑΟΣ ΜΩΡΑΪΤΗΣ: Κυρία Πρόεδρε, πριν τρεις μέρες, ακριβώς, έγινε επίκαιρη ερώτηση για το Νοσοκομείο Αγρινίου. Βέβαια ο Υφυπουργός ωραιοποίησε τα πράγματα για το Αγρίνιο γιατί πραγματικά δεν έχει επισκεφθεί το Νοσοκομείο Αγρινίου. Δεν δικαιολογείται όμως, σήμερα να λέμε τέτοια πράγματα για το Νοσοκομείο Λευκάδας που πριν λίγες ημέρες επισκέφθηκε ο Υπουργός Υγείας κ. Αβραμόπουλος. Γι’ αυτό το Νοσοκομείο ξέρετε πολύ καλά, κύριε Υφυπουργέ, ότι αποτελεί, πράγματι, ντροπή για το δημόσιο σύστημα υγείας. Είναι ένας καθρέφτης της απαξίωσης και της εγκατάλειψης του δημόσιου συστήματος υγείας, που σπρώχνει τα φτωχά λαϊκά στρώματα στον ιδιωτικό τομέα. Επιβεβαιώνεται αυτό που λέει ο λαός μας ότι έχουμε υγεία όσο αντέχει η τσέπη μας. 
      Κυρία Πρόεδρε, μιλάμε για ένα Νομαρχιακό Νοσοκομείο που οι ελλείψεις σε νοσοκομειακό και νοσηλευτικό προσωπικό έστω και με αυτόν τον παμπάλαιο οργανισμό που δουλεύουν φθάνουν το 30% έως 40%. Βασικές ειδικότητες γιατρών λείπουν. Γίνονται μέχρι και δεκαπέντε εφημερίες το μήνα από τους γιατρούς. Το ότι λειτουργεί σήμερα, στοιχειωδώς, το Νοσοκομείο Λευκάδας οφείλεται πραγματικά στον ηρωισμό του νοσηλευτικού και του ιατρικού προσωπικού.
      Οι κτηριακές εγκαταστάσεις είναι ανύπαρκτες πέρα για πέρα. Μετά το σεισμό του 2003 και σε συνδυασμό με την παλαιότητα του κτηρίου που έχει υποστεί σοβαρές ζημιές υπάρχουν σοβαρά προβλήματα. Είναι αλήθεια ότι στο υπόγειο του νοσοκομείου που λειτουργεί το ακτινολογικό, η αιμοδοσία και τα μαγειρεία πέφτουν πραγματικά οι σοβάδες. Τα προβλήματα στις κτηριακές εγκαταστάσεις έχουν οδηγήσει την διοίκηση του νοσοκομείου στο να λειτουργεί την παιδιατρική μαζί με την παθολογική κλινική. Υπάρχουν καρκινοπαθείς, ηλικιωμένοι άρρωστοι μαζί με μικρά παιδάκια. Υπάρχουν οι κοινές τουαλέτες. Εάν αυτό δεν είναι δείγμα εγκατάλειψης τότε τι είναι.
      Βέβαια δεν μιλάμε για τη λειτουργία του αξονικού τομογράφου της Μονάδας Εντατικής Θεραπείας. Αυτό πραγματικά αποτελεί πολυτέλεια για το λαό της Λευκάδας και για τους εκατοντάδες χιλιάδες τουρίστες που επισκέπτονται το νησί τους καλοκαιρινούς μήνες. Εμείς ως Κ.Κ.Ε. λέμε ότι όλα αυτά είναι αποτέλεσμα μιας αντιλαϊκής πολιτικής που εφαρμόζεται και στον τομέα της υγείας χρόνια τώρα. Στην ουσία δεν προσφέρει φροντίδα υγείας για τις σύγχρονες λαϊκές ανάγκες. Απεναντίας, απαξιώνει το δημόσιο σύστημα υγείας και ανοίγει διάπλατα τις πόρτες για να θησαυρίζουν οι ιδιώτες, το μεγάλο κεφάλαιο που δραστηριοποιείται στο χώρο της υγείας.
      Εμείς καλούμε τους εργαζόμενους, τις λαϊκές εργατικές οικογένειες να πάρουν την υπόθεση στα χέρια τους και να παλέψουν για ένα πραγματικά δημόσιο δωρεάν σύστημα υγείας που θα παρέχει υπηρεσίες σε όλους. 
      Και βέβαια δεν απαντήσατε για την ανέγερση του νέου νοσοκομείου.
      Δεν ρωτώ παραπάνω. Αν λάβω υπ’ όψιν ότι το Νοσοκομείο του Αγρινίου κατασκευάζεται είκοσι έξι χρόνια τώρα, πρέπει να περιμένουν για μεγάλο χρονικό διάστημα οι κάτοικοι του νησιού.
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υφυπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Προς το παρόν την κατάσταση την έχουμε πάρει στα χέρια, την έχει πάρει στα χέρια η νέα διακυβέρνηση της χώρας. Και αυτή η νέα διακυβέρνηση, λοιπόν, έστειλε, όπως σας είπα, επικουρικούς γιατρούς και επιμελητές β΄ το 2007 και προχωρά και στην προκήρυξη νέων θέσεων, και επιμελητών β΄ και επικουρικών γιατρών, για το Νοσοκομείο της Λευκάδας.
      Πολλά ακούγονται στη Λευκάδα, για τη στατικότητα του παλιού νοσοκομείου κ.λπ..
      ΝΙΚΟΛΑΟΣ ΜΩΡΑΪΤΗΣ: Όχι από μας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και επειδή πολύ σπέκουλα έγινε και στη Λευκάδα γι’ αυτό το θέμα και επί διακυβέρνησης ΠΑ.ΣΟ.Κ., έχω να σας πω ότι τα περί στατικότητας είναι, κατά τη γνώμη μας, μυθολογία που ξεκίνησε πριν αναλάβει η Νέα Δημοκρατία τη διακυβέρνηση, όταν επί ΠΑ.ΣΟ.Κ. και με πρωτοβουλία του τότε διοικητή, χρηματοδοτήθηκε η σχετική μελέτη χωρίς ωστόσο να υπάρξει διαπιστωμένη επικινδυνότητα από την πολιτεία, δηλαδή από το Υ.ΠΕ.ΧΩ.Δ.Ε. ή από τεχνικές υπηρεσίες της νομαρχίας. Με άλλα λόγια δεν χαρακτηρίστηκε ποτέ το κτήριο ως κόκκινο ή κίτρινο ή ο,τιδήποτε άλλο.
      Παρ’ όλα αυτά, εμείς έχουμε διαβεβαιώσει ότι υπάρχουν φθορές στο κτήριο. Το κτήριο είναι πεπαλαιωμένο και πρέπει να αντικατασταθεί. Γι’ αυτό και δεσμευτήκαμε και θέλουμε χρήματα για την επισκευή αυτών των φθορών.
      Να σας πω επίσης ότι δεσμευτήκαμε και ψάχνουμε οικόπεδο. Και επ’ αυτού το κληροδότημα Αναστασίου Ιασμένη έχει παραχωρήσει οικόπεδο ιδιοκτησίας του. Το Εφετείο Αθηνών ενέκρινε με την υπ’ αριθμόν 3910/6.11.07 απόφασή του την παραχώρηση του συγκεκριμένου οικοπέδου. Η ως άνω παραχώρηση έχει γίνει αποδεκτή από την 6η Υγειονομική Περιφέρεια και, σε συνεργασία με το Υπουργείο, προωθείται η ανάθεση εκπόνησης μελέτης στη Δ.ΕΠ.Α.ΝΟ.Μ.. 
      Είναι μια δέσμευσή μας. Θα το κάνουμε, ώστε να ξεκινήσουμε. Και να είστε σίγουροι ότι με τις νέες διαδικασίες και με τη Δ.ΕΠ.Α.ΝΟ.Μ.να το παρακολουθεί, θα γίνει το νέο νοσοκομείο της Λευκάδας. Δεν ξέρω πώς έγιναν τα σύγχρονα γεφύρια της Άρτας στο Αγρίνιο, στην Κέρκυρα και στην Κατερίνη, αλλά για την ανέγερση του νέου νοσοκομείου της Λευκάδας σας έχουμε διαβεβαιώσει, όπως έχει κάνει και ο ίδιος ο Υπουργός, ο κ. Αβραμόπουλος, σε επίσκεψή του εκεί. 
      Υπήρχε μια διαδικασία. Εμείς ξεκινήσαμε τη διαδικασία για την ανεύρεση οικοπέδου στη Λευκάδα. Βρέθηκε το οικόπεδο. Το εφετείο απάντησε. Παραχωρήθηκε. Έγινε η αποδοχή. Ξεκινάμε, λοιπόν, τη διαδικασία ανέγερσης του νέου νοσοκομείου και έχει μπει μέσα στο χρονοδιάγραμμα της Δ.ΕΠ.Α.ΝΟ.Μ..
      Αυτά για το νέο νοσοκομείο της Λευκάδας.
      Για τα υπόλοιπα σας είπα επίσης ότι είναι, μετά τις αποφάσεις των περιφερειακών συμβουλίων αλλά και τις δικές μας και του Α.Σ.Ε.Π., σε εξέλιξη νέοι διορισμοί. Αλλά μη μου λέτε εδώ ότι εφημερεύουν οι γιατροί δεκαπέντε μέρες στη Λευκάδα. Ναι, εφημερεύουν οι γιατροί δεκαπέντε μέρες στη Λευκάδα. Άλλη είναι η εφημερία της Λευκάδας, άλλη είναι η εφημερία του Ευαγγελισμού, του Λαϊκού και άλλη του ΑΧΕΠΑ. Πόσους γυναικολόγους ή πόσους καρδιολόγους θέλετε να έχουμε στη Λευκάδα; Να έχουμε τέσσερις καρδιολόγους, τέσσερις γυναικολόγους ώστε να εφημερεύουν έξι ημέρες; Δεκαπέντε μέρες θα εφημερεύσουν γιατί είναι δύο. Μήπως θα έχουμε τοκετούς κάθε μέρα ή κάθε εβδομάδα στη Λευκάδα; Σας παρακαλώ λοιπόν. Πρέπει να ξέρετε πώς είναι η κατάσταση στη χώρα. Γι’ αυτό σας είπα ότι αυτή η χώρα έχει εκατόν τριάντα δύο νοσοκομεία. Ναυαρχίδες, μεγάλα νοσοκομεία σε Αθήνα, Θεσσαλονίκη. Έχει στα μεγάλα πανεπιστημιακά νοσοκομεία στις μεγάλες πόλεις, όπου υπάρχει τεράστια όμως εργασία εφημερεύουν έξι ημέρες. Αλλά στα επαρχιακά μικρά νοσοκομεία, όπου φυσικά ο όγκος εργασίας είναι πολύ μικρός, εκεί εφημερεύουν δεκαπέντε ημέρες. Είναι αυτονόητο αυτό. Όσοι έχουμε δουλέψει σε νοσοκομεία και στην επαρχία και στις μεγάλες πόλεις, το γνωρίζουμε αυτό. Αυτές είναι οι συνθήκες δουλειάς.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Τελευταία είναι η τρίτη με αριθμό 569/5.2.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Θεόδωρου Δρίτσα προς τον Υπουργό Εσωτερικών, σχετικά με τα επεισόδια στο κέντρο της Αθήνας από μέλη της Χρυσής Αυγής κ.λπ..
      Ειδικότερα η επίκαιρη ερώτηση του κ. Δρίτσα έχει ως εξής:
      «Στις 2 Φεβρουαρίου 2008, στις 7 το απόγευμα η φιλοναζιστική οργάνωση Χρυσή Αυγή είχε οργανώσει, όπως κάθε χρόνο, εκδήλωση για τα γεγονότα στα Ίμια, η οποία πάντοτε γίνεται αφορμή για επίθεση σε μετανάστες και αντιφασίστες.
      Για την ίδια ημέρα, στις 2 το μεσημέρι, φοιτητικοί σύλλογοι και μέλη νεολαίων αριστερών κομμάτων και οργανώσεων είχαν προγραμματίσει σειρά αντιφασιστικών και αντιρατσιστικών εκδηλώσεων στο κέντρο της Αθήνας.
      Οι αστυνομικές δυνάμεις που είχαν διατεταγμένη υπηρεσία στην περιοχή, απέκοψαν το κέντρο της Αθήνας επί δωδεκάωρο και με την ανοχή και την υπόθαλψή τους, ενίσχυσαν τη δολοφονική επίθεση των Χρυσαυγιτών με μαχαίρια και άλλα όπλα εναντίων διαδηλωτών, με αποτέλεσμα το βαρύ τραυματισμό δύο τουλάχιστον εξ αυτών, εκ των οποίων ο ένας σώθηκε ως εκ θαύματος. Τα γεγονότα αυτά εμφανώς κατέγραψαν τηλεοπτικές κάμερες. Επίσης, υπάρχουν αυτόπτες μάρτυρες, οι οποίοι επωνύμως τα έχουν καταγγείλει.
      Παρά ταύτα καμμία σύλληψη δεν διενεργήθηκε κατά τη στιγμή της δολοφονικής επίθεσης, αλλά ούτε και αργότερα, αφού μέσα από τις τάξεις των Μ.Α.Τ. εξαπέλυσαν οι Χρυσαυγίτες την επίθεση. 
      Αντίθετα, δώδεκα ώρες αργότερα, εντελώς προσχηματικά και για τη δικαιολόγηση του αποκλεισμού του κέντρου της Αθήνας, πραγματοποιήθηκε βίαιη επίθεση των αστυνομικών δυνάμεων και μαζικές συλλήψεις, με κίνδυνο να κλιμακωθούν τα επεισόδια όλη τη νύχτα. 
      Ερωτάται ο κύριος Υπουργός: 
      1. Σκοπεύει να ελέγξει τις ισχυρές ενδείξεις επιλεκτικής συμπεριφοράς,  κάλυψης  και ιδιότυπης «αλληλεγγύης» της Αστυνομίας προς τα μέλη και τη δράση της Χρυσής Αυγής; 
      2. Σε ποια συμπεράσματα κατέληξαν αντίστοιχες έρευνες που διεξήχθησαν στο παρελθόν, με αφορμή την απόπειρα δολοφονίας του φοιτητή Δημήτριου Κουσουρή από το μέλος της Χρυσής Αυγής Περίανδρο Ανδρουτσόπουλο, πάλι  με την ανοχή και την παρουσία ανδρών της αστυνομίας; 
      3. Ποια μέτρα σκοπεύει να λάβει για την εγκληματική δράση της Χρυσής Αυγής και για τη συστηματική παρακίνηση σε εκδηλώσεις στοχευμένου μίσους εναντίον μεταναστών (Αγ. Ιωάννης Ρέντης, Αιγάλεω, Χανιά);».
      Στην επίκαιρη ερώτηση του κυρίου Βουλευτή θα απαντήσει ο Υφυπουργός Εσωτερικών κ. Χηνοφώτης.
      Κύριε Υφυπουργέ, έχετε το λόγο για τρία  λεπτά. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε. 
      Κυρίες και κύριοι συνάδελφοι, η τελευταία αποστροφή της ομιλίας του Πρωθυπουργού, απαντώντας στην ερώτηση του Προέδρου του Συνασπισμού Ριζοσπαστικής Αριστεράς, κ. Αλαβάνου, όπου αναφερόμενος στις βίαιες και αντιδημοκρατικές συμπεριφορές είπε ότι αυτές πρέπει να καταδικάζονται και να πατάσσονται, είμαι βέβαιος ότι απηχεί την άποψη όχι μόνο όλου του Κοινοβουλίου αλλά και όλων των Ελλήνων. 
      Θεωρώ ότι το συγκεκριμένο θέμα δεν πρέπει να αποτελεί θέμα πολιτικής αντιπαράθεσης αλλά θέμα σκέψης, προβληματισμού και παροχής πολιτικών νουθεσιών, όπου πρέπει αυτές να διοχετεύονται, διότι παραβατικές συμπεριφορές έρχονται από διάφορα ακραία άτομα. 
      Οι ακραίες συμπεριφορές καταδικάζονται απερίφραστα από οπουδήποτε και αν προέρχονται. Θίγουν τα έννομα συμφέροντα των Ελλήνων πολιτών, διαταράσσουν ή διακόπτουν την ομαλή λειτουργία της πόλης, ειδικότερα όταν αυτές οι συμπεριφορές έχουν ως αποτέλεσμα την καταστροφή ή ζημία περιουσιών και προσβάλλουν ευθέως και βάναυσα τα δικαιώματα των πολιτών. 
      Οι βίαιες συμπεριφορές ακραίων ατόμων, οπουδήποτε και αν υποστηρίζουν ότι ανήκουν, βλάπτουν και υπονομεύουν το δικαίωμα των πολιτών να διαδηλώνουν ειρηνικά, απρόσκοπτα και ανεμπόδιστα τις πεποιθήσεις τους, το φρόνημά τους και τις διεκδικήσεις τους. 
      Αυτή είναι η αρχή αυτής της Κυβέρνησης και όλων των κυβερνήσεων και αυτό είναι που επιτάσσει το Σύνταγμα. Είναι δικαίωμα, το οποίο όχι μόνο παρέχεται από το Σύνταγμα αλλά κατ’ εφαρμογή και από τη σχετική νομοθεσία. 
      Επιτρέψτε μου όμως να σας υπενθυμίσω -και να θυμηθούμε όλοι μας- ότι από την κείμενη νομοθεσία δεν παρέχεται το δικαίωμα στους διαδηλωτές να φέρουν ούτε οιουδήποτε είδους όπλα ούτε λοστούς ούτε τσεκούρια ούτε στειλιάρια ούτε καδρόνια ούτε πέτρες ούτε μολότοφ και ούτε να διακόπτουν την ομαλή λειτουργία της πόλης, γιατί διαδήλωση δεν σημαίνει σύγκρουση και δεν πρέπει να εκλαμβάνεται κατ’ αυτόν τον τρόπο. 
      Από την άλλη πλευρά, ουδέποτε θα μπορούσαν να εξιδανικευθούν ή να εξωραϊστούν συμπεριφορές ή πράξεις μεμονωμένων οργάνων επιβολής της τάξεως. Το αίτημα της Αστυνομίας προς τον εισαγγελέα για την επί τόπου μετάβασή του μαζί με τον Αστυνομικό Διευθυντή Αθηνών στην πλατεία Κολοκοτρώνη, προκειμένου να αποχωρήσουν οι διαδηλωτές της Χρυσής Αυγής, αποστερεί κάθε επιχείρημα για επιλεκτική αντιμετώπισή τους. 
      Επιπρόσθετα, διεμβολισμός διμοιριών των Μ.Α.Τ. από διαδηλωτές, είτε στη Σταδίου, με κάποια συγκεκριμένα επεισόδια, είτε νωρίς το πρωί σε άλλη εκδήλωση άλλου χαρακτήρα στη Χαλκοκονδύλη, μηδενίζει οιονδήποτε συνειρμό για επιλεκτική συμπεριφορά ή εύνοια της Αστυνομίας προς συγκεκριμένες ομάδες. Θα πρέπει να το δεχθούμε και να μη γενικεύουμε τα θέματα.
      Τέλος, η δράση της Αστυνομίας κατά μελών της Χρυσής Αυγής τουλάχιστον από το 2000 και ειδικότερα σε εννέα περιπτώσεις για τις οποίες οι συλληφθέντες, εξήντα τρεις τον αριθμό, παραπέμφθηκαν στη δικαιοσύνη δεν επιτρέπει οιαδήποτε μομφή κατά της Αστυνομίας. 
      Ως προς την υπόθεση του Περίανδρου Αντωνίου Ανδρουτσόπουλου, του 1998, σας υπενθυμίζω ότι καταδικάστηκε για απόπειρα ανθρωποκτονίας σε είκοσι ένα χρόνια κάθειρξη και στέρηση των πολιτικών του δικαιωμάτων για πέντε χρόνια. Ήδη εκτίει την ποινή του στις δικαστικές φυλακές.
      Ο αστυφύλακας, ο οποίος είχε εμπλακεί στην υπόθεση, απελύθη από το Σώμα. 
      Σας ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ο κ. Δρίτσας έχει το λόγο.
      ΘΕΟΔΩΡΟΣ ΔΡΙΤΣΑΣ: Κύριε Υπουργέ, η ανησυχία μας, με βάση την οποία παρακινηθήκαμε και παρακινήθηκα κι εγώ προσωπικά να καταθέσω αυτήν την επίκαιρη ερώτηση, από την απάντησή σας δυστυχώς γίνεται πολύ μεγαλύτερη. 
      Κύριε Υπουργέ, όντως η βία δεν είναι δικαίωμα κανενός. Όμως οι ναζιστές δεν είναι πολιτική αλλά είναι εγκληματική ιδεολογία και η Χρυσή Αυγή  υπερασπίζεται το ναζισμό-εθνικισμό με συμβολισμούς, με φράσεις, με πολλούς και διάφορους τρόπους. Κι εδώ υπάρχει νομοθεσία, υπάρχει πλαίσιο, υπάρχει πολιτική ευθύνη και υπάρχει ένα συγκεκριμένο γεγονός που δηλητηριάζει καθημερινά τη ζωή της χώρας και συνήθως τα θύματά του είναι αθώοι μετανάστες. Και κάθε χρόνο μετά απ’ αυτήν την περίφημη εκδήλωση για τα Ίμια έχουμε σειρά τέτοιων επιθέσεων εναντίον διαφόρων μεταναστών σε πολλά σημεία της Αθήνας. Αυτά δεν μπορείτε, κύριε Υπουργέ, να τα αγνοήσετε ή να τα υποβαθμίσετε και δεν μπορείτε να μην έχετε ως Κυβέρνηση μια σαφή πολιτική θέση, όχι εν γένει συμψηφιστική για τις ακραίες συμπεριφορές αλλά για το ναζισμό και για την συγκεκριμένη πολιτική οργάνωση. 
      Από εκεί και πέρα αυτά τα δολοφονικά χτυπήματα, τα οποία αναφέρουμε και στην ερώτησή μας και για τα οποία πολλά στοιχεία κατατέθηκαν και ήδη υποβάλλονται και μηνύσεις και τα οποία μπορεί να σας τα βεβαιώσει κι ο παριστάμενος συνάδελφός μου, έγκριτος νευροχειρουργός κ. Λεβέντης, που επισκέφθηκε τα θύματα, ήταν στοχευμένα και εξειδικευμένα δολοφονικά χτυπήματα, τα οποία συνέβησαν εκεί -διαπιστωμένη η ώρα- παρουσία των αστυνομικών οργάνων μέσα από τις τάξεις των Μ.Α.Τ. και μπροστά στα μάτια τους. Και ουδεμία σύλληψη, ουδεμία έρευνα, ουδεμία δίωξη υπήρξε, παρά μόνο η δήλωση την άλλη μέρα του κ. Ρουσόπουλου ότι ουδεμία ευθύνη υφίσταται. Η Ε.Δ.Ε. που έχει διαταχθεί, κύριε Υπουργέ, είναι άνευ νοήματος, αφού διά στόματος του πλέον επίσημου εκπροσώπου της Κυβερνήσεως έχει ήδη διατυπωθεί ότι δεν υπάρχουν ευθύνες. Αυτά, κύριε Υπουργέ, δεν μπορείτε να τα απαντάτε με τέτοιον τρόπο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ ('Ελσα Παπαδημητρίου): Ολοκληρώστε, κύριε συνάδελφε. Γίνατε σαφής. 
      ΘΕΟΔΩΡΟΣ ΔΡΙΤΣΑΣ: Τελειώνω αμέσως, κυρία Πρόεδρε.
      Σας καλώ να μπείτε σε έλεγχο σε βάθος, διότι όντως υφίσταται σχέση αστυνομικών δυνάμεων, μεμονωμένων ίσως -όχι δικών σας, όχι της Κυβέρνησης- με τη Χρυσή Αυγή. Και πρέπει αυτό να μην το ξεπεράσετε τόσο εύκολα.
      Ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Υπουργέ, έχετε το λόγο.
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
      Κύριε Δρίτσα, δεν πρέπει να ανησυχείτε ούτε εσείς ούτε κανένας άλλος για το άπλετο φως το οποίο θα ριφθεί σ’ αυτό το θέμα. Ήδη έχει διαταχθεί Ε.Δ.Ε.. Ο Ποινικός Κώδικας της Αστυνομίας με βάση το π.δ. 22/1996 προβλέπει όλες τις ασφαλιστικές δικλίδες, προκειμένου να μην υπάρξει τέτοια περίπτωση, αυτή την οποία αναφέρατε, και να είστε σίγουρος ότι ούτε κατά διάνοια ενθαρρύνεται ή μπορεί να αποκρυφθεί ή να συγκαλυφθεί οιαδήποτε σχέση στελέχους της Αστυνομίας με ακραία στοιχεία, οπουδήποτε και αν είναι. Και εκεί προχωράμε...
      ΘΕΟΔΩΡΟΣ ΔΡΙΤΣΑΣ: Έγινε δολοφονική επίθεση εναντίον τους! Μπροστά στα μάτιά τους!
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): ..διότι θα ήταν κάτι, το οποίο θα υπονόμευε το δημοκρατικό μας πολίτευμα.
      Όμως, από την άλλη πλευρά, αυτό το οποίο είπα, για τις ακραίες συμπεριφορές από οπουδήποτε και αν προέρχονται, πρέπει να το δούμε και πρέπει εμείς οι ίδιοι –γι’ αυτό μίλησα για πολιτικές νουθεσίες- με τη στάση μας, με τα λόγια μας να τα καταδικάσουμε!
      ΘΕΟΔΩΡΟΣ ΔΡΙΤΣΑΣ: Είναι επικίνδυνοι! Μιλάμε για ναζισμό, κύριε Υπουργέ!
      ΠΡΟΕΔΡΕΥΟΥΣΑ (Έλσα Παπαδημητρίου): Δεν υπάρχει διάλογος, κύριε συνάδελφε! Σας παρακαλώ!
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Δεν αμφιβάλλει κανένας, κύριε Δρίτσα, ότι αυτοί οι οποίοι μπορεί να επικαλούνται ναζιστικά σύμβολα, ή τον Χίτλερ ή οτιδήποτε άλλο αυτής της προέλευσης, είναι καταδικαστέοι και οπωσδήποτε όταν προβαίνουν σε τέτοιες πράξεις είναι παράνομοι...
      ΘΕΟΔΩΡΟΣ ΔΡΙΤΣΑΣ: Είναι παράνομοι!
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): ...και έχουν συλληφθεί και για συνθήματα, τα οποία είχαν γράψει στους τοίχους. Είναι μέσα σ’ αυτές τις περιπτώσεις που σας έχω πει.
      Όμως, δεν μπορούμε –επιτρέψτε μου να το επισημάνω και να το υπογραμμίσω- να γενικεύουμε αυτά τα φαινόμενα για όλη την Αστυνομία.
      ΘΕΟΔΩΡΟΣ ΔΡΙΤΣΑΣ: Όχι!
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Αυτό θα ήταν καταστροφικό για ένα θεσμό, ο οποίος υπάρχει και πρέπει να στηρίζει τη δημοκρατία, αλλά δυστυχώς έχουμε φθάσει –θα τα έχετε δει- ορισμένες φορές να καταφερόμαστε εναντίον της ηγεσίας της Αστυνομίας, εναντίον όλων των αστυνομικών, οι οποίοι είναι στο δρόμο βρέξει-χιονίσει, είναι οι συνοριοφυλάκες, είναι οι ειδικοί φρουροί, είναι οι τροχονόμοι, είναι αυτοί οι οποίοι είναι στα γήπεδα, είναι ο απλός αστυνομικός, για τον οποίο ανησυχεί και υποφέρει η μάνα του, ο πατέρας του, η γυναίκα του το ίδιο, όπως ανησυχούμε κι εμείς για τα παιδιά μας. Αυτό είναι.
      Από την άλλη πλευρά, θεωρώ ότι το κλίμα είναι τέτοιο όπου μπορεί να επέλθει η υπέρβαση αντιπαραθέσεων γι’ αυτά τα θέματα, προκειμένου να κινηθούμε σε μια κατεύθυνση, ώστε αυτή η πόλη, η πρωτεύουσα, η οποιαδήποτε άλλη πόλη της πατρίδας μας να μη βλέπει αυτά τα αποτελέσματα που προκύπτουν από ακραίες συμπεριφορές.
      Επιτρέψτε μου να πω και κάτι άλλο. Υπό ποία έννοια κατεβαίνουν σε διαδηλώσεις, οπουδήποτε και αν είναι αυτές, από οπουδήποτε και αν κινούνται, με κίνητρα καθαρά δημοκρατικά κ.λπ.; 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ ολοκληρώστε, κύριε Υπουργέ. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Όμως, η δημοκρατία δεν μπορεί να θεωρείται ότι ενθαρρύνει το να έχουν μαζί τους είτε όπλα είτε μαχαίρια, όπως πολύ σωστά θέσατε, ή από την άλλη πλευρά να είναι οι άλλοι με τα καδρόνια, με τα τσεκούρια και με τους λοστούς.
      ΘΕΟΔΩΡΟΣ ΔΡΙΤΣΑΣ: Ο Μανώλης Γλέζος θα μιλούσε. Ο Μανώλης Γλέζος θα ήταν ο ομιλητής σ’ αυτήν τη συγκέντρωση διαμαρτυρίας!
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Θα ήθελα να αναφέρω και ένα τελευταίο σημείο, συγκεκριμένα για τους αλλοδαπούς που αναφέρατε, γι’ αυτά τα επεισόδια στου Ρέντη και στο Αιγάλεω. 
      Έχουν προωθηθεί και οι σχηματισθείσες δικογραφίες στους αρμόδιους εισαγγελείς. Για μια υπόθεση στο Αιγάλεω στις 10 Ιανουαρίου δεν υπεβλήθη μήνυση –εκτιμώ ότι δεν αναφέρεστε σ’ αυτήν- αλλά ασχέτως τούτων έχουν δοθεί ειδικές διαταγές προς τα όργανα της τάξεως, τις αστυνομικές υπηρεσίες, ώστε και να αποτρέψουν και να προλάβουν και να απαγορεύσουν όσον το δυνατόν προστατεύοντες αυτούς τους δύσμοιρους ανθρώπους.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Θα ήθελα να ανακοινώσω στο Σώμα ότι ο Πρωθυπουργός και οι Υπουργοί Ανάπτυξης, Εσωτερικών, Οικονομίας και Οικονομικών, Εξωτερικών, Εθνικής Άμυνας, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού και Μεταφορών και Επικοινωνιών κατέθεσαν σχέδιο νόμου: «Θεσμικό πλαίσιο έρευνας και τεχνολογίας και άλλες διατάξεις».
      Παραπέμπεται στην αρμόδια Διαρκή Επιτροπή.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΟΥΣΑ (Έλσα Παπαδημητρίου): Εισερχόμαστε στην ημερήσια διάταξη των
      ΕΠΙΚΑΙΡΩΝ ΕΠΕΡΩΤΗΣΕΩΝ
      Θα συζητηθεί η υπ’ αριθμόν 17/6/30.11.2007 επίκαιρη επερώτηση των Βουλευτών του Πανελλήνιου Σοσιαλιστικού Κινήματος κ.κ. Θεοχάρη Τσιόκα, Ιωάννη Μαγκριώτη, Ιωάννη Σκουλά, Γεωργίου Παπακωνσταντίνου, Μιλτιάδη Βέρρα, Λεωνίδα Γρηγοράκου, Πέτρου Ευθυμίου, Ηλία Καρανίκα, Μιχαήλ Κατρίνη, Ηλία Λαμπίρη, Τσετίν Μαντατζή, Έκτορα Νασιώκα, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Εμμανουήλ Σκουλάκη, Μιχαήλ Τιμοσίδη, Χρήστου Χάιδου, Παρασκευής (Εύης) Χριστοφιλοπούλου, Αντωνίας (Τόνιας) Αντωνίου, Χρίστου Βερελή, Νικολάου Ζωίδη, Κωνσταντίνου Καρτάλη, Βασιλείου Κεγκέρογλου, Ιωάννη Μανιάτη, Κωνσταντίνου Ρόβλια, Εμμανουήλ Στρατάκη, Ευάγγελου Αργύρη, Ιωάννου Κουτσούκου, Δημήτριου (Μίμη) Ανδρουλάκη, Κωνσταντίνου Γείτονα, Λούκας Κατσέλη, Σπυρίδωνος Κουβέλη, Δημητρίου Κουσελά, Ευστάθιου Κουτμερίδη, Ανδρέα Λοβέρδου, Αθανασίου (Θάνου) Μωραΐτη, Νικόλαου Σηφουνάκη, Γεωργίου Φλωρίδη, Άννας Διαμαντοπούλου, Μαρίας Δαμανάκη, Βασιλικής (Βάσως) Παπανδρέου, και Θεόδωρου Πάγκαλου προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με τον Ο.Τ.Ε.. 
      Πριν δώσω το λόγο στον κ. Τσιόκα, θα ήθελα να ανακοινώσω στο Σώμα ότι από το Προεδρείο του ΠΑ.ΣΟ.Κ. απευθύνθηκε επιστολή προς τον Πρόεδρο, με την οποία ορίζει ως Κοινοβουλευτικό Εκπρόσωπο για τη σημερινή συζήτηση το Βουλευτή κ. Χρίστο Βερελή.
      Από την Κοινοβουλευτική Ομάδα του Κομμουνιστικού Κόμματος Ελλάδας ορίζεται ως Κοινοβουλευτικός Εκπρόσωπος για τη σημερινή συζήτηση ο κ. Δήμος Κουμπούρης.
      Από το Συνασπισμό Ριζοσπαστικής Αριστεράς ορίζεται ως Κοινοβουλευτικός Εκπρόσωπος ο κ. Αθανάσιος Λεβέντης.
      Από το Λαϊκό Ορθόδοξο Συναγερμό ορίζεται ως Κοινοβουλευτικός Εκπρόσωπος ο κ. Αστέριος Ροντούλης.
      Ο συνάδελφος κ. Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, από τις 30.11.2007 έχουμε υποβάλει το αίτημα της επίκαιρης ερώτησης για ένα θέμα που αφορά τη ναυαρχίδα, ένα σημαντικό εργαλείο ανάπτυξης της εθνικής οικονομίας, ένα σημαντικό εργαλείο πρόσβασης στις τεχνολογίες, όπως είναι ο Ο.Τ.Ε. και σήμερα, μήνες μετά, η Κυβέρνηση εδέησε να ανταποκριθεί, παρ’ ότι το θέμα είναι μείζον και παρ’ ότι θα έπρεπε να συζητηθεί στον υψηλότερο δυνατό βαθμό.
      Μας είστε συμπαθής, κύριε Λέγκα, αλλά έχω την εντύπωση ότι η Κυβέρνηση, με την επιλογή της να στείλει Υφυπουργό, δείχνει πόσο εκτιμά το ρόλο του Ο.Τ.Ε. στην εθνική οικονομία.
      Αν στην προηγούμενη επερώτησή μας, το ερώτημα προς την Κυβέρνηση ήταν «πού τον πάτε τον Ο.Τ.Ε.», το ερώτημα σήμερα πλέον, τέσσερα χρόνια μετά, είναι ποιος διοικεί τον Ο.Τ.Ε., κάτω από ποιες εντολές και κάτω από ποιους στόχους. Ποιος διοικεί το μεγαλύτερο οργανισμό στη Νοτιοανατολική Ευρώπη, ο οποίος τα τελευταία χρόνια, με τις επιλογές των πολιτικών της Νέας Δημοκρατίας, μετατρέπεται από κερδοφόρα ελληνική επιχείρηση σε όχημα αδιαφάνειας, χρηματοοικονομικών παιχνιδιών, τακτοποιήσεων και εκποιήσεων προς  υμετέρους.
      Γι’ αυτό η Νέα Δημοκρατία θέλει να υποβαθμίσει το θέμα, γι’ αυτό αρνείται τον έλεγχο. Κάτι φοβάται. Φοβάται το διάλογο, φοβάται την αντιπαράθεση, φοβάται τον έλεγχο για τη διαχείριση του Ο.Τ.Ε. Γι’ αυτό αποφεύγει όλες τις σοβαρές προτάσεις που έχει υποβάλει το ΠΑ.ΣΟ.Κ., σχετικά με τη διαφάνεια, σχετικά με το δημόσιο έλεγχο. Αρνείται τις εξεταστικές επιτροπές, αρνείται επί της ουσίας το διάλογο και το αποτέλεσμα είναι να ακούμε από τον Πρωθυπουργό της χώρας ότι φτάνει μια απλή ερώτηση, μια απλή ατάκα, για να απαντήσουμε σε ένα πρόβλημα που ταλανίζει την ελληνική κοινωνία και έχει σχέση με την αξιοπιστία του πολιτικού συστήματος. Αρνείται τη σύσταση εξεταστικών επιτροπών, αρνείται το διάλογο σε βάθος. Και αυτό είναι επικίνδυνο φαινόμενο.
      Αλλά πώς να μην το κάνει αυτό η Νέα Δημοκρατία, όταν δεν μπορεί να ελέγξει τον ίδιο το Διοικητή του Ο.Τ.Ε., κ. Βουρλούμη, ο οποίος ελέγχεται από τα ελληνικά δικαστήρια για αδιαφάνεια, για τακτοποιήσεις σε βάρος του ελληνικού δημοσίου;
      Ζητούμε, λοιπόν, να υπάρξει ένα τέρμα σ’ αυτήν την πολιτική, ζητούμε να υπάρξει μια ανατροπή αυτής της πολιτικής που έχει μετατρέψει τον Ο.Τ.Ε. σε χρηματιστηριακό παιχνίδι εύκολου κέρδους, ξένων funds και υμετέρων. Ζητάμε να τεθεί ένα τέρμα στις πολιτικές που αφελληνίζουν την παραγωγική βάση, που υπονομεύουν την ανάπτυξη της παραγωγικής και κοινωνικής βάσης σε όλους τους τομείς και στις πολιτικές που στερούν τη χώρα μας από σύγχρονα ηλεκτρονικά δίκτυα. Και όλα αυτά, σε μια περίοδο που η Ευρώπη και ο κόσμος ολόκληρος, μέσα στις κοσμογονικές αλλαγές, διεκδικεί μέσα από τους εθνικούς οργανισμούς ρόλο στις ηλεκτρονικές επικοινωνίες.
      Κύριε Υπουργέ, από τη δεκαετία του ’90 συγκρούονται έντονα δύο διαφορετικές πολιτικές για το μέλλον του Ο.Τ.Ε.. Η Νέα Δημοκρατία και οι κυβερνήσεις του κ. Μητσοτάκη και του κ. Καραμανλή δεν εννοούν να καταλάβουν ότι η πολιτική που αναγορεύει το ξεπούλημα του Ο.Τ.Ε. σε μείζονος σημασίας μεταρρύθμιση δεν εξυπηρετεί ούτε τη χώρα ούτε τους πολίτες ούτε την παραγωγή βάση. Είναι εχθρική πράξη σε βάρος της εθνικής οικονομίας και των πολιτών.
      Τέσσερα χρόνια τώρα, μέσα από ένα άλλο περιτύλιγμα, επιχειρείτε να εφαρμόσετε την πολιτική ξεπουλήματος με τον χωρίς ντροπή ισχυρισμό ότι στην Ελλάδα θα αναπτυχθούν οι τηλεπικοινωνίες και οι ηλεκτρονικές επικοινωνίες μέσα από την πλήρη εξαγορά του Ο.Τ.Ε. από ξένο επενδυτή.
      Το αποτέλεσμα είναι ήδη επώδυνο. Παραλάβατε έναν Οργανισμό με τις πιο σύγχρονες τεχνολογικές υποδομές, με ηγεμονικό ρόλο στη Νοτιοανατολική Ευρώπη, με αποδόσεις περίπου 10.000.000.000 στο ελληνικό δημόσιο, με διασφαλισμένο το δημόσιο έλεγχο και το μάνατζμεντ και τον έχετε μετατρέψει σε παιχνίδι, σε λάφυρο, για επιθετική εξαγορά. Τον στερείτε από νέες τεχνολογίες και επενδύσεις, όταν γνωρίζει και ο πιο άσχετος ότι οι ηλεκτρονικές επικοινωνίες είναι το μέλλον. 
      Διαχειριστήκατε τέσσερα χρόνια μέσα από αδιαφανείς αγοραπωλησίες τεράστια ποσά που ξεπερνούν τα 5.000.000.000 ευρώ. Σκεφτείτε ότι πρόκειται για τρισεκατομμύρια δραχμές. Είναι ενδιαφέρον να μας πείτε πού πήγαν αυτά τα χρήματα. Επενδύσεις στα δίκτυα πρόσβασης δεν έγιναν, για να παρέχονται ευρυζωνικές συνδέσεις. Ανάπτυξη τηλεϋπηρεσιών και δικτύων δεν έγινε. Ανάπτυξη συνδυασμένων υπηρεσιών δεν έγινε. Ο Ο.Τ.Ε. στην ελληνική αγορά δεν πρωτοπορεί σε κανένα νέο προϊόν.
      Πού πήγαν, λοιπόν, τα χρήματα; Ποιος τα καρπώθηκε; Ο Ο.Τ.Ε. πρακτικά συρρικνώνεται, όταν μάλιστα άλλοι εθνικοί Οργανισμοί της Γερμανίας και άλλοι της Ευρώπης επενδύουν σημαντικά ποσά σε τεχνολογίες αιχμής που αφορούν ευρυζωνικές υποδομές και ευρυζωνικές υπηρεσίες.
      Η Νέα Δημοκρατία, στο όνομα του ξεπουλήματος έκανε το αντίθετο. Οι επενδυτικές της κινήσεις –ακούστε επενδυτικές κινήσεις- αφορούν την αγορά της εταιρείας «ΓΕΡΜΑΝΟΣ» με 1,6 δισεκατομμύρια –η δικαιοσύνη ακόμα να αποφασίσει, το λέω για σας που κόπτεστε- και την εξαγορά της «COSMOTE» που ήταν θυγατρική του Ο.Τ.Ε. με 2,9 δισεκατομμύρια και με δανεισμούς, τους όρους των οποίων ακόμα δεν γνωρίζουμε.
      Εν τω μεταξύ, με αυτές τις επενδυτικές κινήσεις, ο πολίτης, ο καταναλωτής, η εθνική οικονομία, η ανάπτυξη της χώρας, έχασαν. Οι εργαζόμενοι έχασαν.
      Εμείς, λοιπόν, θα σας πούμε κάτι απλό. Υπάρχει στην Ελλάδα καθυστέρηση της διάδοσης της ευρυζωνικότητας. Δεδομένου ότι η ευρυζωνικότητα στη χώρα μας ξεκίνησε το 2003, σήμερα πέμπτο χρόνο της ανάπτυξης, κατ’ αναλογία πορείας εξέλιξής της με άλλες ευρωπαϊκές χώρες έπρεπε η διείσδυση να είχε φτάσει στο 20%. Στην Ελλάδα δεν υπερβαίνει το 10%. Και γι’ αυτό, επαίρεται ο Πρωθυπουργός. Και ο Υπουργός Μεταφορών ανακοινώνει λόγια του αέρα, ότι φθάσαμε –λέει- στο 10%, όταν μ’ αυτές τις υποδομές και με κλίμακα πέντε ετών η Ευρώπη έχει φτάσει στο 20%. 
      Σήμερα οι τιμές των ευρυζωνικών υπηρεσιών στην Ελλάδα είναι υψηλές. Παρέχουμε 25% ακριβότερες τιμές ευρυζωνικών υπηρεσιών, όταν έχουμε τις ίδιες υποδομές με την Ευρώπη. Ο Ο.Τ.Ε. είναι πίσω στη διάθεση νέων υπηρεσιών σ’ όλη την επικράτεια. Οι ταχύτητες των ευρυζωνικών συνδέσεων, η διάθεσή τους σ’ ολόκληρη την επικράτεια, καθώς και η διάθεση τηλεϋπηρεσιών πληροφόρησης, δεν παρουσιάζουν καμμία –μα, καμμία- εξέλιξη. Παρουσιάζουν υστέρηση έναντι της πορείας τους σε αγορές άλλων ευρωπαϊκών κρατών.
      Έχουμε διαρκώς μειούμενη ποιότητα παρεχομένων υπηρεσιών, όταν παρατηρούμε πόσος χρόνος χρειάζεται για νέα σύνδεση ή για αποκατάσταση βλάβης. Έχουμε αναποτελεσματική αξιοποίηση του δανεισμού της επιχείρησης του Ο.Τ.Ε., δεδομένου ότι ο δανεισμός για να αγοράσεις επιχείρηση που ελέγχεις πλήρως ή για να αγοράσεις δίκτυο καταστημάτων που έχει αλληλοκάλυψη με το δικό σου, δεν είναι και η αποδοτικότερη επένδυση, αν δεν είναι σκάνδαλο, όταν παγκοσμίως οι επενδύσεις που φέρουν αποδόσεις γίνονται σε νέες τεχνολογίες, νέα προϊόντα που κρίνουν το μέλλον των επιχειρήσεων.
      Έχουμε καθυστέρηση ανάπτυξης της επιχείρησης σ’ έναν κλάδο που οι εξελίξεις τρέχουν, που στην αγορά εντείνεται ο ανταγωνισμός. Δεν έχουμε αξιοποίηση των επενδύσεων του εξωτερικού, ο οποίος περιορίζει τα αποτελέσματά του. 
      Έχουμε οργανωτική και επιχειρησιακή αποδιοργάνωση της επιχείρησης του Ο.Τ.Ε.. Εχθές είχαν κατάληψη οι εργαζόμενοι λόγω των λαθεμένων χειρισμών του εκλεκτού σας κ. Βουρλούμη. 
      Έχουμε χαμηλή οικονομική απόδοση του Ομίλου, σε συνδυασμό με τις επιπτώσεις που θα έχει στις σημαντικές μελλοντικές του αποδόσεις με τη σημερινή επενδυτική πολιτική.
      Επιβεβαίωση των παραπάνω αποτελεί η πρόσφατη περιπέτεια του Ο.Τ.Ε., όπου παραλίγο να είχε εξαγοραστεί νύχτα, εξαιτίας των ακραίων σας πολιτικών και να καταστεί θύμα επιθετικής εξαγοράς. 
      Η Κυβέρνηση της Νέας Δημοκρατίας άφησε θεσμικά απροστάτευτο τον Ο.Τ.Ε. από τέτοιου τύπου κερδοσκοπικές επιθέσεις. Κινήθηκε την ύστατη ώρα για να τον προστατεύσει, και μάλιστα με τρόπο που έχει ήδη προκαλέσει το ενδιαφέρον των υπηρεσιών της Ευρωπαϊκής Ένωσης. Ένα είναι βέβαιο. Ότι ένας όμιλος της σημασίας και του μεγέθους του Ο.Τ.Ε., άξιζε τουλάχιστον μιας σοβαρής πολιτικής με στρατηγικό και επιχειρησιακό σχέδιο. 
      Πέραν όμως από την απουσία οράματος και στρατηγικής, ένα άλλο χαρακτηριστικό της πολιτικής της Νέας Δημοκρατίας είναι και η λαφυραγώγηση. Δεσμεύθηκε να καταθέσει το 4% του μετοχικού κεφαλαίου στο Τ.Α.Π.-Ο.Τ.Ε., ως συμμετοχή του δημοσίου της άστοχης εθελούσιας εξόδου. 
      Σήμερα, συνεχώς μεταθέτει την εκτέλεση της δέσμευσης, με αποτέλεσμα να υπάρχουν τεράστια ταμειακά προβλήματα στο Τ.Α.Π.-Ο.Τ.Ε. και να ελέγχεται για το δομημένο ομόλογο -του οποίου την αξία θέλουμε να μας πείτε πόση είναι αυτόν τον καιρό- των 25.000.000 ευρώ που χρησιμοποιήσατε. 
      Ποιοι ωφελήθηκαν από την παραπάνω δήθεν πολιτική σας; Σίγουρα οι μέτοχοι της εταιρείας, όπως ο «ΓΕΡΜΑΝΟΣ», σίγουρα οι ανταγωνιστές του Ο.Τ.Ε., σίγουρα η «SIEMENS» και πιθανά περίπου έξι χιλιάδες εργαζόμενοι οι οποίοι έκαναν χρήση της εθελούσιας εξόδου. 
      Ποιοι ζημιώθηκαν; Το δημόσιο που παρακολουθεί μία δημόσια επιχείρηση να συρρικνώνεται, σίγουρα ο Έλληνας πολίτης που δεν λαμβάνει την ποιότητα των υπηρεσιών, οι μέτοχοι της επιχείρησης και, τέλος, η ελληνική οικονομία. 
      Κύριε Υπουργέ, η Κυβέρνησή σας είπε ψέματα ότι έχει επιχειρησιακό σχέδιο. Κρύψατε την πραγματική σας στόχευση που είναι το ξεπούλημα. Δεν το λέμε εμείς, αλλά ο εκλεκτός σας κ. Βουρλούμης, όταν κατηγορεί την Κυβέρνηση για κενό πολιτικής τηλεπικοινωνιών. Το κενό είναι εφεύρημα για τα «παιχνίδια» σας. Πείτε μας, γιατί η αγορά της «ΓΕΡΜΑΝΟΣ» ήταν ωφέλιμη, αλλά ήταν ωφέλιμη και η πώληση της «INFOTE» που ήταν κερδοφόρα; Πήρατε αέρα και πουλήσατε παντεσπάνι! Ποιος πληρώνει; Οι εργαζόμενοι στην «INFOTE». Πουλήσατε την «INFOTE», η οποία ήταν ισχυρή επιχείρηση και οι εργαζόμενοι έμειναν στον αέρα. Απολύονται. Αυτή είναι η πολιτική σας. Πουλάτε και ανθρώπους πλέον, εκτός από τις επιχειρήσεις. Χάσατε στη Ρουμανία ένα εκατομμύριο πελάτες, ναι ή όχι; Γιατί θέλετε να πουλήσετε -αυτό δεν σας έλεγε ο κ. Βουρλούμης;- το δορυφόρο, αντί να τον αξιοποιήσετε; Όμως, και στην εγχώρια αγορά ο Ο.Τ.Ε. έχει απώλειες στη συμβατική τηλεφωνία που ξεπερνούν τις διακόσιες χιλιάδες. 
      Η αλήθεια, λοιπόν, είναι ότι το επιχειρησιακό σχέδιο της Νέας Δημοκρατίας ήταν ο «φερετζές» για να εξυπηρετήσει άλλα συμφέροντα, για να γίνει το «πάρτι» κακοδιαχείρισης, εκποίησης, εκμαυλισμού και λαφυραγώγησης. 
      Ποιος κέρδισε πρώτος; Υπήρξε 70% αύξηση στο μισθό των διοικητών. Ο κ. Βουρλούμης και ο προϊστάμενος του «O.T.E.-plus» πήραν αύξηση 70%. Xθες αύξησαν τις διευθύνσεις. Τώρα υπάρχει διπλάσιος αριθμός διευθύνσεων. Επίσης, πολλαπλασιάστηκε το λειτουργικό κόστος. Η εθελούσια; Κόστισε 1 δισεκατομμύριο. Έφυγαν πέντε χιλιάδες εργαζόμενοι χρήσιμοι και προσλάβατε με το δουλικό-μεσαιωνικό σύστημα μέσω της «O.T.E.-plus» άλλους τόσους. Περίπου τρεις με έξι χιλιάδες υπολογίζουμε ότι έχετε προσλάβει από την πίσω πόρτα με αδιαφάνεια, μέσω του δουλεμπορίου της «O.T.E.-plus». 
      Διαλύσατε και παραλύσατε όλο το σύστημα. Αποδιοργανώθηκε το τεχνικό προσωπικό. Δεν υπάρχει προσωπικό και μετά αναθέτετε σε υμέτερους εργολάβους για να τακτοποιήσετε συμφέροντα. Παρέχετε τις ακριβότερες τιμές στην Ευρώπη. Μειώσατε τις υπηρεσίες. Κλείσατε καταστήματα στην ελληνική περιφέρεια. Τα νησιά και η ελληνική περιφέρεια δέχονται ήδη τις επιπτώσεις. 
      Γυρίσατε το ρολόι πίσω. Πολιτικό μέσον χρειάζεται κάποιος για να κάνει ευρυζωνική σύνδεση. Το δίκτυο δεν αξιοποιείται. Κάνετε προμήθειες χωρίς προκηρύξεις, χωρίς σχεδιασμούς κλίμακος. Νοθεύετε την αγορά. Τα πληροφορικά συστήματα είναι σε αποσύνδεση και τα διαφημιστικά πακέτα στα Μέσα Μαζικής Ενημέρωσης γίνονται με όρους αδιαφάνειας. Δημιουργείτε καθεστώς εργασιακού μεσαίωνα. Ο νόμος για τις Δ.Ε.Κ.Ο. έχει χρησιμοποιηθεί ως όχημα για να φύγουν άξιοι εργαζόμενοι και να βάλετε υμέτερους, «γαλάζιους». Φτιάξατε επτά κατηγορίες εργαζομένων, παλιοί, νέοι, παροπλισμένοι, συμβασιούχοι, μερικής απασχόλησης, μαθητευόμενοι, συγγενείς, κολλητοί, φίλοι, δελτία παροχής υπηρεσιών. 
      Ο γενικός κανονισμός προσωπικού και οι συλλογικές συμβάσεις πήγαν στράφι. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Σε ένα λεπτό τελειώνω, κυρία Πρόεδρε.
      Βγάλατε τον Ο.Τ.Ε. από όλες τις χρηματοδοτήσεις της Ευρωπαϊκής ‘Ένωσης. Πέστε μας μία σημαντική επένδυση που να έκανε ο Ο.Τ.Ε. επί των ημερών σας τα τέσσερα αυτά χρόνια. 
      Φαίνεται, λοιπόν, ότι είναι η ώρα να το πούμε καθαρά ότι δεν είμαστε ίδιοι, είμαστε απέναντι, έχουμε άλλη πολιτική. Εμείς θέλουμε τον Ο.Τ.Ε. δημόσιο, στρατηγικό εργαλείο ανάπτυξης με management που διαμορφώνει στρατηγικές συμμαχίες, διαδραματίζει ενεργό και πρωτοπόρο ρόλο στην ανατολική Ευρώπη. Εσείς στο όνομα του στρατηγικού επενδυτή ξεπουλάτε, απαξιώνετε, συρρικνώνετε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, να τελειώνουμε.
      ΘΕΟΧΑΡΗΣ ΤΣΙΟΚΑΣ: Θα πάρω ένα λεπτό, κυρία Πρόεδρε.
      Εμείς, λοιπόν, προτείνουμε επιχειρησιακό σχέδιο ανάπτυξης του ομίλου με στόχο να πρωταγωνιστεί στην ευρυζωνικότητα και στις νέες τεχνολογίες με φθηνές υπηρεσίες στον πολίτη. Εσείς χρησιμοποιείτε τον Ο.Τ.Ε. ως χρηματιστηριακό παιχνίδι ευκαιριακού, πρόσκαιρου χαρακτήρα, για να κερδοσκοπούν οι κομματικά ημέτεροι. Εμείς θέλουμε διοικητική και επιχειρησιακή εξέλιξη του ομίλου, που να αξιοποιεί τις συλλογικές διαπραγματεύσεις και να διαμορφώνει κοινωνικά συμβόλαια. Εσείς επιβάλετε την λαφυραγώγηση, την κομματοκρατία, την αδιαφάνεια, εμείς θέλουμε την αξιοποίηση των κερδοφόρων διεθνών επενδύσεων, εσείς τον αφελληνισμό, την εκποίηση των επιχειρήσεων και την εκχώρηση μεριδίων σε ξένα funds. Εμείς θέλουμε την ανάπτυξη του ομίλου με νέες επενδύσεις. Εσείς απλώς καλύπτετε την πτώση του τζίρου του Ο.Τ.Ε. με περιορισμένα αντικείμενα της COSMOTE. Εμείς προτείνουμε πολιτικές μετάβασης από τις τηλεπικοινωνίες στις επικοινωνίες. Εσείς πουλάτε και νοθεύετε την αγορά. Εμείς θέλουμε τους στρατηγικούς τομείς υπό δημόσιο έλεγχο, εσείς ως φθηνοί επαρχιώτες μεγάλων συμφερόντων ξεπουλάτε τα πάντα. 
      Γι’ αυτόν το λόγο, λοιπόν, να υπάρξει ένα τέρμα στον αφελληνισμό, να υπάρξει σοβαρή κουβέντα, να υπάρξει αλλαγή αυτής της πολιτικής. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (‘Ελσα Παπαδημητρίου): Ο δεύτερος επερωτών, ο κ. Γεώργιος Παπακωνσταντίνου, έχει το λόγο για πέντε λεπτά.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ένας από τους λόγους για τους οποίους το ΠΑ.ΣΟ.Κ. κατέθεσε την συγκεκριμένη επερώτηση είναι πέρα από το να συζητήσουμε για τα τεκταινόμενα στον Ο.Τ.Ε. και την έλλειψη στρατηγικού σχεδιασμού, να μιλήσουμε γενικότερα για την έλλειψη στρατηγικού σχεδιασμού για τις ηλεκτρονικές επικοινωνίες στη χώρα μας. 
      Όλοι γνωρίζουμε ότι οι ηλεκτρονικές επικοινωνίες είναι η εθνική υποδομή του 21ου αιώνα. Είναι και πρέπει να είναι δημόσιο αγαθό, είναι λίγο-πολύ το ανάλογο αυτού που ήταν ο εξηλεκτρισμός της χώρας πριν από αρκετές δεκαετίες. Άρα είναι προφανές ότι οποιαδήποτε κυβέρνηση συζητά σοβαρά για την μεταβολή της ελληνικής οικονομίας και την επανατοποθέτησή της πάνω στη γνώση και τις νέες τεχνολογίες, πρέπει να έχει μία συνεκτική στρατηγική για τις ηλεκτρονικές επικοινωνίες. 
      Στη χώρα μας εξαιτίας και της χρηματοδότησης πολλών από τις δράσεις αυτές από το Υπουργείο Οικονομίας και Οικονομικών η ευθύνη για μια τέτοια στρατηγική βρίσκεται και στο Υπουργείο Οικονομίας και Οικονομικών, αλλά βεβαίως και στο Υπουργείο Μεταφορών και Επικοινωνιών. 
      Σήμερα έχουμε μονάχα εδώ τον Υφυπουργό του Υπουργείου Οικονομίας και Οικονομικών. Ελπίζω να μεταφέρει κάποια από αυτά που θα πούμε και στον συνάδελφό του, του Υπουργείου Μεταφορών και Επικοινωνιών. 
      Μία, λοιπόν, στρατηγική για τις ηλεκτρονικές επικοινωνίες πρέπει να κάνει τρία πράγματα:
      Το πρώτο είναι να φροντίζει να υπάρχει ένα σωστό θεσμικό και κανονιστικό πλαίσιο. 
      Σας διαβάζω ένα μικρό απόσπασμα από την πρόσφατη 12η Έκθεση της Ευρωπαϊκής Επιτροπής για τις ηλεκτρονικές επικοινωνίες. Είναι η ετήσια έκθεση με την οποία η επιτροπή κάνει μία εξέταση και βλέπει πως προχωρά το κανονιστικό πλαίσιο στις διαφορετικές χώρες. Λέει λοιπόν: «Η μεταφορά του ρυθμιστικού πλαισίου στο εθνικό δίκαιο των είκοσι πέντε κρατών-μελών ολοκληρώθηκε το 2006 με την έγκριση της πρωτογενούς νομοθεσίας από την Ελλάδα». Μετάφραση: Η Ελλάδα ήταν η τελευταία από τα είκοσι πέντε κράτη-μέλη η οποία ενσωμάτωσε στο ελληνικό δίκαιο το τελευταίο θεσμικό πλαίσιο των ηλεκτρονικών επικοινωνιών. Και βεβαίως στη χώρα μας δεν έχουμε κάνει απολύτως τίποτε ακόμα για τη δευτερογενή νομοθεσία, χωρίς την οποία η πρωτογενής δεν έχει και πάρα πολύ νόημα. 
      Διαβάζοντας από την ίδια ‘Έκθεση βλέπουμε ότι σε σχέση με τις αποφάσεις της E.E.Τ.Τ. που πάνε σε διοικητικά δικαστήρια, ότι το Ανώτατο Διοικητικό Δικαστήριο στην Ελλάδα δεν έχει ακόμα εκδώσει αποφάσεις παρά το γεγονός ότι οι υποθέσεις εκκρεμούν από το 2001, άρα είναι ένα δεύτερο μεγάλο πρόβλημα στο να λειτουργήσει σωστά η αγορά.
      Και βεβαίως διαβάζουμε και μια πρόσφατη ανακοίνωση του Προέδρου της Εθνικής Επιτροπής Τηλεπικοινωνιών και Ταχυδρομείων καθηγητή κ. Αλεξανδρή, ο οποίος λέει: «εάν η Κυβέρνηση δεν υπογράψει άμεσα την εισήγηση για τα δικαιώματα διέλευσης, φοβάμαι ότι υπάρχει ορατός κίνδυνος τα προγράμματα που ετοιμάζονται για τη διάδοση της ευρυζωνικότητας κυρίως στην περιφέρεια να καθυστερήσουν σημαντικά, με αποτέλεσμα να μην κλείσει σύντομα το ψηφιακό χάσμα μεταξύ κέντρου και περιφέρειας στη χώρας μας και να παραμείνει η περιφέρεια στο διαδικτυακό σκοτάδι».
      Με λίγα λόγια, κυρίες και κύριοι συνάδελφοι, δεν έχουμε θεσμικό και κανονιστικό πλαίσιο, για να μπορέσουμε να κάνουμε αυτή την περίφημη ανάπτυξη των ευρυζωνικών υποδομών, για τις οποίες τόσο πολύ κόπτεται η Κυβέρνηση.
      Δεύτερο στοιχείο μιας στρατηγικής είναι προφανώς η σωστή χρήση ενός εργαλείου, όπως είναι ο κυρίαρχος τηλεπικοινωνιακός οργανισμός. Εδώ ο συνάδελφος που μίλησε πριν από μένα, μίλησε με αρκετές λεπτομέρειες πάνω στις αλλαγές που έγιναν στον Ο.Τ.Ε. τα τελευταία χρόνια. Έχετε μια αλλοπρόσαλλη πολιτική.
      Και να διαβάσουμε –επειδή τα γραπτά μένουν και τώρα πια μένουν και τα προφορικά, διότι μαγνητοφωνούνται και βιντεοσκοπούνται- την ανακοίνωση του Υπουργού κ. Αλογοσκούφη, ο οποίος μας έλεγε το εξής: «το δημόσιο θα πρέπει να διατηρήσει ένα μικρό ποσοστό, της τάξεως του 5% - 10% για να έχει έναν λόγο σε θέματα εθνικής ασφάλειας, αλλά κατά τα άλλα δεν υπάρχει ιδιαίτερος λόγος να έχει το δημόσιο στον Ο.Τ.Ε. υψηλό ποσοστό. «Αυτό μερικές μέρες πριν από την περίφημη τροπολογία, μερικές μέρες προτού ανακαλύψει ο κ. Αλογοσκούφης ότι υπάρχουν επιθετικά funds σε αυτό τον κόσμο, τα οποία ορέγονται τον Ο.Τ.Ε..
      Άρα, αφού καταργήσατε όλες τις ασφαλιστικές δικλείδες, προσπαθείτε απεγνωσμένα τώρα να ξαναβρείτε έναν χώρο για το δημόσιο στον Ο.Τ.Ε., ο οποίος θα μπορούσε να είναι ένα πολύ σημαντικό κομμάτι της συνολικής στρατηγικής σας για τις ηλεκτρονικές επικοινωνίες στη χώρα μας.
      Και εάν το πρώτο ζητούμενο είναι ένα σωστό κανονιστικό πλαίσιο, το δεύτερο να υπάρχει μια πολιτική που αξιοποιεί τον βασικό πάροχο, τον Ο.Τ.Ε., ο οποίος έχει και όλη τη δικτυακή υποδομή της χώρας, το τρίτο είναι κάποιες πολιτικές πρωτοβουλίες. Πριν από μερικές μέρες, οι δύο Υπουργοί που έχουν μαζί την ευθύνη, ο κ. Αλογοσκούφης με τον κ. Χατζηδάκη, ανακοίνωσαν μια πολιτική για τις ηλεκτρονικές επικοινωνίες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κυρία Πρόεδρε.
      Εγώ παρατηρώ ότι σε αυτή την πολιτική υπάρχει μια ανακοίνωση για ένα φιλόδοξο πρόγραμμα «FIBER TO THE HOME», δηλαδή «ΟΠΤΙΚΗ ΙΝΑ ΣΕ ΚΑΘΕ ΣΠΙΤΙ», το οποίο χρειαζόμαστε, βεβαίως, διότι η Ελλάδα έχει 0% περίπου οπτικής ίνας στις αναπτυγμένες τηλεπικοινωνίες. Το πρόβλημα όμως είναι ότι είναι καλή ιδέα, αλλά δεν ακούσαμε απολύτως τίποτα για υλοποίηση και χρηματοδότηση. Ο κ. Χατζηδάκης μίλησε για 2,5 δισεκατομμύρια ευρώ, ο κ. Αλογοσκούφης, που ήταν δίπλα του, αν δεν κάνω λάθος, ήταν απολύτως σιωπηλός.
      Το ερώτημα είναι λοιπόν –εύγε για την πρωτοβουλία- να μας πείτε πώς θα το χρηματοδοτήσετε αυτό τα επόμενα χρόνια και από πού ακριβώς θα προέλθουν τα χρήματα για να έχουμε στο τέλος μιας πενταετίας πραγματικά μια υποδομή, η οποία θα στηρίξει την ανάπτυξη στην Ελλάδα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Τόνια Αντωνίου για πέντε λεπτά.
      Κυρία συνάδελφε, πριν πάρετε το λόγο, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής, τριάντα τρεις μαθητές και μαθήτριες και δύο συνοδοί δάσκαλοι από το 96ο και 147ο Δημοτικό Σχολείο Αθηνών.
      Παιδιά, καλώς ήλθατε.
      (Χειροκροτήματα από όλες τις πτέρυγες της Βουλής)
      Παρακαλώ, κυρία Αντωνίου, έχετε το λόγο.
      ΤΟΝΙΑ ΑΝΤΩΝΙΟΥ: Ευχαριστώ, κυρία Πρόεδρε.
      Κυρίες και κύριοι συνάδελφοι, καταθέσαμε την επερώτηση που συζητάμε σήμερα, επειδή θεωρούμε ότι η Κυβέρνηση συνεχίζει να εφαρμόζει στον Ο.Τ.Ε. μια πολιτική που είναι καταστροφική και επιζήμια για την επιχείρηση, για την ελληνική οικονομία και πάνω απ’ όλα για τους πολίτες καταναλωτές.
      Κύριε Υπουργέ, το Δεκέμβριο του 2006 σε αυτήν εδώ την Αίθουσα είχαμε προειδοποιήσει την κυβέρνησή σας να μην προχωρήσει στην κατάργηση των προστατευτικών ρυθμίσεων για τον Ο.Τ.Ε., που περιλαμβάνονταν στους ν. 2257/1994 και ν. 2843/2000. Εσείς όμως προχωρήσατε και τις καταργήσατε.
      Σας καταγγείλαμε τότε ότι προχωράτε σε ξεπούλημα του κρίσιμου ποσοστού μετοχών που κρατά το δημόσιο στον Ο.Τ.Ε., προκειμένου να ελέγχει το μάνατζμεντ της εταιρείας.
      Σας καταγγείλαμε για αδιαφανείς διαδικασίες που εξυπηρετούν ξένα συμφέροντα και προωθούν τον αφελληνισμό ενός κλάδου στρατηγικής σημασίας για τη χώρα. Σας καταγγείλαμε για πολιτικό και οικονομικό σκάνδαλο πρώτου μεγέθους.
      	Δυστυχώς, κύριε Υπουργέ, σήμερα οι χειρότεροι φόβοι μας και οι ανησυχίες μας έχουν πλέον επιβεβαιωθεί. Εσείς τότε μας απαντούσατε ότι μ’ αυτές τις ρυθμίσεις σας θα βελτιώνατε την ανταγωνιστικότητα του οργανισμού και θα βοηθούσατε στον εκσυγχρονισμό του Ο.Τ.Ε.. Μπορείτε να μας πείτε με το χέρι στην καρδιά, κύριε Υπουργέ, αν συμβαίνει κάτι τέτοιο αυτήν τη στιγμή και δεν το αντιλαμβανόμαστε; Μιλούσατε για το δικαίωμα των ιδιωτών να συμμετέχουν στο μάνατζμεντ του Ο.Τ.Ε. με βάση τις αρχές της ελεύθερης οικονομίας. 
      Όλα αυτά σήμερα, κύριοι συνάδελφοι, ακούγονται υποκριτικά, θα έλεγα, γιατί οι φιλελεύθερες αρχές των στελεχών της Κυβέρνησης είναι «λάστιχο» που κάθε φορά το τεντώνετε και το κονταίνετε όσο χρειάζεται για να ταιριάζει με τα μεγάλα συμφέροντα τα οποία υπηρετείτε. Όταν παρουσιάζονται επενδυτές που είναι φίλοι σας ή φίλοι των φίλων σας, τότε όλα είναι καλά. Όταν μπει στο παιχνίδι κάποιος άλλος παίκτης-ιδιώτης που δεν τον θέλετε, ξεχνάτε όσα λέγατε για την ελεύθερη αγορά και τρέχετε να ταμπουρωθείτε πίσω από παρεμβάσεις του κράτους με τροπολογίες απελπισίας που φέρνετε εδώ, στη Βουλή, συνήθως Παρασκευή μεσημέρι, για να προστατεύσετε τον Ο.Τ.Ε. και όχι μόνο. Αυτό θα το δούμε και σε άλλες Δ.Ε.Κ.Ο..
      	Τώρα φαίνεται ξεκάθαρα ότι οι δήθεν φιλελεύθερες θεωρίες σας είναι το «περιτύλιγμα» για να καλύπτονται η διαπλοκή και το ξεπούλημα της περιουσίας του ελληνικού λαού. Τώρα φαίνεται ότι δεν έχετε ούτε αρχές, θα έλεγα ούτε ιερό και όσιο στον τρόπο με τον οποίο διαχειρίζεστε το δημόσιο πλούτο και τα συμφέροντα της χώρας μας. Τώρα φαίνεται ότι ανοίξατε τους ασκούς του Αιόλου και αφήνετε τον Ο.Τ.Ε. έρμαιο σε επιθετικές κινήσεις εξαγοράς του και αφελληνισμού του. Όποτε σας συμφέρει αντιμετωπίζετε τον Ο.Τ.Ε. σαν εταιρεία εισηγμένη στο Χρηματιστήριο και όποτε σας συμφέρει τον μεταχειρίζεστε ως Δ.Ε.Κ.Ο..
      	Σα να μην έφταναν όμως όλα αυτά, επί τέσσερα χρόνια με την πολιτική σας και με τις αποφάσεις της διοίκησης που εσείς έχετε διορίσει υπονομεύετε και απαξιώνετε τον οργανισμό. 
      	Οι συνέπειες αυτής της πολιτικής όμως είναι άμεσες πλέον και στον πολίτη καταναλωτή. Μία νέα σύνδεση το 2003, κύριε Υπουργέ, ο καταναλωτής μπορούσε να την έχει σε μία ή δύο μέρες το πολύ. Μπορείτε να μας πείτε σήμερα πόσο χρόνο χρειάζεται κάποιος για να συνδέσει ένα τηλέφωνο στο σπίτι του; Από δύο μέχρι έξι μήνες στην καλύτερη περίπτωση. Το ίδιο συμβαίνει και για τις βλάβες.
      Είπαν οι αγαπητοί συνάδελφοι πριν ότι δεν υπάρχουν επενδύσεις πλέον στα ευρυζωνικά δίκτυα που χρειάζονται σε υποδομές και σε υπηρεσίες. Το ψηφιακό χάσμα είναι τεράστιο μεταξύ κέντρου και περιφέρειας και ακούμε κάθε φορά τον Πρωθυπουργό της χώρας και εσάς να λέτε ότι πολύ σύντομα η νέα γενιά, οι φοιτητές θα έχουν φθηνό και γρήγορο internet. Νομίζω ότι ζείτε σε άλλη χώρα και αυτό βέβαια το συνειδητοποιούν όλοι οι πολίτες και κυρίως η νέα γενιά. Το ενδιαφέρον σας για τον Ο.Τ.Ε. είναι μόνο χρηματιστηριακό, τίποτε άλλο. Το βλέπετε και αυτό ως ένα παιχνίδι για να καλύψετε τις «μαύρες τρύπες» σας και τίποτε άλλο δεν κάνετε. 
      	Μπορείτε να μας πείτε αν αυτό ενδιαφέρει τον πολίτη; Βλέπει ο πολίτης την μετοχή του Ο.Τ.Ε. να ανεβαίνει και να κατεβαίνει, όμως τελικά απ’ αυτήν τη μετοχή δεν κερδίζει ο ίδιος αλλά σίγουρα κερδίζουν τα διαπλεκόμενα, οι παρέες και οι κερδοσκόποι που εσείς στηρίζετε. 
      	Αυτό που μετράει σήμερα, κύριε Υπουργέ, είναι να μας πείτε αν ο Ο.Τ.Ε. μπορεί να ανταποκριθεί στις αυτονόητες απαιτήσεις των συνδρομητών του, αν μπορεί να παίξει τον κοινωνικό του ρόλο σαν φορέας παροχής τηλεπικοινωνιακών υπηρεσιών σ’ όλη τη χώρα, ακόμα και στις πιο απομακρυσμένες περιοχές -εκτός αν έχετε άλλη αντίληψη για τον Ο.Τ.Ε.- αν μπορεί να προσφέρει αναβαθμισμένες υπηρεσίες προς όλους τους παρόχους ώστε να λειτουργεί ο ανταγωνισμός προς όφελος του καταναλωτή.
      	Δυστυχώς, σ’ όλους αυτούς τους τομείς η διοίκηση που έχετε διορίσει έχει αποτύχει παταγωδώς. Το ερώτημα είναι ποια συμφέροντα εξυπηρετούν αυτοί που πρέπει να εξυπηρετούν τα συμφέροντα του Ο.Τ.Ε., τα συμφέροντα του δημοσίου και τα συμφέροντα των καταναλωτών. 
      	Τι κρύβεται, κύριε Υπουργέ, πίσω από τις αγοραπωλησίες εταιρειών ή μεριδίων από τον Ο.Τ.Ε. όλα αυτά τα χρόνια ή από την COSMOTE; Έχουμε καταγγείλει πολλές φορές το τεράστιο σκάνδαλο και στη Βουλή και εκτός Βουλής.
      Τι συμβαίνει με την INFOTE; Και ερωτάμε τι ακριβώς κρύβεται όχι επειδή έχουμε στο μυαλό μας θεωρίες συνωμοσίας, αλλά γιατί οι περισσότερες επιχειρηματικές κινήσεις που έχουν γίνει από το 2004 μέχρι σήμερα δεν υπακούουν σε κάποιο στρατηγικό και επιχειρησιακό σχέδιο ανάπτυξης του Ο.Τ.Ε..
      Η παρέα που διοικεί τον Ο.Τ.Ε., ο περιβόητος κ. Βουρλούμης, το μεγάλο στέλεχος από την αγορά που τον φέρατε για να προχωρήσει ο Ο.Τ.Ε., τι έχει καταφέρει μέχρι σήμερα; Να επιβραδύνει τον εκσυγχρονισμό του Ο.Τ.Ε., να του αφαιρέσει ένα προς ένα τα στρατηγικά του πλεονεκτήματα και να του προσθέσει βάρη.
      Από το 2004 και μετά δεν υπάρχουν επενδυτικά σχέδια. Το μεγάλο σχέδιο που κάνατε με την εθελουσία έξοδο, που αυτή τη στιγμή δημιουργούνται προβλήματα στο Τ.Α.Π. Ο.Τ.Ε. όπως είπε και ο εισηγητής μας γιατί ο κ. Αλογοσκούφης δεν έχει πληρώσει ακόμα αυτά που πρέπει και είχε υποσχεθεί στο  Τ.Α.Π. Ο.Τ.Ε. και από την άλλη, πρέπει να συζητήσουμε στη Βουλή την πρότασή σας για το ασφαλιστικό, γιατί αγωνιάτε για την κοινωνική ασφάλιση.
      Και βέβαια οι μεγάλες παρεμβάσεις του κ. Βουρλούμη στον Ο.Τ.Ε. ήταν να διώξει έξι χιλιάδες προσωπικό και να πάρει νέους που πληρώνονται με 600 ευρώ. Και βέβαια το μόνο που κάνει είναι να πολλαπλασιάζει τις διευθύνσεις, να δίνει πάρα πολλά χρήματα που προκαλούν τον ελληνικό λαό, στους δικούς του συνεργάτες, στα μεγάλα στελέχη αυτή τη στιγμή της επιχείρησης, που αντί να πάνε τον οργανισμό μπροστά, τον πάνε πίσω.
      Αυτά, κύριε  Υπουργέ, είναι πολύ μεγάλη πρόκληση για τον ελληνικό λαό. Και δυστυχώς ξεκινήσατε να ξεδιπλώνετε αυτό το σχέδιο των δήθεν μεγάλων μεταρρυθμίσεων που ακούσαμε τον κ. Καραμανλή να μας λέει το πρωί από αυτό εδώ το Βήμα…
      ΠΡΟΕΔΡΕΥΟΥΣΑ (Έλσα Παπαδημητρίου): Εξαντλείτε τη δευτερολογία σας, κύριε  συνάδελφε.
      ΤΟΝΙΑ ΑΝΤΩΝΙΟΥ: Το γνωρίζω, κυρία Πρόεδρε.
      Από το Βήμα εδώ ακούσαμε το πρωί τον Πρωθυπουργό, τον κ. Καραμανλή, να μας μιλά ότι θα συνεχίσει το μεγάλο έργο των μεταρρυθμίσεων και των αποκρατικοποιήσεων και στον Ο.Τ.Ε. και στις άλλες Δ.Ε.Κ.Ο.. Φαίνεται ότι ο κ. Καραμανλής…
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κυρία Αντωνίου. Ολοκληρώστε παρακαλώ.
      ΤΟΝΙΑ ΑΝΤΩΝΙΟΥ: Θα είχα ολοκληρώσει, κυρία Πρόεδρε.
      Φαίνεται ότι ο κ. Καραμανλής τέσσερα χρόνια δεν έχει πάρει το μήνυμα από τον ελληνικό λαό ότι πρέπει να αλλάξει πολιτικές, γιατί με αυτές τις πολιτικές δημιουργείται τεράστιο πρόβλημα, όχι μόνο στην οικονομία, αλλά πάνω απ’ όλα στην κοινωνική συνοχή.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Το λόγο έχει ο κ. Γιάννης Μανιάτης.
      ΙΩΑΝΝΗΣ ΜΑΝΙΑΤΗΣ: Κυρία Πρόεδρε, νομίζω ότι η συζήτηση περί τον Ο.Τ.Ε. είναι μία καλή ευκαιρία να αναδειχθούν ορισμένα βασικά χαρακτηριστικά της κυβερνητικής πολιτικής στον ευρύτερο δημόσιο τομέα.
      Το τι κάνει ή δεν κάνει η Κυβέρνηση στον Ο.Τ.Ε., είναι σχεδόν ίδιο και απαράλλαχτο με αυτό που κάνει ή δεν κάνει στη Δ.Ε.Η., είναι αυτό που κάνει ή δεν κάνει σε άλλες μεγάλες δημόσιες επιχειρήσεις, όπως είναι για παράδειγμα ο Ο.Σ.Ε. και οι αστικές συγκοινωνίες.
      Υπάρχει μία μόνιμη επωδός σε όλες αυτές τις πολιτικές: Απαξίωση, απαξίωση, απαξίωση. Δυστυχώς ο οποιοσδήποτε, ακόμα και ο πιο καλοπροαίρετος παρατηρητής των πολιτικών και οικονομικών γεγονότων της χώρας κατά την τελευταία τετραετία, όσο και να προσπαθήσει δεν θα μπορέσει να βρει έστω και ψήγματα στοιχειώδους αξιοπρεπούς αντιμετώπισης των μεγάλων προβλημάτων που αντιμετωπίζουν αυτές οι μεγάλες επιχειρήσεις.
      Στην περίπτωση του Ο.Τ.Ε., το είπαν και οι προηγούμενοι συνάδελφοι, δυστυχώς η Κυβέρνηση αντιμετώπισε αυτήν την πολύ μεγάλη επιχείρηση, όχι πια την ελληνική επιχείρηση, αλλά μία από τις μεγαλύτερες επιχειρήσεις της Νοτιοανατολικής Ευρώπης στο χώρο των σύγχρονων επικοινωνιών, την αντιμετώπισε αυτήν την εταιρεία η Κυβέρνηση ως ένα εργαλείο μόνο για να εισπράξει χρήματα, είτε μέσω του Χρηματιστηρίου είτε μέσω της εφορίας, αποκλειστικά και μόνο. 
      Ταυτόχρονα, εμφανίστηκε το φαινόμενο να υπάρχει μία απολύτως αλλοπρόσαλλη πολιτική από το κατ’ εξοχήν αρμόδιο Υπουργείο, το Υπουργείο Οικονομίας, όπου τη μία χρονιά, το 2005 έλεγε ο κ. Αλογοσκούφης, μπορεί το δημόσιο να έχει και ελαχιστότατο ποσοστό ιδιοκτησίας στον Ο.Τ.Ε., διότι δεν μας ενδιαφέρει, θέλουμε απλώς ένα ποσοστό 5%-10% και μετά από ένα χρόνο ή δύο χρόνια να αλλάζει πλήρως αυτή η πολιτική και έντρομος, πανικόβλητος ο ίδιος ο Υπουργός  της ίδιας Κυβέρνησης, να καταθέτει νύκτα τροπολογίες, προκειμένου να περισώσει αυτό που ο ίδιος στα λόγια είχε ήδη ξεπουλήσει δύο χρόνια νωρίτερα, δηλαδή το στοιχειώδη δημόσιο έλεγχο στον Ο.Τ.Ε..
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Υπάρχει ένα ακόμη χαρακτηριστικό που έχει να κάνει με το πώς αντιμετωπίζει αυτή η μεγάλη επιχείρηση, με ευθύνη πια της διοίκησής της, διάφορα καθοριστικά ζητήματα επενδυτικής και εμπορικής πολιτικής. Και νομίζω έχουμε αναδείξει πάρα πολλές φορές σ’ αυτή την Αίθουσα το μεγάλο σκάνδαλο που λέγεται «ΓΕΡΜΑΝΟΣ» με την εξαγορά του με 1,5 δισεκατομμύρια ευρώ, ή τον τρόπο που χειρίζεται η μητρική εταιρεία Ο.Τ.Ε. την COSMOTE, ή άλλες θυγατρικές της εταιρείες. Και βεβαίως υπάρχει και το φαινόμενο να αντιμετωπίζονται οι εργαζόμενοι σ’ αυτή τη μεγάλη επιχείρηση με έναν εκπληκτικό τρόπο «καρότου-μαστίγιου». Από τη μια χρυσοπληρώνουμε πέντε χιλιάδες άξια στελέχη να προχωρήσουν σε εθελούσια έξοδο και πληρώνουμε περίπου 1.000.000.000 ευρώ και την ίδια ακριβώς στιγμή δημιουργούμε εντελώς διαφορετικά θεσμικά, εργασιακά καθεστώτα: προσλαμβάνουμε νέους ανθρώπους, τους πληρώνουμε με εξευτελιστικές τιμές. Τελικό αποτέλεσμα; Δεν υπάρχει ούτε ένας εργαζόμενος σε αυτή τη μεγάλη επιχείρηση που να πιστεύει πραγματικά στο μέλλον του Ο.Τ.Ε. και ο οποίος να αγωνίζεται μέσα σε ένα συγκεκριμένο πλαίσιο και να αισθάνεται ότι έχει νόημα και αξία να δώσει κάτι παραπάνω από αυτό που υποχρεούται ως υπάλληλος. 
      Και βεβαίως φθάσαμε στο οικτρό σημείο να θεωρείται πια ρουσφέτι το να σου αποκαταστήσει τη βλάβη η επιχείρηση, ή να σου παραχωρήσει μία γραμμή ΑDSL. Δυστυχώς, το υπερωκεάνιο δεν είναι μόνο χωρίς πυξίδα, είναι, δυστυχώς, και χωρίς προορισμό. Άραγε, υπάρχει άλλος τρόπος αντιμετώπισης; 
      Κύριε Υπουργέ, πρέπει να σας ότι κατά τη γνώμη μας υπάρχουν δύο καθοριστικά σημεία, στα οποία το ΠΑ.ΣΟ.Κ. με τη Νέα Δημοκρατία έχουν και τεράστιες πολιτικές και ιδεολογικές διαφορές. 
      Το ένα θέμα έχει να κάνει με τη θεσμική θωράκιση αυτής της μεγάλης επιχείρησης και το δεύτερο έχει να κάνει με το πώς αντιμετωπίζουμε εμείς επιστημονικά, τεχνολογικά, πολιτικά, λειτουργικά το μέλλον αυτής της εταιρείας και της συμβολή του Ο.Τ.Ε. στο αναπτυξιακό γίγνεσθαι της χώρας.
      Θα είμαι πολύ συνοπτικός. Το ΠΑ.ΣΟ.Κ., ο Πρόεδρός του Γιώργος Παπανδρέου –το έχει ξεκαθαρίσει και στο προεκλογικό του πρόγραμμα, το λέμε και διαρκώς-  θεωρούν  ότι ο Ο.Τ.Ε., μαζί με άλλες επιχειρήσεις στρατηγικής σημασίας, πρέπει να παραμείνει στον έλεγχο του δημοσίου. Να λειτουργεί σε συνθήκες ελεύθερου ανταγωνισμού, με προϋποθέσεις και προδιαγραφές ιδιωτικής εταιρείας που θα έχει κέρδη, αλλά το μάνατζμεντ, η διοίκηση, ο βασικός μέτοχος είναι και θα πρέπει να παραμείνει το ελληνικό δημόσιο, για έναν πολύ απλό και στοιχειώδη λόγο: διότι απλούστατα ακριβώς αυτό πράττουν οι εθνικές κυβερνήσεις όλων των αναπτυγμένων κρατών στην Ευρωπαϊκή  Ένωση. Και υπάρχει και μία δεύτερη ειδοποιός διαφορά ιδεολογική και πολιτική ανάμεσα στην Κυβέρνηση και το ΠΑ.ΣΟ.Κ..
      Κύριε Υπουργέ, εμείς είμαστε το κόμμα εκείνο που πιστεύει ότι  η χώρα μας  πρέπει με πολύ σοβαρότητα και με γενναίες αποφάσεις να κάνει μεγάλα βήματα σε μία κατεύθυνση να γίνει μία από τις πρώτες χώρες στα θέματα των νέων τεχνολογιών μας, στα θέματα της κοινωνίας της γνώσης. Εργαλείο, που αν υλοποιηθεί, θα βοηθήσει επιπλέον και όλες τις μικρομεσαίες επιχειρήσεις να αυξήσουν την επιχειρηματικότητά τους. Εδώ, λοιπόν, όταν έχουμε ένα κεντρικό στρατηγικό στόχο στο ζήτημα των νέων τεχνολογιών, στο ζήτημα της καινοτομίας….
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρησιμοποιήσω λίγο τη δευτερολογία μου, κυρία Πρόεδρε.
      …να αυξήσουμε το ποσοστό του Α.Ε.Π. που πηγαίνει για νέες τεχνολογίες, για καινοτομία, για έρευνα και τεχνολογία από το θλιβερό και μίζερο 0,6% στο 1,5%, που είναι επιβεβλημένο, διαπιστώνουμε ότι σε μία τέτοια κατεύθυνση υπάρχει απόλυτη αδιαφορία από την πλευρά της Κυβέρνησης τα τελευταία τέσσερα  χρόνια και υποχρεώνει αυτή η πολιτική της ακόμη και τον Ο.Τ.Ε., ακόμη και όποιες πρωτοβουλίες θα μπορούσαν να πάρουν κάποια στελέχη του, να βουλιάζουν σε αυτό το βούρκο της αδιαφορίας και της μιζέριας. Επιπλέον, είναι εξαιρετικά σημαντικό να συνειδητοποιήσει η σημερινή Κυβέρνηση ότι  Ελλάδα είναι όλη Ελλάδα και  δεν είναι μόνο η Αθήνα, η Θεσσαλονίκη και κάποιες μεγάλες πόλεις.
      Κύριε Υπουργέ, πρέπει να γνωρίζετε ότι η ξεχασμένη επαρχία αυτής της χώρας έχει τεράστιες ανάγκες σε δημόσιες διαδικτυακές υποδομές, όχι ευρυζωνικότητας, που κάποιες φορές μοιάζει όνειρο θερινής νυκτός για τους κατοίκους ή τους εργαζόμενους ορεινών χωριών και απομακρυσμένων περιοχών, αλλά ακόμη και σε στοιχειώδεις υποδομές σε γραμμές ΙSDN. Έτσι, λοιπόν, εμείς αντιμετωπίζουμε τον Ο.Τ.Ε. ως τον καταλύτη της δημιουργίας αυτής της απαραίτητης κρίσιμης μάζας, που θα βγάλει τη χώρα μας από την κατάσταση στην οποία την έχει οδηγήσει η Κυβέρνηση. 
      Κλείνω, κυρία Πρόεδρε, με το ερώτημα που πολλές φορές νομίζω ότι υπάρχει στο μυαλό όλων όσων μιλάμε σ’ αυτή την Αίθουσα. Άραγε έχει νόημα αυτή η συζήτηση σ’ αυτήν την Αίθουσα; Μήπως όλα αυτά πάνε χαμένα; Μήπως είναι απλώς έπεα πτερόεντα και χάνονται; 
      Κύριε Υπουργέ, ανήκω και εγώ και όλοι οι συνάδελφοί μου στο ΠΑ.ΣΟ.Κ. –και ελπίζω να κάνετε και εσείς το ίδιο- σε αυτούς που αρνούνται να ηττηθούν από τη μιζέρια, τον ισοπεδωτισμό και την αδιαφορία. Επιπλέον, είμαι από αυτούς που πιστεύουν ότι έχει αρχίσει να αχνοφαίνεται στον ορίζοντα η προοπτική από αυτό το στάδιο της βουβής αδιαφορίας ή κοινωνίας αμηχανίας που βρισκόμαστε να περάσουμε σε ένα στάδιο ανατροπής του κατεστημένου, ανατροπής κοινωνικών, οικονομικών, πολιτικών κατεστημένων.
      Επειδή, λοιπόν, θεωρώ ότι αυτή η κραυγή αγωνίας μπορεί να γίνει κραυγή ανατροπής από την ίδια την κοινωνία, γι’ αυτό και εγώ και ολόκληρο το ΠΑ.ΣΟ.Κ. θα συνεχίσουμε να πιστεύουμε ότι έχει νόημα να κάνουμε επερωτήσεις στην Κυβέρνηση, έχει νόημα να παλεύουμε για κάτι καλύτερο.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
      Πριν δώσω το λόγο στον κ. Στρατάκη, θα ήθελα να κάνω μία ανακοίνωση προς το Σώμα.
      Οι Υπουργοί Εσωτερικών, Οικονομίας και Οικονομικών, Εξωτερικών, Δικαιοσύνης, Υγείας και Κοινωνικής Αλληλεγγύης και Πολιτισμού κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Συμβουλίου Υπουργών της Βοσνίας-Ερζεγοβίνης περί συνεργασίας στην καταπολέμηση του εγκλήματος, ιδιαίτερα της τρομοκρατίας, της παράνομης διακίνησης ναρκωτικών και του οργανωμένου εγκλήματος.»
      Παραπέμπεται στην αρμόδια Διαρκή Επιτροπή.
      Κύριε Στρατάκη, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      Κύριες και κύριοι συνάδελφοι, είναι δυόμισι μήνες από τότε που κατατέθηκε αυτή η επίκαιρη επερώτηση και παρά το ότι η Κυβέρνηση με όλες τις ενέργειες που έχει κάνει στο μεσοδιάστημα θα μπορούσε να πει κανείς ότι δεν έχει πλέον επικαιρότητα, εσείς έχετε φροντίσει ως Κυβέρνηση με τις πολιτικές που ακολουθείτε, να την έχετε επίκαιρη στο διηνεκές. Και την έχετε επίκαιρη στο διηνεκές, διότι τι παρακολουθούμε και τι παρατηρούμε το τελευταίο διάστημα, από τότε που αναλάβατε την εξουσία; Ότι το μεν Υπουργείο Μεταφορών στο συγκεκριμένο τομέα δεν έχει καμμία πολιτική, μα στην κυριολεξία καμμία πολιτική. Αν σκεφτείτε δε το τραγικότερο όλων ότι για να δείξετε απορροφητικότητα στην κοινωνία της πληροφορίας και για να καλύψατε το ν+1 εντάσσετε τώρα έργα που είχαν υλοποιηθεί τέσσερα και πέντε χρόνια πριν από εθνικούς πόρους, αντιλαμβάνεστε ποιες πολιτικές ακολουθείτε στο συγκεκριμένο χώρο. 
      Από την άλλη, θα μπορούσα πριν προχωρήσω να πω αρκετά παραδείγματα είτε αυτά αναφέρονται στις νέες τεχνολογίες είτε στο νέο δορυφόρο είτε στην αίτηση που έπρεπε να έχετε κάνει για να έρθει νέος δορυφόρος είτε στις επενδύσεις που πρέπει να γίνουν στα ευρυζωνικά δίκτυα. Και πώς γίνονται αυτές οι επενδύσεις, που γίνονται στην ελληνική περιφέρεια, και με τις όποιες δήθεν γίνονται και δεν είναι σίγουρο εάν θα μπορέσετε ως Κυβέρνηση να απορροφήσετε τα χρήματα του Γ΄ Κοινοτικού Πλαισίου Στήριξης; 
      Γι’ αυτά θα μπορούσαμε να μιλούμε επί ώρες, επειδή όμως δεν καταδέχθηκε ο Υπουργός Μεταφορών να είναι και εκείνος εδώ, όπως όφειλε να είναι, εάν τον αφορά ο Ο.Τ.Ε.. Γιατί εάν πραγματικά είχε πολιτικές, θα έπρεπε να έρθει εδώ σήμερα να τις υπερασπιστεί. Παρατηρούμε, όμως, ότι δεν έρχεται για να υπερασπιστεί τις πολιτικές που ακολουθεί -που δεν ακολουθεί καμμία πολιτική- αλλά έρχεται το άλλο συναρμόδιο Υπουργείο, που είναι το Υπουργείο Οικονομίας και Οικονομικών, με μία αλλοπρόσαλλη πολιτική.
      Όταν κάναμε την ερώτηση, ήμαστε σε μία κατάσταση που δεν ξέραμε ποιες θα είναι οι εξελίξεις. Αποδείχθηκε, όμως, στην πράξη ότι είχαμε δίκιο γι’ αυτά που λέγαμε, διότι στο μεσοδιάστημα ήρθατε και νομοθετήσατε να αλλάξατε τα δεδομένα. Ενώ είχατε καταργήσει τους ν. 2257/1994 και ν. 2843/2000 που είχαν ασφαλιστικές δικλείδες, ώστε, να μην πέφτει το ποσοστό του δημοσίου κάτω από το 33% και να μην μπορούν οι ιδιώτες να πάνε πάνω από το 5%, εσείς το αλλάξατε αυτό. Σας λέγαμε ότι είναι εγκληματικό. Δημιουργείτε αρνητικές προϋποθέσεις και αρνητικές εξελίξεις.
      Στη συνέχεια, βέβαια, στο μεσοδιάστημα αυτό, ήρθατε να φέρετε με τροπολογίες αλλαγές, που ξέρετε, όμως, εκ των προτέρων ότι αυτές οι αλλαγές που κάνετε δεν θα έχουν διάρκεια ισχύος, γιατί θα έρθει η Ευρωπαϊκή Επιτροπή και θα σας πει «κύριοι, αυτά που νομοθετήσατε δεν ισχύουν». Εσείς, όμως, γιατί το κάνετε; Το κάνετε, για να κερδίσετε το χρόνο, που θέλετε να κερδίσετε και ενδεχομένως και τις εντυπώσεις, όπως έχετε συνηθίσει να κάνετε. Γιατί, θα μας πείτε στη συνέχεια, όταν θα έρθει αυτή η εξέλιξη, ότι «μα, δεν φταίμε εμείς, να, η Ευρωπαϊκή Ένωση δεν μας δίνει την άδεια, για να τηρήσουμε αυτά τα οποία εμείς νομοθετήσαμε». Αυτό δείχνει πραγματικά το αλλοπρόσαλλο της αντίληψής σας και της ανυπαρξίας μιας στοχευμένης πολιτικής. 
      Ας δούμε, όμως, και τα πράγματα λίγο πριν γίνουν αυτά τα τελευταία γεγονότα, πώς δηλαδή φθάσαμε σε αυτό το σημείο. Ως αντιπολίτευση κατηγορούσατε το ΠΑ.ΣΟ.Κ. για τις επενδύσεις που έκανε μέσω του Ο.Τ.Ε. στις βαλκανικές χώρες. Ήρθατε, στη συνέχεια, ως Κυβέρνηση να μας πείτε ότι «ευτυχώς που υπήρξαν αυτές οι επενδύσεις, γιατί αποδίδουν μία κάποια ουσιαστική κερδοφορία στον Ο.Τ.Ε.». Σήμερα, παραδέχεστε ότι ήταν επιτυχημένες, τότε δεν το παραδεχόσασταν.
      Και για να έρθουμε τώρα στην Κυβέρνηση, εσείς τι καταφέρατε ως Κυβέρνηση; Βρήκατε έναν οργανισμό με δεσπόζουσα θέση στην αγορά και με τις πολιτικές σας από τότε που αναλάβατε και μέχρι σήμερα έχετε καταφέρει να χάνει συνεχώς μερίδια της αγοράς, ενώ υποτίθεται ότι είναι εκείνος ο οργανισμός που θα έπρεπε να έχει συνεχώς αναπτυσσόμενα μερίδια στην αγορά. 
      Κάνετε όλες εκείνες τις διαδικασίες, για να εξυπηρετήσετε ημέτερους, είτε ήταν το ξεπούλημα κάποιων επιχειρήσεων του Ο.Τ.Ε., θυγατρικών ή άλλων, για να εξοικονομήσετε κάποια 400.000.000, 300.000.000 ή 250.000.000 τώρα τελευταία με την INFOTE, είτε αγοράζοντας το «ΓΕΡΜΑΝΟ» ή άλλες εταιρείες ή αγοράζοντας τώρα το 33% της COSMOTE από τον Ο.Τ.Ε., για να εξυπηρετήσετε τους νυν μετόχους του Ο.Τ.Ε., που είναι ιδιώτες και μεγάλα funds. 
      Άρα, λοιπόν, εδώ παρακολουθούμε πραγματικά αλλοπρόσαλλες πολιτικές που έχουν ένα στόχο, πώς θα κερδίσουν κάποιοι και κάπως να εισπράξει και το κράτος, για να καλύψει τρύπες στα δημοσιονομικά από την πώληση του Ο.Τ.Ε.. Δηλαδή θεωρείτε ότι είναι μία αγελάδα που μπορείτε να την αρμέγετε στο διηνεκές. Αυτό πρέπει να σταματήσει, επιτέλους. 
      Η χώρα μας έχει ανάγκη, κύριε Υπουργέ, να υπάρξουν εξελίξεις στις νέες τεχνολογίες, να υπάρξει πρόοδος, εξέλιξη, γιατί είμαστε στην τελευταία θέση και το ξέρετε, γιατί είμαστε η χώρα που έχουμε τις ακριβότερες τηλεπικοινωνίες, είμαστε η χώρα που έχουμε το μικρότερο ρυθμό ανάπτυξης, είμαστε η χώρα που για πρώτη φορά συνέβη black-out, προσέξτε ψηφιακό black-out, το Νοέμβριο του 2007 και είναι η πρώτη φορά που συνέβη αυτό. Υπάρχουν προβλήματα, λοιπόν, τα οποία, αντί να τα αντιμετωπίσει η Κυβέρνηση, εθελοτυφλεί. Και εθελοτυφλεί, γιατί πραγματικά έχει άλλα στο μυαλό της. 
      Κύρια Πρόεδρε, σταματώ εδώ και στη δευτερολογία μου θα αναφερθώ και σε άλλα ζητήματα τα οποία θεωρώ ότι είναι καθοριστικής σημασίας, εάν πραγματικά θέλουμε να δούμε μια άλλη πολιτική στο χώρο αυτό η οποία είναι αναγκαία, εάν θέλουμε να μην είμαστε συνεχώς στο περιθώριο των εξελίξεων και στην τελευταία θέση όχι μόνο στην Ευρωπαϊκή Ένωση, αλλά και στην ευρύτερη περιοχή της Ευρώπης.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε. 
      Το λόγο έχει ο Υφυπουργός Οικονομίας και Οικονομικών κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
      Κυρίες και κύριοι συνάδελφοι, αντιπαρέρχομαι τη «φιλοφρόνηση» για την παρουσία μου στη συζήτηση αυτής της επερώτησης. Θα θυμίσω, ωστόσο, ότι αντίστοιχη επερώτηση συζητήθηκε πριν από έξι περίπου μήνες σε αυτήν την Αίθουσα και μάλιστα με την παρουσία του κυρίου Υπουργού. Δεν πειστήκατε, όμως. Εγώ ευθέως θέλω να πω ότι δεν φιλοδοξώ να σας πείσω. Και αυτό, γιατί υπάρχει σημαντική διαφορά στις απόψεις και αυτό πιστοποιήθηκε και από τις τοποθετήσεις μας.
      Εσείς παραμένετε σταθεροί στις απόψεις σας. Και ποιες είναι οι απόψεις σας; Δολιχοδρομείτε ανάμεσα στο δημόσιο και στον ιδιωτικό χαρακτήρα της επιχείρησης, χρησιμοποιείτε κατ’ επίφασην και επιλεκτικά αυτές τις κατευθύνσεις και αυτές τις επιλογές, ενώ από την άλλη, εμείς σταθερά για ακόμη μία φορά, επαναλαμβάνουμε σταθερές και μόνο σταθερές απόψεις.
      Κατ’ αρχάς, αντιπαρέρχομαι τις βαρύτατες και, αν μη τι άλλο, άδικες εκφράσεις περί ξεπουλήματος, εκποίησης και ακρωτηριασμού του δημοσίου συμφέροντος, εκφράσεις που, εκτός από το ότι είναι αβάσιμες, υπερβολικές και αναληθείς, σίγουρα δεν προάγουν τον κοινοβουλευτικό πολιτισμό. 
      Κυρίες και κύριοι συνάδελφοι, στο ΠΑ.ΣΟ.Κ. νομίζω ότι κάποτε πρέπει να καταλάβετε ότι ο Ο.Τ.Ε. δεν είναι δημόσια επιχείρηση. Από το 1996, επί δικής σας διακυβέρνησης, με την εισαγωγή του 5,7% του κεφαλαίου του Ο.Τ.Ε., ο Ο.Τ.Ε., μετετράπη σε μία πολυμετοχική επιχείρηση, σε μία ανώνυμη εταιρεία της οποίας οι μετοχές διαπραγματεύονται στο Χρηματιστήριο Αθηνών, αλλά και στο χρηματιστήριο της Νέας Υόρκης. Μετά το 1996, επίσης, ακολουθήθηκαν μία σειρά από πρωτοβουλίες διάθεσης μετοχών, στις οποίες θα αναφερθούμε εκτενέστερα αργότερα. Ήδη από το 2000 με το ν. 2843 -που δεν πρέπει να ξεχνάμε ότι εσείς το φέρατε προς ψήφιση- προβλέψατε τη δυνατότητα απώλειας του 50%, συν μία μετοχή, στο μετοχικό κεφάλαιο του Ο.Τ.Ε., γεγονός που πραγματοποιήθηκε το 2002, με τη διάθεση του 8% των μετοχών. Σε κάθε περίπτωση ο Ο.Τ.Ε. δεν είναι μία κοινή εταιρεία, καθώς ήταν και παραμένει, μία επιχείρηση στρατηγικής σημασίας -κι αυτό το επαναλαμβάνουμε- με μείζονα και πρωταγωνιστικό ρόλο στην πορεία ανάπτυξης της χώρας, στο χώρο των τηλεπικοινωνιών. Δεν πρέπει, όμως, από την άλλη να ξεχνάμε ότι ο Ο.Τ.Ε. λειτουργεί, σύμφωνα με τις αρχές της εταιρικής διακυβέρνησης και ότι σήμερα το ελληνικό δημόσιο διατηρεί ένα ποσοστό 28% του μετοχικού κεφαλαίου του οργανισμού. Αυτό είναι σε λίγες γραμμές το πλαίσιο, που συνδέει το δημόσιο με τον Ο.Τ.Ε. 
      Το γεγονός αυτό το οποίο ισχύει ήδη από το 2001, έχει επιβεβαιωθεί και με τον τελευταίο ν. για τις Δ.Ε.Κ.Ο., σύμφωνα με τον οποίο όλες οι εισηγμένες εταιρείες στο χρηματιστήριο, λειτουργούν, ως εταιρείες πολυμετοχικές, με βάση την εταιρική διακυβέρνηση και όχι, ως δημόσιες επιχειρήσεις και οργανισμοί. Κατά συνέπεια, όπως άλλωστε σας έχουμε τονίσει και στο παρελθόν, η Κυβέρνηση κατ’ οικονομίαν καλείται να απαντήσει σε ζητήματα  που αφορούν επιχειρησιακά θέματα του Ο.Τ.Ε. Η Κυβέρνηση το ρόλο της τον ασκεί, μέσω της γενικής συνέλευσης, η δε επιχειρηματική στρατηγική του Ο.Τ.Ε. και οι υπόλοιπες πρωτοβουλίες, είναι ζητήματα που αφορούν τα όργανα διοίκησης του Ο.Τ.Ε. 
      Ερχόμενος τώρα, στα ζητήματα που τίθενται στην ερώτησή σας. Θα ήθελα να σας επισημάνω το χιλιοειπωμένο. Ότι δηλαδή, θα εξετάζαμε την περαιτέρω αποκρατικοποίηση του Ο.Τ.Ε., μόνο σε περίπτωση που βρεθεί ένας αξιόπιστος ευρωπαϊκός τηλεπικοινωνιακός οργανισμός και σας διαβεβαιώνουμε ότι δεν έχουμε καμμιά βία γι’ αυτό. Είναι ένας οργανισμός ο οποίος μπορεί να λειτουργήσει μαζί με τον Ο.Τ.Ε., προκειμένου να επεκτείνει τις δραστηριότητες του οργανισμού, αλλά και να αξιοποιήσει τις δυνατότητές του, όχι μόνο στην Ελλάδα, αλλά και στην ευρύτερη περιοχή στην Ευρώπη, αλλά και στη νοτιοανατολική Ευρώπη. Μέχρι, όμως, να συμβεί αυτό και θα συμβεί μόνο όταν  εξασφαλίζονται τα συμφέροντα και του Ο.Τ.Ε., αλλά και του ελληνικού δημοσίου, εμείς δεν περιμένουμε αδρανείς και άπρακτοι.  Από την πρώτη στιγμή που αναλάβαμε την διακυβέρνηση της χώρας και επειδή ο Ο.Τ.Ε. που μας παραδώσατε είχε πολύ μεγάλα διοικητικά και οικονομικά προβλήματα, άρχισε να εφαρμόζεται από τη νέα διοίκηση ένα πρόγραμμα αναδιάρθρωσης του οργανισμού με διαδικασίες διοικητικής αναδιάρθρωσης και εθελουσίας εξόδου που ολοκληρώθηκαν με επιτυχία. Με το νέο γενικό κανονισμό προσωπικού, δόθηκε η δυνατότητα στην εταιρεία να λειτουργήσει στα πλαίσια του ιδιωτικού τομέα. Το γεγονός αυτό είχε ως αποτέλεσμα την επιβράδυνση της απώλειας μεριδίων από τους εναλλακτικούς παρόχους. Ήδη από το 2006 και το 2007 έχουμε θετικά οικονομικά αποτελέσματα και για πρώτη φορά μετά από δύο έτη αποφασίστηκε η διανομή μερίσματος, συνολικού ύψους 269.000.000 ευρώ, δηλαδή 55 λεπτά, ανά μετοχή. Το δε business plan που εφαρμόζει η διοίκηση του οργανισμού έχει γίνει δεκτό με θετικό τρόπο από την αγορά.
      Κυρίες και κύριοι συνάδελφοι, αναφέρεστε στην ερώτησή σας, σε διαφαινόμενη επιθετική εξαγορά του Ο.Τ.Ε. Είναι γεγονός ότι από το περασμένο καλοκαίρι μία συγκεκριμένη εταιρεία συμμετοχών άρχισε να αποκτά σταδιακά όλο και μεγαλύτερο ποσοστό στον οργανισμό. Αυτό, όπως και στο παρελθόν έχουμε επισημάνει, στην αρχή ερμηνεύτηκε ως μία επενδυτική πράξη, η οποία ήταν συνήθης, αλλά εξελίχθηκε σε μία πολύ μεγαλύτερη συμμετοχή σήμερα. Η Κυβέρνηση, όπως ανέφερα, έχει ξεκάθαρη θέση και σαφή στρατηγική, όσον αφορά την περαιτέρω αποκρατικοποίηση του Ο.Τ.Ε.  Η αποκρατικοποίηση αυτή, θα γίνει όταν οι συνθήκες είναι σωστές και δεν μπορεί να γίνει και δεν θα γίνει με πρωτοβουλία κάποιου επενδυτικού οργανισμού, είτε είναι εταιρεία συμμετοχών, είτε είναι αμοιβαίο κεφάλαιο, είτε είναι οποιοσδήποτε άλλος επενδυτικός φορέας, ο οποίος δεν πληροί τα κριτήρια που έχει θέσει η Κυβέρνηση. Και η Κυβέρνηση δεν συζητά με κανέναν το θέμα συνδιοίκησης του οργανισμού. 
      Δεν έχει, λοιπόν, κανένα σκοπό να αφήσει μέσα από διαδικασίες απόκτησης μετοχών της αγοράς, να χαθεί ο έλεγχος του Ο.Τ.Ε. Υπάρχει ένα συγκεκριμένο σχέδιο και αυτό το σχέδιο έχει διαμηνυθεί με τον πλέον κατηγορηματικό τρόπο σε όλους τους ενδιαφερόμενους. Όπως έχει διαμηνυθεί και η σταθερή βούληση της Κυβέρνησης προς τον Ο.Τ.Ε.. Ο Ο.Τ.Ε. είναι ένας Οργανισμός που έχει στρατηγικό χαρακτήρα για την ανάπτυξη των τηλεπικοινωνιών στην Ελλάδα. 
      Με το σχέδιο αναδιάρθρωσης που εφαρμόζουν τα αρμόδια όργανα διοίκησης Ο.Τ.Ε., έχουμε προλάβει, ευτυχώς, δυσμενείς εξελίξεις για τον Ο.Τ.Ε., όπως είχαμε σε άλλες εταιρείες, όπως για παράδειγμα στον κλάδο μεταφορών, οι οποίες κατέρρευσαν, όταν άνοιξε η αγορά στον ανταγωνισμό. Ταυτόχρονα, είμαστε σε συνεργασία με όλους τους ευρωπαίους εταίρους μας σε σχέση με τις αλλαγές που θα επέλθουν στο ευρωπαϊκό θεσμικό πλαίσιο, προκειμένου να μπορούν πραγματικά οι κυβερνήσεις να αντιμετωπίζουν τυχόν –δεν λέω ότι γίνεται αυτήν τη στιγμή- επιθετικές εξαγορές σε οργανισμούς στρατηγικής σημασίας, όπως είναι ο Ο.Τ.Ε.
      Σε κάθε περίπτωση θα ήθελα να τονίσω και να υπενθυμίσω ότι δεν υπάρχει περίπτωση –και το λέω για ακόμη μία φορά- να προχωρήσει περαιτέρω η αποκρατικοποίηση του Ο.Τ.Ε., χωρίς συγκεκριμένη απόφαση των αρμοδίων οργάνων της ελληνικής Κυβέρνησης. Αυτό το αρμόδιο όργανο είναι η διϋπουργική επιτροπή αποκρατικοποιήσεων, η οποία εκφράζει στο ακέραιο την πολιτική της Κυβέρνησης, όσον αφορά στην αποκρατικοποίηση. Για το λόγο αυτό άλλωστε, σταθμίζοντας το εθνικό, το κοινωνικό συμφέρον, το συμφέρον του κοινωνικού συνόλου, αλλά και των εργαζομένων, καταθέσαμε τροπολογία που αφορά όλες τις εταιρείες στρατηγικής σημασίας, η οποία ήδη αποτελεί νόμο του κράτους. Με τη ρύθμιση αυτή θέσαμε τις προϋποθέσεις, αλλά και τους όρους για την απόκτηση από άλλους μετόχους, πλην του ελληνικού δημοσίου, δικαιωμάτων ψήφου 20% και άνω του συνολικού μετοχικού κεφαλαίου.
      Όπως αναφέρθηκε, κυρίες και κύριοι συνάδελφοι, και κατά τη συζήτηση της διάταξης αυτής, είναι γνωστό ότι σε όλες τις χώρες της Ευρωπαϊκής Ένωσης προωθούνται διαδικασίες αποκρατικοποίησης, οι οποίες συχνά αφορούν ανώνυμες εταιρείες που έχουν στην κυριότητά τους ή εκμεταλλεύονται δίκτυα εθνικών υποδομών. Η απόκτηση των μετοχών αυτών των εταιρειών από τρίτα φυσικά ή νομικά πρόσωπα, από ένα σημαντικό ποσοστό και πάνω, συνεπάγεται και τη δυνατότητα άσκησης κρίσιμων καταστατικών δικαιωμάτων. Κάτι τέτοιο όμως, δεν μπορεί να γίνεται χωρίς να εφαρμόζονται οι διαδικασίες ελέγχου και θωράκισης του εθνικού και κοινωνικού συμφέροντος.
      Ειδικότερα, με τη ρύθμιση αυτή προβλέψαμε ότι για τις ανώνυμες εταιρείες στρατηγικής σημασίας και ιδίως όταν πρόκειται για εταιρείες που έχουν στην κυριότητά τους ή διαχειρίζονται εθνικά δίκτυα υποδομών, η απόκτηση δικαιωμάτων ψήφου 20% και άνω του μετοχικού κεφαλαίου, να προϋποθέτει, όπως είπα προηγουμένως, την προγενέστερη έγκριση της διϋπουργικής επιτροπής αποκρατικοποιήσεων. Η απόκτηση ενός ποσοστού 20% στην ουσία δίνει στον ιδιοκτήτη -του 20%- δικαιώματα μετόχου μειοψηφίας, τα οποία ως γνωστόν είναι σημαντικά. Στην ουσία κάτι τέτοιο συνιστά αποκρατικοποίηση και πρέπει να υπάρχει προγενέστερη έγκριση της αρμόδιας διϋπουργικής επιτροπής, γι’ αυτό και η ρύθμιση έγινε σε αυτήν την κατεύθυνση. Και η έγκριση βεβαίως αυτή χορηγείται μόνο, εάν πληρούνται ορισμένα συγκεκριμένα κριτήρια για την προστασία του δημοσίου συμφέροντος.
      Ένα δεύτερο σημαντικό στοιχείο αυτής της διάταξης είναι ότι οι αποφάσεις στρατηγικής σημασίας αυτών των εταιρειών που αφορούν σε συγκεκριμένα θέματα που ορίζονται με τη διάταξη, πρέπει να εγκρίνονται από τον Υπουργό Οικονομίας και Οικονομικών, ώστε να διασφαλίζεται επιπλέον το δημόσιο συμφέρον. Τέτοια θέματα είναι η μετατροπή, ο μετασχηματισμός των εταιρειών, η πώληση θυγατρικών, η πώληση περιουσιακών στοιχείων των εταιρειών αυτών. Αυτά δεν μπορούν να γίνονται μόνο με βάση τα στοιχεία της βραχυχρόνιας κερδοφορίας και να παραγνωρίζεται το εθνικό συμφέρον.
      Κυρίες και κύριοι συνάδελφοι, αναφέρεστε στην ερώτησή σας, κατά την προσφιλή σας πλέον συνήθεια και στην πολιτική διοίκησης του Ο.Τ.Ε. Ξεχνάτε όμως, ότι όπως σας έχουμε επανειλημμένως επισημάνει, αυτή η συγκεκριμένη πολιτική, η πολιτική της εξυγίανσης του Ο.Τ.Ε. οδήγησε σε θετικά οικονομικά αποτελέσματα. Ένας οργανισμός που παρέπαιε το 2004, μετά από προγράμματα εξυγίανσης που εφάρμοσε η διοίκηση του οργανισμού σε συνεργασία με τους εργαζομένους και παρά τις τότε παρεμβάσεις της Αξιωματικής Αντιπολίτευσης, που αποδοκίμασε μία ιστορική συμφωνία μεταξύ των εργαζομένων και της τότε διοίκησης για την εξυγίανση του οργανισμού, οδήγησε σε ένα πρόγραμμα εθελουσίας εξόδου, το οποίο αναμφισβήτητα βελτίωσε τα οικονομικά του οργανισμού.
      Ξεχνάτε, επίσης, ότι ο οργανισμός εξακολουθεί να λειτουργεί σε ένα περιβάλλον με έντονη ανταγωνιστικότητα. Ξεχνάτε ότι έχουν μειωθεί σημαντικά τα τιμολόγια για τους Έλληνες καταναλωτές και σίγουρα ξεχνάτε τις επιδόσεις που έχει σημειώσει στη χώρα μας στα θέματα της ευρυζωνικότητας, με τη συνδρομή της ανοδικής πορείας του Ο.Τ.Ε. 
      Βέβαια, δεν σας κρύβουμε την ιδιαίτερη ικανοποίησή μας για το ενδιαφέρον του ΠΑ.ΣΟ.Κ., της Αξιωματικής Αντιπολίτευσης, για την πορεία του Ο.Τ.Ε. σχετικά με τα ζητήματα της ευρυζωνικότητας, καθώς και για την κυβερνητική πολιτική, αλλά και την αδιαμφισβήτητη πρόοδο που έχει επιτευχθεί στον τομέα του γρήγορου internet τα τελευταία τριάμισι χρόνια. Προκαλεί μάλιστα εντύπωση η θέση σας ότι ο Ο.Τ.Ε. πρέπει να αναπτυχθεί περαιτέρω με επενδύσεις στα ευρυζωνικά δίκτυα και τις συνδυασμένες υπηρεσίες. Και σίγουρα είναι ευχάριστη έκπληξη το ενδιαφέρον αυτό, για τα θέματα αυτά.
      Κυρίες και κύριοι συνάδελφοι, δεν πρέπει να ξεχνάμε -και πιστέψτε με σίγουρα δεν έχει ξεχάσει και ο ελληνικός λαός- την τρομερή αναποτελεσματικότητα των κυβερνήσεων του ΠΑ.ΣΟ.Κ., οι οποίες στα είκοσι χρόνια διακυβέρνησης, μέχρι το Μάρτιο του 2004, παρουσίασαν και είχαν στο ενεργητικό τους μόλις το 0,1% στη διείσδυση της ευρυζωνικότητας και τις πιο ακριβές τιμές γρήγορου internet σε όλη την Ευρώπη. Ως εκ τούτου, ανάγκαζαν τον Έλληνα πολίτη να πληρώνει έως και 90 ευρώ περίπου το μήνα για πολύ χαμηλές ταχύτητες πρόσβασης. Είχαν επίσης, έως τότε την πιο κλειστή αγορά τηλεπικοινωνιών στην Ευρώπη, επιβάλλονταν πρόστιμα από την Ευρωπαϊκή Επιτροπή για τη μη μεταφορά των κοινοτικών οδηγιών στο εθνικό θεσμικό πλαίσιο για τις τηλεπικοινωνίες και έφεραν την Ελλάδα στην τελευταία θέση στην Ευρώπη, όσον αφορά στο γρήγορο internet. 
      Απέναντι σε αυτά τα προβλήματα που παραλάβαμε αντιτάξαμε μία ολοκληρωμένη ψηφιακή στρατηγική. Από την πρώτη στιγμή υλοποιούμε την ταχεία ανάπτυξη στον τομέα των νέων τεχνολογιών και του internet ακολουθώντας το μονοπάτι της ψηφιακής στρατηγικής. Και είναι κοινός τόπος ότι στον τομέα των νέων τεχνολογιών η χώρα ακολουθεί πλέον μία καλύτερη πορεία και πρέπει να συνεχίσουμε πάνω σε αυτήν με έργα που γίνονται πράξη και τα οποία αφήνουν πίσω τους το κακό τεχνολογικό παρελθόν. 
      Στο σημείο αυτό θα μου επιτρέψετε να κάνω ένα σύντομο απολογισμό της κυβερνητικής δράσης, αλλά και της αναπτυξιακής στρατηγικής του Ο.Τ.Ε. στα σχετικά ζητήματα, συμπληρώνοντας τη δική σας ανασκόπηση, η οποία επιμελώς και για λόγους που όλοι καταλαβαίνουμε παρέλειψε να αναφερθεί στα συγκεκριμένα ζητήματα. Το 2006, πρώτη χρονιά υλοποίησης της νέας ψηφιακής στρατηγικής της κυβέρνησης, η Ελλάδα κατεγράφη ως η ταχύτερα αναπτυσσόμενη χώρα παγκοσμίως στον τομέα ανάπτυξης της ευρυζωνικότητας, σύμφωνα με τα διαθέσιμα στοιχεία διεθνών οργανισμών. Η βελτίωση της λειτουργίας της αγοράς και η ανάπτυξη του ανταγωνισμού στον τομέα των ηλεκτρονικών επικοινωνιών κατά τα τελευταία τριάμισι χρόνια μείωσαν δραστικά το μηνιαίο κόστος των ευρυζωνικών συνδέσεων. Σύμφωνα με τα στοιχεία του Παρατηρητηρίου για την Κοινωνία της Πληροφορίας, οι μηνιαίες τιμές σύνδεσης για τους νέους συνδρομητές ADSL στην Ελλάδα, αγγίζουν το μέσο όρο των χωρών της Ευρωπαϊκής Ένωσης των είκοσι πέντε και έχουν μειωθεί περισσότερο από το 85% από το 2004 έως σήμερα. 
      Σήμερα η Ελλάδα ξέφυγε επιτέλους από την τελευταία  θέση στη κατάταξη της σχετικής επιτροπής στην ευρυζωνικότητα, σύμφωνα με στοιχεία που παρουσίασε και η ίδια η κοινοτική επίτροπος. 
      Κατά την έναρξη υλοποίησης της ψηφιακής στρατηγικής 2006-2013 είχαμε θέσει ως στόχο τη διείσδυση της ευρυζωνικότητας σε ποσοστό 7% επί του πληθυσμού, έως το τέλος του 2008  ξεκινώντας από το 0,1% στις αρχές του 2004.
      Ωστόσο, το σχέδιο για την ανάπτυξη της ευρυζωνικότητας της ψηφιακής στρατηγικής και η απελευθέρωση της αγοράς των ηλεκτρονικών επικοινωνιών, επέτρεψαν την επίτευξη του στόχου αυτού δέκα οκτώ μήνες νωρίτερα. Σήμερα, η διείσδυση του γρήγορου internet στον πληθυσμό ξεπερνά το 8%. Καλύψαμε με άλλα λόγια, το στόχο μας δέκα οκτώ μήνες νωρίτερα. Αυτές οι αλλαγές αποτελούν το ψηφιακό άλμα στην πράξη.
      Δεν σταματάμε όμως εκεί. Αντίθετα, ανεβάζουμε τον πήχη ακόμα υψηλότερα. Θέσαμε ως στόχο την ευρυζωνική σύγκλιση με την Ευρώπη των είκοσι πέντε έως το τέλος του 2009 σε όρους διείσδυσης του γρήγορου internet στον πληθυσμό. Αυτός είναι ο νέος φιλόδοξος και συνάμα δύσκολος στόχος με βάση τον οποίο θέλουμε να κινηθούμε.
      Σε ό,τι αφορά ειδικότερα την ευρυζωνικότητα, η Κυβέρνηση έθεσε σε εφαρμογή στο πλαίσιο της ψηφιακής στρατηγικής, το σχέδιο για την ανάπτυξη της ευρυζωνικότητας έως το 2008 συνολικού προϋπολογισμού 450.000.000 ευρώ, περίπου, που χρηματοδοτείται με πόρους του Γ΄ Κοινοτικού Πλαισίου Στήριξης.
      Αναφέρω κάποιες από τις δράσεις που περιλαμβάνει. Πρώτον, χρηματοδοτούμε με 63.000.000 ευρώ περίπου, τη δημιουργία ευρυζωνικών δικτύων οπτικών ινών σε εβδομήντα πέντε δήμους στις περιφέρειες της Ελλάδος. ‘Ηδη έχουν προκηρυχθεί διαγωνισμοί για πενήντα πέντε από αυτά τα δίκτυα και ακολουθούν διαγωνισμοί για τα υπόλοιπα έως την άνοιξη του 2009. Τα μητροπολιτικά κέντρα των εβδομήντα πέντε δήμων ξεπερνούν αθροιστικά σε μήκος τα επτακόσια ογδόντα χιλιόμετρα και θα διασυνδέσουν περισσότερα από δυόμισι χιλιάδες περίπου σημεία δημοσίου ενδιαφέροντος, σχολεία, πανεπιστήμια, δήμους, δημοτικές βιβλιοθήκες, δημόσιες υπηρεσίες και μουσεία. Αλλάζουμε έτσι κυριολεκτικά το χάρτη υποδομών της ευρυζωνικότητας στην Ελλάδα.
      Δεύτερον, χρηματοδοτούμε τη δημιουργία ασύρματων ευρυζωνικών δικτύων σε εκατόν σαράντα έξι δήμους και σε είκοσι τέσσερις τοπικές ενώσεις δήμων και κοινοτήτων. Στο πλαίσιο της ίδιας δράσης, προβλέπεται ακόμη χρηματοδότηση για την ευρυζωνική διασύνδεση σχολείων της χώρας, το πανελλήνιο σχολικό δίκτυο και επεξεργαζόμαστε ακόμη σε συνεργασία με το Υπουργείο Παιδείας δράσεις για να ενισχύσουμε τη διείσδυση του γρήγορου internet και στους φοιτητές.
      Τρίτον, χρηματοδοτούμε με 21.000.000 ευρώ τη δημιουργία πλέον των επτακοσίων εβδομήντα σημείων ασύρματης πρόσβασης σε περίπου τετρακόσιες ιδιωτικές επιχειρήσεις. Τα περισσότερα σημεία αναπτύσσονται από επιχειρήσεις του τουριστικού κλάδου και του κλάδου εστίασης από όλη τη χώρα, συμβάλλοντας ουσιαστικά στη βελτίωση της τουριστικής υποδομής της χώρας.
      Τέταρτον χρηματοδοτούμε με 11.000.000 ευρώ και αξιοποιούμε σε συνεργασία με το Υπουργείο Μεταφορών και Επικοινωνιών το δορυφόρο «HELLAS SAT», για την παροχή ευρυζωνικών περιοχών σε νησιά ή άλλες απομακρυσμένες περιοχές της χώρας.
      Πέμπτον, χρηματοδοτούμε ακόμα με 11.000.000 ευρώ την ανάπτυξη έξι έξυπνων οικισμών με χρήση ευρυζωνικών υποδομών και υπηρεσιών, οι οποίοι θα λειτουργήσουν ως πρότυπα, αποδεικνύοντας τη συμβολή της ευρυζωνικότητας στη βελτίωση της καθημερινότητας των πολιτών.
      Έκτον, αναπτύσσουμε με 5.000.000 ευρώ εξειδικευμένες ευρυζωνικές υπηρεσίες για άτομα με αναπηρία, ενώ ενισχύουμε την ισότιμη πρόσβασή τους στην ψηφιακή τηλεόραση μέσω της διάθεσης των εξήντα χιλιάδων ειδικά διαμορφωμένων αποκωδικοποιητών. 
      Έβδομον, για την εξοικείωση των πολιτών χρηματοδοτούνται με 11,5 εκατομμύρια ευρώ δράσεις ενημέρωσης για την ευρυζωνικότητα σε περισσότερα από ογδόντα πέντε σημεία σε όλη τη χώρα. 
      Όγδοον, χρηματοδοτούμε την ανάπτυξη εκατό σημείων ασύρματης πρόσβασης σε ανοικτούς χώρους, αντίστοιχο με αυτόν της πλατείας Συντάγματος.
      Ένατον, χρηματοδοτούμε ακόμη με συνολικά 36.000.000 ευρώ επιχειρηματικά σχέδια προκειμένου οι ιδιωτικές επιχειρήσεις να αναπτύξουν ευρυζωνικό περιεχόμενο και ευρυζωνικές υπηρεσίες που θα δώσουν νέες δυνατότητες ψυχαγωγίας, ενημέρωσης, επικοινωνίας εξυπηρέτηση στους πολίτες. 
      Δέκατον, χρηματοδοτούμε με 200.000.000 ευρώ περίπου την ανάπτυξη της ευρυζωνικότητας στην περιφέρεια. 
      Κυρίες και κύριοι συνάδελφοι, σας απήντησα για τα σχέδια της Κυβέρνησης, για το μέλλον του Ο.Τ.Ε. για τα σενάρια της επιθετικής εξαγοράς, αλλά και για την αποτροπή της, καθώς επίσης και για το επιχείρημά σας που έχει να κάνει με την ανυπαρξία επενδυτικών σχεδίων.
      Στη δευτερολογία μου θα απαντήσω αναλυτικά και στα υπόλοιπα σκέλη της ερώτησή σας, τα οποία θα επιχειρήσω να καλύψω στο υπόλοιπο του χρόνου.
      Με δεδομένο ότι έχει θεσμικά αποτραπεί το ενδεχόμενο της επιθετικής εξαγοράς, δε νομίζω ότι συντρέχει λόγος ανησυχίας για την ασφάλεια της χώρας.
      Καταστήσαμε σαφές ότι πρόθεσή μας είναι να προχωρήσουμε στην αποκρατικοποίηση του Ο.Τ.Ε., όταν και εφόσον εξασφαλιστούν οι αναγκαίες συνθήκες, η συνδρομή των οποίων θα διερευνηθεί. Να είστε βέβαιοι ότι κορυφαία συνθήκη θα είναι η διασφάλιση της χώρας μας. 
      Σχετικά τώρα με την εθελουσία έξοδο. Όλοι γνωρίζουν ότι το μέτρο αυτό ήταν μονόδρομος για την αναγκαία μείωση του προσωπικού, αλλά και για τον εξορθολογισμό των λειτουργικών δαπανών. Επισημαίνω πάντως, αρχικά -και θα αναφερθώ διεξοδικά και στη δευτερολογία μου- ότι το μέτρο αυτό αποφασίστηκε από τη διοίκηση της εταιρείας με τη σύμφωνη γνώμη της ομοσπονδίας εργαζομένων, με τη σύμφωνη γνώμη της Ο.Μ.Ε. Ο.Τ.Ε.
       Για τις χιλιάδες προσλήψεις και τον εργασιακό μεσαίωνα, κατ’ αρχάς, θα ήθελα να επισημάνω την αντίφαση. Είναι πράγματι αντιφατικό να προσέρχονται τριάντα χιλιάδες υποψήφιοι, για να επιδιώξουν να κερδίσουν τον εργασιακό μεσαίωνα. Οι νέες προσλήψεις ανέρχονται σε χίλιες διακόσιες τριάντα επτά, αποτελούν το νέο εξειδικευμένο προσωπικό και βεβαίως έγιναν με συνθήκες διαγωνισμού. 
      Σχετικά με την εξαγορά του 33% της «COSMOTE», όπως έχει ενημερώσει και η εταιρεία επανειλημμένως και με δελτία τύπου, αυτή είχε προγραμματιστεί και είχε προαναγγελθεί ήδη από διετίας. Κρίθηκε επιβεβλημένη, μεταξύ άλλων, λόγω της ανάγκης καλύτερου συντονισμού εντός του ομίλου Ο.Τ.Ε.. Ο συντονισμός αυτός επιβάλλεται κυρίως από τη σύγκλιση των τηλεπικοινωνιακών προϊόντων. Έχει άλλωστε επισημανθεί ότι την εξαγορά υποδέχθηκε με πολύ θετικό τρόπο η αγορά. Σημειώνουμε ότι ο Ο.Τ.Ε. έχει απομείνει ως η μόνη μεγάλη τηλεπικοινωνιακή εταιρεία την Ευρώπη που δεν ήλεγχε το 100% της κινητής της. Εξάλλου, όπως προέκυψε μετά από ενημέρωση που είχαμε από τον Ο.Τ.Ε., ο δανεισμός στον οποίο αναφέρεστε έγινε με ιδιαίτερα θετικούς όρους και εννοείται ότι δεν είχε καμμία αρνητική επίπτωση στο πρόγραμμα επενδύσεων του Ο.Τ.Ε..
      Για το θέμα της «INFOTE», έχουμε επισημάνει ότι ο όμιλος έκρινε ότι η συνέχιση της δραστηριότητας αυτής δεν τον συνέφερε. Γι’ αυτό και προχώρησε στην πώλησή της με το ποσό των 300.000.000 ευρώ. Οι είκοσι ένα αποσπασμένοι στην «INFOTE» από τον Ο.Τ.Ε. έχουν τη δυνατότητα προφανώς να επιστρέψουν στον Ο.Τ.Ε., εάν το επιθυμούν. 
      Για την αρνητική επιδείνωση του μέσου όρου αναμονής, θα σας παραπέμψω στην εποπτεύουσα Εθνική Ρυθμιστική Αρχή Τηλεπικοινωνιών, η οποία αντικρούει τις σχετικές αιτιάσεις και τονίζει ότι ο ισχυρισμός αυτός δεν αποδεικνύεται από κανένα, μα κανένα στοιχείο. 
      Αναφέρεστε επίσης στην ερώτησή σας σε μία σειρά από επενδυτικές αποφάσεις-πρωτοβουλίες του Ο.Τ.Ε.. Σε ό,τι αφορά τις πωλήσεις της «COSMOFON» -μιλάμε για την κινητή των Σκοπίων- και της κινητής της Βουλγαρίας στην «COSMOTE», η θέση του Ο.Τ.Ε. είναι ότι προέβη σε αυτές, για να πετύχει την επιβεβεβλημένη ενδοομιλική αναδιάταξη με τη συγκέντρωση του κλάδου της κινητής τηλεφωνίας κάτω από την ίδια διεύθυνση. Το ίδιο συνέβη και με την πώληση της «COSMOROM» στην «COSMOTE». Μάλιστα, σύμφωνα με στοιχεία της εταιρείας, από την πώληση αυτή το μερίδιο του ομίλου στην κινητή της Ρουμανίας αυξήθηκε. Ειδικές συνθήκες της Αρμενίας, όπως η απόσταση, σε συνδυασμό με την εξαιρετικά συμφέρουσα από οικονομικής άποψης πρόταση, οδήγησαν επίσης στην πρόταση της «ARMENTEL». 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υφυπουργού)
      Κυρία Πρόεδρε, θα μου δώσετε δύο λεπτά. 
      Και εδώ θέλω να πω, κυρίες και κύριοι συνάδελφοι, ότι για ακόμα μία φορά αναμασάτε τα ίδια και κυνηγάτε φαντάσματα στο θέμα της εξαγοράς του «ΓΕΡΜΑΝΟΥ». Και εγώ λοιπόν, με τη σειρά μου θα σας επαναλάβω τα ίδια τα οποία προφανώς έχετε ξανακούσει. Η αγορά του «ΓΕΡΜΑΝΟΥ» έφερε στον όμιλο το ισχυρότερο δίκτυο λιανικής του κλάδου στα Βαλκάνια, με κόστος 1,3 και όχι 1,6, όπως ισχυρίζεστε.
      Για τη «OTENET», θα πρέπει να επαναλάβω τη θέση του Ο.Τ.Ε. ότι η απορρόφησή της κατά 97% από τον Ο.Τ.Ε. κρίθηκε λειτουργικά σκόπιμη. Άλλωστε, το ίδιο  έχουν κάνει όλοι οι αντίστοιχοι οργανισμοί της Ευρώπης με τις θυγατρικές τους εταιρείες παροχής υπηρεσιών Internet.
      Κλείνοντας, οφείλω να επαναλάβω ότι επιχειρήσεις, όπως ο Ο.Τ.Ε,. λειτουργούν στα πλαίσια των αρχών της εταιρικής διακυβέρνησης, των κανόνων του Χρηματιστηρίου, των κανόνων της ελεύθερης αγοράς. Η Κυβέρνησή μας ασφαλώς έχει ευθύνη και ως μέτοχος, όπου είναι μέτοχος, αλλά και ως ρυθμιστής του ευρύτερου οικονομικού περιβάλλοντος στη χώρα μας να φροντίζει να λειτουργούν οι κανόνες της αγοράς. Δε μπορεί όμως να εγκαλείται η Κυβέρνηση για αποφάσεις επιχειρήσεων, οι οποίες λειτουργούν στα πλαίσια των κανόνων της οικονομίας. 
      Η Κυβέρνηση μπορεί να εγκαλείται για διάφορα πολιτικά ζητήματα. Δεν έχει κανένα πρόβλημα να απαντήσει και να απαντά στα θέματα των αποκρατικοποιήσεων. Δεν έχει κανένα πρόβλημα να απαντά στα θέματα, στα ζητήματα των άλλων κυβερνητικών επιλογών, αλλά δεν μπορείτε να χρησιμοποιείτε αποφάσεις επιχειρήσεων για να εγκαλείτε την Κυβέρνηση. Κρίνουμε από τα αποτελέσματα, όπως κρίνετε και εσείς. Αυτή είναι η πραγματικότητα. 
      Εμείς λέμε και το υποστηρίζουμε σταθερά ότι έχουμε γυρίσει σελίδα. Τα προβλήματα του παρελθόντος τα έχουμε αφήσει πίσω, η Νέα Δημοκρατία έχει μια συνεπή πολιτική για τις αποκρατικοποιήσεις. Δεν λέει τη μία φορά «μία μετοχή το κράτος», μετά «πενήντα τοις εκατό», μετά «το ένα τρίτο» και μετά κάτι άλλο. Εμείς από την αρχή είχαμε πει ότι η πολιτική των αποκρατικοποιήσεων είναι μία πολιτική η οποία είναι καλή για την οικονομία, είναι καλή για τη χώρα, όσο βεβαίως υπάρχουν και οι ανεξάρτητες ρυθμιστικές αρχές που ρυθμίζουν τα θέματα του ανταγωνισμού, τα θέματα της προστασίας του καταναλωτή, τα θέματα της προστασίας του πολίτη. Αυτήν την πολιτική ακολουθούμε με συνέπεια όλα αυτά τα χρόνια, αυτήν την πολιτική θα συνεχίσουμε να ακολουθούμε, διότι τη συνέπεια, την αξιοπιστία, την αποτελεσματικότητα την έκρινε και την επιβράβευσε ο ελληνικός λαός για δεύτερη φορά.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες και τρεις συνοδοί -καθηγητές από το 4ο Γενικό Λύκειο Καρδίτσας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρίστος Βερελής.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, ρώτησε ο παριστάμενος κύριος Υφυπουργός, εάν έχουμε αντιληφθεί ότι ο Ο.Τ.Ε. εδώ και αρκετά χρόνια βρίσκεται στην ελεύθερη αγορά, στον ελεύθερο ανταγωνισμό. Αυτό που ήθελα να του πω είναι ότι εδώ το Υπουργείο Οικονομικών βρίσκεται με ένα ρόλο, ο οποίος είναι σημαντικός και κρίσιμος, είναι ο εκπρόσωπος του μετόχου. Το ελληνικό δημόσιο, κύριε Υπουργέ, αυτήν τη στιγμή διαθέτει το 28%. Από τη συμμετοχή του αυτή, η οποία έχει υποβαθμιστεί το τελευταίο διάστημα και από εκεί ξεκίνησαν και διάφορα προβλήματα στα οποία θα αναφερθώ στη συνέχεια, έχει μία σειρά από δικαιώματα, αλλά έχει και μία σειρά από υποχρεώσεις απέναντι στους τελικούς μετόχους που είναι οι Έλληνες φορολογούμενοι. Εσείς, λοιπόν, στο Υπουργείο Οικονομικών είστε αυτοί που ορίζετε τη διοίκηση του Ο.Τ.Ε.. Ο κ. Βουρλούμης δεν εμφανίστηκε εκεί ως μία επιθυμία των μικρομετόχων, εμφανίστηκε στον Ο.Τ.Ε., διότι επελέγη από τον κ. Αλογοσκούφη, αυτή είναι η πραγματικότητα. 
      Σε ό,τι αφορά μείζονες αποφάσεις, όχι την καθημερινή βεβαίως διοίκηση, αλλά σε ό,τι αφορά μείζονες αποφάσεις, είναι βέβαιο ότι πρέπει να υπάρχει υποχρέωση συνεννόησης ανάμεσα στον κύριο μέτοχο που είναι το Ελληνικό Δημόσιο και στη Διοίκηση. Παράδειγμα γι’ αυτό είναι η απόφαση -επειδή αναφερθήκατε στο τέλος- της εξαγοράς της αλυσίδας «ΓΕΡΜΑΝΟΣ», μιας αλυσίδας που πρέπει να θυμίσω μόνο με δύο λέξεις ότι είχε μια υπερωριμότητα, δηλαδή δεν μπορούσε να περιμένει κάποιος περαιτέρω κέρδη και ανάπτυξη από την αλυσίδα αυτή, διέθετε στο 98% franchise μαγαζιά και αποτιμήθηκε στο 1,42 δισεκατομμύρια ευρώ. Λάθος σας, λένε 1,3. Αποτιμήθηκε στο 1,42 δισεκατομμύρια ευρώ. Με όλες δε τις μεθόδους αποτίμησης, η τιμή αυτή κρίνεται όχι ως υψηλή, κρίνεται ως υπερβολική, ως παράλογη, ως μία τιμή, η οποία δεν δικαιολογείται. 
      Αυτή, λοιπόν, η απόφαση –σας επαναλαμβάνω λέξη προς λέξη όσα είπε ο κ. Βουρλούμης στη σχετική επιτροπή όπου είχε κληθεί- έγινε «μετά από πλήρη και αναλυτική ενημέρωση του Υπουργού, του κ. Αλογοσκούφη, τον Ιανουάριο του 2006». Η απόφαση αυτή, αυτήν τη στιγμή έχει οδηγήσει στο να είναι το θέμα στη Δικαιοσύνη με πρωτοβουλία διαφόρων Βουλευτών, ανάμεσα σ’ αυτούς και εγώ, προκειμένου να δούμε τι είναι αυτό το οποίο έκανε η απόφαση αυτή ως ζημία στον Ο.Τ.Ε., άρα και στους Έλληνες φορολογούμενους. Αυτή είναι η άποψή μας. 
      	Δυστυχώς, η ελληνική δικαιοσύνη επί δύο χρόνια έχει καθηλώσει αυτή την υπόθεση στα συρτάρια της. Έγινε μία σειρά από εξετάσεις μαρτύρων και έκτοτε δεν έχουμε κανένα νέο. Η υπόθεση αγνοείται. Ο αρμόδιος Εισαγγελέας Εφετών κ. Κολιοκώστας ήταν ο τελευταίος που είχε τη σχετική αρμοδιότητα για την εξέλιξη αυτής της υπόθεσης.
      	Τώρα, όσον αφορά την πορεία του οργανισμού, κύριε Υπουργέ, έχει σχέδιο η Κυβέρνηση, όχι μόνο για τον Ο.Τ.Ε. αλλά γενικότερα για τις Δ.Ε.Κ.Ο. Οι ιδιωτικοποιήσεις δεν είναι μία ίωση, όπου ξεκινάμε με κάτι και κολλάνε όλα τα άλλα και στη συνέχεια τα πουλάμε όλα μαζί. Οι ιδιωτικοποιήσεις έχουν συγκεκριμένες λογικές που πρέπει να υπηρετούν. Εδώ λοιπόν να αρχίσω από τον Ο.Τ.Ε. Προηγουμένως όμως θα σας ρωτήσω αν μπορείτε να αναφέρετε –το έχω πει πολλές φορές αυτό, αλλά δεν παίρνω απάντηση- έστω και μία δημόσια επιχείρηση η οποία αυτή τη στιγμή πηγαίνει καλύτερα σε σχέση με την πορεία της μέχρι το Μάρτιο του 2004. Ας πάρουμε ακόμα και τις πιο δυσμενείς, τις πιο δύσκολες περιπτώσεις.
      	Να σας πω για την Ολυμπιακή, την οποία για πολλοστή φορά ξεκινάτε με τους ίδιους συμβούλους –θα έχουμε εξέλιξη γι’ αυτό το θέμα- και προσπαθείτε να την ιδιωτικοποιήσετε, αφού έγινε το τελικό χτύπημα της διάλυσής της. Αυτό το οποίο συμβαίνει είναι να μεταφέρονται δωρεάν ποσοστά της αγοράς στον ανταγωνισμό της. Ο μόνος που επωφελείται είναι ο ανταγωνισμός της Ολυμπιακής. Μήπως συνέβη κάτι στον Ο.Σ.Ε.; Σχεδόν τριπλασιάστηκαν οι υποχρεώσεις του Οργανισμού στα χρόνια της διακυβέρνησής σας. Και ήταν το θέμα το οποίο ο ίδιος ο Πρωθυπουργός ο κ. Καραμανλής το 2003 συνεχώς το επέσειε και έλεγε πόσα χρήματα χάνει ο Έλληνας φορολογούμενος κάθε μέρα από τον ΟΣΕ. Λοιπόν σήμερα, χάνει τα τριπλάσια. Έγινε καμμία βελτιωτική κίνηση; Ουδεμία.
      	Έχετε κάποια συγκεκριμένη πολιτική για τις μεταρρυθμίσεις; Σήμερα άκουγα απ’ αυτό το Βήμα τον κύριο Πρωθυπουργό να επαίρεται, γιατί είπε ότι η απελευθέρωση των τηλεπικοινωνιών είχε θετικότερα αποτελέσματα. Ναι, αλλά μόνο που δεν την κάνατε εσείς, όπως και δεν κάνατε καμμία άλλη απελευθέρωση, καμμία μεταρρύθμιση. Κάνατε μία πολιτική μικρών ρυθμίσεων, αλλά σε καμμία περίπτωση δεν έχετε κάνει την παραμικρή μεταρρύθμιση. Και αυτό δικαιολογεί κατά την άποψή μου και την πολύ κακή πορεία της Κυβέρνησής σας και το γιατί η Κυβέρνησή σας ούτε μεγάλα θέματα μπορεί να αντιμετωπίσει, αλλά ούτε και μικρά.
      	Για παράδειγμα στον Ο.Τ.Ε., μέσα σε μία τριετία είχαμε μείωση του τζίρου εργασιών  κατά 17%. Από τα 3,2 δισεκατομμύρια ευρώ έπεσε στα 2,7 δισεκατομμύρια ευρώ. Τι συνέβη; Μόνο του ξαφνικά το μαγαζί άρχισε να βάζει  νερά; Όχι  βεβαίως. Ο λόγος είναι πάρα πολύ απλός. Από την πρώτη στιγμή που ανέλαβε η Νέα Δημοκρατία, ο σκοπός η πολιτική την οποία προφανώς συμφωνήσατε με τη διοίκηση του Ο.Τ.Ε. ήταν ότι αυτή η επιχείρηση θα πάει προς πώληση. Γιατί το θέλετε αυτό, εσείς πρέπει να το εξηγήσετε. Ότι είναι λανθασμένο μπορώ να σας το τεκμηριώσω απολύτως. Ο Ο.Τ.Ε. απετέλεσε για πολλά χρόνια ένα βασικό μοχλό ανάπτυξης στη χώρα μας. Να σας θυμίσω ότι το 1993 η τότε Κυβέρνησή σας είχε αποφασίσει να πουλήσει το σύνολο του Οργανισμού, το 100% αντί 500.000.000 δολαρίων. Από το 1994 μέχρι το 2003 το ελληνικό δημόσιο εισέπραξε από τον Ο.Τ.Ε. πάνω από 2,5 δισεκατομμύρια ευρώ από μερίσματα και από ποσοστά τα οποία διέθεσε στο Χρηματιστήριο.
      Και ακόμη οι δυνατότητες του οργανισμού ήταν εξαιρετικά υψηλές. Η πολιτική ήταν αυτή που καθόριζε τη δυνατότητα αυτή. Έγινε μία πολιτική στη δεκαετία του ’90, να αρχίσουμε να είμαστε εξωστρεφείς. Ένα παλιό τοπικό μονοπώλιο, έγινε ένας διεθνής τηλεπικοινωνιακός παίκτης. 
      Τα αποτελέσματα ήταν εξαιρετικά. Το μόνο που θα σας πω είναι ότι στα χρόνια της διακυβέρνησής σας, τώρα, τα έτη 2004, 2005, 2006, 2007, από μερίσματα από τις δραστηριότητες του ΟΤΕ στις χώρες εκτός Ελλάδος έχει εισπράξει ως οργανισμός 900.000.000 ευρώ. 
      Τι είναι τα 900.000.000 ευρώ; Καλύπτουν σχεδόν το σύνολο των επενδύσεων που έγιναν πρωτογενώς, δηλαδή τα λεφτά μας τα πήραμε πίσω και ο Ο.Τ.Ε. έχει γίνει ένα μεγάλο διεθνές μαγαζί, με αναφορά σε πληθυσμούς άνω των ογδόντα εκατομμυρίων κατοίκων και με πελάτες που υπερβαίνουν τα είκοσι εκατομμύρια. 
      Αντί, λοιπόν, να συνεχίσετε μία πολιτική ενθάρρυνσης αυτής της πορείας, εδώ και τέσσερα χρόνια αυτός ο οργανισμός περιφέρεται προς πώληση, με διαρκή ναυάγια μάλιστα, με αποτέλεσμα να απαξιώνεται η εικόνα του, με αποτέλεσμα να μη γίνονται οι επενδύσεις, με αποτέλεσμα να μη βγαίνουν καινούργια προϊόντα.
      Βεβαίως δεν είστε εσείς ο ειδικός, αλλά σας έχουν πει ένα καινούργιο σημαντικό προϊόν που έβγαλε ο Ο.Τ.Ε. στη σταθερή τηλεφωνία τα τελευταία χρόνια; Δεν υπάρχει και αυτό θα σας το πουν. Σας έχουν ενημερώσει για τη μείωση των παρεχομένων υπηρεσιών από τον οργανισμό τα τελευταία χρόνια; Και σαν απλός κάτοχος τηλεφώνου μπορείτε να το διαπιστώσετε. Κάντε ένα τηλέφωνο και δηλώστε μία βλάβη. Έχει τριπλασιαστεί ο χρόνος. Κάντε μία προσπάθεια να βάλετε καινούργιο τηλέφωνο. Παρ’ όλο που υπάρχει πλήρης τεχνική δυνατότητα υποστήριξης αυτήν τη στιγμή και εκεί έχει πολλαπλασιαστεί ο χρόνος.
      Αποφασίστηκε να γίνει μία εθελουσία έξοδος. Αυτή η εθελουσία έξοδος οδήγησε τον κύριο Πρωθυπουργό να ονομάσει τον ΟΤΕ «ναυαρχίδα των μεταρρυθμίσεων», μία έξοδος η οποία με μια διαδικασία συνεννόησης με τα συνδικάτα -την οποία εγώ δεν εγκρίνω και δημόσια θεωρώ ότι πρέπει να αποδοκιμαστεί, διότι πήρε από το μέλλον και έδωσε στους παρόντες, αυτή είναι η αλήθεια- κόστισε 940.000.000 ευρώ, τα οποία λογίστηκαν όλα, κύριε Υπουργέ, το έτος 2005, παρ’ όλο που θα πληρώνονται μέχρι το 2012. 
      Και γιατί έγινε αυτό; Διότι θεωρήθηκε ότι ήταν επείγουσα ανάγκη να εμφανιστεί ο οργανισμός αυτός ως έχων ζημία και για να εμφανιστούν οι επόμενες χρήσεις ως εξής, ότι η διαχείρισή σας θα ήταν αυτή που θα είχε τα αποτελέσματα. Αυτό έγινε παράνομα. Έχει καταγγελθεί και από εμένα τον ίδιο και απαντήσεις δεν υπήρξαν. Οι απαντήσεις είναι των τριών γραμμών, όπως συνηθίζει πολλές φορές να κάνει το αρμόδιο Υπουργείο, δηλαδή το Υπουργείο Οικονομίας. 
      Σας καταθέτω τον ισολογισμό του 2006, που αποτυπώνονται όλα αυτά.
      (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τον προαναφερθέντα ισολογισμό, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έχουμε φθάσει αυτήν τη στιγμή στο σημείο, ο Ο.Τ.Ε. να έχει προβλήματα λειτουργικά, να έχει κάνει το 2006 μόλις 655.000.000 ευρώ κέρδη, έχοντας μειώσει τη μισθοδοσία κατά 500.000.000 ευρώ και έχοντας «ρίξει» στο προηγούμενο έτος, όλες τις ζημίες που υπήρξαν συσσωρευμένες. 
      Υπήρχε από παλιά ένα σχέδιο, κύριε Υπουργέ. Θα σας πω λίγες φάσεις για την υπόθεση «ΓΕΡΜΑΝΟΣ», διότι είναι πολύ καλό να γνωρίζετε και εσείς, να γνωρίζει και η Αίθουσα. 
      Ήταν η ενσωμάτωση της εταιρείας «ΓΕΡΜΑΝΟΣ» στον Ο.Τ.Ε.. Σας είπα για την ενημέρωση, που μας είπε ο κ. Βουρλούμης εδώ στη Βουλή, ότι έκανε πλήρως στον κ. Αλογοσκούφη στα μέσα Ιανουαρίου 2006. Μάλιστα προσέθεσε τότε: «Τον κ. Λιάπη δεν χρειαζόταν να τον ενημερώσουμε, ο κ. Λιάπης δεν είχε την εποπτεία. Τον ενημερώσαμε όταν επρόκειτο να υπογραφεί η συμφωνία αυτή».
      Ειπώθηκε τότε ότι υπάρχει κίνδυνος, διότι οι άλλοι μεγάλοι πελάτες της εταιρείας «ΓΕΡΜΑΝΟΣ» θα φύγουν. Και έφυγαν αμέσως. Έφυγε η τότε «TIM», νυν «WIND», έφυγε και η «VODAFONE». 
      Ταχύτατα όμως ενσωματώθηκε στην «COSMOTE» ο «ΓΕΡΜΑΝΟΣ» και η «COSMOTE» τώρα στον Ο.Τ.Ε., με αποτέλεσμα να είναι εξαιρετικά δύσκολο –έτσι ελπίζουν- να εντοπιστούν τα ίχνη όλης αυτής της ιστορίας.
      Αυτό το οποίο έχει αυτήν τη στιγμή συμβεί, είναι ότι η έλλειψη πολιτικής σας οδήγησε σε μια πρωτοφανή διεθνώς ιστορία. Ένα επενδυτικό κεφάλαιο, επιθετικό, μπήκε μέσα στη μετοχική σύνθεση του Ο.Τ.Ε. κατ’ αρχάς με ένα μικρό ποσοστό και ταχύτατα έφθασε λίγο πριν το 20%. Είχατε ειδοποιηθεί εγκαίρως. Υπήρξαν ερωτήσεις γι’ αυτό. Μάλιστα ειπώθηκε προηγουμένως από το βασικό επερωτώντα κ. Τσιόκα ότι ο κ. Αλογοσκούφης υπερηφάνως έλεγε τότε ότι θα πέσει το ποσοστό του Ο.Τ.Ε. στο 10% ή 15% ή 5%, ανάλογα με το τι θα βρεθεί να μπει μέσα στη σύνθεση του μετοχικού κεφαλαίου. 
      Ξαφνικά, λοιπόν, η Κυβέρνηση καμώνεται ότι κοιμάται, ξυπνάει, μέσα στο κρεβάτι βρίσκει τον ξένο επενδυτή, ο οποίος δεν έχει ουδεμία σχέση με την τηλεφωνία και καμμία θετική επενέργεια δεν θα μπορούσε να έχει η συμμετοχή του και μέσα στον πανικό της κάνει μία κίνηση, η οποία διεθνώς έγινε αντικείμενο δυσμενέστατου σχολιασμού. Τι έκανε δηλαδή; Είπε: «μέχρι το 20%» και μετά η διυπουργική επιτροπή αποκρατικοποιήσεων, θα εγκρίνει αν μπορούμε να πάμε παρακάτω. Και σήμερα εσείς έρχεστε και μας λέτε ότι «ναι, είμαστε αποφασισμένοι να συνεχίσουμε». Και σας ρωτώ: Έστω ότι έχετε δίκιο. Ποιος είναι αυτός ο οποίος σοβαρά θα έρθει να ασχοληθεί μ’ έναν οργανισμό που έχει έναν εταίρο μέσα, ένα επιθετικό fund με 20%; Μόνον εάν συμφωνήσει μ’ αυτό το επιθετικό fund. Άρα, λοιπόν, όταν λέτε ότι «ναι, θέλουμε» σημαίνει ότι γνωρίζετε πάρα πολύ καλά ότι μόνο με την έγκριση αυτού του επιθετικού fund, θα μπορέσετε να συνεχίσετε αυτήν την ιστορία. Είναι, λοιπόν, διπλό το σφάλμα: και το ότι αφήσατε και εξελίχθηκαν τα πράγματα εδώ και διότι έχετε αυτή την πολιτική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα συνεχίσω στη δευτερολογία μου, κυρία Πρόεδρε.
      Ήθελα μόνο δύο πράγματα να πω. Υπάρχει αυτήν τη στιγμή στον Ο.Τ.Ε. η επικαιρότητα από το σκάνδαλο «SIEMENS». Είναι μια επικαιρότητα, η οποία το φέρνει για άλλη μια φορά, κυριότερα μέσα από τις επενδύσεις που είχαν γίνει στα ψηφιακά κέντρα και τα οποία ταλαιπωρούν τον οργανισμό αυτόν, σχεδόν επί μια δεκαπενταετία. Είναι, δε, μια από τις ελάχιστες περιπτώσεις όπου πάρθηκε δικαστική απόφαση με ολομέλεια εφετών στο παρελθόν.
      Εμείς πιστεύουμε ότι για το θέμα αυτό –και δεν είναι μόνο, βεβαίως, τα θέματα του Ο.Τ.Ε., υπάρχουν και άλλα θέματα- έπρεπε να υπάρχει εξεταστική επιτροπή κι ότι αυτό δεν θα ενοχλούσε καθόλου την τακτική δικαιοσύνη. Άλλωστε μην ξεχνάτε ότι στις υποκλοπές το βασικό επιχείρημά σας για να μη γίνει εξεταστική επιτροπή, είναι το «να τελειώσει πρώτα η δικαιοσύνη». Τελείωσε η δικαιοσύνη. Είδατε πού πήγε το θέμα. Ψάξτε να το βρείτε τώρα το θέμα των υποκλοπών! Είμαστε η μόνη χώρα, η οποία δεν έδειξε ανάστημα με το να επιβάλει κυρώσεις για τις υποκλοπές. Όλες οι άλλες χώρες, απέλασαν τους ξένους διπλωμάτες: αμερικανούς και μόνον αμερικανούς. 
      Λέμε, λοιπόν, ότι πρέπει να γίνει εξεταστική επιτροπή κι αυτή η εξεταστική επιτροπή, να δει πότε συνέβησαν τα πράγματα αυτά, τι έγινε με τις προγραμματικές συμφωνίες, ποιοι μετείχαν στην κατάρτιση των προγραμματικών συμφωνιών. Και ακόμη, το τι γίνεται σήμερα. Τι γίνεται σήμερα στη «COSMOROM» στη Ρουμανία; Είναι σχεδόν αποκλειστικός προμηθευτής η συγκεκριμένη εταιρεία από το 2005 και με τι αποφάσεις; Και τι γνώση υπάρχει γύρω από αυτό; Και γιατί από το 2005 ανατέθηκε χωρίς διαγωνισμό η συντήρηση των δικτύων στην ίδια εταιρεία, στη «SIEMENS», με αποτέλεσμα σήμερα να εκκρεμεί κακούργημα για τη διοίκηση του Ο.Τ.Ε.; 
      Επειδή, λοιπόν, δεν πρέπει να πέφτουν σκιές και δεν πρέπει να πέφτει λάσπη, συμφωνήστε όπως πάρα πολλοί Βουλευτές σας ήδη θέλουν, να γίνει αυτή η εξεταστική επιτροπή το συντομότερο δυνατόν. Από αυτήν την ιστορία, μόνο να κερδίσει έχει και ο Ο.Τ.Ε. και η Βουλή. 
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Κι εγώ σας ευχαριστώ. 
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Δήμος Κουμπούρης.
      ΔΗΜΟΣ ΚΟΥΜΠΟΥΡΗΣ: Ευχαριστώ, κυρία Πρόεδρε. 
      Θέλω, κυρίες και κύριοι συνάδελφοι, για μία ακόμη φορά από το Βήμα, αυτό να ξεκαθαρίσω το ρόλο, εκ μέρους του κόμματός μας, που έπαιξαν και παίζουν αυτές οι επιχειρήσεις, οι λεγόμενες Δ.Ε.Κ.Ο., οι πρώην Δ.Ε.Κ.Ο., στα πλαίσια του συστήματος. 
      Μπαίνει ένα ζήτημα. Οι επιχειρήσεις αυτές υπηρέτησαν λαϊκές ανάγκες; Ήταν επιχειρήσεις για να υπηρετήσουν τα λαϊκά συμφέροντα; Η απάντηση στο ερώτημα αυτό που μπαίνει και ξαναμπαίνει, για μας είναι κατηγορηματικά όχι. Ήταν επιχειρήσεις που κρατικοποιήθηκαν, οργανώθηκαν και λειτούργησαν, για να εξυπηρετήσουν από τη θέση αυτή τα συμφέροντα του μεγάλου κεφαλαίου είτε ήταν 100% στο δημόσιο είτε είναι σήμερα κατά μικρότερα ποσοστά στο δημόσιο. 
      Υπήρξαν κατακτήσεις των εργαζομένων σ’ αυτές τις επιχειρήσεις, όπως και παλιότερα υπήρξαν κατακτήσεις από τους ίδιους τους αγώνες των εργαζομένων, οι οποίες, βεβαίως, κατακτήσεις πολλές φορές αξιοποιήθηκαν από τις κυβερνήσεις και ιδιαίτερα στη δεκαετία του 1980, για να χτυπηθούν τα δικαιώματα των εργαζομένων, να συκοφαντηθούν οι ίδιοι οι εργαζόμενοι, που εργάζονταν σ’ αυτές τις επιχειρήσεις και φυσικά, απ’ αυτήν την άποψη, να χρησιμοποιούνται πάρα πολλές φορές, για την εξυπηρέτηση των «ημετέρων». 
      Δεν ξεχνάμε τα «ρετιρέ» και τα «υπόγεια», τις αντιπαραθέσεις ανάμεσα στις διάφορες κατηγορίες των εργαζομένων, για να εξυπηρετηθούν τα συμφέροντα συνολικά του κεφαλαίου, χτυπώντας τα δικαιώματα των κατακτήσεων των εργαζομένων. 
      Όμως, τι νέο φέρνουν οι ιδιωτικοποιήσεις αυτών των επιχειρήσεων, που ξεκίνησαν από τη δεκαετία του 1990; Το νέο είναι ότι οι πολιτικές που εφαρμόστηκαν εκείνο το διάστημα σ’ αυτές τις επιχειρήσεις, που ήταν 100% στον δημόσιο τομέα, δεν μπορούν να ανταποκριθούν στις σημερινές ανάγκες του κεφαλαίου. Δεν μπορούν να υπηρετήσουν τις σημερινές ανάγκες του, δεν μπορούν να υπηρετήσουν την ανταγωνιστικότητά του. 
      Γι’ αυτό, λοιπόν, με αποφάσεις της Ευρωπαϊκής Ένωσης και των ελληνικών κυβερνήσεων προχώρησαν στην ιδιωτικοποίηση, αρχίζοντας με διάφορα ποσοστά. Εμείς από την αρχή είχαμε ταχθεί ενάντια. Στη συνέχεια, βέβαια, πέρασαν σε μεγαλύτερα ποσοστά, ώστε να παραδοθούν στα χέρια του μεγάλου κεφαλαίου συνολικά. 
      Φυσικά, αυτές οι απαιτήσεις του μεγάλου κεφαλαίου είχαν ένα σκοπό, πώς οι επιχειρήσεις αυτές θα υπηρετήσουν τώρα ξανά τις ανάγκες του, αλλά με θύμα τα δικαιώματα των εργαζομένων που περιορίστηκαν και τσακίστηκαν όλα αυτά τα χρόνια. Αυτές οι πολιτικές, λοιπόν, εφαρμόστηκαν και από τις δύο κυβερνήσεις και στηρίχθηκαν βέβαια από τις ηγεσίες του συνδικαλιστικού κινήματος που προσέφεραν τα μέγιστα για να περάσουν αυτά τα μέτρα. 
      Τι λένε τα στοιχεία –και είναι πολύ συγκεκριμένα αυτά τα στοιχεία- για το πώς οι κυβερνήσεις πέρασαν ακριβώς σ’ αυτήν τη λογική;
      Από τις αρχές της δεκαετίας του 1990, άρχισαν οι προσαρμογές του Ο.Τ.Ε. στη λογική της ελεύθερης αγοράς με το ν. 2057/1994 και άρχισε σταδιακά η μετοχοποίηση του Ο.Τ.Ε., μέχρι να φθάσει το 2000 στο 51%. Από το 1996, αρχίζουν οι αλλαγές στο Γενικό Κανονισμό Προσωπικού, για να ανατραπούν οι εργασιακές σχέσεις και να εφαρμοστούν τα προγράμματα των οικειοθελών αποχωρήσεων του προσωπικού. 
      Τα αποτελέσματα αυτών, αλλά και των κατοπινών αλλαγών από τις κυβερνήσεις του ΠΑ.ΣΟ.Κ. και της Νέας Δημοκρατίας, είναι ότι μειώθηκαν οι εργαζόμενοι από είκοσι δύο χιλιάδες μόνιμοι το 1996, σε έντεκα χιλιάδες συνολικά αορίστου χρόνου και επινοικιαζόμενοι. 
      Οι πρώτες θυγατρικές, που δημιουργήθηκαν με αποσπάσεις κομματιών του Ο.Τ.Ε. και άλλες με απόσπαση έργου, εφάρμοσαν ελαστικές μορφές απασχόλησης με την αθρόα χρησιμοποίηση εργολάβων, επινοικιαζόμενων εργαζομένων κ.λπ. 
      Θα ήθελα εδώ, κύριε Υπουργέ, να κάνω μία παρένθεση, γιατί είπατε προηγούμενα για τριάντα χιλιάδες αιτήσεις στον Ο.Τ.Ε.. Πού πηγαίνουν αυτοί οι εργαζόμενοι; Στον εργασιακό μεσαίωνα. Σάμπως έχουν και τίποτε άλλο να επιλέξουν αυτοί οι εργαζόμενοι, με την ανεργία και τα προβλήματα που υπάρχουν ή με τις ελαστικές σχέσεις που εφαρμόσατε όλα αυτά τα χρόνια; Παντού εργασιακός μεσαίωνας είτε στον ευρύτερο –όπως λέτε εσείς βέβαια- δημόσιο είτε στον ιδιωτικό τομέα. 
      Από το 1999, στις θυγατρικές εργάζονται τουλάχιστον τέσσερις χιλιάδες πεντακόσιοι επινοικιαζόμενοι εργαζόμενοι με μειωμένους μισθούς, με μειωμένα ασφαλιστικά δικαιώματα και δυσμενέστερες εργασιακές σχέσεις. Η κατάσταση άλλαξε αρνητικότατα, για όλους τους εργαζόμενους στον Ο.Τ.Ε.
      Αλλά οι επιπτώσεις δεν είναι μόνο για τους εργαζόμενους, που φυσικά και αυτοί υπόκεινται στις εργασιακές επιπτώσεις και τις γενικότερες. Οι επιπτώσεις στα λαϊκά στρώματα της κοινωνίας είναι μεγάλες, αφού από το 1996 εφαρμόζεται η χρονοχρέωση, με αποτέλεσμα τη φαινομενική μείωση του μέσου όρου του χρέους, ενώ στην πραγματικότητα, το μέσο νοικοκυριό επιβαρύνεται κατά έξι φορές περισσότερο.
      Οι χειρισμοί της επιτροπής τηλεπικοινωνιών με τη μείωση της αστικής μονάδας και την αύξηση του παγίου, διευκόλυνε τα κέρδη των παρόχων –ν. 2648/2000- και με το ν. 3429/2005, το ποσοστό του κράτους στον Ο.Τ.Ε. έπεσε κάτω από το 33%, με τη δυνατότητα παραχώρησης βέβαια και του 100%. Με το ν. 3222/2006 καταργείται ο γενικός κανονισμός προσωπικού και ταυτόχρονα, η μονιμότητα των νέων σ’ όλες τις Δ.Ε.Κ.Ο. και στον Ο.Τ.Ε..
      Η τροπολογία βέβαια και η νομοθετική παρέμβαση της Κυβέρνησης για το 20%, δεν αλλάζει τα πράγματα και τους σχεδιασμούς της Κυβέρνησης. Απλώς η Κυβέρνηση θέλει να κρατήσει κάποιον έλεγχο, όπως και στην Ολυμπιακή Αεροπορία, προσαρμόζοντας ταυτόχρονα το έδαφος και για στρατηγικό επενδυτή.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κυρία Πρόεδρε, μέσα στο χρόνο μου.
      Φαίνεται καθαρά ότι όλα αυτά τα χρόνια, εκείνος που πλήρωσε από αυτή την υπόθεση είναι οι εργαζόμενοι, τα λαϊκά στρώματα της κοινωνίας. Εκείνος που ωφελήθηκε είναι καθαρά οι μέτοχοι και αυτοί που αγόρασαν τον Ο.Τ.Ε.
      Να πούμε τώρα για τα ζητήματα που έχουν σχέση με τις τηλεπικοινωνίες, με την ασφάλεια των τηλεπικοινωνιών για τη χώρα μας, που και από αυτή την άποψη, μπαίνει πολύ σοβαρό ζήτημα. 
      Για εμάς, οι επιχειρήσεις αυτές, κύριοι Βουλευτές, πρέπει να ανήκουν στο κράτος –εμείς από την αρχή αντιταχθήκαμε- να είναι κοινωνικοποιημένες επιχειρήσεις. Μόνο έτσι μπορούν να υπηρετήσουν τα λαϊκά συμφέροντα. Αυτό, όμως, προϋποθέτει μεγάλες αλλαγές στην οικονομία και προϋποθέτει και αλλαγές στην πολιτική εξουσία.
      Από την άποψη αυτή, η θέση του κόμματός μας είναι σταθερή και θα παλέψουμε, κυρίως, μέσα στο λαό και μέσα στους εργαζόμενους, με αγώνες, για να μπορέσουν να υπάρξουν τέτοιες προοπτικές.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Η Κυβέρνηση της Νέας Δημοκρατίας πρόσφατα ψήφισε τη γνωστή τροπολογία, με την οποία επιχειρεί απεγνωσμένα να ανακόψει την επέλαση της «Marfin Investment Group» για τον πλήρη έλεγχο του Ο.Τ.Ε.
      Η πορεία του ιδιοκτησιακού καθεστώτος του οργανισμού, ήταν περίπου προδιαγεγραμμένη και οι ευθύνες τόσο του ΠΑ.ΣΟ.Κ. που προχώρησε στη διάθεση του 64% περίπου, όσο και της Νέας Δημοκρατίας, που νομοθέτησε τη δυνατότητα της κατά 100% ιδιωτικοποίησης και της διάθεσης ποσοστού πέρα από το 64%, χάνοντας έτσι και την καταστατική μειοψηφία, είναι τεράστιες.  
      Εμείς, σ’ όλες τις φάσεις που προηγήθηκαν, για να φτάσουμε στη σημερινή κατάσταση, αντιταχθήκαμε και αντιπαρατεθήκαμε σ’ αυτήν την πολιτική, γιατί θεωρούμε ότι οι στρατηγικοί τομείς της οικονομίας, δεν πρέπει να περάσουν σε ιδιωτικά χέρια, καθώς και γιατί οι τηλεπικοινωνίες, ως κοινωνικό αγαθό, δεν πρέπει να υποτάσσονται στο βωμό του κέρδους. Ωστόσο, άλλες ήταν οι λογικές που επικράτησαν.
      Η σημερινή Κυβέρνηση, επιχειρεί να ολοκληρώσει το εθνικό, πολιτικό, οικονομικό και κοινωνικό έγκλημα, πιστεύουμε, που ξεκίνησε το ΠΑ.ΣΟ.Κ.. Πρέπει να γίνει σαφές ότι δεν πρόκειται για εκποίηση μιας ακόμη δημόσιας επιχείρησης. Πρόκειται για εκποίηση του ίδιου του μέλλοντος της χώρας μας, με επιπτώσεις στην ενσωμάτωση νέων τεχνολογιών, στην ανάπτυξη, στις κοινωνικές σχέσεις, στην ασφάλεια, στο απόρρητο και στις υποκλοπές.
      Οι πολιτικές που επέβαλαν τα τελευταία χρόνια η Κυβέρνηση και η διοίκηση του Ο.Τ.Ε., είχαν να κάνουν πρώτα και κύρια με την εθελούσια έξοδο χιλιάδων υπαλλήλων στη σύνταξη, με την επίθεση στα εργασιακά δικαιώματα, με την πώληση της «INFOTE» –πρώην «ΧΡΥΣΟΣ ΟΔΗΓΟΣ»- με την ενσωμάτωση της «OTENET», με την εξαγορά της «ΓΕΡΜΑΝΟΣ» από την «COSMOTE» και με την εξαγορά της «COSMOTE» από τον Ο.Τ.Ε..
      Και βέβαια, δεν πρέπει να ξεχνάμε ότι ο Ο.Τ.Ε. εμποδίστηκε, τουλάχιστον, για δέκα χρόνια να μπει στην κινητή τηλεφωνία. Και εδώ υπάρχουν βαρύτατες ευθύνες και από τις κυβερνήσεις της Νέας Δημοκρατίας, αλλά και του ΠΑ.ΣΟ.Κ. επίσης.
      Σήμερα, η εθελούσια έξοδος έχει ολοκληρωθεί. Την επικύρωσαν και οι συνδικαλιστές τόσο της Νέας Δημοκρατίας, όσο και της Π.Α.Σ.Κ.Ε. στον Ο.Τ.Ε.. Και βέβαια, καταδικάστηκαν μεν λεκτικά από το ΠΑ.ΣΟ.Κ., πλην όμως το κακό είχε γίνει.
      Έχει ολοκληρωθεί, λοιπόν, η εθελούσια έξοδος. Και το Τ.Α.Π.Ο.Τ.Ε. και το κοινωνικό σύνολο επιβαρύνονται με αρκετά εκατομμύρια ευρώ για το κόστος των πρόωρων συνταξιοδοτήσεων, γιατί ο Ο.Τ.Ε. λέει «ό,τι έδωσα, έδωσα και δεν χρωστάω άλλα». Και η Κυβέρνηση, βέβαια, αδιαφορεί.
      Σ’ ό,τι αφορά τις εργασιακές σχέσεις, η Κυβέρνηση άλλαξε με νόμο τους κανονισμούς εργασίας, στη βάση της γνωστής τροπολογίας περί ζημιογόνων Δ.Ε.Κ.Ο., τη στιγμή που όλοι γνωρίζουν ότι η ζημιά των ετών 2004-2005 προέρχεται από τη χορηγία της Ολυμπιάδας και της ενσωμάτωσης του κόστους της εθελουσίας στο 2005.
      Κανένας μέχρι σήμερα δεν αισθάνθηκε την ανάγκη να εξηγήσει την αναγκαιότητα της πώλησης της «INFOTE», του πάλαι ποτέ «ΧΡΥΣΟΥ ΟΔΗΓΟΥ». Ίσως επειδή είχε πολλά κέρδη και γι’ αυτό έπιανε καλύτερη τιμή.
      Στον αντίποδα ακριβώς, έχουμε την υπόθεση της εξαγοράς της «COSMOTE». Εμείς πάντα προβάλλαμε και διεκδικούσαμε όλες οι νέες υπηρεσίες, μεταξύ των οποίων και η κινητή τηλεφωνία, να αναπτυχθούν από τον Ο.Τ.Ε.. 
      Η άποψή μας αυτή, δεν έχει αλλάξει μέχρι σήμερα. Υπάρχουν, όμως, κάποιες άλλες πλευρές οι οποίες πρέπει να αναδειχθούν. Πρώτον, αυτή η εξαγορά, γίνεται σε μία περίοδο όπου το ιδιωτικό κεφάλαιο κατέχει το 72% του Ο.Τ.Ε. και το κράτος μόλις το 28%. 
      Δεύτερον, αυτή η εξαγορά, δεν γίνεται με βάση τις αιτιάσεις που πρόβαλε η Αριστερά για την ανάπτυξη των νέων υπηρεσιών του Ο.Τ.Ε.. Η Αριστερά μιλούσε για έναν Ο.Τ.Ε. δημόσιο και σύγχρονο, ο οποίος θα λειτουργεί σαν μοχλός ανάπτυξης της ελληνικής οικονομίας και θα έχει και σαφή κοινωνικό προσανατολισμό.
      Όμως, αυτό το οποίο συμβαίνει σήμερα γίνεται με βασικά κριτήρια τα συμφέροντα των μετόχων και δη των μεγαλομετόχων, καθώς ο Ο.Τ.Ε. θα γίνει πιο ελκυστικός για τον όποιο μελλοντικό αγοραστή στον οποίο η Κυβέρνηση θα θέλει να εκχωρήσει και το μάνατζμεντ του οργανισμού.
      Τρίτον, μετά τη συγχώνευση των δύο εταιρειών και σε μία πιθανή αύξηση του μετοχικού κεφαλαίου του Ο.Τ.Ε., μπορεί –ακόμα πιο εύκολα απ’ ό,τι σήμερα- η «MARFIN» ή όποιος άλλος, να αποκτήσει ακόμα πιο αποφασιστικό ρόλο στον Ο.Τ.Ε.
      Τέταρτον, είναι βέβαιο ότι θα καταργηθούν εκατοντάδες, αν όχι χιλιάδες, θέσεις εργασίας, εκτός απ’ αυτές που ήδη έχουν καταργηθεί, αφού θα ενοποιηθούν τρία δίκτυα πωλήσεων –Ο.Τ.Ε., «COSMOTE», «ΓΕΡΜΑΝΟΣ»- πράγμα το οποίο θα επηρεάσει όχι μόνο τους εργαζόμενους στις πωλήσεις και στα καταστήματα, αλλά και τους εργαζόμενους σε υπηρεσίες διοίκησης και υποστήριξης, όπως για παράδειγμα στις οικονομικές υπηρεσίες ή στα πληροφοριακά κέντρα.
      Πέμπτον, το μωσαϊκό των εργασιακών σχέσεων στον όμιλο Ο.Τ.Ε. μεγαλώνει και έχουμε πολλών ταχυτήτων και με τελείως διαφορετικά μισθολογικά, εργασιακά και ασφαλιστικά καθεστώτα, εργαζομένους. Η συνέπεια θα είναι να ενταθούν ακόμα περισσότερο τα προβλήματα στη συνοχή των εργαζομένων στον όμιλο του Ο.Τ.Ε., που έχουν προέλθει από προηγούμενες πολιτικές επιλογές.
      Σ’ όλα τα παραπάνω, εμείς απαντάμε και λέμε ότι κεντρικό ζήτημα είναι η ισχυροποίηση της συμμετοχής του δημοσίου στον Ο.Τ.Ε. και η ενιαιοποίηση προς τα πάνω, όλων των μισθολογικών, ασφαλιστικών και εργασιακών δικαιωμάτων των εργαζομένων στον όμιλο Ο.Τ.Ε.. 
      Για μας, το δίλημμα για το μέλλον του Ο.Τ.Ε., δεν είναι ο έλεγχος από τη MIG ή η παράδοσή του σε πολυεθνική τηλεπικοινωνιακή εταιρεία ως στρατηγικό επενδυτή, όπως αναζητεί η Κυβέρνηση. Η χώρα μας και ο ελληνικός λαός, έχουν ανάγκη από ένα ανασυγκροτημένο, υπό πλήρη δημόσιο έλεγχο, Ο.Τ.Ε., ο οποίος θα παίζει κοινωνικό και εθνικό ρόλο και θα υπηρετεί την ανάγκη, για φθηνές υπηρεσίες υψηλής ποιότητας στους πολίτες.
      Μιλήσατε για ευρυζωνικά δίκτυα, για τα άτομα με αναπηρίες και όλα αυτά, κύριε Υπουργέ, αλλά δεν ξέρω πώς θα γίνει, εάν ο Ο.Τ.Ε. είναι ιδιωτικοποιημένος. Αυτό σημαίνει ότι θα επιβαρύνονται ακόμα περισσότερο και η Αυτοδιοίκηση και οι άλλες δημόσιες υπηρεσίες, που θα επιζητούν αυτές τις υπηρεσίες του Ο.Τ.Ε., αλλά και τα άτομα με αναπηρία.
      Πέραν αυτού, θα πρέπει να γίνει σαφές ότι θα πρέπει να καταργηθούν οι αντισυνταγματικές ρυθμίσεις για τις αλλαγές στον κανονισμό εργασίας του προσωπικού, καθώς και όλες οι διακρίσεις μεταξύ νέων και παλαιών, καθώς και μεταξύ εργαζομένων στον Ο.Τ.Ε. και στις άλλες θυγατρικές του. Δεν μπορεί να υπάρχουν αυτοί οι πολλαπλών ταχυτήτων εργαζόμενοι. 
      Στη θέση μας αυτή συνηγορεί, εκτός των άλλων, και η επιστημονικά τεκμηριωμένη αρχή, που λέει ότι η σταθερότητα στην εργασία και οι ικανοποιητικές συνθήκες εργασίας και αμοιβών, συνιστούν βασικούς συντελεστές παραγωγικότητας, ενώ η ανασφάλεια και η αβεβαιότητα, φέρνουν ακριβώς τα αντίθετα αποτελέσματα. 
      Και επειδή ο προηγούμενος ομιλητής, αναφέρθηκε στο αν εξυπηρέτησαν οι Δ.Ε.Κ.Ο. και αν εξυπηρέτησαν το μεγάλο κεφάλαιο, θα ήθελα να πω ότι όντως εξυπηρέτησαν το μεγάλο κεφάλαιο, αλλά έως τώρα η Δ.Ε.Η., ο Ο.Τ.Ε., αυτές οι Δ.Ε.Κ.Ο., προσέφεραν και στο κοινωνικό σύνολο και στον ελληνικό λαό και σ’ όλους τους εργαζόμενους. Προφανώς, προσέφεραν και στο μεγάλο κεφάλαιο, αλλά εδώ είναι που θα πρέπει ο ελληνικός λαός, να κάνει τις επιλογές του, επιλέγοντας και τις κυβερνήσεις που στέλνει στη Βουλή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κυρία Πρόεδρε, με μία φράση. 
      Και βέβαια, απ’ αυτήν την άποψη, δεν πρέπει να ξεχνάμε και αυτό που ελέχθη για τη «SIEMENS» και τα σκάνδαλα που έχουν ανακύψει και στα οποία, δυστυχώς, και ο Ο.Τ.Ε., όπως εμπλέκεται και σε τόσα άλλα, όπως σ’ αυτά με τις υποκλοπές. Δυστυχώς, σ’ όλα αυτά που συμβαίνουν και συνεπάγονται διαπλοκή, λίγο-πολύ και συχνά, βλέπουμε και τον Ο.Τ.Ε. μέσα. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστούμε και εμείς. 
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Αστέριος Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κυρία Πρόεδρε. 
      Παρακολούθησα με μεγάλη προσοχή τις αιτιάσεις, που εκτοξεύθηκαν από την πλευρά της Μείζονος Αντιπολιτεύσεως και θα πρέπει να παρατηρήσω ότι καταναλώθηκε ένα μεγάλο ποσοστό φαιάς ουσίας και επιχειρημάτων, για να αποδειχθεί ότι στον Ο.Τ.Ε. ακολουθείται μία αλλοπρόσαλλη πολιτική. 
      Δεν χρειαζόταν να κάνετε ένα τόσο μεγάλο κόπο, όπως δεν θα κάνω και εγώ, διότι αρκεί να καταθέσω στα Πρακτικά την εμπρόσθια όψη που εμφανίζει ο «χρυσός οδηγός» του Ο.Τ.Ε., όπου σε μία εποχή σκληρού ανταγωνισμού στον τομέα των τηλεπικοινωνιών, διαφημίζεται, αγαπητέ κύριε Υφυπουργέ, μία εταιρεία ανταγωνίστρια του Ο.Τ.Ε., η «ON TELECOMS». 
      Ερωτώ, λοιπόν, το εξής: Σε χαλεπούς καιρούς, σε δύσκολους καιρούς, ο Ο.Τ.Ε. για να πάρει –προφανώς- τα έσοδα μιας διαφημιστικής καταχώρησης, τι κάνει; Βγάζει μόνος του τα μάτια του; Ας πούμε, λοιπόν, τα πράγματα με το όνομά τους και ας αφήσουμε τον κόσμο να βγάλει τα δικά του συμπεράσματα, για το ποιος υποτιμά τη νοημοσύνη μας, για το πώς κάποιοι διαχειρίζονται τις τύχες και τα κεφάλαια της πιο σφριγηλής και μέχρι τώρα κερδοφόρας δημόσιας επιχείρησης.
      Τα καταθέτω στα Πρακτικά για να λάβετε γνώση. 
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, είναι γνωστό ότι η «COSMOTE», δημιούργησε στα Σκόπια μία θυγατρική την οποία ελέγχει 100%, την «COSMOPHONE». Τονίζω ότι βρίσκεται στον έλεγχο της «COSMOTE» 100%. Συνεπώς και του Ο.Τ.Ε., συνεπώς και του Υπουργείου, αφού διορίζει τον κ. Βουρλούμη, τη διεύθυνση κλπ. του Ο.Τ.Ε.
      Και βεβαίως, κανείς δεν μπορεί να πει ή να απαιτήσει από μία εταιρεία σε περιβάλλον, όπως είπα, οξύτατου ανταγωνισμού, να κάνει τέτοιες κινήσεις και χειρισμούς, που θα ενισχύουν τα εθνικά δίκαια της χώρας μας και συγκεκριμένα έναντι των Σκοπίων. 
      Όμως από το άκρο αυτό μέχρι το άλλο άκρο, στο οποίο έχει πέσει η «COSMOPHONE», δηλαδή, να λειτουργεί υποστηρικτικά της προπαγάνδας των Σκοπίων έναντι των εθνικών δικαίων της χώρας μας, υπάρχει μία μεγάλη απόσταση. Και γιατί το λέω αυτό, κύριε Υφυπουργέ; Διότι στην ιστοσελίδα της  «COSMOPHONE» υπήρξαν δεκάδες αναφορές σε χώρα με το όνομα «Μακεδονία», πρώτον. Και δεύτερον, οι αναφορές αυτές, τις οποίες δεκάδες συμπολιτών μας επεσήμαναν, αφού επισημάνθηκαν μέσα σε είκοσι τέσσερις ώρες η ιστοσελίδα έφυγε. Και το ερώτημα είναι: Θα πρέπει ο Χ Έλληνας πολίτης να επισημαίνει αυτά τα πράγματα; Η ελληνική πολιτεία είναι εντελώς απούσα; Μόνοι μας θα βγάζουμε τα μάτια μας; Δεν θα πρέπει να υπάρχει μια συνεργασία, μία κατεύθυνση από το αρμόδιο Υπουργείο ή από τα αρμόδια Υπουργεία προς τους Έλληνες επενδυτές, που επενδύουν σημαντικά ποσά στη γειτονική χώρα των Σκοπίων και καλά κάνουν, εάν κρίνουν ότι είναι οικονομικά προσοδοφόρα η ενέργειά τους. Δεν θα πρέπει, όμως, να υπάρχει μία καθοδήγηση, μία κεντρική κατεύθυνση να το πω έτσι; Δηλαδή, μπορούν οι Έλληνες επιχειρηματίες σε διάφορα σημεία του κόσμου να λειτουργούν όπως θέλουν; Αυτό είναι ένα σημαντικό πρόβλημα, το οποίο η ελληνική πολιτεία θα πρέπει να το δει.
      Έρχομαι τώρα στο ζήτημα που απασχόλησε πολλές φορές τον Τύπο στην υπόθεση –εγώ δεν θα πω σκάνδαλο, δεν θα πω βαρύγδουπες λέξεις, ας το πω υπόθεση- της εξαγοράς της εταιρείας «ΓΕΡΜΑΝΟΣ» από την «COSMOTE», στην οποία ο κ. Βερελής είχε ένα προσωπικό ρόλο, υπό την έννοια ότι κίνησε κάθε διαδικασία, απ’ ό,τι διάβασα στα Πρακτικά δηλαδή, προκειμένου η υπόθεση να λάβει το δρόμο της δικαιοσύνης, την εισαγγελική οδό. Και πολύ καλά κάνατε, κύριε Βερελή, και σας τιμά αυτό το πράγμα, διότι όπως είπε και ο αξιότιμος κύριος Πρωθυπουργός πριν από λίγο, θα πρέπει να ρίχνουμε άπλετο φως. 
      Μόνο που θα πρέπει να πούμε, κύριε Υφυπουργέ, ότι άπλετο φως περιμένουμε και αντί για άπλετο φως, μαύρο σκοτάδι βλέπουμε. Διότι τι έγινε με την περιβόητη αυτή υπόθεση της εξαγοράς, που φέρνει στο φως κρίσιμα ερωτηματικά, θα πω, διότι σας είπα εγώ ότι θέλω να αποφύγω αυτές τις βαρύγδουπες εκφράσεις, χωρίς όμως να παραβιάζω βάναυσα και τη λογική μας. 
      Θα σας θέσω, λοιπόν, κάποια στοιχεία, για τα οποία θα περιμένω μία απάντηση. Στοιχείο πρώτο. Δύο φορές, κύριε Υφυπουργέ, κατεβλήθη προσπάθεια, πριν από την εξαγορά, για να γίνει εξαγορά. Και τις δύο φορές αντέδρασε η διοίκηση του Ο.Τ.Ε. και ναυάγησε η εξαγορά. Την τρίτη φορά με τη διοίκηση του κ. Βουρλούμη, τι άλλαξε και προχωρήσαμε στην εξαγορά; Δηλαδή, γιατί δύο φορές πριν, κρίθηκε ότι δεν θα έπρεπε να γίνει η ενέργεια αυτή και την τρίτη φορά έγινε; Τι άλλαξε δραματικά; Αυτό είναι το πρώτο ερώτημα. 
      Σας είπε ο κ. Βερελής και πολύ σωστά ότι το τίμημα είναι 4,42; 
      ΧΡΙΣΤΟΣ ΒΕΡΕΛΗΣ: ΄Οχι, 1,42 δισεκατομμύρια ευρώ.
      ΑΣΤΕΡΙΟΣ ΡΟΝΤΟΥΛΗΣ: Έτσι είναι, έχετε απόλυτο δίκιο.
      Το τίμημα αυτό είναι πάρα πολύ υψηλό, κύριε Υφυπουργέ. Και θα σας πω γιατί είναι υψηλό. Εάν κάνουμε μία αναγωγή, θα δούμε ότι έναντι των χρημάτων αυτών που έδωσε ο Ο.Τ.Ε., πήρε κάποια καταστήματα λιανικής πώλησης. Ξέρετε πόσο κοστολογείται το κάθε κατάστημα λιανικής πώλησης; Κοστολογείται 2,5 εκατομμύρια ευρώ. Τόσα δώσαμε σε σχέση με το συνολικό τίμημα για να γίνει η εξαγορά, τη στιγμή αγαπητοί συνάδελφοι, που για να στηθεί ένα τέτοιο κατάστημα λιανικής πώλησης, μας στοίχιζε 50.000 ευρώ, 70.000 ευρώ. Πάντως, όχι 2,5 εκατομμύρια ευρώ. 
      Άρα με τα χρήματα αυτά, θα μπορούσε να στήσει ο Ο.Τ.Ε. είκοσι χιλιάδες δικά του  καταστήματα. Χρειαζόμαστε μία απάντηση επ’ αυτού. 
      Δεύτερο ερώτημα: τι αγόρασε ο Ο.Τ.Ε.;  Να σας πω τι αγόρασε ο Ο.Τ.Ε.; Τον τζίρο των καταστημάτων της λιανικής πώλησης, διότι ακίνητα δεν υπήρχαν. Από τα τριακόσια τριάντα καταστήματα του δικτύου «ΓΕΡΜΑΝΟΣ», τα δεκαπέντε μόνο ήταν ιδιόκτητα. Τα άλλα είναι με το σύστημα fransize και ανήκουν σε ιδιώτες. Άρα, λοιπόν, ξέρετε τι αγοράσαμε; Τον τζίρο. Ποιος μας διασφαλίζει, λοιπόν,  ότι ο τζίρος αυτός θα παραμείνει σταθερός; Αν, όμως, αρχίζει και μειώνεται ο τζίρος, ποιος θα αναλάβει τη ζημιά; Ο κ. Βουρλούμης; Για να μην πω και το άλλο ζήτημα που εγείρεται. Αν το τίμημα προσεγγιστεί από τη σκοπιά των δανείων που πήρε η «COSMOTE» για να εξαγοράσει το «ΓΕΡΜΑΝΟ», ξέρετε τι σημαίνει αυτό; Ότι θα χρειαστούμε μία δεκαετία, υπό την προϋπόθεση ότι κάθε χρόνο, θα έχουμε κέρδη της τάξεως των 140.000.000 ευρώ από την πλευρά της εξαγορασθείσης εταιρείας, προκειμένου να καλυφθεί το κόστος. Δηλαδή, μιλάμε για νούμερα, που ούτε στο όνειρό σας δεν θα τα δείτε, κύριε Υφυπουργέ. Άρα, λοιπόν, όλα αυτά γεννούν ερωτηματικά. 
      Για να συνοψίσω, θα πω το εξής. Αν γινόταν μία αντικειμενική αποτίμηση της αξίας της εταιρείας, η τιμή θα ήταν υποπενταπλάσια. Αυτό δείχνουν οι αντικειμενικές μελέτες και μία αντικειμενική προσέγγιση των πραγμάτων. 
      Θα σας υποβάλλω και ένα άλλο ερώτημα: η «ΓΕΡΜΑΝΟΣ», ενώ συνεργαζόταν με τη «VODAFONE» και την «ΤΙΜ», δεν προσκάλεσε τις εταιρείες αυτές, που ήταν και πελάτες της, να συμμετάσχουν στις προσφορές. Γιατί συνέβη αυτό το πράγμα; Να σας πω εγώ γιατί συνέβη. Διότι, αν συμμετείχαν, θα φαινόταν πόσο υψηλότατο είναι το τίμημα εξαγοράς από την «COSMOTE». 
      ΠΡΟΕΔΡΕΥΟΥΣΑ (Βέρα Νικολαΐδου):  Πρέπει να τελειώσετε, κύριε συνάδελφε.
      ΑΣΤΕΡΙΟΣ  ΡΟΝΤΟΥΛΗΣ:  Τελειώνω, κυρία Πρόεδρε.
      Θέλω να θέσω και ένα άλλο ζήτημα. Κατά το εξάμηνο διαπραγμάτευσης η μετοχή της «ΓΕΡΜΑΝΟΣ», κύριε Υφυπουργέ, πήγε από τα 12 στα 19 ευρώ. Σας ερωτώ, λοιπόν, ευθέως: υπήρξε παραβίαση του ν.3340/2005 περί κατάχρησης εμπιστευτικής πληροφόρησης; Έγινε κάποιο χρηματιστηριακό παίγνιο κατά παράβαση του νόμου που σας ανέφερα;  Και βεβαίως θα μου πείτε ότι αυτό είναι θέμα της δικαιοσύνης. Ναι, αλλά μόνο τη δικαιοσύνη δεν βλέπουμε. Σκοτάδι πυκνό.
      Και τελειώνοντας, κυρία Πρόεδρε….
      ΠΡΟΕΔΡΕΥΟΥΣΑ  (Βέρα Νικολαΐδου):  Έχετε υπερβεί κατά πολύ το χρόνο σας.
      ΑΣΤΕΡΙΟΣ  ΡΟΝΤΟΥΛΗΣ:  Ένα λεπτό, κυρία Πρόεδρε,….
      ΠΡΟΕΔΡΕΥΟΥΣΑ  (Βέρα Νικολαΐδου):  Όχι ένα λεπτό. Ολοκληρώστε.
      ΑΣΤΕΡΙΟΣ  ΡΟΝΤΟΥΛΗΣ:  Ολοκληρώνω.
      Όλα τα κόμματα, κύριε Υφυπουργέ, τότε που έγινε η εξαγορά,  μίλησαν εντός Βουλής για ένα πολιτικό σκάνδαλο, πτυχές του οποίου θα πρέπει να διερευνηθούν από την ελληνική δικαιοσύνη, πλην του Κ.Κ.Ε.. Δυστυχώς, δεν υπάρχει κανείς εκπρόσωπος του Κ.Κ.Ε. για να απαντήσει. Ευθέως θέτω το ερώτημα: είχε μετοχές το Κ.Κ.Ε. στη «ΓΕΡΜΑΝΟΣ»; Κι αν είχε μετοχές, απ’ αυτή την εξαγορά μπήκαν ποσά -και πόσα- στο ταμείο του κόμματος; Και αναφέρομαι στο Κ.Κ.Ε..
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου):  Έχετε πάρει πολλές φορές απαντήσεις, αλλά συνεχίζετε.
      ΑΣΤΕΡΙΟΣ  ΡΟΝΤΟΥΛΗΣ:  Νομίζω, κυρία Πρόεδρε, ότι προεδρεύετε και είστε σε υπερκομματική κατάσταση πραγμάτων….
      ΠΡΟΕΔΡΕΥΟΥΣΑ  (Βέρα Νικολαΐδου):  Απλά σας λέω ότι έχετε πάρει στην Αίθουσα αυτή πολλές φορές την απάντηση, αλλά επανέρχεστε.
      ΑΣΤΕΡΙΟΣ  ΡΟΝΤΟΥΛΗΣ:   Δεν τη λάβαμε ποτέ.
      ΠΡΟΕΔΡΕΥΟΥΣΑ  (Βέρα Νικολαΐδου):  Ο κ. Τσιόκας έχει το λόγο για έξι λεπτά.
      ΘΕΟΧΑΡΗΣ ΤΣΙΟΚΑΣ:   Κύριε Υφυπουργέ, η Κυβέρνηση σφυρίζει κλέφτικα. Για άλλα σας ρωτάμε, άλλα απαντάτε και με περίσσεια αλαζονεία κρύβεστε πίσω από μία εικονική  και όχι πραγματική πλειοψηφία.
      Και όχι μόνο κρύβεστε, το χειρότερο απ’ όλα είναι ότι με τις απαντήσεις που δώσατε, δείχνετε να μην καταλαβαίνετε και τι γίνεται γύρω σας. Δεν καταλαβαίνετε τι γίνεται στην Ευρώπη. Η Ευρώπη αυτόν τον καιρό συζητάει σοβαρά με τις κυβερνήσεις της, τα κράτη-μέλη της και με πρωταγωνιστές τους σοσιαλιστές, την ανάγκη να προασπιστούν τις, στρατηγικής σημασίας, επιχειρήσεις και η Νέα Δημοκρατία παίζει ατελείωτα παιχνίδια χρησιμοποιώντας τους εκλεκτούς της, όπως είναι ο κ. Βουρλούμης. Γι’ αυτό δεν ελέγχετε τον κ. Βουρλούμη. Σας έκανε μία βαρύτατη καταγγελία πριν ο Κοινοβουλευτικός μας Εκπρόσωπος. 
      Η δικαιοσύνη ελέγχει σοβαρά τον κ. Βουρλούμη και δεν θα το αφήσουμε έτσι αυτό για χαριστικές πράξεις, για συγκεκριμένη εταιρεία για την οποία ζητάμε να γίνει εξεταστική επιτροπή. Τι σας δεσμεύει για να το κρατάτε;
      Δεύτερον, μας λέτε ότι έχετε επιχειρησιακό πρόγραμμα για τη μετάβαση στην κοινωνία της πληροφορίας, για την ψηφιακή ανάπτυξη των επικοινωνιών κ.λπ.. 
      Έχω τη γνώμη ότι εδώ λέτε άλλα αντί άλλων. Πρώτα απ’ όλα γιατί αυτό που ανακοίνωσε ο κ. Χατζηδάκης ως πολιτική της Νέας Δημοκρατίας δεν λέει τίποτα καινούργιο απ’ αυτό που έλεγε ο κ. Λιάπης και το ερώτημα είναι και αν ακόμα ισχύει, γιατί δεν τα κάνατε αυτά τα τέσσερα χρόνια; Το χειρότερο όμως απ’ όλα είναι ότι δεν εξασφαλίζετε τους πόρους.
       Και μέσα απ’ όλα αυτά κάνετε και κάτι άλλο, που αν το διαβάσει κανείς θα πει ότι πρόκειται για ερασιτεχνισμούς ή ηθελημένη παραποίηση της αλήθειας.
       Υπουργείο Επικοινωνιών, Διεύθυνση, Γενική Γραμματεία Τεχνολογιών στο Υπουργείο Εθνικής Οικονομίας και οι πόροι είναι σαν τον παπά στα χαρτιά, εδώ παπάς εκεί παπάς. Πόροι εξασφαλισμένοι δεν υπάρχουν.
      Σας ρωτάμε στη συνέχεια για τον Ο.Τ.Ε. και σας λέμε ότι ο όμιλος Ο.Τ.Ε. είναι μέσα στις έξι μεγαλύτερες τηλεπικοινωνιακές εταιρείες της Ευρώπης και διαδραματίζει ένα σοβαρό ρόλο. Είναι κερδοφόρος, είναι εργαλείο ανάπτυξης, είναι εργαλείο κοινωνικής συνοχής, είναι στρατηγικός τομέας. 
      Και σας ρωτάμε, παραλάβατε ένα επιχειρησιακό πρόγραμμα υποδομών, με IP, με οπτικές ίνες. Και τι χρειαζόταν; Χρειαζόταν να αξιοποιήσετε τα ακραία δίκτυα. Δεν το κάνατε ούτε αυτό. Παρ’όλα αυτά όμως όσον αφορά στον κ. Βουρλούμη, το Υπουργείο σας, την Κυβέρνησή σας, πέρασαν από τα χέρια της δισεκατομμύρια ευρώ από τις αγοραπωλησίες του «ΓΕΡΜΑΝΟΥ», της «ΙNFOTE, της εθελούσιας εξόδου. Όλα αυτά πέρασαν από τα χέρια σας. Επένδυση δεν έγινε πουθενά. Και επαίρεστε για το 10%, όταν το πρόγραμμα αυτό της διείσδυσης ξεκίνησε πριν από πέντε χρόνια και ο μέσος όρος στην Ευρώπη λέει ότι στα πέντε χρόνια η Ευρώπη αύξησε την διεισδυτικότητά της 20%; Στην Ελλάδα το 10% το θεωρείτε επιτυχία, που παραλάβατε υποδομές;  Αλλά πώς να τις αξιοποιήσετε, αφού η δουλειά σας είναι μέσω της Ε.Ε.Τ.Τ., να δίνετε σε μαϊμού παρόχους τη δυνατότητα να κάνουν δήθεν επενδύσεις και να καθηλώνετε τον Ο.Τ.Ε. και να δίνετε κανόνες στην αγορά; 
      Ας μας πείτε και έναν πάροχο απ? αυτούς που λέτε ότι θέλετε να στηρίξετε στα πλαίσια της απελευθέρωσης που να έκανε μία επένδυση. Μία επένδυση! 
      Στην Ευρώπη, κύριε Υπουργέ, με 50 ευρώ πάγιο μπορεί ο πολίτης να έχει τηλέφωνο, κινητό, τηλεόραση, σταθερό, internet. Πείτε μας στην Ελλάδα πόσο είναι! 
      Αυτή είναι η πολιτική σας και μη μας λέτε ότι είναι ανώνυμη εταιρεία. Στην ανώνυμη εταιρεία υπάρχει ο βασικός μέτοχος και ο βασικός μέτοχος είστε εσείς. Αλλά πώς να είστε εσείς, η Κυβέρνηση, αν εσείς νομίζετε ότι είναι περιουσία σας και αντί να μεγαλώσετε την περιουσία, τον ιδρώτα του ελληνικού λαού, την εκποιείτε στις διάφορες υποχρεώσεις σας και έχουμε τον τραγέλαφο ο ίδιος Υπουργός μέσα σε τρία χρόνια τη μία φορά να λέει «και 5% μετοχές να έχει το δημόσιο δεν πειράζει» και την άλλη φορά να φέρνει νομοθετική ρύθμιση που την ελέγχει η Ευρωπαϊκή Ένωση; Είναι σοβαρά πράγματα αυτά; Είναι σοβαρή Κυβέρνηση αυτή; Πώς θα ήταν όμως σοβαρή όταν σήμερα το πρωί ο Πρωθυπουργός αντί να συζητήσει σοβαρά ζητήματα που αφορούν την αξιοπιστία του πολιτικού συστήματος, είπε «ελάτε, κάντε μου μία ερώτηση να σας δώσω μία ατάκα»; Αυτή είναι πολιτική συμπεριφορά, όταν η κοινωνία ζητάει σοβαρές εξηγήσεις για όλα τα θέματα; Γι’ αυτό αρνείστε τις εξεταστικές, γι’ αυτό προστατεύετε το Βουρλούμη και γι’ αυτό επιπλέον απαξιώνετε τον Ο.Τ.Ε..
      Υπάρχει άλλος δρόμος κι αυτόν το δρόμο σας τον περιέγραψε ο Πρόεδρός μας, τον περιγράψαμε κι εμείς στις πρωτομιλίες μας και σ’ αυτόν το δρόμο θα βαδίσει η ελληνική κοινωνία πολύ σύντομα.
      	Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Τσιόκα. 
      	Ο κ. Παπακωνσταντίνου έχει το λόγο για δύο λεπτά.
      	ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ευχαριστώ, κυρία Πρόεδρε.
      	Κύριε Υπουργέ, είναι σαφές από την ομιλία σας, αλλά και από τη συνολική πολιτική που έχουμε δει, ότι ποτέ δεν θεωρήσατε ότι ο Ο.Τ.Ε. μπορεί να χρησιμοποιηθεί σαν στρατηγικό εργαλείο. Αυτό το καταλάβαμε από το πώς αντιμετωπίσατε τις ξένες του επενδύσεις, το καταλάβαμε όταν είπατε ότι ο Ο.Τ.Ε. δεν είναι δημόσια επιχείρηση. Πράγματι δεν είναι δημόσια επιχείρηση με την κλασική έννοια, όμως ο Ο.Τ.Ε. έχει όλες ή αν όχι όλες, τη συντριπτική πλειονότητα των ψηφιακών υποδομών στη χώρα. Αυτό το απεμπολεί η ελληνική πολιτεία; Θεωρεί ότι δεν είναι κάτι που την αφορά, όταν σ’ όλη την Ευρώπη γίνεται μία συζήτηση και έχουμε ξεφύγει από τη δεκαετία του 1980 που είχαμε τις ιδιωτικοποιήσεις των τηλεπικοινωνιακών παρόχων. Τώρα πάμε σε μία λογική αυτές οι εθνικές υποδομές να έχουν και ένα δημόσιο έλεγχο. 
      	Παράδειγμα: Ένας από τους «μνηστήρες» του Ο.Τ.Ε. το 2006 ήταν η «TELECOM AUSTRIA». H «TELECOM AUSTRIA» είναι μία εταιρεία στην οποία το κράτος έχει 25% άμεσα και 37% εμμέσως σε μία χώρα μικρότερη από την Ελλάδα η οποία όμως θέλει να δει ένα ρόλο στην ευρύτερη περιοχή κι εμείς ήμασταν έτοιμοι να πουλήσουμε τον Ο.Τ.Ε. σ’ αυτήν την εταιρεία.
      	Δεύτερο ζήτημα: Μιλήσατε για 450.000.000 ευρώ από το επιχειρησιακό πρόγραμμα. Δεν έχετε βάλει ούτε ένα κόμμα στο σχεδιασμό της κοινωνίας της πληροφορίας για τις τηλεπικοινωνίες. Τίποτα. Ό,τι υλοποιείται αυτήν τη στιγμή είναι ό,τι είχε σχεδιαστεί πριν αναλάβετε, όλα αυτά που μας είπατε. 
      	Για το 9% της διάδοσης της ευρυζωνικότητας για το οποίο μιλάτε, εγώ θα δεχτώ ότι υπήρξε μία μεγάλη αύξηση. Είναι προφανές ότι υπάρχει αύξηση στη διείσδυση. Έχουν πέσει οι τιμές, έχει ανοίξει η αγορά, έχει απελευθερωθεί η αγορά εδώ και αρκετά χρόνια και αυτό είναι που ζούμε αυτήν τη στιγμή.
      	Όμως το παιχνίδι που παίζεται διεθνώς είναι ένα παιχνίδι ανταγωνισμού κι εδώ δυστυχώς –και μ’ αυτό θα ολοκληρώσω- σας επαναλαμβάνω κάτι που είχα πει και στον Υπουργό σε μία άλλη συζήτηση: Στη διεθνή κατάταξη για το e-readiness, την ηλεκτρονική ετοιμότητα των χωρών που κάθε χρόνο παρουσιάζεται, από το 2004 κάθε χρόνο η χώρα μας πέφτει. Το 2007 ήμασταν στην τριακοστή δεύτερη θέση, τρεις θέσεις κάτω από κει που ήμασταν το 2006.
      	Άρα, λοιπόν, καλή είναι η πρόοδος, αλλά δεν πάτε αρκετά γρήγορα κι αυτό είναι σαφές. Κάθε χρόνο υποχωρεί η θέση μας.
      	Σας ευχαριστώ πολύ.
      	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο συνάδελφο.
      	Το λόγο έχει ο κ. Στρατάκης.
      	ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε.
      	Κύριε Υπουργέ, πού θυμηθήκατε το ζήτημα της ασφάλειας όταν μιλήσατε; Εδώ πριν από κάποιο διάστημα μας λέγατε άλλα και τώρα υπεραμύνεστε της ασφάλειας της χώρας εξαιτίας του ότι στον Ο.Τ.Ε. οι ιδιώτες δεν πρόκειται να πάρουν πάνω από 20%. Είστε σίγουρος γι’ αυτό; Γιατί κάποια προηγούμενη περίοδο δεν έμπαινε θέμα ασφάλειας της χώρας εξαιτίας της παράδοσης των δικτύων στους ιδιώτες και στους ξένους και σήμερα το βάζετε εσείς ο ίδιος; Θα ήθελα να ξέρω γιατί πραγματικά είμαι περίεργος να δω πότε λέγατε την αλήθεια, τώρα ή στο παρελθόν.
      	Πέραν από το ότι πουλάτε φθηνά και αγοράζετε ακριβά –και εξήγησα τους λόγους στην πρωτομιλία μου- επικαλεσθήκατε και κάποια άλλα θέματα για την εθελουσία, για την επιτυχία της εθελουσίας εξόδου.
      Μα, τους ίδιους ανθρώπους, τους περισσότερους τουλάχιστον, τους ξαναπήρατε με διπλάσιο μισθό. Αυτή την επιτυχία είχατε; Και κάνατε κι αυτό που ανέλυσε και ο Κοινοβουλευτικός μας Εκπρόσωπος, το πραγματικά τραγελαφικό, δηλαδή, παρουσιάσατε σε μια χρονιά ζημιογόνο την επιχείρηση για να τη φέρετε στη συνέχεια ως κερδοφόρο. Γιατί αυτά τα παιχνίδια; Με αυτές τις διαδικασίες νομίζετε ότι αναβαθμίζετε τον Ο.Τ.Ε.; Τον έχετε απαξιώσει στην κυριολεξία. 
      Μιλήσατε και για την προσαρμογή της ελληνικής νομοθεσίας στα ευρωπαϊκά δεδομένα και την εναρμόνιση με τις ευρωπαϊκές οδηγίες. Μα, εδώ κάνετε το εξής τραγικό: Όταν κάνατε την εναρμόνιση με πολύ μεγάλη καθυστέρηση, δεν εναρμονίσατε το σύνολο των οδηγιών. Αφήσατε έξω τα κρατικά δίκτυα για να μπορείτε να βάλετε την ψηφιακή τηλεόραση σε άλλες διαδικασίες, όπως το κάνατε, για να μην αξιοποιηθεί η πλατφόρμα του Ο.Τ.Ε., για να μην αξιοποιηθεί ο ελληνικός δορυφόρος και να πάμε στον Utel Sat κ.λπ.. Τι κάνατε, λοιπόν, στην πράξη; 
      Δείχνετε με όλες τις πολιτικές σας σε όλα τα σημεία ότι έχετε άλλες σκοπιμότητες. Ούτε να αυξήσετε ό,τι έχει σχέση με το εθνικό κεφάλαιο, που αφορά την περιουσία του Ο.Τ.Ε. ούτε ενδεχομένως το πώς θα προχωρήσουμε με γρηγορότερους ρυθμούς για το σύνολο της χώρας –προσέξτε το αυτό- σε σχέση με τη νέα κατάσταση της τεχνολογίας και την καταπολέμηση του ψηφιακού χάσματος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, τρία λεπτά έχω. Για την ακρίβεια 2,8 λεπτά. 
      Θα ήθελα, λοιπόν, να σας πω, κύριε Υπουργέ, ότι όλα αυτά τα οποία κάνετε, είναι προς μια λάθος κατεύθυνση και θα τα πληρώσει η χώρα. Αποδεικνύεται δε αυτό από πάρα πολλές άλλες περιπτώσεις. Ήρθε η κ. Ρέντινγκ, η Επίτροπος την οποία επικαλεστήκατε, και ξέρετε τι μας είπε; «Κύριοι, είστε ανίκανοι και έναν οργανισμό που πήρατε, όταν είχατε την ελληνική Προεδρία, σας τον παίρνουμε πίσω». Αυτό έγινε με τον ΕΝΙSΑ. Δεν έχετε το θάρρος και τη δυνατότητα να υπερασπιστείτε επιτυχίες των ελληνικών κυβερνήσεων. Αυτά απαξιώνουν όχι μόνο το συγκεκριμένο χώρο και το συγκεκριμένο τομέα, αλλά και τη χώρα συνολικά. Αυτή την κατάσταση δημιουργείτε στη χώρα και πρέπει επιτέλους να το παραδεχθείτε.
      Το 3-PLAY προχωρά στις άλλες χώρες. Εδώ, ενώ μιλάτε για ευρυζωνικότητα, είναι όλα καθηλωμένα και το ξέρετε πάρα πολύ καλά. Πρέπει να έρθουν κάποιες ιδιωτικές εταιρείες, ενώ ο Ο.Τ.Ε. έχει τη δεσπόζουσα θέση, να προχωρήσουν κάποιες νέες ενδεχομένως τεχνολογίες, τις οποίες εσείς οπισθοδρομείτε με την τακτική σας. 
      Επειδή, λοιπόν, υπάρχει αυτή η αντιμετώπιση, εμείς εκτιμούμε ότι συνεχώς υπάρχει επικαιρότητα στις επερωτήσεις σε ό,τι αφορά την Κυβέρνηση και στους δύο τομείς και στη διαχείριση των οικονομικών και των εταιρειών που είχαν κερδοφορία και μπορούν να φέρουν χρήματα στην Κυβέρνηση, αλλά και σε ό,τι έχει σχέση με τις νέες τεχνολογίες που τις αφήνετε πίσω, γιατί δεν έχετε πρόθεση να εργαστείτε προς τη σωστή κατεύθυνση. 
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα  ένας  μαθητές και μαθήτριες και τρεις συνοδοί -καθηγητές από το 5o Γυμνάσιο Καρδίτσας.
       		Η  Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Οικονομίας και Οικονομικών κ. Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Εάν υπάρχει κάποιος άλλος συνάδελφος να μιλήσει, θα μιλήσω μετά.
      ΠΡΟΕΔΡΕΥΟΥΣΑ (Βέρα Νικολαΐδου): Δεν έχει ζητήσει άλλος το λόγο.
      Κύριε Βερελή, θέλετε να μιλήσετε;
      ΧΡΙΣΤΟΣ ΒΕΡΕΛΗΣ: Μετά τον κύριο Υφυπουργό.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Είπα, κυρία Πρόεδρε, εάν δεν είχε αντίρρηση, να προηγηθεί ο κ. Βερελής και να κλείσω εγώ τη συζήτηση. 
      ΠΡΟΕΔΡΕΥΟΥΣΑ (Βέρα Νικολαΐδου): Μα, ρωτήθηκε ο κ. Βερελής και απάντησε ότι θα μιλήσει μετά από εσάς.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Θα ανοίξουμε ένα δεύτερο κύκλο. Γι’ αυτό το είπα.
      Κυρία Πρόεδρε, άκουσα με ιδιαίτερη προσοχή τα όσα υποστήριξαν οι συνάδελφοί μας από το ΠΑ.ΣΟ.Κ. Αναγκάζομαι και πάλι να περιγράψω την κατάσταση στην οποία ήταν ο Ο.Τ.Ε., όταν αναλάβαμε την Κυβέρνηση πριν από τρία περίπου χρόνια. Θα σας επαναλάβω την περιγραφή που ακούσατε και τον Ιούνιο, γιατί μάλλον ξεχάσατε ότι η κατάσταση αυτή ήταν αντίστοιχη μ’ αυτή που περιγράφετε στην επερώτησή σας. 
      Όταν αναλάβαμε τη διακυβέρνηση της χώρας το 2004, ο Ο.Τ.Ε. είχε πτωτική οικονομική πορεία και σαφώς ήταν αναξιόπιστος στις διεθνείς αγορές. Δεν είχε επιχειρηματικό σχέδιο. Μετά από τρία χρόνια λειτουργίας σε απελευθερωμένη αγορά δεν είχε προσαρμοστεί στις νέες συνθήκες και είχε μηδενική διείσδυση στην ευρυζωνικότητα. Όλες οι επενδύσεις στο εξωτερικό ήταν προβληματικές. Ο οργανισμός ήταν σε πλήρη διάλυση, ήταν σε πλήρη παράλυση. Ήταν αναξιόπιστος στις αγορές, αναξιόπιστος στους συναλλασσομένους, υποχείριο των προμηθευτών, που του επέβαλαν παρωχημένες τεχνολογίες και μάλιστα σε εξωφρενικές τιμές. Και όλα αυτά σε μία αγορά που είχε απελευθερωθεί προ τριετίας. 
      Σήμερα ο Ο.Τ.Ε. έχει κυλιόμενο τριετές επιχειρηματικό σχέδιο, έχει συμβάλει σε μέγιστο βαθμό στην ανάπτυξη της ευρυζωνικότητας και έχει αποβάλει συνήθειες και άρρωστες πρακτικές του παρελθόντος. Η πορεία του είναι πλέον θετική, καθώς έχει εξυγιανθεί και παρουσιάζει σημαντική κερδοφορία. Όλες οι θυγατρικές του εντός και εκτός της Ελλάδος έχουν γίνει κερδοφόρες.
      Κάποτε όμως θα πρέπει να σταματήσουμε να υποτιμούμε τους πάντες. Ο Ο.Τ.Ε. έχει αναλάβει ένα μεγάλο μέρος του βάρους της κυβερνητικής στρατηγικής για τη διάδοση της ευρυζωνικότητας στην Ελλάδα. Και από το μηδέν, που ήταν το 2004, σήμερα υπάρχουν ένα εκατομμύριο εγκατεστημένες θύρες και σχεδόν οκτακόσιες χιλιάδες συνδέσεις. Ο δε ρυθμός αύξησης είναι ο υψηλότερος στην Ευρώπη.
      Οι προσπάθειες του Ο.Τ.Ε. σημείωσαν επιτυχία, αφού ξεκινώντας με λιγότερες από πενήντα χιλιάδες ευρυζωνικές συνδέσεις στις αρχές του 2005, μέσα σε δύο χρόνια οι συνδέσεις δεκαπλασιάστηκαν και έτσι το 2006 έκλεισε με υπέρβαση του φιλόδοξου αυτού στόχου. Κάθε αντικειμενικός παρατηρητής καταλαβαίνει ότι είναι αδιανόητο σήμερα να μιλάμε για απαξίωση του Ο.Τ.Ε..
      Κυρίες και κύριοι συνάδελφοι, είπα επανειλημμένως ότι ο Ο.Τ.Ε. είναι εταιρεία στρατηγικής σημασίας για την Ελλάδα. Του ανήκουν οι εθνικές τηλεπικοινωνιακές υποδομές της χώρας, τις οποίες και διαχειρίζεται. Παίζει ουσιαστικό ρόλο στην οικονομική ανάπτυξη και συμμετέχει στα ζητήματα άμυνας και ασφάλειας. Δεν είναι τυχαίο το γεγονός ότι παραμένει ο στυλοβάτης των τηλεπικοινωνιών στην Ελλάδα, παρά τον ανταγωνισμό που επικρατεί στην αγορά. Και ακριβώς έτσι αντιμετωπίζεται από την Κυβέρνηση.
      Κυρίες και κύριοι συνάδελφοι, αυτό που πραγματικά θλίβει είναι οι αναφορές για ανυπαρξία επενδυτικού πλάνου και στρατηγικής, καθώς επίσης και για έλλειψη εκσυγχρονισμού. Προφανώς, κυρίες και κύριοι συνάδελφοι του ΠΑ.ΣΟ.Κ., εξ ιδίων κρίνετε τα αλλότρια.
      Τον Αύγουστο του 2004 υπήρχαν στην Ελλάδα τριάντα επτά χιλιάδες εγκατεστημένες πόρτες ευρυζωνικότητας και δεκατέσσερις χιλιάδες λειτουργούσες συνδέσεις. Στο τέλος του 2004 υπήρχαν ενενήντα δύο χιλιάδες πεντακόσιες με σαράντα τρεις χιλιάδες λειτουργούσες συνδέσεις. Σήμερα ο Ο.Τ.Ε. έχει ένα εκατομμύριο εκατόν εβδομήντα χιλιάδες εγκατεστημένες θύρες με οκτακόσιες χιλιάδες λειτουργούσες συνδέσεις.
      Ο Ο.Τ.Ε. έχει επενδύσει την τελευταία τριετία σε υποδομή του τηλεπικοινωνιακού δικτύου περίπου μισό δισεκατομμύριο, κυρίως σε νέες τεχνολογίες για την ανάπτυξη της ευρυζωνικότητας. Στο ίδιο διάστημα έχει αναδιοργανωθεί μειώνοντας τις τηλεπικοινωνιακές περιφέρειες από δώδεκα σε τέσσερις και τα διαμερίσματα από πενήντα οκτώ σε είκοσι οκτώ. Η Ελλάδα χάρη στον Ο.Τ.Ε. έχει την ταχύτερη αύξηση ευρυζωνικότητας στην Ευρώπη και έχει προ πολλού πάψει να βρίσκεται στην τελευταία θέση.
      Σχετικά με το ζήτημα των καθυστερήσεων, θα πρέπει να ληφθεί υπ’όψιν ότι τα παλαιότερα χρόνια υπήρχαν μόνο νέες συνδέσεις και βλάβες, ενώ τώρα έχουν προστεθεί άνω των οκτακοσίων χιλιάδων λειτουργουσών θυρών ADSL, καθώς και άνω των διακοσίων πενήντα χιλιάδων βρόγχων παρόχων, που δημιουργούν πρόσθετη εργασία μεγάλου έργου και συνδετότητας. Παρ’ όλα αυτά οι νέες συνδέσεις εγκαθίστανται εντός δεκαημέρου κατά μέσο όρο, ενώ η άρση βλαβών έχει βελτιωθεί σε 86% εντός εικοσιτετραώρου. Οι συνδέσεις DSL εγκαθίστανται σε ποσοστό 94% εντός του συμβατικού χρόνου των δώδεκα ημερών, ενώ το μεγαλύτερο ποσοστό εγκαθίσταται εντός των πρώτων έξι ημερών.
      Σχετικά με αυτό το θέμα θέση έχει πάρει και η εποπτεύουσα Εθνική Ρυθμιστική Αρχή Τηλεπικοινωνιών, η οποία τονίζει ότι δεν έχει στοιχεία στη διάθεσή της, που να τεκμηριώνουν τον ισχυρισμό περί αρνητικής επιδείνωσης του μέσου χρόνου αναμονής για νέα σύνδεση και του μέσου χρόνου αποκατάστασης βλάβης από το 2004 έως σήμερα.
      Κυρίες και κύριοι συνάδελφοι, είναι άδικη και αβάσιμη η κατηγορία προς τον Ο.Τ.Ε. ότι έχει εγκαταλείψει το κοινωνικό σύνολο. Όχι μόνο δεν έχει εγκαταλείψει το κοινωνικό σύνολο, αλλά αντιθέτως είναι πρωτοπόρος σε θέματα της εταιρικής κοινωνικής ευθύνης.
      Αυτό πιστοποιείται από το Βραβείο Εταιρικής Κοινωνικής Ευθύνης από το Εμπορικό και Βιομηχανικό Επιμελητήριο, από τη δεύτερη θέση για το κοινωνικό του έργο στο Βαρόμετρο Αναγνωρισιμότητας και Κοινωνικής Συμπεριφοράς 2006, το πανελλαδικό πρόγραμμα για τη διάδοση της ευρυζωνικότητας και των νέων τεχνολογιών στην περιφέρεια, το ετήσιο χορηγικό πρόγραμμα στην περιφέρεια -είναι η πρώτη εταιρεία, της οποίας ο εταιρικός κοινωνικός απολογισμός πιστοποιήθηκε, σύμφωνα με τα διεθνή πρότυπα- καθώς επίσης και το πρόγραμμα επαναδιάθεσης ηλεκτρονικών υπολογιστών σε σχολεία και άλλους κοινωνικούς φορείς με έμφαση στην περιφέρεια.
      Τέλος, θα κλείσω με μία αναφορά για την υπόθεση της «SIEMENS», μια και αναπτύχθηκε από ορισμένους συναδέλφους. Κυρίες και κύριοι συνάδελφοι, θα είχαμε ενδεχομένως κάθε λόγο να διαχειριστούμε την υπόθεση της «SIEMENS» επικοινωνιακά, να επενδύσουμε κι εμείς στη σπερμολογία, μια και οι επίμαχες συμφωνίες έγιναν σε περιόδους, τη διαχείριση των οποίων δεν είχαμε εμείς. Δεν θα το κάνουμε και δεν το κάναμε. Δεν θα το κάνουμε, την ώρα μάλιστα που η δικαιοσύνη κάνει την έρευνά της. Αντιμετωπίζουμε με σοβαρότητα την υπόθεση και δεν επιχαίρουμε για τα υπονοούμενα των στελεχών της παράταξής σας, ούτε βεβαίως εμείς θα είμαστε αυτοί που θα αναζητήσουν Ιφιγένειες. Περιμένουμε τα αποτελέσματα της έρευνας και τότε θα τοποθετηθούμε υπεύθυνα, αλλά και θα πράξουμε υπεύθυνα, έτσι ώστε να διαλευκανθεί πλήρως αυτή η υπόθεση και να αποδοθούν οι ευθύνες εντός και εκτός της Βουλής, εφόσον υπάρχουν. Αυτό περιμένει ο πολίτης. Περιμένει αποτελεσματικότητα, υπευθυνότητα και βεβαίως, περιμένει μόνο από τη Νέα Δημοκρατία να προχωρήσει τη διαλεύκανση αυτής της υπόθεσης.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ.  Βερελής.
      ΧΡΙΣΤΟΣ ΒΕΡΕΛΗΣ: Κυρία Πρόεδρε, όταν υπήρξε η υπόθεση των περίφημων «κουμπάρων», ο κύριος Πρωθυπουργός μίλησε περί μηδενικής ανοχής. Στις υποκλοπές δήλωσε ότι το μαχαίρι θα πάει στο κόκαλο. Τώρα ακούμε ότι θα υπάρξει η πλήρης διαλεύκανση από τη δικαιοσύνη και μετά θα τοποθετηθεί η Κυβέρνηση. Φοβούμαι ότι, όπως έγινε στους «κουμπάρους», όπως γίνεται και στις υποκλοπές, αυτή είναι η προδιαγεγραμμένη πορεία και με τα σκάνδαλα των ημερών.
      Αυτό το οποίο είναι πολύ σημαντικό –και άκουσα με μεγάλη προσοχή τον κύριο Υφυπουργό στα όσα μας ανέπτυξε- είναι ότι τα τελευταία χρόνια, με στοιχεία τα οποία αναφέρθηκαν και τα οποία δεν ξέρω γιατί ο κύριος Υφυπουργός τα αγνόησε, ο Ο.Τ.Ε. έχει πάρει μία πορεία η οποία είναι σαφώς πτωτική και σε ό,τι αφορά τις παρεχόμενες υπηρεσίες και σε ό,τι αφορά τα οικονομικά του στοιχεία, αλλά και σε ό,τι αφορά τη διεθνή δυνατότητά του να κάνει επενδύσεις. 
      Η Κυβέρνηση έχει τεράστιο κομμάτι αυτής της ευθύνης, διότι από την αρχή σήκωσε λευκή σημαία. Αυτό το οποίο δήλωσε στη διεθνή αγορά τηλεπικοινωνιών, είναι ότι έχει πρόθεση να πουλήσει τη δική της συμμετοχή στο μεγαλύτερο ποσοστό και να παραδώσει τη διοίκηση του οργανισμού σε ξένους επενδυτές. Έχασε ένα μεγάλο κομμάτι του ελέγχου του Ο.Τ.Ε., ενώ δεν ήταν αυτή η πολιτική της, όπως η ίδια παραδέχεται και αυτό έγινε είτε διότι δεν υπήρξε η πρόνοια, η επιμέλεια, είτε διότι ενδεχομένως υπήρχαν και άλλες προθέσεις, όπου στην πορεία αυτές οι προθέσεις άλλαξαν για λόγους τους οποίους δεν γνωρίζουμε. 
      Εν πάση περιπτώσει, κύριε Υπουργέ, ο Ο.Τ.Ε. έχει χάσει το ρόλο τον οποίο είχε μέχρι το 2004 και, δυστυχώς, χάνουμε επενδυτικές ευκαιρίες ιδιαίτερα στην ευρύτερη περιοχή της Νοτιοανατολικής Ευρώπης. Αυτό το οποίο συμβαίνει, είναι αυτές οι ευκαιρίες να έχουν πλέον σε μεγάλο βαθμό παρέλθει, χωρίς να έχουμε τη δυνατότητα να τις επανακτήσουμε.
      Επίσης, θα ήθελα να σας πω ότι η Κυβέρνηση τα χρόνια αυτά της σεμνότητας και ταπεινότητας –που δεν τολμά βέβαια κανείς πλέον να αναφέρει ως κεντρικό σύνθημα, διότι μόνο καγχασμό θα έφερνε- έχει καταφέρει να βάλει στην κορυφή της πυραμίδας ως αποτέλεσμα τον πλουτισμό των λίγων. Αντί να δημιουργηθεί πλούτος για τη χώρα, έχουμε πλουτισμό λίγων. 
      Πλούτος για τη χώρα, λοιπόν. Αυτό που πιστεύω ότι θα πρέπει να είναι το κεντρικό μήνυμα είναι να υπάρξουν επενδύσεις οι οποίες θα είναι παραγωγικές, να φέρουν θέσεις εργασίας, να δημιουργούν εξωστρεφές περιβάλλον, προκειμένου να μπορούμε να βγαίνουμε στο εξωτερικό και να έχουμε τη δυνατότητα να δημιουργούμε εκεί δραστηριότητες οι οποίες έχουν μία δυνατότητα να επηρεάζουν θετικά την εθνική οικονομία. Δεν έχει γίνει κάτι τέτοιο. Εάν κάτι διασώζει αυτήν την Κυβέρνηση οικονομικά, είναι η διαρκής διεθνής συγκυρία των τελευταίων ετών, είναι τα μεγάλα εφοπλιστικά κεφάλαια τα οποία υπάρχουν και η χώρα ζει από τη σκόνη των διεθνών κεφαλαίων, τα οποία περνούν πάνω από τα κεφάλια μας.
      Τελειώνει, όμως, αυτό. Δυστυχώς τελειώνει αυτό. Και η χώρα έπρεπε να έχει προετοιμαστεί, να έχει επενδύσει, να έχει κάνει σημαντικά βήματα. Σε κανέναν τομέα, ο οποίος εγγυάται ότι θα έχουμε μία βελτιωμένη δυνατότητα για το μέλλον, δεν έχει συμβεί το παραμικρό. Γι’ αυτό σας μίλησα για ψευδεπίγραφες μεταρρυθμίσεις, οι οποίες είναι διαχειρίσεις και μάλιστα κακές διαχειρίσεις.
      Τέλος, ήθελα με την ευκαιρία που είμαστε εδώ να σας πω ότι σήμερα διάβασα μια είδηση, η οποία είναι εξωφρενική. Αποφασίζει αυτή η Κυβέρνηση ουσιαστικά να διπλασιάσει το κόστος χρήσης των Μέσων Μαζικής Μεταφοράς στην Αθήνα. Είναι κάτι το οποίο θα δημιουργήσει τεράστια κοινωνική αντίδραση. Από 45 λεπτά το λεωφορείο θα πάει στα 80 λεπτά. Προσπαθεί να το καμουφλάρει σε ένα πακέτο, λέγοντας ότι θα έχουν τη δυνατότητα για μιάμιση ώρα να παίρνουν και άλλα μέσα. Είναι ελάχιστο το ποσοστό, κύριε  Υπουργέ, αυτών που χρησιμοποιούν δεύτερο μέσο. Αυτό, λοιπόν, το οποίο συμβαίνει είναι τα 45 λεπτά να γίνουν 80 και από τον Ιανουάριο του 2009, όπως λέει η ανακοίνωση, θα πάμε στο 1 ευρώ. Είναι πλήγμα γι’ αυτούς, οι οποίοι χρησιμοποιούν τα Μέσα Μαζικής Μεταφοράς. Ένα τεράστιο ποσοστό, πάνω από το 80% τα χρησιμοποιούν, διότι τα έχουν ανάγκη για να τα χρησιμοποιήσουν. Δεν το κάνουν, ούτε από λόγους ιδιαίτερης αντίληψης ούτε από άλλους λόγους. Θα έπρεπε να υπάρχει και ιδιαίτερη αντίληψη, αλλά δυστυχώς, δεν υπάρχει ακόμα.
      Αυτό, λοιπόν, το οποίο γίνεται είναι πρώτον, ότι πλήττονται αυτοί που χρησιμοποιούν τα Μέσα Μαζικής Μεταφοράς και δεύτερον, να είσθε βέβαιος ότι με τον τρόπο αυτό δεν πρόκειται να έχουμε αυτό το οποίο έχουμε πάρα πολλή ανάγκη σε μια πόλη, τόσο επιβεβαρυμένη όπως είναι η Αθήνα, να έχουμε μία αύξηση των μεταφορών επιβατικού κοινού με τα Μέσα Μαζικής Μεταφοράς. Είναι ένα πλήγμα και καλώ την Κυβέρνηση να επανεξετάσει την απόφαση αυτή. Πιστεύω δε ότι είναι μια πολύ καλή συμβουλή, χρησιμοποιήστε την, γιατί θα βρεθείτε τις επόμενες μέρες μπροστά σε τεράστιες αντιδράσεις του επιβατικού κοινού και του λαού της Αθήνας.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Ο κύριος Υφυπουργός έχει το λόγο για να κάνει μια σύντομη παρέμβαση.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε, δύο μόνο σχόλια θα κάνω.
      Κατ’ αρχάς, οφείλω να το επισημάνω αυτό, το ΠΑ.ΣΟ.Κ. στη σημερινή συνεδρίαση για ακόμη μια φορά αποδεικνύει ότι έχει δύο θέσεις, δύο γραμμές, παρά την προσπάθεια που έκανε προηγουμένως ο κ. Βερελής και οφείλω να πω ότι ήταν συνεπής και σ’ αυτά που υποστήριζε στο παρελθόν. Για ακόμη μία φορά αποδεικνύεται ότι υπάρχουν δύο κοστούμια πολιτικών στο ΠΑ.ΣΟ.Κ., τα οποία βεβαίως εναλλάσσονται, το ένα μετά το άλλο. Ως Κυβέρνηση, επί έντεκα συναπτά έτη ξεκίνησε τη μετοχοποίηση του Ο.Τ.Ε., διέθεσε ποσοστό πάνω από το 50% με ό,τι αυτό συνεπάγεται στις πλειοψηφίες, στις εργασιακές σχέσεις, στις λοιπές ρυθμίσεις που προωθήθηκαν και βεβαίως σήμερα έρχεται, ως Αντιπολίτευση τέσσερα χρόνια, να κάνει σαν να ξέχασε τον κυβερνητικό εαυτό της και να δείχνει ότι ενοχλείται.
      ΧΡΙΣΤΟΣ ΒΕΡΕΛΗΣ: Κύριε  Υπουργέ, άλλο ποσοστό, άλλο έλεγχος. Εσείς θέλετε να δώσετε τον έλεγχο.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κάνει κριτική στα πάντα, από τις επενδυτικές επιλογές του Ο.Τ.Ε., τις προσλήψεις, τις εργασιακές σχέσεις. Βεβαίως, όσο και αν το ΠΑ.ΣΟ.Κ. αρέσκεται να λειτουργεί ως Ιανός, εκφέροντας ταυτόχρονα δύο εν πολλοίς, επιτρέψτε μου να πω κυρία Πρόεδρε, αλληλοσυγκρουόμενες πολιτικές, οι Έλληνες δεν ξεχνούν και έχουν μνήμη, τι έχει γίνει στον τόπο αυτό.
      Το δεύτερο σχόλιο. Μπορεί, κυρίες και κύριοι συνάδελφοι, κάποιοι από τις κυβερνήσεις του χθες να φλέρταραν με την έννοια της ατιμωρησίας ή να κόμπαζαν κιόλας. Θέλουμε να είμαστε σαφείς. Επί των ημερών της Νέας Δημοκρατίας θεωρώ πως έχει γίνει σαφές ότι όλες οι υποθέσεις ερευνώνται εις βάθος και οι ένοχοι παραπέμπονται για τα περαιτέρω. Είναι επίσης σαφές ότι ο ρόλος αυτός ανήκει στη δικαιοσύνη. Η δικαιοσύνη, λοιπόν, έχει αναλάβει και τη διερεύνηση της υπόθεσης της «SIEMENS» και μάλιστα έχει ζητήσει από τον περασμένο Δεκέμβριο, όπως επανειλημμένως έχουμε απαντήσει, τη συνδρομή των γερμανικών εισαγγελικών αρχών.
      Η Νέα Δημοκρατία επιθυμώντας, όπως αποδεικνύεται στην πράξη, την πλήρη διαλεύκανση της υπόθεσης, αναμένει τα στοιχεία που θα προκύψουν από τη δικαιοσύνη και φυσικά τότε θα προβεί και στη Βουλή, σε οποιαδήποτε ενέργεια απαιτεί η βασική αρχή της διαφάνειας. Ως τότε αυτό είναι που μας φοβίζει η ελληνική κοινωνία θα βλέπει καθημερινά νέες πράξεις του έργου «Ιφιγένεια εν Χαριλάω Τρικούπη» και αυτό είναι που μας κάνει να μην επιχαίρουμε.
      Σας ευχαριστώ.
      ΧΡΙΣΤΟΣ ΒΕΡΕΛΗΣ: Κοντά στους Γερμανούς, να βάλετε και τον «ΓΕΡΜΑΝΟ».
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμόν 17/6/30-11-2007 επερωτήσεως Βουλευτών του ΠΑ.ΣΟ.Κ. προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με τον Ο.Τ.Ε..
       Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.05΄ λύεται η συνεδρίαση για την προσεχή Δευτέρα 11 Φεβρουαρίου 2008 και ώρα 18.00΄, με αντικείμενο εργασιών του Σώματος Κοινοβουλευτικό Έλεγχο: α) συζήτηση επικαίρων ερωτήσεων και β) συζήτηση επερωτήσεως, σύμφωνα με την ημερήσια διάταξη που θα διανεμηθεί.
      
      Ο ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ
Συνεδρίαση 8.2.08                                                                   σελ.1

Τελευταία Αποθήκευση:	13/2/2008 12:57:00 μμ	Από:	L.venetikidou
Εκτυπώθηκε:	13/2/2008 12:49:00 μμ

