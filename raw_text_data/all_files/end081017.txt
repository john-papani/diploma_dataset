(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  Ι΄
Παρασκευή 17 Οκτωβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας των Βουλευτών κ. Ι. Λαμπίρη και Θ. Δραγωνά, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Νέας Χαλκηδόνας, το 4ο Γυμνάσιο Πειραιά και το Δημοτικό Σχολείο «Ελληνογερμανικής Αγωγής», σελ.
3. Ανακοινώνεται ότι στις 22.10.2008 θα συζήτηθεί η πρόταση για σύσταση Εξεταστικής Επιτροπής, που κατέθεσε η Νέα Δημοκρατία, σχετικά με τη διερεύνηση του συνόλου της υπόθεσης της Μονής Βατοπεδίου, σελ.
4. Ανακοινώνεται ότι στις 24.10.2008 θα συζητηθεί η πρόταση σύστασης Ειδικής Κοινοβουλευτικής Επιτροπής για τη διενέργεια προκαταρκτικής εξέτασης, σελ.



Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 20 Οκτωβρίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Δικαιοσύνης, σχετικά με τις παρεμβάσεις της δικαιοσύνης για το σκάνδαλο της Μονής Βατοπεδίου, σελ.
β) Προς τον Υπουργό Οικονομίας και Οικονομικών, σχετικά με την αναγκαιότητα της κρατικής παρουσίας στο χρηματοπιστωτικό τομέα κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης,  i) σχετικά με την αντιμετώπιση του προβλήματος των εφημεριών των γιατρών του Ε.Σ.Υ. κ.λπ., σελ.
ii) σχετικά με την πλήρωση των κενών οργανικών θέσεων του ιατρικού και νοσηλευτικού προσωπικού του Γενικού Νοσοκομείου Τρικάλων, σελ.
δ) Προς τον Υπουργό Ανάπτυξης, σχετικά με το κλείσιμο του εργοστασίου SIEMENS στη Θεσσαλονίκη, σελ.
ε) Προς τον Υπουργό Εξωτερικών, σχετικά με τη λήψη μέτρων προστασίας της Αγίας Σοφίας, την επαναλειτουργία του ναού ως Χριστιανικής Εκκλησίας κ.λπ., σελ.
5. Συζήτηση επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Πολιτισμού, σχετικά με την ανταλλαγή κηρυγμένων αρχαιολογικών χώρων με τη Μονή Βατοπεδίου για την περαιτέρω εκχώρηση τους σε τρίτους, σελ.


ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΚΑΛΑΝΤΙΔΟΥ Σ., σελ.
ΚΑΛΑΦΑΤΗΣ Σ., σελ.
ΚΑΣΣΙΜΗΣ Θ., σελ.
ΚΟΥΒΕΛΗΣ Φ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΑΘΑΝΑΣΙΟΥ Ι., σελ.
ΠΛΕΥΡΗΣ Α., σελ.
ΡΗΓΑΣ Π., σελ.
ΡΟΒΛΙΑΣ Κ., σελ.
ΧΑΤΖΗΓΑΚΗΣ Σ., σελ.

Β. Επί της επίκαιρης επερώτησης:
ΑΗΔΟΝΗΣ Χ., σελ.
ΑΛΑΒΑΝΟΣ Α., σελ.
ΑΠΟΣΤΟΛΑΚΗ Μ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΔΑΜΑΝΑΚΗ Μ., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΑΡΤΑΛΗΣ Κ., σελ.
ΛΙΑΠΗΣ Μ., σελ.
ΛΙΝΤΖΕΡΗΣ Δ., σελ.
ΜΠΟΛΑΡΗΣ Μ., σελ.
ΠΑΝΑΓΙΩΤΟΠΟΥΛΟΣ Π., σελ.
ΡΑΠΤΗ Σ., σελ.
ΣΚΥΛΛΑΚΟΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ Ι΄
      Παρασκευή 17 Οκτωβρίου 2008 
      
      Αθήνα, σήμερα στις 29 Οκτωβρίου 2008, ημέρα Παρασκευή και ώρα 10.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β’ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.  
      ΠΡΟΕΔΡΕΥΟΥΣΑ (Έλσα Παπαδημητρίου):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Ρόβλια, Βουλευτή Καρδίτσης, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΙΩΑΝΝΗΣ ΣΚΟΥΛΑΣ κατέθεσε αναφορά με την οποία οι «Γιατροί Χωρίς Σύνορα» ζητούν την εφαρμογή των νέων στρατηγικών παροχής επισιτιστικής βοήθειας με βάση τα έτοιμα προς χρήση θεραπευτικά διατροφικά σκευάσματα για τη θεραπεία των υποσιτισμένων παιδιών.
      2) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο κ. Σπηλιόπουλος Βασίλειος ζητεί τη μεταγραφή του από το Παιδαγωγικό Τμήμα Δημοτικής Εκπαίδευσης Κρήτης στο Πανεπιστήμιο Αθηνών.
      3) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Πανελλήνια Ένωση Καταναλωτών «ΒΙΟ.ΖΩ» ζητεί τη λήψη μέτρων περιβαλλοντικής προστασίας της οροσειράς της Γκιώνας.
      4) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο κ. Ευάγγελος Ζαφειρίου, καθηγητής, διαμαρτύρεται για τη μετακίνησή του από το 1ο Γυμνάσιο Καλαμαριάς Θεσσαλονίκης.
      5) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί την άμεση στελέχωση του Ειρηνοδικείου Θήρας.
      6) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Έπαρχος Μήλου ζητεί την πρόσληψη κτηνιάτρων για το Επαρχείο της.
      7) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Σύλλογος Γυναικών Μάρπησσας ζητεί τη μετατροπή σε Πολυδύναμο Ιατρείο, του Αγροτικού Ιατρείου Μάρπησσας Πάρου.
      8) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  το Τεχνολογικό Εκπαιδευτικό Ίδρυμα Καλαμάτας ζητεί την άμεση πρόσληψη  διοικητικού προσωπικού για την κάλυψη των αναγκών του εν λόγω Ιδρύματος.
      9) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  το Τοπικό Συμβούλιο Αρχαίας Μεσσήνης Δήμου Ιθώμης Μεσσηνίας ζητεί τη σύσταση οργανισμού πρώτου βαθμού με την ονομασία «Αρχαία Μεσσήνη» και έδρα το ομώνυμο τοπικό διαμέρισμα.
      10) Η Βουλευτής Κερκύρας κ. ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Φαρμακευτικός Σύλλογος Κέρκυρας ζητεί την άμεση εξόφληση των οφειλών του Ο.Π.Α.Δ.προς τους φαρμακοποιούς.
      11) Ο Βουλευτής Ηρακλείου και Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  η Δ΄ Ένωση Λειτουργών Μέσης Εκπαίδευσης Ανατολικής Αττικής ζητεί την άμεση επίλυση του κτηριακού προβλήματος των σχολικών μονάδων της Νέας Ιωνίας κ.λπ..
      12) Ο Βουλευτής Τρικάλων κ. ΧΡΗΣΤΟΣ  ΧΑΪΔΟΣ  κατέθεσε αναφορά με την οποία  ο Οδοντιατρικός Σύλλογος Τρικάλων ζητεί την ικανοποίηση φορολογικών αιτημάτων των μελών του.
      13) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε δημοσίευμα εφημερίδας σχετικά με την καθυστέρηση κατασκευής νηπιαγωγείου στον Κίσαμο Χανίων.
      14) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  ο Δήμαρχος Μοιρών Ηρακλείου ζητεί τη λήψη μέτρων για την ομαλή λειτουργία του Κέντρου Εξυπηρέτησης Πολιτών του Δήμου του.
      15) Ο Βουλευτής Ν. Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  το Σωματείο Εργατοϋπαλλήλων ΒΙΑΜΥΛ ζητεί την εξομοίωση των μελών του με τους απολυμένους της Ελληνικής Βιομηχανίας Ζάχαρης.
      16) Ο Βουλευτής Ν. Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Δήμαρχος και το Δημοτικό Συμβούλιο Παλλήνης Αττικής ζητούν το κτήμα Καμπά  να μη γίνει εμπορικό κέντρο.
      17) Ο Βουλευτής Ν. Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Ομοσπονδία Τραπεζοϋπαλληλικών Οργανώσεων Ελλάδος εκφράζει απόψεις για τη χρηματοπιστωτική κρίση  που μαστίζει τη χώρα κ.λπ..
      18) Ο Βουλευτής Ν. Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  ο Δικηγορικός Σύλλογος Θεσσαλονίκης ζητεί την κλήση του Προεδρείου των Δικηγορικών Συλλόγων της Ελλάδας  στην οικεία Επιτροπή της Βουλής, προκειμένου να διατυπώσει τις απόψεις του στο σχέδιο νόμου, που αφορά στο σύμφωνο ελεύθερης συμβίωσης κ.λπ..
      19) Ο Βουλευτής Ν. Αττικής κ. ΘΕΟΔΩΡΟΣ  ΠΑΓΚΑΛΟΣ  κατέθεσε αναφορά με την οποία  η Δ.Ο. ΠΑ.ΣΟ.Κ. Κορωπίου Αττικής ζητεί τη μεταφορά στάσης λεωφορείων του Ο.Α.Σ.Α..
      20) Ο Βουλευτής Ν. Αττικής κ. ΜΑΥΡΟΥΔΗΣ (ΜΑΚΗΣ) ΒΟΡΙΔΗΣ κατέθεσε αναφορά με την οποία ο Εμπορικός Σύλλογος Λήμνου διαμαρτύρεται για τα νέα φορολογικά μέτρα της Κυβέρνησης.
      21) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσαν αναφορά με την οποία  το  Εργατικό Κέντρο Τρίπολης καταγγέλλει την αντεργατική πολιτική της Εταιρείας «ΑΚΤΟΝ» στο χώρο της Μονάδας Αποθείωσης της Δ.Ε.Η. στον Α.Η.Σ. Μεγαλόπολης.
      22) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία  το Εργατικό Κέντρο Αρκαδίας διαμαρτύρεται για την αναστολή λειτουργίας της Α΄Τάξης του Εσπερινού Γυμνασίου Τρίπολης.
      23) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  το Σωματείο Ιδιωτικών Υπαλλήλων Νομού Κορινθίας καταγγέλλει την απόλυση εργαζομένου από το Θεραπευτήριο «ΕΥΑΓΓΕΛΙΣΜΟΣ» στα Αθίκια Κορινθίας.
      24) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  το Δημοτικό Συμβούλιο Αγρινίου ζητεί τη λήψη μέτρων για την εύρυθμη λειτουργία του Νοσοκομείου Αγρινίου.
      25) Οι Βουλευτές, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ, και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Αγροτικός Σύλλογος Φιλιατρών Μεσσηνίας διαμαρτύρεται για την καθυστέρηση καταβολής επιδοτήσεων για επενδύσεις στον αγροτικό τομέα της περιοχής.
      26) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών ΕΝ και Κατωτέρων Πληρωμάτων Μηχανής ΕΝ «Ο ΣΤΕΦΕΝΣΟΝ» διαμαρτύρεται για το κλείσιμο του Νοσηλευτικού Ιδρύματος Εμπορικού Ναυτικού στα Μελίσσια.
      27) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού ζητεί πληροφορίες για το περιστατικό του θανάτου του ναυτικού  Νικολάου Κυριαζή στην Κούβα.
      28) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ομοσπονδία Ενώσεων Προσωπικού Λιμενικού Σώματος ζητεί την εξαίρεση του Ειδικού Λογαριασμού του  Κεφαλαίου  της Λιμενικής Αστυνομίας από την υπαγωγή του στον κρατικό προϋπολογισμό.
      29) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Νοσοκομειακών Ιατρών Λασιθίου ζητεί την καταβολή δεδουλευμένων εφημεριών στα μέλη της κ.λπ..
      30) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ομοσπονδία Ενώσεων Λιμενικού Σώματος διαμαρτύρεται για την κατάργηση του Ειδικού Λογαριασμού της Λιμενικής Αστυνομίας.
      31) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Σητείας ζητεί την ίδρυση Σχολείου Δεύτερης Ευκαιρίας στο Δήμο του.
      32) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Γενική Ομοσπονδία Προσωπικού Δ.Ε.Η. διαμαρτύρεται για τον τρόπο των προσλήψεων από την πιο πάνω εταιρεία.
      33) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση  Α.Σ.Ε. Λασιθίου ζητεί τη μη αποδοχή των κριτηρίων αποκλεισμού φυτοπαρασκευαστικών σκευασμάτων.
      34) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε αναφορά με την οποία  το Τοπικό Τμήμα Ο.Τ.Ε. Ιωαννίνων-Θεσπρωτίας διαμαρτύρεται για το κλείσιμο των υποκαταστημάτων του Ο.Τ.Ε. στη Ζίτσα και αλλού.
      35) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε αναφορά με την οποία  ο Σύλλογος Γονέων και Κηδεμόνων Μαθητών Δημοτικού Σχολείου Βασιλικής Ιωαννίνων ζητεί να λειτουργήσει το πιο πάνω σχολείο ως διθέσιο.
      36) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε αναφορά με την οποία  η Ένωση Υπαλλήλων Επισιτισμού και Τουριστικών Επαγγελμάτων Νομού Ιωαννίνων ζητεί την επίλυση ασφαλιστικών, συνταξιοδοτικών και λοιπών προβλημάτων των μελών της.
      37) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε αναφορά με την οποία  ο Σύλλογος Γονέων και Κηδεμόνων Μουσικού Σχολείου Πειραιά ζητεί τη δωρεάν χορήγηση μουσικών βιβλίων κ.λπ..
      38) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε δημοσίευμα εφημερίδας σχετικά με ελλείψεις σε αίθουσες στην Πρωτοβάθμια Εκπαίδευση Θεσπρωτίας.
      39) Ο Βουλευτής Ιωαννίνων κ. ΜΙΧΑΛΗΣ  ΠΑΝΤΟΥΛΑΣ  κατέθεσε δημοσίευμα εφημερίδας σχετικά με την ανάγκη χρηματοδότησης του Κέντρου Δημιουργικής Απασχόλησης Παιδιών Πωγωνιανής.
      40) Ο Βουλευτής Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου διαμαρτύρεται για τη μη καταβολή επιδομάτων σε γεωτεχνικούς  από το Εθνικό Ίδρυμα Αγροτικής Έρευνας.
    Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό  9366/31.3.08 ερώτηση της Βουλευτού κ. .Θάλειας Δραγώνα δόθηκε με το υπ’ αριθμ. 46959/23.4.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9366/31-03-08 ερώτηση που κατατέθηκε στη Βουλή από τη Βουλευτή κ. Θ. Δραγώνα σχετικά με την αντιμετώπιση της Ηπατίτιδας Β στη χώρα μας, σας γνωρίζουμε τα κάτωθι:
      Σύμφωνα με στοιχεία του ΚΕ.ΕΛ.Π.ΝΟ., η Ιογενής Ηπατίτιδα Β, μαστίζει εκατοντάδες εκατομμύρια ανθρώπους στον πλανήτη και αποτελεί τεράστιο πρόβλημα Δημόσιας Υγείας. Η Ελλάδα ανήκει στις περιοχές με ενδιάμεση ενδημικότητα και υπολογίζεται ότι 300.000 άνθρωποι είναι φορείς της Ηπατίτιδας Β. Τα τελευταία χρόνια ο επιπολασμός των φορέων ηπατίτιδας Β παρουσιάζει πτωτική τάση παρά το γεγονός ότι η μετανάστευση στην Ελλάδα, που έχει ξεπεράσει πλέον το ένα εκατομμύριο ατόμων από τις Βαλκανικές χώρες και την ανατολική Ευρώπη-περιοχές υψηλής ή ενδιάμεσης ενδημικότητας-, επηρεάζει το γενικό επιπολασμό ηπατίτιδας στον τόπο μας.
      Πρόσφατες μελέτες σε διάφορες πληθυσμιακές ομάδες εκτιμούν τον επιπολασμό της ΗΒV λοίμωξης μεταξύ 0,84% (αιμοδότες) και 2,6% (γενικός πληθυσμός). Όμως, υπάρχουν στην χώρα μας ορισμένες πληθυσμιακές ομάδες στις οποίες ο επιπολασμός των φορέων ξεπερνάει το 8% (π.χ. μετανάστες στα Γιάννενα 22,5%, μουσουλμάνοι της Θράκης 15%, αθίγγανοι 8%).
      Η πρόληψη της ηπατίτιδας Β έχει τεθεί ως προτεραιότητα στην παγκόσμια κοινότητα. Ο εμβoλιασμός έναντι της ηπατίτιδας Β είναι ο μόνος αποτελεσματικός τρόπος για την πρόληψη της νόσου και των επιπλοκών της. Στην Ελλάδα, ο εμβoλιασμός έναντι της ηπατίτιδας Β΄ εντάχθηκε στο Εθνικό Πρόγραμμα Eμβολιασμών από 1/1/98, με τη διάταξη 4543/10-09-97. Σύμφωνα με τη διάταξη αυτή ο εμβoλιασμός είναι υποχρεωτικός και αφορά σε όλα τα νεογέννητα και σε όλα τα παιδιά που εισέρχονται στην εφηβική ηλικία (6η τάξη δημοτικού). Ένδειξη προληπτικού εμβoλιασμoύ έχουν επίσης άτομα που ανήκουν σε ομάδες υψηλού κινδύνου. Για την εκπλήρωση του σκοπού αυτού διατίθενται από την Δ/νση Δημόσιας Υγιεινής του Υ.Υ.Κ.Α. εμβόλια για την Ηπατίτιδα Β στις Υπηρεσίες Δημόσιας υγείας των Ν.Α. της χώρας, προκειμένου να εμβoλιαστoύν οι άποροι, οι ανασφάλιστο, καθώς και ειδικοί πληθυσμοί. Επίσης, διατίθενται εμβόλια για την Ηπατίτιδα Β σε μαιευτικές κλινικές και νεογνολογικά τμήματα κρατικών νοσοκομείων, προκειμένου να εμβoλιαστoύν τα βρέφη που έχουν γεννηθεί από οροθετικές μητέρες, ανεξαρτήτου ασφαλιστικού φορέα.
      Στο πλαίσιο υλοποίησης του Εθνικού Προγράμματος Ιογενούς Ηπατίτιδας το Γραφείο Ηπατιτίδων του ΚΕ.ΕΛ.Π.ΝΟ. με τη συνδρομή της Επιστημονικής Επιτροπής Ιογενούς Ηπατίτιδας πραγματοποιεί σειρά δράσεων:
      1. Το ΚΕ.ΕΛ.Π.ΝΟ. καταβάλλει σημαντική προσπάθεια για την ενημέρωση του κοινού και κυρίως των ομάδων υψηλού κινδύνου, καθώς και των επαγγελματιών υγείας, μέσω τηλεφωνικής υποστήριξης, διοργανώνοντας ημερίδες, ομιλίες σε θεραπευτικές κοινότητες και διανέμοντας ενημερωτικά φυλλάδια, ξενόγλωσσα και ελληνικά, σε συνεργασία με διάφορους φορείς και οργανισμούς. Πρέπει να σημειωθεί ότι για το έτος 2008 τυπώθηκαν 150.000 ενημερωτικά φυλλάδια ξενόγλωσσα και ελληνικά. Στην ιστοσελίδα του ΚΕ.ΕΛ.Π.ΝΟ. μπορεί κανείς να βρεί στοιχεία για τη νόσο που απευθύνονται τόσο στο ευρύ κοινό όσο και στους επαγγελματίες υγείας.
      2. Γίνεται προσπάθεια προαγωγής εμβoλιασμών και εντατικοποίησης των μέτρων πρόληψης. Το Γραφείο Ηπατιτίδων, παρακολουθώντας τις παγκόσμιες εξελίξεις, σε συνεργασία με την Επιστημονική Επιτροπή Ιογενούς Ηπατίτιδας, έχει εκδώσει νεώτερες συστάσεις εμβολιασμoύ για πρόληψη της Ηπατίτιδας Α και Β καθώς και πρωτόκολλο πρόληψης της μετάδοσης σε επαγγελματίες υγείας μετά από ατύχημα στους χώρους παροχής φροντίδων υγείας.
      3. Συντονίζει και χρηματοδοτεί δίκτυο 22 κλινικών μέσω των οποίων καταγράφεται και παρακολουθείται η φυσική ιστορία ασθενών με χρόνια ηπατίτιδα Β και C, με ή χωρίς θεραπεία και γίνεται η διαχρονική μελέτη των δημογραφικών, κοινωνικών, lολογικών και άλλων χαρακτηριστικών τους, στοιχεία που θα βoηθήσoυν στον ορθότερο προγραμματισμό των αναγκών για τη Δημόσια Υγεία.
      4. Στο πλαίσιο της ενημέρωσης και προκειμένου να αποφευχθεί η κοινωνική απομόνωση των μικρών παιδιών φορέων της νόσου, το Υπουργείο Υγείας και Κοινωνικής Αλληλεγγύης, μετά από εισήγηση του ΚΕ.ΕΛ.Π.ΝΟ., εξέδωσε εγκύκλιο με θέμα «ενημέρωση και οδηγίες προς εκπαιδευτικούς για την αντιμετώπιση παιδιών με Ηπατίτιδα Β ή C σε σχολεία και παιδικούς σταθμούς» . Η εν λόγω εγκύκλιος απεστάλη μέσω του Υπουργείου Εθνικής Παιδείας & Θρησκευμάτων σε όλες τις Διευθύνσεις Πρωτoβάθμιας και Δευτεροβάθμιας Εκπαίδευσης της χώρας.
      5. Στο πλαίσιο της προσπάθειας για τη βελτίωση της κλινικής φροντίδας των ασθενών έχουν εκδοθεί κατευθυντήριες οδηγίες θεραπείας χρόνιας ηπατίτιδας Β και C καθώς και αλγόριθμοι εργαστηριακής παρακολούθησης. Με βάση τις διεθνείς εξελίξεις οι εν λόγω οδηγίες επικαιροποιούνται από μέλη της Επιστημονικής Επιτροπής Ιογενούς Ηπατίτιδας του ΚΕ.ΕΛ.Π.ΝΟ. Από την αρχή του 2007, επετεύχθη η κατάταξη των lογενών ηπατιτίδων Β και C στον κατάλογο των χρονίων νοσημάτων και έτσι η συμμετοχή των ασθενών στο κόστος της θεραπείας είναι μηδενική. Τονίζεται ότι, πλέον, η θεραπευτική αγωγή μπορεί να οδηγήσει ακόμα και σε ίαση του ασθενή.
      6. Μεγάλη βαρύτητα έχει δοθεί στην επιδημιολογική επιτήρηση των ηπατιτίδων, που πραγματοποιείται από το Τμήμα Επιδημιολογικής Επιτήρησης και Παρέμβασης και αφορά στη συνεχή συλλογή, ανάλυση και ερμηνεία επιδημιολογικών στοιχείων με προσανατολισμό την προστασία της Δημόσιας Υγείας. Η πληρότητα και εγκυρότητα των στοιχείων που συλλέγονται βασίζεται απόλυτα στη συνεργασία των κλινικών ιατρών που οφείλουν όταν διαγιγνώσκουν ένα περιστατικό ηπατίτιδας που πληροί τους ορισμούς κρούσματος να το δηλώνουν. Μερικοί από τους στόχους της επιτήρησης είναι:
      * Η ανίχνευση μεμονωμένων κρουσμάτων αλλά και των ατόμων που ήρθαν σε επαφή, ώστε να λάβoυν προφύλαξη αν χρειάζεται
      * Ενημέρωση της αρμόδιας Δ/νσης Υγείας της Ν.Α. για τα μεμονωμένα κρούσματα καθώς και για τυχόν επιδημίες ώστε να πραγματοποιήσει περαιτέρω διερεύνηση σε τοπικό επίπεδο όταν ενδείκνυται.
      * Η έγκαιρη ανίχνευση και μελέτη επιδημιών με σκοπό τη λήψη μέτρων για τον έλεγχο της νόσου.
      * Η παρακολούθηση των διαχρονικών τάσεων της επίπτωσης και του επιπολασμού των ιογενών ηπατιτίδων στο γενικό πληθυσμό.
      * Ο προσδιορισμός παραγόντων κινδύνου, ομάδων κινδύνου και ο σχεδιασμός στρατηγικής εμβoλιασμoύ.
      Σε συνέχεια εισήγησης της Επιστημονικής Επιτροπής Ιογενούς Ηπατίτιδας του ΚΕ.ΕΛ.Π.ΝΟ., γίνεται σημαντική προσπάθεια να κοστολογηθούν οι εξετάσεις μοριακής βιoλoγίας για τις Ιογενείς Ηπατίτιδες ούτως ώστε να γίνονται δωρεάν, δεδομένου ότι είναι απαραίτητες για τη σωστή παρακολούθηση της νόσου αλλά και της αποτελεσματικότητας της θεραπείας.
      Για την ευρεία και έγκαιρη διάγνωση της Ηπατίτιδας Β Το ΚΕ.ΕΛ.Π.ΝΟ. προχωρά σε οργάνωση ανιχνευτικών προγραμμάτων σε ομάδες υψηλού κινδύνου.
      Ήδη βρίσκεται σε εξέλιξη η τροποποίηση του νόμου για τα σεξουαλικώς μεταδιδόμενα νοσήματα με σκοπό να περιληφθεί σε αυτά και η Ιογενής Ηπατίτιδα Β και να ελέγχονται υποχρεωτικά τα εκδιδόμενα άτομα ώστε τα θετικά για ηπατίτιδα Β άτομα να παραπέμπονται για παρακολούθηση - θεραπεία και τα αρνητικά για Ηπατίτιδα Β άτομα να εμβoλιάζονται.
      Γίνεται, λοιπόν, φανερό ότι μέσα από τις δράσεις του Κέντρου Ελέγχου και Πρόληψης Νοσημάτων του Υπουργείου Υγείας & Κοινωνικής Αλληλεγγύης γίνεται προσπάθεια να διαμορφωθεί και στη χώρα μας μια πραγματική εθνική πολιτική για την αντιμετώπιση και κυρίως για την πρόληψη της Ιογενούς Ηπατίτιδας Β.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     2. Στην με αριθμό 4146/10.1.08 ερώτηση του Βουλευτή κ. Άδωνι Γεωργιάδη δόθηκε με το υπ’ αριθμ. 4587/10.1.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4146/10-1-08, την οποία κατέθεσε ο Βουλευτής κ. Γεωργιάδης Σπυρίδων - Άδωνις σχετικά με τη στήριξη των Ανώτατων Εκπαιδευτικών Ιδρυμάτων, ενόψει της αναγνώρισης των πτυχίων των ιδιωτικών κολλεγίων, σας γνωρίζουμε τα ακόλουθα:
      Η προς ενσωμάτωση κοινοτική οδηγία δεν αφορά σε αναγνώριση των πτυχίων των ιδιωτικών κολλεγίων. Η οδηγία αφορά στην αναγνώριση των επαγγελματικών προσόντων των πτυχιούχων των Πανεπιστημίων της Ευρωπαϊκής Ένωσης, οι οποίοι έχουν άδεια ασκήσεως επαγγέλματος στο κράτος-μέλος και επιθυμούν να εργαστούν στην Ελλάδα. Άλλωστε, η παρ. 8 του άρθρου 16 του Συντάγματος, απαγορεύει τη λειτουργία Ανώτατων Ιδιωτικών Εκπαιδευτικών Ιδρυμάτων. Πέραν αυτών, όμως, η στήριξη της δημόσιας εκπαίδευσης αποτελεί πάγια αρχή και προτεραιότητα της Κυβέρνησης. Για το λόγο αυτό, έχουν ληφθεί μια σειρά μέτρων για την ενίσχυση των Πανεπιστημίων και των ΤΕΙ. Αναφορικά με τα Πανεπιστήμια σημειώνονται τα εξής:
      Ι. ΝΟΜΟΘΕΣΙΑ ΑΕΙ και ΤΕΙ
      Οι μεταρρυθμιστικές πρωτοβουλίες για την Ανώτατη Εκπαίδευση (2004-2007) είχαν ως γνώμονα τη διασφάλιση των προϋποθέσεων συμμετοχής των ελληνικών ΑΕΙ στον Ευρωπαϊκό Χώρο Ανώτατης Εκπαίδευσης. Για το λόγο αυτό, εφαρμόστηκαν οι κυριότεροι στόχοι της διαδικασίας της Μπολόνια και συγκεκριμένα, θεσπίστηκε ένα σύστημα διασφάλισης της ποιότητας, το Ευρωπαϊκό Σύστημα Μεταφοράς και Συσσώρευσης Πιστωτικών Μονάδων (ECTS) και το Παράρτημα Διπλώματος, κατοχυρώθηκε η δυνατότητα διοργάνωσης προγραμμάτων δια βίου μάθησης από τα ΑΕΙ και ενισχύθηκε η αυτοδιοίκηση των ιδρυμάτων.
      Οι μεταρρυθμίσεις της περιόδου 2004-2007 περιέχουν ρυθμίσεις ανάλογες με πρόσφατες αλλαγές, οι οποίες εφαρμόστηκαν για τα ΑΕΙ σε ευρωπαϊκό επίπεδο.
      Ειδικότερα, το νομοθετικό έργο για την Ανώτατη Πανεπιστημιακή Εκπαίδευση την περίοδο 2004-2007 έχει ως εξής:
      1. Με το Ν. 3255/2004 (ΦΕΚ 138 Α) ιδρύονται νέα Τμήματα σε Πανεπιστήμια και ΤΕΙ και καθιερώνονται κοινά μεταπτυχιακά με ξένα πανεπιστήμια.
      2. Με το Ν. 3282/2004 (ΦΕΚ 208 Α) ρυθμίζονται θέματα που αφορούν στις μετεγγραφές εσωτερικού στα ιδρύματα της Ανώτατης Εκπαίδευσης.
      3. Με το Ν. 3374/2005 (ΦΕΚ 189 Α) ρυθμίζονται θέματα της αξιολόγησης των ανωτάτων εκπαιδευτικών ιδρυμάτων, και θεσμοθετούνται το Παράρτημα Διπλώματος και το Σύστημα Μεταφοράς και Συσσώρευσης των Πιστωτικών Μονάδων.
      4. Με το Ν. 3328/2005 (ΦΕΚ 80 Α) καταργείται το ΔΙΚΑΤΣΑ και δημιουργείται ο «Διεπιστημονικός Οργανισμός Αναγνώρισης τίτλων Ακαδημαϊκών και Πληροφόρησης» και καθιερώνεται νέο σύστημα αναγνώρισης τίτλων σπουδών αλλοδαπής,  σύμφωνα με την Ευρωπαϊκή νομοθεσία.
      5. Με το Ν. 3391/2005 (ΦΕΚ 240Α) ιδρύεται το Διεθνές Πανεπιστήμιο της Ελλάδος με έδρα τη Θεσσαλονίκη.
      6. Με το Ν. 3369/2005 (ΦΕΚ 171 Α) θεσμοθετούνται φορείς δια βίου μάθησης στην Ανώτατη Εκπαίδευση.
      7. Με το Ν. 3549/2007 (ΦΕΚ 69 Α') ενισχύεται η διοικητική και οικονομική αυτοδιοίκηση των ΑΕΙ, παράλληλα με εγγυήσεις για την κοινωνική λογοδοσία των ιδρυμάτων. Καθιερώνεται η καθολική συμμετοχή στις εκλογές για την ανάδειξη των οργάνων διοίκησης των ΑΕΙ. Ενισχύεται η διαφάνεια στη διαδικασία εκλογής μελών ΔΕΠ και λαμβάνονται μέτρα στήριξης των φοιτητών.
      Εξάλλου, το νομοθετικό έργο της περιόδου 2004-2007 για τα ΤΕΙ περιλαμβάνει τα εξής:
      1. το Ν. 3404/2005, ο οποίος ρυθμίζει θεσμικά θέματα των Ιδρυμάτων του Τεχνολογικού Τομέα Ανώτατης Εκπαίδευσης
      2. το Ν. 3549/2007, με τον οποίο διασφαλίστηκε πλήρως ο χαρακτήρας των ΤΕΙ ως Ανώτατων Εκπαιδευτικών Ιδρυμάτων κατά την έννοια του άρθρου 16 του Συντάγματος.
      Ειδικότερα, σχετικά με θέματα εκπαιδευτικού και λοιπού προσωπικού ΤΕΙ:
      - Εξασφαλίστηκαν το 2004 από το ΥΠΕΠΘ, 600 πιστώσεις για προκήρυξη θέσεων μόνιμου εκπαιδευτικού προσωπικού με προοπτική τετραετίας για την κάλυψη των εκπαιδευτικών αναγκών των Ιδρυμάτων.
      - Από τις πιστώσεις αυτές πραγματοποιήθηκαν ήδη περίπου 340 διορισμοί, ενώ εκκρεμούν οι διαδικασίες από μέρους των Ιδρυμάτων για την πλήρωση των υπολοίπων.
      - Με το νόμο 3404/05 συστάθηκαν επιπλέον 600 νέες οργανικές θέσεις τακτικού εκπαιδευτικού προσωπικού ΤΕΙ, 200 νέες οργανικές θέσεις Ειδικού Τεχνικού Προσωπικού και 200 νέες οργανικές θέσεις διοικητικού προσωπικού, οι οποίες και κατανεμήθηκαν στα Ιδρύματα με την Υπουργική Απόφαση 2457/Ε5/1 0-1-2006.
      - Με το Π.Δ. 164/2004 συστάθηκαν 365 θέσεις διοικητικού προσωπικού με σχέση εργασίας αορίστου χρόνου, από τις οποίες μέχρι σήμερα καλύφθηκαν οι 325.
      Σχετικά με τα επαγγελματικά δικαιώματα αποφοίτων:
      Συνολικά στα ΤΕΙ λειτουργούν 93 ειδικότητες. Το ΥΠΕΠΘ έθεσε σε προτεραιότητα την έκδοση των επαγγελματικών δικαιωμάτων των Τμημάτων ΤΕΙ που εκκρεμούσαν για δεκαετίες. Συγκρότησε, ανά Τομέα, Ειδικές Επιστημονικές Επιτροπές, προκειμένου να διαμορφώσουν εισηγήσεις για τα Επαγγελματικά Δικαιώματα, προς το αρμόδιο κατά νόμο όργανο, το Συμβούλιο Ανώτατης Τεχνολογικής Εκπαίδευσης (ΣΑΤΕ) του Εθνικού Συμβουλίου Παιδείας (ΕΣΥΠ).
      Μέχρι σήμερα έχουν εκδοθεί Προεδρικά Διατάγματα για καθορισμό των επαγγελματικών δικαιωμάτων για 59 εξ αυτών, εκ των οποίων οι δέκα (10) εντός του έτους 2006, ενώ εκκρεμούσαν για πάρα πολλά χρόνια επαγγελματικά δικαιώματα 33 ειδικοτήτων.
      Σχετικά με Μεταπτυχιακά Προγράμματα Σπουδών ΤΕΙ:
      Με το Ν. 2916/2001 προβλέφθηκε ότι τα Τμήματα ΤΕΙ μπορούν να συμπράττουν στη λειτουργία Προγραμμάτων Μεταπτυχιακών Σπουδών (ΠΜΣ) με Τμήμα Πανεπιστημίων εσωτερικού ή ομοταγών εξωτερικού.
      Σε υλοποίηση των ανωτέρω διατάξεων εγκρίθηκαν με υπουργικές αποφάσεις και λειτουργούν σήμερα:
      - 32 προγράμματα μεταπτυχιακών σπουδών, σε σύμπραξη ΤΕΙ με Πανεπιστήμια του εσωτερικού και
      - 16 προγράμματα μεταπτυχιακών σπουδών, σε σύμπραξη ΤΕΙ με Πανεπιστήμια του εξωτερικού.
      Ακόμη, στο επικείμενο νομοσχέδιο για τις μεταπτυχιακές σπουδές προβλέπεται η δυνατότητα των ΤΕΙ για αυτόνομα μεταπτυχιακά προγράμματα.
      Σχετικά με την Έρευνα στα ΤΕΙ
      Με τον Νόμο 3004/2005, δόθηκε η δυνατότητα στα ΤΕΙ να διεξαγάγουν εφαρμοσμένη έρευνα, κάτι που αποτελούσε πάγιο αίτημα των Ιδρυμάτων, μέσα στο πλαίσιο της ακαδημαϊκής τους ολοκλήρωσης.
      Επιπλέον, μέσα στο πλαίσιο του Προγράμματος Αρχιμήδης II, εγκρίθηκαν 250 ερευνητικά προγράμματα για τα ΤΕΙ.
      ΙΙ. ΧΡΗΜΑΤΟΔΟΤΗΣΗ
      Αυξήθηκε σε ετήσια βάση και σε πραγματικούς αριθμούς η χρηματοδότηση της εκπαίδευσης. Η αυξημένη χρηματοδότηση, παράλληλα με την εφαρμογή των μεταρρυθμίσεων, δημιουργούν τις συνθήκες για ένα ποιοτικό δημόσιο εκπαιδευτικό σύστημα, προσανατολισμένο στις προκλήσεις της κοινωνίας της γνώσης και της παγκοσμιότητας.
      Ειδικότερα, για την Ανώτατη Εκπαίδευση ο Κρατικός Προϋπολογισμός 2008 ενισχύει τη χρηματοδότηση Πανεπιστημίων και ΤΕΙ τόσο ως προς το 2007, όσο και σωρευτικά ως προς το 2004. Αυξήθηκαν οι πόροι για λειτουργικές δαπάνες των πανεπιστημίων, για τα πανεπιστημιακά συγγράμματα, για τη φοιτητική μέριμνα καθώς και για τις λειτουργικές δαπάνες των ΤΕΙ.
      Με τον κατάλληλο συνδυασμό αυξημένης χρηματοδότησης και απαραίτητων μεταρρυθμίσεων, το ΥΠΕΠΘ ανταποκρίνεται με έμπρακτο και ουσιαστικό τρόπο στις προσδοκίες των πολιτών για ένα καλύτερο δημόσιο εκπαιδευτικό σύστημα και ταυτόχρονα, διασφαλίζονται καλύτερες προοπτικές προόδου για όλους τους νέους στη χώρα μας.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      3. Στην με αριθμό 2852/31-7-2008 ερώτηση των Βουλευτών κυρίων Νικολάου Καραθανασόπουλο, Αντωνίου Σκυλλάκο, Αχιλλέα Κανταρτζή, Λιάνας Κανέλλη και Εύας Μελά, δόθηκε με το υπ’ αριθμ. 7017/4/8728 έγγραφο από τον Υφυπουργό Εσωτερικών η ακόλουθη απάντηση:
      Σε απάντηση της ανωτέρω ερώτησης, που κατέθεσαν οι Βουλευτές κ.κ. Ν. Καραθανασόπουλος, Α.Σκυλλάκος, Α.Κανταρτζής, Λ.Κανέλλη, Ε.Μελά και Γ. Μαυρίκος, σας γνωρίζουμε ότι την 23-24/07/2008 και κατά τις ώρες 19.00΄-01.00΄, κατόπιν διαταγής της Γενικής Αστυνομικής Διεύθυνσης Αττικής, πραγματοποιήθηκε ειδική εξόρμηση σε περιοχή του κέντρου της Αθήνας και συγκεκριμένα στην οδό Βεραντζέρου 33, για εφαρμογή της νομοθεσίας σχετικά με θέματα νομιμότητας αλλοδαπών και ναρκωτικών. Η όλη επιχείρηση, στην οποία συμμετείχαν δυνάμεις διαφόρων Υπηρεσιών, πραγματοποιήθηκε παρουσία εισαγγελικού λειτουργού.
      Κατά την επιχείρηση προσήχθησαν στη Διεύθυνση Αλλοδαπών Αττικής συνολικά πενήντα (50) αλλοδαποί, για παράνομη είσοδο και παραμονή στη χώρα μας. Ειδικότερα, είκοσι τρεις (23) υπήκοοι Σομαλίας παραδόθηκαν στο Τμήμα Απελάσεων, προκειμένου να εφαρμοστεί σε βάρος τους η διαδικασία της διοικητικής απέλασης, διότι στερούνταν νομιμοποιητικών εγγράφων, κατά παράβαση του άρθρου 76 του ν. 3386/2005 και συγκεκριμένα κατείχαν υπηρεσιακά σημειώματα για αναχώρηση από τη χώρα, τα οποία είχαν λήξει. Οι είκοσι πέντε (25) επίσης υπήκοοι Σομαλίας παραπέμφθηκαν στον αρμόδιο Εισαγγελέα, διότι είχαν εισέλθει παράνομα στη χώρα και στερούντο παντελώς νομιμοποιητικών εγγράφων, κατά παράβαση του άρθρου 83 του ανωτέρω νόμου. Οι υπόλοιποι δύο (2) αφέθηκαν ελεύθεροι, αφού έφεραν νομιμοποιητικά έγγραφα παραμονής στη χώρα.
      Για τους δέκα (10) ανήλικους αλλοδαπούς, από τους είκοσι πέντε (25) παραπάνω αναφερόμενους, ο Εισαγγελέας διαβίβασε τη δικογραφία στον Εισαγγελέα Ανηλίκων Αθηνών και ήρε την κράτησή τους, ενώ τους υπόλοιπους δέκα πέντε (15) παρέπεμψε σε δίκη. Με την υπ' αριθ. 82358/08 απόφαση του Μονομελούς Πλημμελειοδικείου Αθηνών καταδικάστηκαν ο καθένας εξ αυτών σε ποινή φυλάκισης εβδομήντα (70) ημερών με αναστολή, κατά της οποίας άσκησαν έφεση. Κατόπιν τούτου και για τους είκοσι πέντε (25) εφαρμόστηκε η διαδικασία της διοικητικής απέλασης, σύμφωνα με το άρθρο 76 του ν. 3386/2005.
      Ωστόσο, η Διεύθυνση Αλλοδαπών Αττικής, λαμβάνοντας υπόψη το γεγονός ότι οι ανωτέρω αλλοδαποί στερούνταν ταξιδιωτικών εγγράφων, η χώρα τους δεν εκπροσωπείται από προξενική αρχή στην Ελλάδα και με δεδομένο ότι η απέλασή τους δεν είναι άμεσα εφικτή, για όλους τους ενήλικες, καθώς και τα ανήλικα τέκνα αυτών, εξέδωσε αποφάσεις απέλασης χωρίς κράτηση και τους χορήγησε προθεσμία τριάντα (30) ημερών προκειμένου να αναχωρήσουν μόνοι τους σε χώρα της αρεσκείας τους, σύμφωνα με το άρθρο 76 του ν. 3386/2005.
      Σε ό,τι αφορά τους ασυνόδευτους ανηλίκους αλλοδαπούς, η ως άνω Υπηρεσία ενημέρωσε με σχετικό έγγραφό της την Εισαγγελία Ανηλίκων Αθηνών, σύμφωνα με τα προβλεπόμενα στο άρθρο 19 του π.δ. 220/07 και τη Διεύθυνση Κοινωνικής Αντίληψης και Αλληλεγγύης του Υπουργείου Υγείας και Κοινωνικής Αλληλεγγύης. Λαμβάνοντας δε υπόψη ότι ο εντοπισμός των οικογενειών των στη χώρα τους είναι αδύνατος, καθώς και το γεγονός ότι η κράτησή τους σε ειδικό χώρο παραμονής Αλλοδαπών δεν συνάδει με τις αρχές της Διεθνούς Σύμβασης για τα Δικαιώματα του Παιδιού για την προστασία της παιδικής ηλικίας και το απώτερο συμφέρον του ανηλίκου, για τις διοικητικές αποφάσεις απέλασης που έχουν εκδοθεί, τους χορηγήθηκε προθεσμία τριών (3) μηνών προκειμένου να αναχωρήσουν μόνοι τους σε χώρα της αρεσκείας τους.
      Πέραν αυτών σας πληροφορούμε ότι την 24 και 25-07-2008 μετέβησαν στη Διεύθυνση Αλλοδαπών Αττικής ένα στέλεχος του Κ.Κ.Ε. και δύο δικηγόροι στους οποίους δόθηκαν πληροφορίες, σχετικά με την υπόθεση.
      Στο σημείο αυτό πρέπει να σημειώσουμε ότι στη Διεύθυνση Αλλοδαπών ουδεμία καταγγελία έγινε από οποιονδήποτε, για αφαίρεση χρημάτων ή τιμαλφών από τους αλλοδαπούς. Ωστόσο μετά από δημοσιεύματα του τύπου για κακομεταχείριση και αφαίρεση προσωπικών ειδών από τους εν λόγω αλλοδαπούς, από τη Γενική Αστυνομική Διεύθυνση Αττικής, την 25-07-2008, διετάχθη η διενέργεια προκαταρκτικής έρευνας, σύμφωνα με το άρθρο 22 του π.δ. 22/1996, για τη διερεύνηση των καταγγελλομένων, η οποία ανατέθηκε σε ανώτατο αξιωματικό. Εφόσον από την έρευνα προκύψουν ευθύνες σε βάρος οποιουδήποτε εμπλεκομένου αστυνομικού, αυτές θα καταλογισθούν, ενώ, αν κατά την πορεία της προκαταρκτικής έρευνας, διαπιστωθεί η διάπραξη πειθαρχικού παραπτώματος που επισύρει την επιβολή ανώτερης πειθαρχικής ποινής, θα διαταχθεί η διενέργεια Ένορκης Διοικητικής Εξέτασης.
      Αναφορικά με το θέμα της φιλοξενίας και μεταχείρισης των παρανόμως εισερχομένων αλλοδαπών, πρέπει να επισημάνουμε ότι την Κυβέρνηση ασφαλώς την απασχολεί η ανθρωπιστική πλευρά του θέματος και για το λόγο αυτό καταβάλλει κάθε προσπάθεια, προκειμένου να βελτιωθούν περαιτέρω οι υφιστάμενες συνθήκες. Για την επίτευξη του στόχου αυτού συνεργαζόμαστε με τις συναρμόδιες Υπηρεσίες άλλων Υπουργείων, τους Ο.Τ.Α., την Υπάτη Aρμoστεία/Ο.Η.Ε. καθώς και Μ.Κ.Ο. που δραστηριοποιούνται στο χώρο αυτό. Επισημαίνεται δε ότι, για πρώτη φορά, ολοκληρωμένη αντιμετώπιση του προβλήματος της διαχείρισης της ροής των λαθρομεταναστών υπήρξε από τον Μάρτιο του 2004.
      Ειδικότερα, ιδρύθηκαν δύο νέα Πρότυπα Κέντρα Υποδοχής και Φιλοξενίας Παράνομων Μεταναστών, σύμφωνα με τις προδιαγραφές της Ύπατης Αρμοστείας του Ο.Η.Ε.: Στη Σάμο (χωρητικότητας 300 ατόμων), κόστους 2,5 εκ. ευρώ περίπου, και στον Δήμο Κυπρίνου του νομού Έβρου (χωρητικότητας 500 ατόμων), κόστους περίπου 1,5 εκ. ευρώ, ενώ αναβαθμίζονται σταδιακά και τα ήδη υπάρχοντα Κέντρα. Επίσης, την 17-04-2008 τέθηκε σε λειτουργία ο ειδικά διαμορφωμένος χώρος παραμονής ανηλίκων στην Αμυγδαλέζα Αττικής, δυναμικότητας 40 ατόμων, με δυνατότητα στέγασης ακόμη 14 ατόμων, ο οποίος περιλαμβάνει, πέρα από τους χώρους στέγασης και υγιεινής, και ειδικούς χώρους ψυχαγωγίας των παιδιών (κλειστοί και ανοικτοί χώροι αθλοπαιδιών, βιβλιoθήκη~ χώρος με ηλεκτρονικούς υπολογιστές, καθώς και ιατρείο- αναρρωτήριο). Ήδη ολοκληρώθηκε το Κέντρο Υποδοχής και Φιλοξενίας της Λακωνίας, χωρητικότητας 70 ατόμων.
      Με τον τρόπο αυτόν, μέσα σε τέσσερα μόλις χρόνια, αντιμετωπίζουμε δραστικά, σε μεγάλο βαθμό, ένα χρόνιο πρόβλημα, όπως είναι η διαχείριση και φιλοξενία των παράνομων μεταναστών της περιοχής, υπό συνθήκες που αναμένει κανείς από ένα σύγχρονο ευρωπαϊκό κράτος. Και μάλιστα η λύση αυτή είναι προϊόν αρμονικής συνεργασίας της Κεντρικής Διοίκησης με την Τοπική Αυτοδιοίκηση. Γιατί η διασφάλιση ανθρωπίνων συνθηκών διαβίωσης στα Κέντρα Φιλοξενίας Λαθρομεταναστών είναι ενδεικτική του επιπέδου των εγγυήσεων τόσο για την προστασία των Δικαιωμάτων του Ανθρώπου όσο και για τον σεβασμό στην αξία και αξιοπρέπεια του Ανθρώπου. Αυτό επιβάλλει, άλλωστε, η παράδοση και ο πολιτισμός μας.
      Σταθερή επιδίωξη των ελληνικών Υπηρεσιών παραμένει η δημιουργία κατάλληλων συνθηκών προσωρινής κράτησης των παρανόμως εισερχομένων στη χώρα. Για το λόγο αυτό προωθούμε την έκδοση Κοινής Υπουργικής Απόφασης, βάσει της νομοθετικής εξουσιοδότησης του άρθρου 81 του ν. 3386/2005. Με τις διατάξεις της απόφασης αυτής προβλέπεται η δημιουργία ειδικών χώρων παραμονής των υπό απέλαση αλλοδαπών, κυρίως στα σημεία εισόδου, ενώ θα εξασφαλίζονται ανθρώπινες συνθήκες παραμονής και διαβίωσης των φιλοξενουμένων. Οι όροι υγιεινής θα τηρούνται πλήρως και επαρκώς, θα υπάρχουν ειδικές διατάξεις για την παραμονή οικογενειών και ανηλίκων και θα. προβλέπονται επίσης χώροι αναψυχής, αθλοπαιδιών και θρησκευτικής λατρείας. Πέραν του προβλεπόμενου διοικητικού προσωπικού, οι ειδικοί χώροι θα στελεχωθούν με το κατάλληλο ιατρικό και νοσηλευτικό προσωπικό, συμπεριλαμβανομένων και μεταφραστών. Στο πλαίσιο αυτό, με την εν λόγω απόφαση θα δοθεί λύση και στο θέμα της βελτίωσης των συνθηκών κράτησης ασυνόδευτων ανηλίκων.
      Ενδεικτικά σας πληροφορούμε ότι, κατά τα 4 τελευταία χρόνια, από το Υπουργείο μας έχει διατεθεί το ποσό των 10.317.585,05 ευρώ για στέγαση, σίτιση, φαρμακευτικό υλικό, κατασκευαστικές εργασίες και λοιπά λειτουργικά έξοδα. Επίσης, για την κατασκευή νέων χώρων φιλοξενίας διατέθηκαν, κατά την τελευταία διετία 3.715.817,66 ευρώ και συγκεκριμένα για τα Κέντρα Φιλοξενίας Κυπρίνου Έβρου, Βαθύ Σάμου και Σπάρτης Λακωνίας, ενώ έχει προγραμματιστεί και η αναδιαμόρφωση αυτού της Λέσβου.
      Τέτοιες πρωτοβουλίες δεν είχαν, δυστυχώς, αναληφθεί πριν από το 2004, ώστε να εξασφαλισθεί κοινοτική βοήθεια προς την κατεύθυνση αυτή, όπως σήμερα. Σήμερα η Ελλάδα διεκδικεί - και θα πάρει - από την Ε.Ε. τους πόρους που της αναλογούν. Κατά τα λοιπά, πρέπει να σημειώσουμε ότι η εκπλήρωση των υποχρεώσεών μας έναντι των μεταναστών ουδέποτε τέθηκε ούτε πρόκειται να τεθεί, σε οικονομική βάση. Αντιθέτως, η εκπλήρωση αυτή είναι, πρωτίστως, θέμα Δικαιωμάτων του Ανθρώπου και ανταπόκρισης στα δεδομένα των απαιτήσεων της Δημοκρατίας μας και του διαχρονικού πολιτισμού μας. Τη διασφαλίζουμε μάλιστα ως τώρα με εθνικούς πόρους.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      4. Στην με αριθμό 2760/30-7-08 ερώτηση της Βουλευτού κ. Θάλειας Δραγώνα δόθηκε με το υπ’ αριθμ. 7017/4/8722/11-8-08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Θ. Δραγώνα, σε ό,τι μας αφορά, σας γνωρίζουμε ότι, στον Ειδικό Χώρο Παραμονής Αλλοδαπών στην Παγανή Μυτιλήνης, παρευρίσκονται καθημερινά υπάλληλοι της Νομαρχίας Λέσβου, καθώς και δύο (2) ιατροί, ενώ παρατάθηκε η είσοδος σ’ αυτό μελών του Διεθνή Ανθρωπιστικού Οργανισμού «ΓΙΑΤΡΟΙ ΧΩΡΙΣ ΣΥΝΟΡΑ» και για το χρονικό διάστημα μέχρι τέλη Σεπτεμβρίου, για την παροχή ιατρικών υπηρεσιών πρωτοβάθμιας περίθαλψης, προγραμμάτων ψυχικής υγείας αλλά και βελτίωσης των συνθηκών διαβίωσης. Επίσης, έχει δοθεί σχετική άδεια στην υπεύθυνη/συντονίστρια του «Κέντρου Συμπαράστασης Παλιννοστούντων Μεταναστών-Οικουμενικό Πρόγραμμα Προσφύγων» και στους συνεργάτες της, υλοποιώντας συγχρηματοδοτούμενο Πρόγραμμα στο πλαίσιο του Ευρωπαϊκού Ταμείου Προσφύγων, να επισκέπτονται νεοφικνούμενους αλλοδαπούς αιτούντες διεθνή προστασία, για παροχή πληροφοριών, συμβουλευτική και νομική στήριξη για όλα τα στάδια της διαδικασίας και υπηρεσίες διερμηνείας. Η πρόσβαση άλλων Μ.Κ.Ο. στο Κέντρο επιτρέπεται μόνο μετά από σχετική άδεια που δίδεται από την αρμόδια Υπηρεσία μας.
      Το εν λόγω Κέντρο λειτουργεί με ευθύνη και επιμέλεια της Νομαρχιακής Αυτοδιοίκησης Λέσβου, σύμφωνα με το σχέδιο «ΠΟΣΕΙΔΩΝΙΟ». Η Υπηρεσία μας, που είναι αρμόδια για τη φύλαξη και εν γένει την ασφάλεια του Κέντρου, ενημερώνει με έγγραφά της τη Νομαρχιακή Αυτοδιοίκηση για τα προβλήματα που αντιμετωπίζουν οι διαμένοντες σε αυτό αλλοδαποί.
      Για τη διασφάλιση ανθρωπίνων συνθηκών διαβίωσης στα Κέντρα Φιλοξενίας Λαθρομεταναστών, έχει διαμορφωθεί το πρόσφατο νομοθετικό πλαίσιο για τη μεταναστευτική πολιτική (ν.3386/05 και ν.3536/07), το οποίο βασίζεται στα ανθρωπιστικά ιδεώδη και τις ευρωπαϊκές αξίες και είναι ενδεικτικό του επιπέδου των εγγυήσεων τις οποίες παρέχει η χώρα μας για την προστασία των Δικαιωμάτων του Ανθρώπου και το σεβασμό στην αξιοπρέπειά του, όπως επιβάλλει η παράδοση και ο πολιτισμός μας. Παραμένει δε σταθερή επιδίωξη των ελληνικών Υπηρεσιών η δημιουργία κατάλληλων συνθηκών προσωρινής κράτησης των παρανόμως εισελθόντων στην ελληνική επικράτεια. Για το λόγο τούτο η Κοινή Υπουργική Απόφαση για τους Ειδικούς Χώρους Παραμονής Αλλοδαπών βρίσκεται στο στάδιο της τελικής επεξεργασίας από τις αρμόδιες Υπηρεσίες των Υπουργείων Εσωτερικών, Οικονομίας και Οικονομικών και Υγείας και Κοινωνικής Αλληλεγγύης, βάσει της νομοθετικής εξουσιοδότησης του άρθρου 81 του ν.3386/2005. Με την ανωτέρω Κ.Υ.Α. προβλέπεται η δημιουργία ειδικών χώρων παραμονής των υπό απέλαση αλλοδαπών, κυρίως στα σημεία εισόδου, ενώ θα εξασφαλίζονται ανθρώπινες συνθήκες παραμονής και διαβίωσης των φιλοξενουμένων. Οι όροι υγιεινής θα τηρούνται πλήρως και επαρκώς, θα υπάρχουν ειδικές ρυθμίσεις για την παραμονή οικογενειών και ανηλίκων, ενώ θα προβλέπονται επίσης χώροι αναψυχής, αθλοπαιδιών και θρησκευτικής λατρείας. Πέραν του προβλεπόμενου διοικητικού προσωπικού, οι Ειδικοί Χώροι θα στελεχωθούν με το κατάλληλο ιατρικό και νοσηλευτικό προσωπικό.
      Αναφορικά με τους ανήλικους κρατούμενους, σας πληροφορούμε ότι την 01-08-2008 κρατούντο στον Ειδικό Χώρο Παραμονής Αλλοδαπών στη Μυτιλήνη 64 ανήλικοι. Επίσης κρατούντο στον Ειδικό Χώρο στο Βαθύ Σάμου 35 ανήλικοι, σε χώρο φιλοξενίας (ξενοδοχείο) του νομού Δωδεκανήσου 24 και στους Ειδικούς Χώρους Παραμονής Αλλοδαπών της Περιφέρειας Ανατολικής Μακεδονίας και Θράκης 12. Πέραν αυτών κρατούντο στην Αττική 79 ανήλικοι αλλοδαποί (32 στον ειδικά διαμορφωμένο χώρο παραμονής ανηλίκων Αλλοδαπών στην Αμυγδαλέζα, 33 στη Διεύθυνση Αλλοδαπών Αττικής στον Ειδικό Χώρο Παραμονής Αλλοδαπών και 14 σε κρατητήρια Υπηρεσιών της Αττικής). Επίσης στα κρατητήρια διαφόρων αστυνομικών Υπηρεσιών της περιφέρειας κρατούντο συνολικά 55 ανήλικοι αλλοδαποί.
      Σε κάθε περίπτωση σύλληψης παράνομα εισερχομένων-παραμενόντων στην ελληνική επικράτεια ασυνόδευτων ανηλίκων αλλοδαπών, μη αιτούντων άσυλο, σύμφωνα με τις διατάξεις του άρθρου 19 παρ. 1 του Π.Δ. 220/2007, ενημερώνεται αμέσως ο Εισαγγελέας Ανηλίκων και, όπου δεν υπάρχει, ο κατά τόπο αρμόδιος Εισαγγελέας Πρωτοδικών, ο οποίος ενεργεί ως προσωρινός επίτροπος και προβαίνει στις απαραίτητες ενέργειες για το διορισμό επιτρόπου του ανηλίκου.
      Από πλευράς των αστυνομικών Υπηρεσιών, ανά την επικράτεια, ενημερώνεται το Υπουργείο Υγείας και Κοινωνικής Αλληλεγγύης, προκειμένου οι ανήλικοι αλλοδαποί να μεταφερθούν σε κέντρα υποδοχής και φιλοξενίας ασυνόδευτων ανήλικων (ανοικτά κέντρα) που είναι διαθέσιμα, με σκοπό την προστασία αυτών από το συγχρωτισμό τους με τους ενήλικες και την παροχή προγραμμάτων ψυχικής υγείας, αλλά και καλύτερων συνθηκών διαβίωσης.
      Σε ό,τι αφορά τους ειδικούς χώρους παραμονής αλλοδαπών (κλειστά κέντρα), επισημαίνεται ότι, όπως ρητά μνημονεύεται στο άρθρο 81§2 του ν.3386/05, στην Ελληνική Αστυνομία έχει ανατεθεί μόνο η ευθύνη της φύλαξης των χώρων αυτών, ενώ για τη δημιουργία ειδικών κέντρων στέγασης και φιλοξενίας ασυνόδευτων ανηλίκων στην Αγιάσο, με τη στελέχωσή του από εξειδικευμένο προσωπικό για την παροχή υπηρεσιών πρωτοβάθμιας περίθαλψης προγραμμάτων ψυχικής υγείας αρμόδιες είναι οι Υπηρεσίες του Υπουργείου Υγείας και Κοινωνικής Αλληλεγγύης.
      Αναφορικά με τις αποφάσεις απέλασης ανηλίκων, σας πληροφορούμε ότι, κατά το έτος 2007 και το Α΄ εξάμηνο του τρέχοντος έτους, σύμφωνα με τα τηρούμενα στην αρμόδια Υπηρεσία μας στοιχεία, εκδόθηκαν συνολικά 12.904 αποφάσεις απέλασης σε βάρος ανηλίκων, από τις οποίες, μέχρι σήμερα, έχουν εκτελεστεί οι 2.599.
      Σχετικά με τα διοικητικά μέτρα για ανηλίκους, σας ενημερώνουμε ότι, από τις αρμόδιες Υπηρεσίες μας, εξετάζεται από νομικής πλευράς το θέμα, εάν με το διορισμό από τον αρμόδιο εισαγγελέα επιτρόπου των ανηλίκων, οι οποίοι στη συνέχεια τίθενται υπό την προστασία του, οι εκδοθείσες σε βάρος τους διοικητικές αποφάσεις απέλασης θα πρέπει να ανακαλούνται ή όχι από τις Υπηρεσίες έκδοσης και στην περίπτωση αυτή, καθώς και όταν οι ως άνω αποφάσεις αναστέλλονται, κατ’ εφαρμογή του άρθρου 78 του ν.3386/05, οι ασυνόδευτοι ανήλικοι υπό ποιο καθεστώς θα διαμένουν στη χώρα μας.
      Σε ό,τι αφορά την επιτροπεία των ασυνόδευτων ανηλίκων, επισημαίνεται ότι, με το άρθρο 19 του π.δ. 220/2007, δίνεται η βάση για την επίλυση ενός χρόνιου προβλήματος που αφορά στη μεταχείριση των ασυνόδευτων ανηλίκων και ειδικότερα αυτών που δεν έχουν ζητήσει πολιτικό άσυλο. Συγκεκριμένα, προβλέπεται ότι, προκειμένου περί ασυνόδευτων ανηλίκων, οι αρμόδιες Αρχές λαμβάνουν αμέσως τα κατάλληλα μέτρα, ώστε να εξασφαλίζεται η αναγκαία εκπροσώπησής τους, ανεξαρτήτως της υποβολής ή μη σχετικής αιτήσεως εκ μέρους τους, συνεπώς και αυτεπαγγέλτως εκ μέρους των Αρχών.
      Η προστασία των αιτούντων άσυλο ασυνόδευτων ανηλίκων συνεχίζεται όπως και πριν και επιπρόσθετα προβλέπεται ότι οι αρμόδιες αρχές παραλαβής και εξέτασης της αίτησης ασύλου, όταν υποβάλλεται αίτηση από ασυνόδευτους ανήλικους, λαμβάνουν αμέσως και τα παρακάτω μέτρα:
      α. Διασφαλίζουν ότι οι ανάγκες στέγασης του παιδιού ικανοποιούνται με τη φιλοξενία του σε ενήλικους συγγενείς, σε ανάδοχο οικογένεια, σε Κέντρα Φιλοξενίας με ειδική υποδομή για ανηλίκους ή σε άλλους χώρους φιλοξενίας κατάλληλους για ανήλικους και ότι η στέγαση του παιδιού το προστατεύει από τον κίνδυνο της εμπορίας ή εκμετάλλευσης.
      β. Ενεργούν για την από κοινού στέγαση και συμβίωση των αδελφών, λαμβάνοντας υπόψη την ηλικία, την ωριμότητα και γενικά το συμφέρον κάθε ανηλίκου.
      γ. Προσπαθούν να εντοπίσουν, το συντομότερο δυνατόν, τα μέλη της οικογένειάς του.
      δ. Οι αλλαγές διαμονής ασυνόδευτων ανηλίκων πρέπει να περιορίζονται στο ελάχιστο.
      ε. Σε περίπτωση που υπάρχει κίνδυνος να απειληθεί η ζωή ή η ακεραιότητα του ανηλίκου ή των στενών συγγενών του, ιδίως αν αυτοί διαμένουν στη χώρα καταγωγής, η συλλογή, επεξεργασία και διαβίβαση των πληροφοριών που αφορούν τα εν λόγω πρόσωπα γίνεται εμπιστευτικά, ώστε να μην διακυβεύεται η ασφάλειά τους.
      Επίσης, λαμβάνεται μέριμνα ώστε το προσωπικό που ασχολείται με υποθέσεις ασυνόδευτων ανηλίκων να διαθέτει ή να λαμβάνει κατάλληλη κατάρτιση σχετικά με τις ανάγκες των ανηλίκων. Το προσωπικό αυτό έχει καθήκον εχεμύθειας για τα προσωπικά δεδομένα των οποίων λαμβάνει γνώση κατά την εκτέλεση των καθηκόντων του ή επ’ ευκαιρία αυτών. Οι διαδικασίες εξέτασης των αιτημάτων ασύλου και της διαμονής τους στην χώρα μας διέπονται από την αρχή της προστασίας του συμφέροντος του παιδιού, βάσει των διεθνών κανόνων και της εθνικής νομοθεσίας.
      Αναφορικά με το θέμα της φιλοξενίας και μεταχείρισης των παρανόμως εισερχομένων αλλοδαπών, πρέπει να επισημάνουμε ότι την Κυβέρνηση ασφαλώς την απασχολεί η ανθρωπιστική πλευρά του θέματος και για το λόγο αυτό καταβάλλει κάθε προσπάθεια, προκειμένου να βελτιωθούν περαιτέρω οι υφιστάμενες συνθήκες. Για την επίτευξη του στόχου αυτού συνεργαζόμαστε με τις συναρμόδιες Υπηρεσίες άλλων Υπουργείων, τους Ο.Τ.Α., την Υπάτη Aρμoστεία/ Ο.Η.Ε. καθώς και Μ.Κ.Ο. που δραστηριοποιούνται στο χώρο αυτό. Επισημαίνεται δε ότι, για πρώτη φορά, ολοκληρωμένη αντιμετώπιση του προβλήματος της διαχείρισης της ροής των λαθρομεταναστών υπήρξε από τον Μάρτιο του 2004.
      Ειδικότερα, ιδρύθηκαν δύο νέα Πρότυπα Κέντρα Υποδοχής και Φιλοξενίας Παράνομων Μεταναστών, σύμφωνα με τις προδιαγραφές της Ύπατης Αρμοστείας του Ο.Η.Ε.: Στη Σάμο (χωρητικότητας 300 ατόμων), κόστους 2,5 εκ. ευρώ περίπου, και στο Δήμο Κυπρίνου του νομού Έβρου (χωρητικότητας 500 ατόμων), κόστους περίπου 1,5 εκ. ευρώ, ενώ αναβαθμίζονται σταδιακά και τα ήδη υπάρχοντα Κέντρα. Επίσης, την 17-04-2008 τέθηκε σε λειτουργία ο ειδικά διαμορφωμένος χώρος παραμονής ανηλίκων στην Αμυγδαλέζα Αττικής, δυναμικότητας 40 ατόμων, με δυνατότητα στέγασης ακόμη 14 ατόμων, ο οποίος περιλαμβάνει, πέρα από τους χώρους στέγασης και υγιεινής, και ειδικούς χώρους ψυχαγωγίας των παιδιών (κλειστοί και ανοικτοί χώροι αθλοπαιδιών, βιβλιοθήκη, χώρος με ηλεκτρονικούς υπολογιστές, καθώς και ιατρείο- αναρρωτήριο). Παράλληλα, ολοκληρώθηκε το Κέντρο Υποδοχής και Φιλοξενίας της Λακωνίας, χωρητικότητας 70 ατόμων.
      Με τον τρόπο αυτόν, μέσα σε τέσσερα μόλις χρόνια, αντιμετωπίζουμε δραστικά, σε μεγάλο βαθμό, ένα χρόνιο πρόβλημα, όπως είναι η διαχείριση και φιλοξενία των παράνομων μεταναστών της περιοχής, υπό συνθήκες που αναμένει κανείς από ένα σύγχρονο ευρωπαϊκό κράτος. Και μάλιστα η λύση αυτή είναι προϊόν αρμονικής συνεργασίας της Κεντρικής Διοίκησης με την Τοπική Αυτοδιοίκηση. Γιατί η διασφάλιση ανθρωπίνων συνθηκών διαβίωσης στα Κέντρα Φιλοξενίας Λαθρομεταναστών είναι ενδεικτική του επιπέδου των εγγυήσεων τόσο για την προστασία των Δικαιωμάτων του Ανθρώπου όσο και για τον σεβασμό στην αξία και αξιοπρέπεια του Ανθρώπου. Αυτό επιβάλλει, άλλωστε, η παράδοση και ο πολιτισμός μας.
      Ενδεικτικά σας πληροφορούμε ότι, κατά τα 4 τελευταία χρόνια, από το Υπουργείο μας έχει διατεθεί το ποσό των 10.317.585,05 ευρώ για στέγαση, σίτιση, φαρμακευτικό υλικό, κατασκευαστικές εργασίες και λοιπά λειτουργικά έξοδα. Επίσης, για την κατασκευή νέων χώρων φιλοξενίας διατέθηκαν, κατά την τελευταία διετία 3.715.817,66 ευρώ και συγκεκριμένα για τα Κέντρα Φιλοξενίας Κυπρίνου Έβρου, Σάμου και Σπάρτης, ενώ έχει προγραμματιστεί και η αναδιαμόρφωση αυτού της Λέσβου.
      Τέτοιες πρωτοβουλίες δεν είχαν, δυστυχώς, αναληφθεί πριν από το 2004, ώστε να εξασφαλισθεί κοινοτική βοήθεια προς την κατεύθυνση αυτή, όπως σήμερα. Σήμερα η Ελλάδα διεκδικεί - και θα πάρει - από την Ε.Ε. τους πόρους- που της αναλογούν. Κατά τα λοιπά, πρέπει να σημειώσουμε ότι η εκπλήρωση των υποχρεώσεών μας έναντι των μεταναστών ουδέποτε τέθηκε ούτε πρόκειται να τεθεί, σε οικονομική βάση. Αντιθέτως, η εκπλήρωση αυτή είναι, πρωτίστως, θέμα Δικαιωμάτων του Ανθρώπου και ανταπόκρισης στα δεδομένα των απαιτήσεων της Δημοκρατίας μας και του διαχρονικού πολιτισμού μας. Τη διασφαλίζουμε μάλιστα ως τώρα με εθνικούς πόρους.
      Πέραν αυτών πρέπει να επισημάνουμε ότι οι αλλοδαποί ενημερώνονται για τα δικαιώματά τους, όπως, άμεση πρόσβαση στην αγορά εργασίας, δωρεάν ιατροφαρμακευτική περίθαλψη, πρόσβαση στην εκπαίδευση και επαγγελματική κατάρτιση, το δικαίωμα παράστασης με διερμηνέα, επικοινωνίας και παράστασης με συνήγορο, επικοινωνία με διεθνείς Οργανισμούς, όπως η Υ.Α./Ο.Η.Ε. για τους πρόσφυγες ή Μ.Κ.Ο.. Για το σκοπό αυτό διανέμεται ενημερωτικό φυλλάδιο για τις διαδικασίες ασύλου, το οποίο έχει εκδοθεί στις πέντε (5) κυριότερες ξένες γλώσσες των αιτούντων άσυλο (Αραβικά, Τουρκικά, Περσικά, Αγγλικά και Γαλλικά), με τη συνεργασία της Υ.Α./Ο.Η.Ε. για τους Πρόσφυγες στο πλαίσιο του Ευρωπαϊκού προγράμματος «Equal». Το εν λόγω φυλλάδιο δίνεται παράλληλα με όλα τα πληροφοριακά έντυπα σχετικά με τα δικαιώματα και τις υποχρεώσεις των αλλοδαπών. Σε περίπτωση που ο αλλοδαπός τυγχάνει αναλφάβητος, η σχετική ενημέρωση γίνεται παρουσία διερμηνέα. Προτεραιότητα δίνεται πάντα στους ανήλικους και στις υποθέσεις ατόμων που ανήκουν σε ευάλωτες ομάδες (π.χ. ηλικιωμένοι, ασθενείς, γυναίκες) και σε οικογένειες.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     5. Στην με αριθμό 10730/17-4-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 51407/ΙΗ/14-5-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 10730/17-4-08, την οποία κατέθεσε ο Βουλευτής κ. Bασίλης Κεγκέρογλου, σας γνωρίζουμε τα ακόλουθα:
    Στο πλαίσιο της δημόσιας διαβούλευσης για το Σχέδιο Νόμου της Ειδικής Αγωγής που ολοκληρώθηκε στις 12-4-2008, το ΥΠ.Ε.Π.Θ. δέχτηκε προτάσεις από φορείς και ιδιώτες, οι οποίες ελήφθησαν σοβαρά υπόψη και αξιολογήθηκαν, προκειμένου ο νέος Νόμος για την Ειδική Αγωγή να είναι όσο το δυνατόν πληρέστερος και να καλύπτει τυχόν υπάρχουσες ελλείψεις.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     6. Στην με αριθμό 10589/16-4-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 50589/ΙΗ/14-5-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 10589/16-4-08 την οποία κατέθεσε ο Βουλευτής Bασ. Κεγκέρογλου σας γνωρίζουμε τα ακόλουθα:
    Μετά την ολοκλήρωση της διαδικασίας διαβούλευσης των ΕΠ του ΕΣΠΑ 2007-2013 κατά το 2007, το Επιχειρησιακό Πρόγραμμα «Εκπαίδευση και Δια Βίου Μάθηση» 2007-2013 εγκρίθηκε από την ΕΕ τον Νοέμβριο του ίδιου έτους. Σε συνέχεια της ψήφισης του Νόμου 3614/3-12-07, το α' τρίμηνο του 2008 συγκροτήθηκε η Επιτροπή Παρακολούθησης και υπογράφηκε η ΚΥΑ σύστασης της Ειδικής Υπηρεσίας Διαχείρισης του ΕΠ. Στις 3-4-2008 πραγματοποιήθηκε η 1η συνεδρίαση της Επιτροπής Παρακολούθησης.
    Μέσω του Επιχειρησιακού Προγράμματος «Εκπαίδευση και Δια Βίου Μάθηση» 2007-2013, θα διατεθεί προϋπολογισμός δημόσιας δαπάνης 2.215 εκατ. ευρώ (συγχρηματοδότηση από ΕΚΤ και εθνικούς πόρους) για την εκπαίδευση. Στο εγκεκριμένο ΕΠ υπάρχει δεσμευμένη κατανομή πόρων σε επίπεδο Άξονα Προτεραιότητας. Το προσεχές χρονικό διάστημα θα υπάρξουν έγγραφα εξειδίκευσης του ΕΠ σε δράσεις και κατηγορίες πράξεων και θα προσδιοριστούν οι πόροι που θα διατεθούν ανά δράση και γεωγραφική περιοχή.
    Σύμφωνα με όσα προβλέπονται στο Νόμο 3614/07 και στα σχετικά κανονιστικά έγγραφα για την υλοποίηση των ΕΠ του ΕΣΠΑ, σε συνέχεια της εξειδίκευσης του ΕΠ, θα ακολουθήσει η έκδοση προσκλήσεων υποβολής προτάσεων για συγκεκριμένες δράσεις. Οι δυνητικοί Δικαιούχοι που θα ορίζονται σε κάθε πρόσκληση, θα κληθούν να υποβάλουν προτάσεις οι οποίες θα αξιολογηθούν σύμφωνα με τα εγκεκριμένα κριτήρια προκειμένου να ενταχθούν στο ΕΠ και να χρηματοδοτηθούν.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     7. Στην με αριθμό 11005/22-4-08 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. 54360/ΙΗ/13-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 11005/22-4-08 την οποία κατέθεσε ο Βουλευτής κ. Φ. Σαχινίδης σχετικά με τον εκσυγχρονισμό των χώρων διδασκαλίας της Τριτοβάθμιας Εκπ/σης σας γνωρίζουμε τα ακόλουθα:
    Το ΥΠ.Ε.Π.Θ., στο πλαίσιο σχεδιασμού του τετραετούς προγραμματισμού ανάπτυξης των υποδομών τόσο κατά την περίοδο 2001 - 2004, όσο και για τον προγραμματισμό 2005-2008, έδωσε προτεραιότητα στα αιτήματα των Ιδρυμάτων που αφορούσαν στη συντήρηση, την επισκευή και τη διαμόρφωση των κτηρίων τους. Ενδεικτικά αναφέρεται ότι στο Π.Δ.Ε. 2008, έχουν προταθεί πιστώσεις ύψους: 24.544.152,00 ευρώ για τα Πανεπιστήμια και 4.948.723,00 ευρώ για τα Τ.Ε.Ι. και έχουν δαπανηθεί ήδη 6.730.000,00 ευρώ για τα Πανεπιστήμια και 1.321.337,00 ευρώ για τα Τ.Ε.Ι., για το σκοπό αυτό.
    Στο νέο σχεδιασμό για την κατάρτιση του τετραετούς προγραμματισμού ανάπτυξης υποδομών, θα δοθεί και πάλι προτεραιότητα στις προτάσεις για συντήρηση, επισκευή και διαμόρφωση των κτιρίων.
    Η υλοποίηση των έργων αυτών εμπίπτει στην αποκλειστική αρμοδιότητα των Ιδρυμάτων της Τριτοβάθμιας Εκπ/σης.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 20 Οκτωβρίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 126/14-10-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τις εφημερίες των γιατρών στα Νοσοκομεία κ.λπ..
      2. Η με αριθμό 130/14-10-2008 επίκαιρη ερώτηση της Ε’ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Κρατικού Νοσοκομείου Νίκαιας κ.λπ.
      3. Η με αριθμό 136/14-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την έλλειψη ιατρικών υλικών στο Θριάσιο Νοσοκομείο κ.λπ..
      4. Η με αριθμό 134/14-10-2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με την πρόσληψη Οδηγών, Συνοδών για το Ειδικό Δημοτικό Σχολείο Κωφών- Βαρήκοων Αργυρούπουλης κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 125/14-10-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση της ενδοσχολικής βίας κ.λπ..
      2. Η με αριθμό 129/14-10-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Μεταφορών και Επικοινωνιών, σχετικά με την εγκατάσταση σαρωτών «πλήρους εικόνας του σώματος» στα αεροδρόμια κ.λπ..
      3. Η με αριθμό 137/14-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Γρηγορίου Ψαριανού προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των κέντρων πρόληψης του ΟΚΑΝΑ και της Τοπικής Αυτοδιοίκησης κ.λπ..
      4. Η με αριθμό 135/14-10-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Πολιτισμού, σχετικά με δημοσιεύματα αναφερόμενα στις περιπτώσεις κατασχέσεων παλαιών βιβλίων και συλλήψεων των κατόχων τους κ.λπ..
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Πρώτη είναι η με αριθμό 140/14-10-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Δικαιοσύνης, σχετικά με τις παρεμβάσεις της δικαιοσύνης για το σκάνδαλο της Μονής Βατοπαιδίου.
      Η επίκαιρη ερώτηση του κ. Ρόβλια έχει ως εξής:
      «Η διερεύνηση του σκανδάλου της Μονής Βατοπαιδίου ανετέθη σε δύο Αντιεισαγγελείς Εφετών. Τελείως αιφνιδιαστικά πριν μερικές ημέρες τους αφαιρέθηκε ουσιαστικά η δικογραφία από τον Προϊστάμενο της Εισαγγελίας Εφετών, με το πρόσχημα της ενημέρωσής του. Μετά την «ενημέρωση», ακολούθησε διορισμός τρίτου Εισαγγελέα στην υπόθεση, ιεραρχικά ανώτερου των δύο πρώτων, ως εποπτεύοντος την έρευνα. Οι εξελίξεις που ακολουθούν είναι δραματικές. Είναι προφανές ότι με σειρά ενεργειών η Κυβέρνηση επιχειρεί να ποδηγετήσει την έρευνα του σκανδάλου της Μονής Βατοπαιδίου, του σκανδάλου των διακοσίων εξήντα ακινήτων και της λεηλασίας της δημόσιας γης. Η Κυβέρνηση προσπαθεί με κάθε τρόπο να συγκαλύψει το σκάνδαλο και ειδικότερα τις βαρύτατες ευθύνες πολιτικών προσώπων. Η έλλειψη σεβασμού προς τη δικαιοσύνη είναι πρωτόγνωρη.
      Κατόπιν αυτών, ερωτάται ο Υπουργός Δικαιοσύνης εάν θα σταματήσει επιτέλους τις εξωθεσμικές και αντισυνταγματικές παρεμβάσεις του στο έργο της δικαιοσύνης σε σχέση με το μέγα σκάνδαλο της Μονής Βατοπαιδίου;».
      Κύριε Υπουργέ, έχετε το λόγο για τρία λεπτά.
         ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ πολύ.
         Κυρία Πρόεδρε, κατ’ αρχήν θέλω να εκφράσω πραγματικά τη λύπη μου που το ΠΑ.ΣΟ.Κ. -και σήμερα μέσω του κ. Ρόβλια, αλλά και γενικότερα- ακολουθεί μια τόσο ανεύθυνη πολιτική, που στηρίζεται σε ανακρίβειες, σε ψευδολογίες και σε λαϊκισμό. Το ίδιο αποτυπώνεται και σε τούτη εδώ την ερώτηση. Και αμέσως μετά θα εξηγήσω τι ακριβώς συμβαίνει. 
           Κυρία Πρόεδρε, είναι γνωστό ότι τα θέματα της δικαιοσύνης θέλουν λεπτούς, σοβαρούς και υπεύθυνους χειρισμούς. Αυτό ακριβώς κάνει η Κυβέρνηση. Με υπευθυνότητα, με αίσθηση καθήκοντος, με σοβαρότητα απέναντι στη διάκριση των εξουσιών, μέχρι σήμερα έκανε πολιτική της μια αρχή, ότι η δικαιοσύνη είναι ένας παράγοντας θεσμικός, ανεξάρτητος, στον οποίο δεν πρέπει να υπεισέρχεται η εκτελεστική εξουσία. 
           Και εγώ εδώ, στη Βουλή επανειλημμένως ετόνισα ότι για τις υποθέσεις αυτές, τις καλούμενες μεγάλες ούτε τις γνωρίζω ούτε θέλω να τις γνωρίζω. Η τακτική αυτή ακολουθήθηκε μέχρι σήμερα. Και έχουμε μια σειρά μεγάλων υποθέσεων, που ήρθαν στο Κοινοβούλιο, είδαν το φως της δημοσιότητας, χωρίς να γνωρίζει ο Υπουργός και δεν ήθελε να γνωρίζει ο Υπουργός. 
           Σήμερα μας καταλογίζεται η ευθύνη -ανεύθυνα και όπως είπα λαϊκιστικά, για να δημιουργηθούν εντυπώσεις στον κόσμο- ότι εμείς αναμιχθήκαμε, ενώ ξέρουμε πολύ καλά ότι ο Υπουργός και η Κυβέρνηση επληροφορήθησαν το γεγονός κατόπιν εορτής, αφού ήδη είχαν γίνει οι παραιτήσεις των δικαστών. 
           Και προσπαθήσαμε, έστω αν θέλετε, καθ’ υπέρβαση της εξουσίας μας, αλλά για το καλό της δικαιοσύνης, για το καλό της λειτουργίας της δημοκρατίας, να καλέσουμε τους δύο αντιεισαγγελείς να παραμείνουν, να ριχθεί φως στην υπόθεση. Θέλαμε να δείξουμε ότι εμπιστευόμαστε το έργο όλων, για να προχωρήσει η κατάσταση.
           Και αντί γι’ αυτό να μας επιδοκιμάσει η Αντιπολίτευση, άσκησε κριτική στον Υπουργό, επειδή δεν παρενέβη! Τι πρέπει να κάνει δηλαδή; Ο Υπουργός Δικαιοσύνης να παρεμβαίνει στο έργο της δικαιοσύνης; Εμείς συνειδητά, όπως σας είπα, κυρία Πρόεδρε, ακολουθούμε αυτή τη γραμμή απαρέγκλιτα, και θα την ακολουθήσουμε και πάλι.
           Όσον αφορά τη δικαιοσύνη, η δικαιοσύνη είχε σε συγκεκριμένη περίπτωση μια επιστημονική διαφωνία μεταξύ των διαφόρων εισαγγελέων. Σ’ αυτή τη διαφωνία δεν μπήκαμε εμείς στη μέση. Δεν παρεμβήκαμε, δεν πήραμε θέση. Αφήσαμε τα πράγματα να εξελιχθούν, όπως εξελίχθηκαν. Και μάλιστα, επειδή δημιουργήθηκε θόρυβος, εμείς επειδή θέλουμε να υπάρξει πλήρης διαλεύκανση της υποθέσεως, είπαμε αμέσως «μείνετε στις θέσεις σας, συνεχίστε το προανακριτικό σας έργο» και προχωρήσαμε σε Εξεταστική Επιτροπή. 
           Τι σημαίνει αυτό; Σημαίνει ότι όχι μόνο δεν φοβόμαστε, αλλά αντίθετα ετούτη η Κυβέρνηση είναι αποφασισμένη να προχωρήσει στη διαλεύκανση της υποθέσεως. Και πρέπει να σας πω, κυρία Πρόεδρε, ότι και εγώ προσωπικά αλλά και η Κυβέρνηση δεν φοβόμαστε τις απειλές, δεν φοβόμαστε τις κραυγές, δεν φοβόμαστε τις δήθεν απειλές ότι θα υπάρξουν ερωτήσεις, επερωτήσεις και άλλες παρεμβάσεις εναντίον μας. 
           Είμαστε απόλυτα καθαροί! Είναι απόλυτα ξεκαθαρισμένη η γραμμή μας και θα προχωρήσουμε, ώστε να περιφρουρήσουμε τη δικαιοσύνη, για να κάνει το έργο της, όπως πρέπει να το κάνει. Λυπάμαι όμως που το ΠΑ.ΣΟ.Κ. συστηματικά υπονομεύει και δυναμιτίζει αυτό το έργο. 
           Τους καλώ, έστω και την τελευταία στιγμή, ας ανατρέξουν στην αίτηση παραίτησης των δύο αντιεισαγγελέων, να δούμε πού είναι η παρέμβαση, πού υπάρχει παρέμβαση της εκτελεστικής εξουσίας, σε ποιο σημείο -για να έρχεται σήμερα το ΠΑ.ΣΟ.Κ. και να καταθέτει ερωτήσεις εναντίον της Κυβέρνησης- παρενέβη η Κυβέρνηση. 
      Θα δείτε ότι από κανένα έγγραφο δεν υπάρχει κάτι τέτοιο, πουθενά δεν φαίνεται κάτι τέτοιο. Διότι, πράγματι, πουθενά δεν έγινε κάτι τέτοιο. Και όπως είπα, εμείς δεν ξέρουμε ούτε θέλουμε να ξέρουμε και προστατεύουμε το κύρος της Δικαιοσύνης, προστατεύουμε το κύρος των εισαγγελικών και των άλλων λειτουργών και θα εξακολουθήσουμε να ακολουθούμε αυτή τη γραμμή, ανεξάρτητα απ’ όσα επιχειρούν να μας καταμαρτυρήσουν. 
      Κυρία Πρόεδρε, «καθαρός ουρανός αστραπές δεν φοβάται», ούτε και η Κυβέρνηση ετούτη. Μόλις πέσει ο κονιορτός θα λάμψει η αλήθεια! Και η αλήθεια είναι μία: ότι και την ανεξαρτησία της Δικαιοσύνης στηρίζουμε και την ανεξαρτησία της λειτουργίας, σε σχέση με όλο το σύστημα, αυτής της εξουσίας διαφυλάσσουμε. 
      Σας ευχαριστώ. 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Ρόβλια, έχετε το λόγο. 
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κυρία Πρόεδρε. 
      Αυτές τις ημέρες σε βάρος της δικαιοσύνης συμβαίνουν γεγονότα πρωτόγνωρα, θλιβερά και αήθη, γεγονότα που υποδηλώνουν την πολιτική παρακμή και ανευθυνότητα ταυτόχρονα της Κυβέρνησης Καραμανλή. Εσείς, με τους «εγκάθετους» της Κυβέρνησής σας οδηγήσατε τους δύο εισαγγελείς  σε παραίτηση από το Δικαστικό Σώμα γιατί αρνήθηκαν να «κουκουλώσουν» το σκάνδαλο της Μονής Βατοπαιδίου. Πιέστηκαν αφόρητα και απειλήθηκαν πριν παραιτηθούν. Παραιτήθηκαν για να μην παραβιάσουν το Σύνταγμα. Κανένας δεν εγκαταλείπει μια καριέρα για «ψύλλου πήδημα», κύριε Υπουργέ. Γνωρίζετε πολύ καλά ή οφείλετε να γνωρίζετε πολύ καλά τα όσα δραματικά έγιναν σε βάρος τους. Πίσω απ’ όλα αυτά είναι η παραπαίουσα Κυβέρνησή σας ή ό,τι έχει απομείνει απ’ αυτήν. 
      Υλοποιείτε εδώ και καιρό σχέδιο ποδηγέτησης της Δικαιοσύνης και τώρα αποκαλυφθήκατε. Παριστάνετε την «αθώα περιστερά», αλλά δεν είστε. Και σας θυμίζω: Εσείς υιοθετήσατε παράνομες τηλεφωνικές διασκέψεις της Ολομέλειας του Αρείου Πάγου, σε βάρος των συμβασιούχων. Εσείς ανοίξατε πόλεμο με το  Συμβούλιο της Επικρατείας, γιατί δεν σας άρεσαν οι αποφάσεις της Ολομέλειάς του. Εσείς καταργήσατε το αυτοδιοίκητο των δικαστηρίων, προκειμένου να ελέγξετε τους δικαστές. Εσείς φροντίσατε για τις πειθαρχικές διώξεις του Εισαγγελέα Σωτήρη Μπάγια και του Προέδρου Πρωτοδικών Νίκου Σαλάτα, γιατί όρθωσαν ανεξάρτητη δικανική κρίση και ανεξάρτητη φωνή. Εσείς εκδώσατε αποφάσεις –εσείς προσωπικά, εδώ μέσα στη Βουλή- αθωώνοντας προκαταβολικά την Κυβέρνησή σας για τα σκάνδαλα της Μονής Βατοπαιδίου και της «SIEMENS» σαν να είστε αρχιδικαστής. 
      Ο κατήφορος συνεχίζεται. Παράγετε ως Κυβέρνηση περισσότερα σκάνδαλα απ’ όσα μπορείτε να καταναλώσετε. Δεν σας προλαβαίνουμε πια ούτε εμείς ούτε ο ελληνικός λαός. 
      Κύριε Υπουργέ, δυστυχώς συνδέσατε και συνδέετε το όνομά σας με μια ακόμη μαύρη σελίδα της ιστορίας της ελληνικής δικαιοσύνης. Συνταξιοδοτήσατε πρόωρα την πολιτική σας αξιοπιστία! 
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Υπουργέ, έχετε το λόγο. 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κυρία Πρόεδρε, ακούσαμε την επανάληψη μιας σειράς κατηγοριών οι οποίες έχουν απαντηθεί διεξοδικά μέσα στη Βουλή. Εμείς δεν μιλάμε ποτέ για «εγκάθετους» δικαστές. Η φρασεολογία αυτή ανήκει στο ΠΑ.ΣΟ.Κ. και σ’ εκείνους οι οποίοι θέλουν να δημιουργήσουν φόβο εις το Δικαστικό Σώμα. 
      Πουθενά και ποτέ δεν πιέστηκε κανένας. Πουθενά και ποτέ δεν εξαναγκάστηκε κανένας. Και πριν τον προκάλεσα να μας πει από πού φαίνεται ότι έγινε εξαναγκασμός στους εισαγγελείς. Δεν υπάρχει κανένα έγγραφο. Είναι τελείως αβάσιμη, είναι τελείως ψευδής αυτή η κατηγορία. 
      Κυρία Πρόεδρε, νομίζω ότι το ΠΑ.ΣΟ.Κ. πλέον επειδή  έφθασε σ’ ένα σημείο να στερείται ιδεολογίας, να στερείται πολιτικής και να ζει με διάφορες ψευδαισθήσεις νομίζει ότι απειλώντας και ασκώντας μια πολιτική σαν κι αυτή εναντίον της δικαιοσύνης θα ποδηγετήσει τη δικαιοσύνη και θα δημιουργήσει μια εικόνα τέτοια, ώστε να φοβηθεί η δικαιοσύνη και να κάνει αυτό το οποίο θέλει. 
      Σας πληροφορώ ότι η δικαιοσύνη είναι ανεξάρτητη, η δικαιοσύνη είναι ελεύθερη. Δεν υπάρχει καμμία ποδηγέτηση και κανένας έλεγχος από πουθενά. Και το ξέρουν πολύ καλά όλοι οι συνάδελφοι ότι τις αποφάσεις εμείς τις μάθαμε εκ των υστέρων. 
Αν θέλαμε να ελέγξουμε τη δικαιοσύνη, θα την ελέγχαμε. 
      Απλώς υπάρχει και ένας άλλος λόγος, διότι το περίφημο σκάνδαλο του Βατοπαιδίου ανδρώθηκε και συντελέστηκε επί των ημερών του ΠΑ.ΣΟ.Κ. 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτό δεν είναι τώρα παρέμβαση στη δικαιοσύνη;
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Γιατί να είναι παρέμβαση; 
      ΚΩΝΣΤΑΝΤΙΝΟΣ ΡΟΒΛΙΑΣ: Βγάζετε απόφαση, κύριε Υπουργέ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Όταν υπάρχουν γνωμοδοτικές αποφάσεις, όταν υπάρχουν αποφάσεις των Υφυπουργών σας, που δίνουν την κυριότητα είκοσι πέντε με είκοσι επτά χιλιάδων στρεμμάτων στη Μονή …
      ΚΩΝΣΤΑΝΤΙΝΟΣ ΡΟΒΛΙΑΣ: Τα διακόσια εξήντα ακίνητα το ΠΑ.ΣΟ.Κ. τα έδωσε; 
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Σας παρακαλώ. Αυτό είναι παρέμβαση;
      ΠΡΟΕΔΡΕΥΟΥΣΑ (Έλσα Παπαδημητρίου): Όχι διάλογο, παρακαλώ.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Δεν είναι ένα πραγματικό γεγονός το οποίο το ξέρετε, αλλά το κρύβετε και γι’ αυτό δεν θέλετε εξεταστική επιτροπή, γιατί φοβάστε μήπως βγουν οι δικές σας οι βρωμιές στη φόρα; 
      Και κάτι άλλο, κυρία Πρόεδρε. Την περίοδο 1998-2003, επικεφαλής του Αγίου Όρους και της Μονής Βατοπαιδίου ήταν ο Αρχηγός σας, ο κ. Παπανδρέου. Τι έκανε εκείνη την περίοδο; Κοιμότανε; Δεν ήξερε τα σκάνδαλα που έβγαιναν; Δεν ήξερε τι γινόταν, όσον αφορά τους τίτλους κυριότητος; Αλλά αυτά τα κρύβουμε και απλώς θέλουμε να κάνουμε τώρα λεονταρισμούς και να κάνουμε δήθεν υπερβάσεις με τις επιτροπές. 
      Ορίστε τώρα, λοιπόν, στην εξεταστική επιτροπή. Ελάτε μαζί μας στην εξεταστική επιτροπή για να ριχτεί το φως, αν θέλετε αυτό το φως. Και θα διαπιστώσετε, ποιος έχει πραγματικά πολιτική ευθύνη, ποιος ευθύνεται για αυτή την υπόθεση. Και θα καταλάβετε ότι εσείς είστε υπεύθυνοι, εσείς είστε εκείνοι οι οποίοι οικοδόμησαν συστήματα δικαιοσύνης, από το μακαρίτη τον Κουτσόγιωργα έως τους  άλλους και μη ρίχνετε τις ευθύνες σε μια Κυβέρνηση, η οποία δεν έχει καμμία σχέση με παρεμβάσεις και αυτό ίσως πληρώνει.
      Κάντε μια αυτοκριτική, δείτε τον εαυτό σας στον καθρέφτη και τότε θα καταλάβετε ότι οι υπεύθυνοι και για την υπόθεση, αλλά και γενικώς για την έκρυθμη κατάσταση που δημιουργείται στη δικαιοσύνη, είστε εσείς. Εσείς τη δημιουργείτε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Εμείς, κυρία Πρόεδρε, θα προχωρήσουμε απαρασάλευτα και σταθερά στην πορεία μας. Η δικαστική εξουσία θα είναι ανεξάρτητη, η εκτελεστική εξουσία και η Κυβέρνηση δεν θα ακολουθήσει τον ολισθηρό δρόμο που ακολουθούσαν οι προηγούμενες κυβερνήσεις του ΠΑ.ΣΟ.Κ. και πιστεύω ότι θα λάμψει η αλήθεια, θα φανούν τα πράγματα και τότε οι κύριοι του ΠΑ.ΣΟ.Κ., οι οποίοι κάνουν αυτά και σπρώχνουν σε έναν ολισθηρό δρόμο και τον Αρχηγό τους, τον οδηγούν σε ολισθηρό δρόμο να κάνει δηλώσεις οι οποίες τον εκθέτουν, κάποτε θα αισθανθούν ντροπή και όνειδος για την πολιτική την οποία ακολουθούν.
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ και κύριε Ρόβλια.
      Η δεύτερη με αριθμό 127/14-10-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τον Υπουργό Αγροτικής Ανάπτυξης και Τροφίμων, σχετικά με τον αποχαρακτηρισμό δασικών εκτάσεων στην Ελαφόνησο του Νομού Λακωνίας κ.λπ., δεν θα συζητηθεί λόγω κωλύματος του κυρίου Υπουργού και διαγράφεται.
      Ακολουθεί η τρίτη με αριθμό 138/14-10-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Οικονομίας και Οικονομικών, σχετικά με την αναγκαιότητα της κρατικής παρουσίας στο χρηματοπιστωτικό τομέα κ.λπ.
      Θα απαντηθεί από τον Υφυπουργό κ. Παπαθανασίου.
      Η επίκαιρη ερώτηση του κ. Αλαβάνου έχει ως εξής:
      «Η διεθνής χρηματοπιστωτική κρίση έχει αναδείξει την αναγκαιότητα ισχυρής κρατικής παρουσίας στο χρηματοπιστωτικό τομέα, αναγκαιότητα που για πολλά χρόνια επίμονα και σταθερά προέβαλλε ο Συνασπισμός Ριζοσπαστικής Αριστεράς.
      Σήμερα η πολιτική ιδιωτικοποιήσεων των δημόσιων τραπεζικών ιδρυμάτων που ακολούθησαν, τόσο οι κυβερνήσεις της Νέας Δημοκρατίας, όσο και οι προηγούμενες κυβερνήσεις, είναι προφανές ότι εξέθεσαν και εκθέτουν τους καταθέτες, τους δανειολήπτες, τους φορολογούμενους και το σύνολο της οικονομίας σε τεράστιους κινδύνους. 
      Η ισχυρή παρουσία του δημοσίου στον τραπεζικό τομέα επιβάλλεται, προκειμένου αφ’ ενός να διαμορφώνεται η πολιτική των επιτοκίων που επηρεάζουν εκατοντάδες χιλιάδες δανειολήπτες (φυσικά πρόσωπα ή επιχειρήσεις) και αφετέρου, προκειμένου να συμβάλλουν ουσιαστικά οι τράπεζες στην αναπτυξιακή προσπάθεια της χώρας.
      Ερωτάται ο κύριος Υπουργός: 
      Μπορεί να βεβαιώσει κατηγορηματικά ότι η Κυβέρνηση δεν προτίθεται να συνεχίσει την πολιτική των τυφλών ιδιωτικοποιήσεων και ιδιαίτερα στο χρηματοπιστωτικό τομέα όπως της Αγροτικής Τράπεζας, του Ταχυδρομικού Ταμιευτηρίου, της Αγροτικής Ασφαλιστικής, της Εθνικής Ασφαλιστικής κ.λπ.;
      Ποια μέτρα προτίθεται να λάβει για να διευρύνει το δημόσιο έλεγχο στον τραπεζικό χώρο; 
      Σε τι ενέργειες θα προβεί για να κατοχυρωθεί ο δημόσιος έλεγχος στην Εθνική Τράπεζα;».
      Ο Υπουργός κ. Ιωάννης Παπαθανασίου έχει το λόγο για τρία λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, κατ’ αρχήν είστε ένας πολιτικός, τον οποίο σέβομαι και εκτιμώ και έχετε ευρωπαϊκή εμπειρία, γι’ αυτό και πρέπει να πω ότι εξεπλάγην με το περιεχόμενο της επίκαιρης ερώτησής σας και κυρίως με το συμπέρασμα στο οποίο καταλήγετε, δηλαδή να διαβάσετε κατά τη γνώμη μου με τόσο λάθος τρόπο αυτά τα οποία συμβαίνουν σήμερα, με αφορμή τη χρηματοπιστωτική κρίση, να καταλήξετε δηλαδή στο ακραίο, κατά τη γνώμη μου, συμπέρασμα ότι πρέπει να περάσουν όλα στα χέρια του κράτους. Αναφέρετε τράπεζες, ασφαλιστικές εταιρείες και εγώ θα προσέθετα ότι στην ίδια λογική κινείται και η γραμμή του κόμματός σας να διατηρηθεί η Ολυμπιακή Αεροπορία πλήρως στο δημόσιο, λες και τόσες δεκαετίες που ήταν δημόσια, δεν είχαμε πρόβλημα, λες και στις ασφαλιστικές εταιρείες που ήταν τόσο καιρό δημόσιες δεν εμφανίστηκαν τα προβλήματα, τα οποία όλοι γνωρίζουμε και τα οποία προσπαθούμε να λύσουμε, λες και ακόμη και οι κρατικές και οι ιδιωτικές τράπεζες σε όλο τον κόσμο δεν επένδυσαν σε αυτά τα λεγόμενα τοξικά ομόλογα από όπου και προέκυψε το πρόβλημα της χρηματοπιστωτικής κρίσης. 
      Όσο ακραίο και αν είναι –και ασφαλώς είναι ακραίο- αυτό που υποστηρίζουν οι νεοφιλελεύθεροι ότι τελικά φταίνε οι πολιτικοί, οι πολιτικές παρεμβάσεις που ήθελαν το τραπεζικό σύστημα να ανοίξει σε οποιονδήποτε, άλλο τόσο ακραίο είναι να λέμε ότι σήμερα πρέπει να περάσουν όλα πάλι στην ιδιοκτησία του κράτους. 
      Η αλήθεια, κατά τη γνώμη μου, δεν βρίσκεται στα άκρα, βρίσκεται κάπου στη μέση και η ανάγκη για αυστηρότερους ελέγχους και για να παίξει το κράτος τον παρεμβατικό του ρόλο σωστά βρίσκει σήμερα καθολική αποδοχή, ακόμη και από τους ακραία φιλελεύθερους οικονομολόγους. Το ερώτημα, βέβαια, είναι τι είδους παρεμβάσεις χρειάζεται και σε ποιο βαθμό. 
      Οι ευρωπαϊκές κυβερνήσεις δεν αποφάσισαν να κρατικοποιήσουν ξανά το τραπεζικό τους σύστημα, αλλά να προσθέσουν για ένα χρονικό διάστημα ρευστότητα και εμπιστοσύνη στο σύστημα και αργότερα, όταν αποκατασταθεί αυτή η εμπιστοσύνη και η  ισορροπία, οι προβληματικές τράπεζες σταθούν ξανά στα πόδια τους, να αποσυρθούν μάλιστα οι κυβερνήσεις με πολλαπλάσιο όφελος για τους φορολογούμενους, που τελικά εκπροσωπούν. Αυτό αποφάσισαν οι ευρωπαϊκές κυβερνήσεις και μαζί με αυτές αυτό αποφάσισε και η δική μας Κυβέρνηση. Τα υπόλοιπα ανήκουν στη σφαίρα του ιδεολογικού δογματισμού και της άνεσης να δουν τα πράγματα, όπως πραγματικά συμβαίνουν. 
      Η πρόταση για θεσμοθέτηση ενός πανευρωπαϊκού ελεγκτικού μηχανισμού του χρηματοπιστωτικού συστήματος πρέπει να αξιολογηθεί θετικά. Το ευρωπαϊκό τραπεζικό χρηματιστηριακό σύστημα είναι και αλληλοσυνδεδεμένο και αλληλοεξαρτώμενο, που μεμονωμένες ad hoc πολιτικές, εθνικές πολιτικές πολύ δύσκολα θα έχουν θετικό αποτέλεσμα. Η πρωτοβουλία της Ευρωπαϊκής Κεντρικής Τράπεζας να επιβλέπει τακτικά τα μη παραδοσιακά χρηματοπιστωτικά ιδρύματα κινείται επίσης προς τη σωστή κατεύθυνση. Και ένα άμεσο μέτρο εμπιστοσύνης του κοινού στο τραπεζικό σύστημα είναι η εγγύηση των τραπεζικών καταθέσεων. Και εδώ θα ήθελα να θυμίσω ότι η ελληνική κυβέρνηση ήταν από τις πρώτες, η δεύτερη συγκεκριμένα που προχώρησε σε αυτό το μέτρο και μάλιστα δέχτηκε και κριτική από άλλα κράτη-μέλη, για να έλθει όμως στο τέλος η απόφαση του ΕΚΟΦΙΝ και να δικαιώσει τη θέση μας. 
      Μέτρα άμεσης εμπιστοσύνης και ενίσχυσης της ρευστότητας του ελληνικού τραπεζικού συστήματος, για να μην έχει το δικό μας σύστημα πρόβλημα ανταγωνιστικότητας, ανακοίνωσε και προχθές  ο Υπουργός Οικονομίας και τα μέτρα αυτά δεν είναι «λευκή επιταγή» όπως υποστήριξε η Αντιπολίτευση και ακούγεται. Είναι μέτρα τα οποία όποια  τράπεζα θέλει να αξιοποιήσει πρέπει να αποδεχθεί και εκπροσώπηση του δημοσίου, που θα έχει το δικαίωμα βέτο και επιπλέον θα υπάρχει περιορισμός στις αμοιβές των στελεχών των τραπεζών, γιατί παρουσιάστηκε πράγματι το απαράδεκτο φαινόμενο –παγκοσμίως  μιλάω- οι τράπεζες να πέφτουν έξω και τα στελέχη να αμείβονται πλουσιοπάροχα.
      Είμαστε, λοιπόν, κύριε Πρόεδρε, στην εποχή της ήπιας και εθελοντικής κρατικής παρέμβασης στο χρηματοπιστωτικό σύστημα και σε αυτήν τη γραμμή είναι όλες οι κυβερνήσεις της Ευρώπης για να ενισχύσουμε την εμπιστοσύνη, να διασφαλίσουμε τη ρευστότητα και μόνο που αυτή η ενίσχυση δεν οδηγεί εκεί που η Αριστερά υποστηρίζει, δηλαδή στην κρατικοποίηση των πάντων, αλλά στη διαμόρφωση ενός αυστηρότερου πλαισίου ελέγχου, που θα βάλει τέρμα στην ασυδοσία των επενδυτικών τραπεζών και των παραγώγων, θα προσφέρει περισσότερη ασφάλεια και σιγουριά στον πλανήτη και θα βάλει τέλος στον εύκολο πλουτισμό των μάναντζερς εις βάρος των μετόχων και των καταναλωτών.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Πρόεδρος του Συνασπισμού Ριζοσπαστικής Αριστεράς κ. Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Πρόεδρε, ενημερώθηκα χθες το βράδυ ότι δεν θα είναι ο κ. Αλογοσκούφης εδώ, γιατί κανονίστηκε τελικά η συνάντηση του Πρωθυπουργού με τον κ. Τρισέ, το Διοικητή της Ευρωπαϊκής Κεντρικής Τράπεζας. Είπα, εντάξει, θα μιλήσω με τον Υφυπουργό, τον κ. Παπαθανασίου. 
      Περίμενα, όμως, να είναι επί της ουσίας η απάντηση, χωρίς, αν θέλετε, χαρακτηρισμούς, όπως αυτούς που χρησιμοποιήσατε και λίγο προσγειωμένη στην εποχή. 
      Δεν είναι έκπληξη αυτό που ζητάμε εμείς. Έκπληξη είναι αυτό που γίνεται διεθνώς. Δηλαδή, οι μεγάλες τράπεζες, οι ιδιωτικές, οι παγκόσμιοι γίγαντες να γονατίζουν κάτω από τα τεράστια ατοπήματα, που έχουν κάνει και τη «φούσκα» που δημιούργησαν και να έρχεται το κράτος να τις στηρίζει και να εθνικοποιεί. Και να βλέπουμε στις αμερικάνικες και στις βρετανικές εφημερίδες τον όρο «nationalization» συνεχώς.
      Επομένως, μερικά πράγματα θα έπρεπε να τα σκεφτείτε αλλιώς. Να σας εκπλήσσει η κρίση και να σας εκπλήσσει πώς το κράτος –γιατί υπάρχει το σύνθημα «λιγότερο κράτος»- είναι αυτό το οποίο προσπαθεί τώρα, με λαθεμένους κατά τη γνώμη μου τρόπους, παγκοσμίως να βγούμε από την κρίση.
      Εγώ πάνω σε αυτά τα θέματα, κύριε Υπουργέ και στην απάντησή σας, θέλω να σας θέσω τα εξής ερωτήματα: 
      Λέτε: στήριξη των ελληνικών τραπεζών. Αναφέρετε το ποσό των 28.000.000.000 ευρώ. Μισός προϋπολογισμός -περισσότερα απ’ όσα παίρνει η Ελλάδα από την Ευρωπαϊκή Ένωση μέσα από ένα επταετές Κοινοτικό Πλαίσιο Στήριξης- στις τράπεζες. Και ρωτάω: Πώς γίνεται αυτό; Όχι μόνο οι τραπεζίτες είναι ένοχοι γι’ αυτά που έκαναν, αλλά εμείς θα τους στηρίξουμε με αυτά τα κολοσσιαία, τα ασύλληπτα ποσά.
      Επομένως, το πρώτο θέμα είναι το εξής: Όχι. Αυτά είναι χρήματα του ελληνικού κράτους. Όποια τράπεζα «γονατίζει» και δεν μπορεί να αντέξει και εφόσον το δημόσιο συμφωνεί ότι συμφέρει την οικονομία να γίνει κάτι τέτοιο, η παροχή στήριξης από το δημόσιο σημαίνει εθνικοποίηση αυτής της τράπεζας. Το πρώτο πράγμα που είδαμε να κάνουν οι Βρετανοί και μία σειρά από άλλες χώρες. Ακόμα και οι Ηνωμένες Πολιτείες προσανατολίζονται προς τα εκεί.
      Το δεύτερο: Να διατηρήσουμε έναν πυρήνα δημοσίου που να έχει σταθερότητα. Και τι σημαίνει αυτό; Η «ΑΓΡΟΤΙΚΗ» κατοχυρώνεται ως δημόσια, στο «ΤΑΧΥΔΡΟΜΙΚΟ ΤΑΜΙΕΥΤΗΡΙΟ» σταματάμε την ιδιωτικοποίηση και κάνουμε προσπάθεια για την ανάκτηση της «ΕΘΝΙΚΗΣ ΤΡΑΠΕΖΑΣ». Προσέξτε την απάντησή σας, διότι είμαστε στην κρίση. Προσέξτε την πολύ!
      Το τρίτο θέμα που θέλω να θέσω: Γιατί 28.000.000.000; Τι θα γίνει με το δανειολήπτη; Τι θα γίνει με το νέο ζευγάρι που χρωστάει το δάνειο και μπορεί να του πάρουν το σπίτι; Τι θα γίνει με τον αγρότη; Γιατί να μην παρέμβει επί της ουσίας και όχι απλώς με μία περιορισμένη διευκόλυνση, για την απόσβεση των χρεών, όπως κάνει για το δημόσιο;
      Το τελευταίο: Εμείς, ο Συνασπισμός Ριζοσπαστικής Αριστεράς, θέλουμε μία απάντηση. Είστε υπεύθυνο κυβερνητικό στέλεχος. Να έρθουν εδώ οι διοικητές των ιδιωτικών τραπεζών. Στην Επιτροπή της Βουλής να μιλήσουν και για το τι έχουν κάνει και για τις αμοιβές τους, τις απολαβές τους. Διότι τη στιγμή που τους δίνετε 28.000.000.000, αυτή η Ένωση Ελληνικών Τραπεζών στρέφεται ενάντια στην Ο.Τ.Ο.Ε. για το αν θα πάρουν 10 ή 20 ευρώ παραπάνω οι υπάλληλοί της. Είναι ντροπή, είναι προσβολή. Να έρθουν τα στελέχη των ιδιωτικών τραπεζών, τα οποία είναι στο παγκόσμιο δίκτυο της καταστροφής, αν θέλετε, όχι με πρωταγωνιστικό ίσως ρόλο, να μας πουν τι παίρνουν μηνιαίως, ποιες είναι οι αμοιβές τους, ποια τα επιδόματά τους και ποιες οι δαπάνες για διάφορες δραστηριότητες τύπου «LEΗMAN BROTHERS» και «AMERICAN INVESTMENT GROUP».
      Δεν ζητάμε κάτι διαφορετικό από αυτό που έγινε στο Κογκρέσο. Θα ήθελα μία απάντηση και σε αυτό το ζήτημα.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Οικονομίας και Οικονομικών): Κύριε Πρόεδρε, εγώ κατ’ αρχήν δεν έκανα χαρακτηρισμούς. Ξέρετε ότι αποφεύγω τους χαρακτηρισμούς. 
      Κατ’ αρχήν να σας πω και την προσωπική άποψη, που νομίζω ότι είναι κοινή άποψη. Όλο αυτό το πρόβλημα δημιουργήθηκε από δύο πράγματα: πρώτον, από την απληστία και, δεύτερον, από την έλλειψη επαρκούς ελέγχου. Αυτό νομίζω ότι δεν το αμφισβητεί κανείς.
      Όμως, θα ήθελα να κάνω ένα διαχωρισμό. Λέτε ότι το κράτος με τις αποφάσεις που παίρνει στηρίζει τις τράπεζες και τους τραπεζίτες. Εγώ θα σας πω ότι δεν στηρίζει τις τράπεζες και τους τραπεζίτες. Στηρίζει το τραπεζικό σύστημα. Και οι τράπεζες δεν είναι πια ο τραπεζίτης, δεν είναι ο κύριος άλφα ή βήτα ή γάμα ή δέλτα. Είναι οι χιλιάδες μέτοχοι, μικροί και μεγάλοι. 
      Αυτά τα μέτρα, τα οποία παίρνουμε είναι προς αυτήν την κατεύθυνση –και ευλόγως ρωτάτε τι κάνουμε για το δανειολήπτη, για το δάνειο, για τον αγρότη, για το καινούργιο ζευγάρι- ακριβώς για να μην αυξηθεί το επιτόκιο στο δανειολήπτη, για να μπορέσει να συνεχίσει να παίρνει δάνειο ο μικρομεσαίος επιχειρηματίας, για να μην εμφανιστεί το τραπεζικό σύστημα να αποκλείσει από τη συνέχιση του δανεισμού ή από το δανεισμό όλους αυτούς που έχουν ανάγκη των χρημάτων. 
      Γι’ αυτό έρχεται το κράτος και στηρίζει το τραπεζικό σύστημα, για να μπορέσει ακριβώς τελικά να μην υποστεί τη ζημία ο απλός καταθέτης ή δανειολήπτης: ο καταθέτης με τη μορφή της εγγυήσεως και ο δανειολήπτης με τη δυνατότητα, πρώτον, ρευστότητος και, δεύτερον, με την εγγύηση προκειμένου το επιτόκιο να είναι χαμηλότερο. 
      Διότι, αν δεν τα κάνουμε αυτά, το αποτέλεσμα θα είναι οι τράπεζες να δανείζουν επιλεκτικά ή στους πολύ καλούς πελάτες ή σε εκείνους που εκείνοι επιθυμούν ή με πολύ μεγάλο επιτόκιο. Αυτά νομίζω ότι τα γνωρίζετε και είναι εύλογη η ανησυχία σας, αλλά γι’ αυτούς ακριβώς λαμβάνονται τα μέτρα στήριξης του συστήματος.
      Όσον δε, αφορά αυτό που είπατε για τις αμοιβές των στελεχών, το είπα πρώτος και συμφωνούμε. Το είδαμε άλλωστε και στην Αμερική αυτό, όπου προκλητικά στην τράπεζα που «έπεσε έξω», ο μέχρι πρότινος μάνατζερ είχε πάρει υπό μορφή μπόνους εκατοντάδες εκατομμύρια δολάρια και βεβαίως γι’ αυτό κι εμείς λέμε ότι όποια τράπεζα έλθει και ζητήσει κρατική στήριξη –έστω και μεσοπρόθεσμα- δεν μπορεί να την έχει και να συνεχίζουν τα στελέχη να αμείβονται, όπως αμείβονται. 
      Γι’ αυτό και μπαίνει πλαφόν –ανακοινώθηκε- και το πλαφόν δεν είναι μόνο ο μισθός. Είναι ο μισθός και όλα τα συμπαραμαρτούντα, που πολλές φορές ξεπερνούν και κατά πολύ το μισθό. 
      Άρα, αυτή σας την ευαισθησία, την έχει πρώτα η Κυβέρνηση και είναι εύλογη και είναι ευαισθησία όλου του κόσμου. Γι’ αυτό και κάνω το διαχωρισμό μεταξύ αφενός μεν του χρηματοπιστωτικού συστήματος, που στηρίζει όλο τον κόσμο –καταναλωτές, επιχειρηματίες τραπεζικό σύστημα και τα κέρδη που αφορούν τους μετόχους, μικρούς και μεγάλους των στελεχών, που είναι μία άλλη ιστορία και η οποία, πραγματικά, έχει ξεφύγει από κάθε έλεγχο, όπου όμως με την παρούσα παρέμβαση μπαίνει σαφώς σ’ ένα πλαίσιο, το οποίο νομίζω ότι δικαιώνει και τη δική σας ανησυχία.
      ΠΡΟΕΔΡΕΥΟΥΣΑ (Έλσα Παπαδημητρίου):  Ευχαριστώ, κύριε Πρόεδρε.
      Η τέταρτη με αριθμό 133/14.10.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Αγροτικής Ανάπτυξης και Τροφίμων, σχετικά με την αναδάσωση της Πεντέλης κ.λπ. δεν θα συζητηθεί λόγω κωλύματος του κυρίου Υπουργού και διαγράφεται. 
      Επίκαιρες ερωτήσεις δεύτερου κύκλου 
      Πρώτη είναι η με αριθμό 124/14.10.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Ρήγα προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση του προβλήματος των εφημεριών των γιατρών του Ε.Σ.Υ. κ.λπ..
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Σοβαρό πρόβλημα δημιουργείται στην ομαλή και εύρυθμη λειτουργία των υγειονομικών μονάδων των Κυκλάδων εξαιτίας της συνεχιζόμενης εκκρεμότητας στο ζήτημα των εφημεριών του ιατρικού προσωπικού.
      Παρά τις διαβεβαιώσεις της πολιτικής ηγεσίας του Υπουργείου Υγείας ότι το θέμα έχει διευθετηθεί, έτσι ώστε και οι μονάδες υγείας να λειτουργήσουν απρόσκοπτα και οι αμοιβές των γιατρών να μην υποστούν μείωση, η δημοσιοποίηση της απόφασης του Ελεγκτικού Συνεδρίου σχετικά με τις εφημερίες των γιατρών διαψεύδει τους κυβερνητικούς ισχυρισμούς και αποδεικνύει το μέγεθος της προχειρότητας, με την οποία αντιμετωπίζονται τα μείζονα προβλήματα της υγείας.
      Σύμφωνα με την παραπάνω απόφαση, η κατ’ εξαίρεση υπέρβαση του ορίου των εφημεριών των γιατρών μπορεί να γίνει μόνο με αποκλειστική δική τους ευθύνη και συναίνεση και δίχως την παραμικρή κάλυψη αστικής και ποινικής ευθύνης σε περίπτωση ατυχήματος που θα αφορά είτε τους ιδίους είτε ασθενείς τους.
      Τα παραπάνω, σε συνδυασμό με την ανεπάρκεια των πιστώσεων για την αποζημίωση των εφημεριών Οκτωβρίου και Νοεμβρίου, δημιουργούν εύλογα κλίμα ανησυχίας τόσο στους εργαζόμενους στον τομέα υγείας όσο και στους κατοίκους των νησιών μας. 
      Κατόπιν τούτων ερωτάστε:
      1. Πώς προτίθεστε να αντιμετωπίσετε τα προβλήματα που θα δημιουργηθούν στις μονάδες υγείας των Κυκλάδων μετά και την πρόσφατη απόφαση του Ελεγκτικού Συνεδρίου που ξεκαθαρίζει το καθεστώς αμοιβής των υπερωριών των γιατρών;
      2. Πώς προτίθεστε να καλύψετε την απώλεια εισοδήματος των γιατρών που δημιουργείται με την εφαρμογή της απόφασης του Ελεγκτικού Συνεδρίου και τι θα πράξετε για να πληρωθούν οι δεδουλευμένες εφημερίες των γιατρών για το έτος 2008;».
      Παρακαλώ, κύριε Υπουργέ, κύριε Παπαγεωργίου, έχετε το λόγο για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Κύριε συνάδελφε, το γνωρίζετε πολύ καλά, γιατί έχουμε ξανασυζητήσει το θέμα αυτό σε άλλη εποχή και με άλλες αφορμές, αλλά συνδέεται σ’ ένα μεγάλο βαθμό.
      Αυτές τις μέρες, πράγματι, επιχειρείται να δημιουργηθεί μία αναστάτωση στα νοσοκομεία και αυτό έχει να κάνει και με την προσαρμογή της ελληνικής νομοθεσίας στις Κοινοτικές Οδηγίες, στο Κοινοτικό Δίκαιο που αναφέρεται στα ανώτερα επιτρεπτά όρια εργασίας και για τους ειδικευμένους και για τους ειδικευόμενους, αλλά ακόμη και για την καταβολή των δεδουλευμένων εφημεριών της χρονιάς που διανύουμε.
      Και το μήνα Οκτώβριο, αλλά και το μήνα Ιανουάριο είναι συνηθισμένο φαινόμενο τα τελευταία δέκα-δεκαπέντε χρόνια να εμφανίζονται τέτοια προβλήματα, αφού και στην αρχή του χρόνου δεν έχει ξεκινήσει ακόμα η διαδικασία πληρωμής, για τους γνωστούς ταμειακούς, λογιστικούς λόγους και ακόμη, γιατί οι συνεχείς προσλήψεις νέων γιατρών, οι οποίες προστίθενται και πολλές φορές απρόβλεπτα στην όλη διαδικασία λειτουργίας του Εθνικού Συστήματος Υγείας, μερικές φορές δημιουργούν ελλείμματα στους αντίστοιχους κωδικούς για την πληρωμή των εφημεριών, με αποτέλεσμα κάθε χρόνο μα κάθε χρόνο τα τελευταία είκοσι χρόνια, να έρχεται συμπληρωματική πίστωση, συμπληρωματική δαπάνη, προκειμένου να αντιμετωπιστούν αυτές οι επιπλέον εφημερίες αυτών των επιπλέον γιατρών.
      Για τη χρονιά που διανύουμε, αν δεν το ξέρετε, θα ήθελα να σας πληροφορήσω ότι είχαμε την πρόσληψη χιλίων διακοσίων νέων ειδικευομένων γιατρών και τετρακοσίων πενήντα ειδικευμένων. Είναι επομένως απόλυτα λογικό να υπάρχει αυτήν τη στιγμή κάποια δυσκολία στην εξόφληση των εφημεριών οι οποίες έχουν εκτελεστεί. Σας λέω, όμως, συγκεκριμένα ότι στο 95% των νοσοκομείων της χώρας έχουν καταβληθεί αποζημιώσεις και για τον Αύγουστο μήνα. Στη δική σας εκλογική περιφέρεια έχουν καταβληθεί εφημερίες για το μήνα Ιούλιο. Έχει γίνει η ενταλματοποίηση και για το μήνα Αύγουστο και την επόμενη εβδομάδα πληρώνεται και ο Αύγουστος και προχωράει η εκκαθάριση για το Σεπτέμβριο και για τους υπόλοιπους μήνες μέχρι το τέλος της χρονιάς -να είσθε βέβαιος- διότι ήδη έχει εξασφαλιστεί, μετά από συνεννόηση με το Υπουργείο Οικονομίας -και θα ήταν λογικό και αναμενόμενο να γίνει αυτό- και η επιπλέον πίστωση που απαιτείται, έτσι ώστε να είμαστε συνεπείς σε αυτές τις υποχρεώσεις.
      Όσον αφορά για τα ανώτατα επιτρεπτά όρια, κύριε συνάδελφε, θα ήθελα να σας πω -το ξέρετε πολύ καλά, γιατί και άλλη φορά σας το έχω αναφέρει και πολλές φορές μέσα στην Αίθουσα- ότι είναι μία ιστορία που έρχεται από το 1993 και για δώδεκα ολόκληρα χρόνια δεν κάνατε τίποτα απολύτως, όταν οι συνθήκες ήταν εντελώς διαφορετικές και θα μπορούσαν να είχαν λυθεί τα πράγματα και να είχαν πάρει την κατεύθυνσή τους.
      Εμείς, κάτω από την πίεση αυτών των καταστάσεων και του χρόνου, αλλά και όλων των υποχρεώσεών μας απέναντι και στην Ευρωπαϊκή Ένωση, αλλά και στους συναδέλφους γιατρούς, οι οποίοι δικαίωμά τους είναι να απαιτούν την εφαρμογή αυτών των οδηγιών, προχωρήσαμε και θα δώσουμε σύντομα λύση στο πρόβλημα οι όποιες δυσκολίες δημιουργήθηκαν από τις ερμηνείες που δόθηκαν από ορισμένους παρέδρους του Ελεγκτικού Συνεδρίου να ξεπεραστούν.
      Η λύση την οποία έχουμε προτείνει και η οποία θα είχε διευθετήσει οριστικά το θέμα ήταν η σύναψη της κλαδικής σύμβασης. Είχαμε φτάσει προ των πυλών της υπογραφής. Αν δεν γνωρίζετε, σας λέω ότι υπήρξε μια, δεν θα τη χαρακτήριζα διάσπαση, αλλά από την πλευρά του συνδικαλιστικού ιατρικού κινήματος μια διαφορετική άποψη, όπου μία μειοψηφία επέβαλε στην πλειοψηφία, λόγω της αδιαφορίας της, κάποιες άλλες θέσεις.
    Εμείς, όμως, συνεχίζουμε αυτήν την προσπάθεια. Έχουμε έρθει σε συνεννόηση με το Υπουργείο Οικονομίας για τις απαιτούμενες πιστώσεις, για τον επιπλέον αριθμό των γιατρών που απαιτούνται και έτσι το όλο θέμα θα αντιμετωπιστεί και δεν θα υπάρξει κανένα απολύτως πρόβλημα στην ομαλή λειτουργία των νοσοκομείων. 
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ. 
    	Κύριε Ρήγα, έχετε το λόγο.
    	ΠΑΝΑΓΙΩΤΗΣ ΡΗΓΑΣ: Ευχαριστώ, κυρία Πρόεδρε. 
    	Κύριε Υπουργέ, πράγματι θυμάστε καλά ότι στην αρχή του καλοκαιριού με αντικείμενο επίκαιρης ερώτησης το ίδιο ακριβώς θέμα είχατε απαντήσει σχεδόν ή περίπου τα ίδια και μάλιστα μου είχατε καταλογίσει μεροληψία και προσπάθεια να αποκομίσω πολιτικά οφέλη στην εκλογική μου περιφέρεια εξαιτίας της έκθεσης αυτού του σοβαρού προβλήματος. 
    	Μου είναι ιδιαίτερα συμπαθής η προσπάθειά σας να δικαιολογήσετε τα αδικαιολόγητα. Όμως, δεν το κατορθώνετε, γιατί αυτήν τη στιγμή η πραγματικότητα είναι αμείλικτη. Και την πραγματικότητα τη βιώνουν μεν οι εργαζόμενοι στις μονάδες υγείας των Κυκλάδων και πλέον πανελλαδικά –ειδικότερα, όμως, στο νησιώτικο χώρο οι διαστάσεις του προβλήματος είναι υπερμεγέθεις- τη βιώνουν δε και οι κάτοικοι των νησιών. 
    Αυτήν τη στιγμή, κύριε Υφυπουργέ, έχει διαταραχθεί η εύρυθμη λειτουργία των υγειονομικών μονάδων στις Κυκλάδες. Έχει υπάρξει πολύ μεγάλη αναστάτωση και κυρίως δεν είναι δυνατόν να λειτουργήσουν οι μονάδες υγείας, οι οποίες έχουν πάρα πολλές μονήρεις ειδικότητες, έχουν πάρα πολλά κενά και καταλαβαίνετε ότι, εφόσον δεν υπάρξουν εφημερίες επιπλέον των γιατρών, δεν είναι δυνατόν να λειτουργήσουν τα νοσοκομεία. 
    Μιλάμε για υγειονομικές μονάδες υποστελεχωμένες. Μιλάμε για υγειονομικές μονάδες που δεν έχουν την πολυτέλεια να χρησιμοποιήσουν αρκετούς γιατρούς. Έτσι, λοιπόν, το πρόβλημα είναι πάρα πολύ σοβαρό. 
    Θα ήθελα, επίσης, να σας πω ότι το πρόβλημα που δημιουργείται κάθε χρόνο, όπως σωστά είπατε –απλώς μπερδέψατε τους μήνες- αφορά το μήνα Δεκέμβριο. Για πρώτη φορά και ο Ιούλιος και ο Αύγουστος και ο Σεπτέμβριος και ο Οκτώβριος είναι απλήρωτοι. 
    Και όταν λέμε «απλήρωτοι», κύριε Υφυπουργέ, αναφερόμαστε σε εργαζόμενους, υγειονομικούς, ειδικευόμενους, οι οποίοι αμείβονται με 800 και 900 ευρώ και περιμένουν απ’ αυτές τις εφημερίες να συμπληρώσουν το εισόδημά τους. Καταλαβαίνετε, λοιπόν, ότι με την ανεπάρκεια της πολιτικής σας και με τους ερασιτεχνισμούς στις αποφάσεις σας αντί να επικαλείστε το 1993 ή το 1821, καταλάβετε ότι κυβερνάτε. Καταλάβετε ότι έχετε την ευθύνη να παίρνετε αποφάσεις. Δώστε λύση σε αυτό το πρόβλημα. Θα είμαι πάρα πολύ στενοχωρημένος, αν βρεθώ στη δύσκολη θέση μετά από ένα μήνα –γιατί προβλέπω ότι έτσι θα συμβεί- να επανέλθουμε και να συζητάμε το ίδιο πρόβλημα. 
    Άρα, λοιπόν, αν θέλετε να στηρίξετε αυτήν τη στιγμή το υγειονομικό σύστημα –κυρίως στο νησιώτικο χώρο- το εισόδημα των γιατρών που πλήττονται με τη μείωση και τη μη καταβολή των εφημεριών, δώστε εδώ και τώρα απαντήσεις! 
    Σας ευχαριστώ. 
    ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υφυπουργέ, έχετε το λόγο για δύο λεπτά. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ. 
    Κύριε συνάδελφε, εγώ θα πάω πάλι στο 1993, για να σας πω ότι από τότε ξεκινούν οι ευθύνες σας και ότι δεν κάνατε τίποτα. Το ξέρετε πάρα πολύ καλά. Όμως, θα σας φέρω στο 2004. 
    Ξέρετε ποιο ήταν το νοσηλευτικό προσωπικό το 2004 στις υγειονομικές μονάδες των Κυκλάδων; Το 40% αυτών που υπηρετούν σήμερα. Λίγο καλύτερα, στο 48% ήταν το νοσηλευτικό προσωπικό. Το λοιπό προσωπικό δεν ξεπερνούσε το 50%. Ξέρετε ποιο ήταν το ύψος της δαπάνης για τις εφημερίες στην περιφέρειά σας το 2004; Ούτε 2.000.000  ευρώ. Ξέρετε πόσο είναι για το 2008 εγγεγραμμένο και θα έρθει και συμπληρωματικό; Είναι 4.800.000 ευρώ. 
    Όλα αυτά τι λένε, κύριε συνάδελφε; Ότι στην περιοχή σας, για την οποία δεν κάνατε τίποτα, ήρθαμε και συμπληρώσαμε –φθάσαμε στο 90%- ώστε να στελεχώσουμε όλες τις υποδομές από προσωπικό, αλλά και να δημιουργήσουμε νέες υποδομές. Τις ξέρετε πάρα πολύ καλά, όπως τις ξέρω και εγώ, γιατί πάρα πολλές απ’ αυτές τις επισκέφτηκα και το καλοκαίρι και άλλες περιόδους. 
    Όσον αφορά το θέμα των εφημεριών, σας είπα ότι την επόμενη εβδομάδα θα πληρωθεί και ο Αύγουστος και εκκαθαρίζεται και ο Σεπτέμβριος. Η συμπληρωματική πίστωση από πλευράς οικονομίας θα δώσει οριστική λύση μέχρι και το Νοέμβριο, όπως γίνεται κάθε χρόνο. Δεν θα υπάρξει κανένα απολύτως πρόβλημα. 
      Πιστεύουμε ότι θα υπάρξει συμφωνία με τα συνδικαλιστικά όργανα του ιατρικού κόσμου, έτσι ώστε να προχωρήσουμε στην κλαδική σύμβαση, όπου επιτρέπεται και η παρέκκλιση πέρα από τις οδηγίες της Ευρωπαϊκής Ένωσης, αφού και οι ίδιοι οι συνάδελφοι οι γιατροί αυτό το θέλουν.
      Επομένως, αυτήν τη στιγμή τουλάχιστον δεν υπάρχουν απειλητικά θέματα. Υπάρχει ένα πρόβλημα το οποίο αντιμετωπίζεται και το οποίο γνωρίζετε πάρα πολύ καλά. Μάλιστα, είστε διαφοροποιημένος από την άλλη φορά που συζητήσαμε, διότι τότε δεν δεχόσασταν τίποτα. Τώρα δέχεστε πάρα πολλά πράγματα.
      Βάζω, όμως, συμπληρωματικά και αυτά τα στοιχεία για να πληροφορηθούν και οι συνάδελφοι, αλλά και οι κάτοικοι των Κυκλάδων, το τι ακριβώς έχει γίνει, διότι δεν δίνονται πολλές ευκαιρίες για να ειπωθούν αυτά.
      Ευχαριστώ πάρα πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε. 
      Επόμενη είναι η τρίτη με αριθμό 139/14-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Υγείας και Κοινωνικής Αλληλεγγύης, σχετικά με την πλήρωση των κενών οργανικών θέσεων του ιατρικού και νοσηλευτικού προσωπικού του Γενικού Νοσοκομείου Τρικάλων, κ.λπ..
      Το περιεχόμενο της επίκαιρης ερώτησης έχει ως εξής:
      «Από συλλογικούς φορείς και εργαζομένους του Γ.Ν. Τρικάλων επισημαίνεται αναφορικά με το θέμα της λειτουργίας του Γ.Ν. Τρικάλων ότι: 
      Ενώ έχει παρέλθει διετία από την έγκριση του νέου κανονισμού λειτουργίας του δεν έχει εφαρμοσθεί. 
      Η μονάδα εμφραγμάτων της Καρδιολογικής Κλινικής δεν λειτουργεί, λόγω ελλιπούς στελέχωσης, αν και είναι πλήρως εξοπλισμένη. 
      Το ενδοσκοπικό Γαστρεντερολογικό Ιατρείο δεν λειτουργεί. 
      Οι νέες δραστηριότητες Εξωτερικών Ιατρείων (Ενδοκρινολογικού, Ρευματολογικού, Αλλεργιολογικού, Λοιμωξιολογίας, Ιατρικής και Εργασίας, Φυσικής Ιατρικής και Αποκατάστασης) δεν προωθούνται. 
      Οι νέες κλινικές που προβλέπονται από το νέο οργανισμό του Γ.Ν. Νοσοκομείου (πνευμονολογική, Νευρολογική, Νεφρολογική, Ψυχιατρική) δεν αναπτύσσονται. 
      Το Κυτταρολογικό Εργαστήριο και Τμήματα Μαγνητικής Τομογραφίας δεν οργανώνονται. 
      Οι νέες ιατρικές μονάδες και τα τμήματα που προβλέπονται (Νεογνών-Πρόωρων, Επειγόντων Περιστατικών, Ογκολογίας, Ψυχικής Υγείας κ.λπ.) δεν συγκροτούνται. 
      Με βάση τα προαναφερόμενα, ερωτάται ο κύριος Υπουργός τα εξής: 
      Ποια είναι η θέση του για τη σημερινή μορφή στελέχωσης και λειτουργίας του Γ.Ν. Τρικάλων; 
      Για ποιο λόγο δεν έχει εφαρμοστεί ο νέος οργανισμός του Γ.Ν. Τρικάλων και σε ποιες ενέργειες προτίθεται να προβεί, προκειμένου να στελεχωθεί με το απαιτούμενο ιατρικό και νοσηλευτικό προσωπικό, ώστε να βελτιωθεί η σημερινή λειτουργική του εικόνα;»
      Κύριε Υπουργέ, έχετε το λόγο.  
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
      Πράγματι, κύριε συνάδελφε, το Νοσοκομείο Τρικάλων, το οποίο είναι ένα νέο νοσοκομείο του οποίου η μεταφορά του από το παλιό ολοκληρώθηκε σχεδόν μετά το καλοκαίρι του 2006, αντιμετωπίζει κάποια προβλήματα στη στελέχωσή του και στη λειτουργία κάποιων τμημάτων. 
      Είναι απόλυτα λογικό το φαινόμενο, αφού από διακόσια κρεβάτια που είχε το προηγούμενο νοσοκομείο, πήγαμε στα τριακόσια κρεβάτια στο νέο νοσοκομείο και ένας καινούργιος οργανισμός ο οποίος εγκρίθηκε στο τέλος του 2006, προβλέπει διπλάσιο σχεδόν αριθμό θέσεων από ό,τι ο προηγούμενος οργανισμός του νοσοκομείου. 
      Όταν αποφασίστηκε να γίνει το νέο νοσοκομείο στον ίδιο χώρο του παλαιού νοσοκομείου, δεν προωθήθηκαν αντίστοιχα και οι ενέργειες, έτσι ώστε ο οργανισμός να είναι έτοιμος πολύ πιο νωρίς και να έχει αρχίσει η προετοιμασία. 
      Όμως, όπως σε όλα τα νοσοκομεία της χώρας που έγιναν τα τελευταία χρόνια, δυστυχώς ακολουθήθηκε η εντελώς αντίθετη κατεύθυνση. 
      Παρ’ όλα αυτά, το τελευταίο χρονικό διάστημα έχει γίνει πάρα πολύ μεγάλη προσπάθεια και με ικανοποίηση λέω ότι το Νοσοκομείο Τρικάλων καλύπτει αυτή τι στιγμή σε ποσοστό περίπου 90% τις προβλεπόμενες από το νέο οργανισμό θέσεις. 
      Ενδεικτικά, θα αναφέρω, κύριε συνάδελφε, ότι στο νοσηλευτικό προσωπικό οι προβλεπόμενες οργανικές θέσεις είναι τριακόσιες εβδομήντα πέντε. Αυτή τη στιγμή, καλύπτονται οι τριακόσιες πενήντα έξι. Είναι για τελική υπογραφή δεκαεννέα νέες θέσεις, δεκαεπτά από μετατάξεις, οι οποίες οδεύουν προς το Εθνικό Τυπογραφείο, και δύο από το Α.Σ.Ε.Π.. Αυτό σημαίνει ότι η νοσηλευτική υπηρεσία και με βάση το νέο οργανισμό, δεν έχει κανένα απολύτως οργανικό κενό, όσο κι αν φαίνεται παράξενο. 
      Το ίδιο περίπου συμβαίνει και με το ιατρικό προσωπικό, όπου οι θέσεις από εξήντα πέντε στον παλιό οργανισμό, έφθασαν να γίνουν εκατόν είκοσι στο νέο οργανισμό. Δεν ήταν δυνατόν επομένως μέσα σε ένα χρόνο να συμπληρωθούν όλες αυτές οι θέσεις. 
      Εγώ στους δεκατρείς μήνες της θητείας μου στο Υπουργείο να σας πληροφορήσω ότι υπέγραψα δεκατέσσερις ή δεκαπέντε νέες θέσεις ειδικευομένων γιατρών και έξι ή επτά, αν δεν κάνω λάθος, νέες θέσεις ειδικευμένων γιατρών, οι οποίες βρίσκονται στην τελική φάση της διαδικασίας της κρίσης και σύντομα –ελπίζω μέσα σ’ αυτήν τη χρονιά- θα αναλάβουν υπηρεσίες στο Νοσοκομείο Τρικάλων έτσι ώστε να προσφέρουν. Διότι είναι ένα νοσοκομείο που προσφέρει υπηρεσίες στην ευρύτερη περιοχή. Η κίνησή του είναι αρκετά μεγάλη. Έχω τα στοιχεία των τακτικών επισκέψεων στα εξωτερικά ιατρεία, που περνάνε τις εβδομήντα πέντε χιλιάδες για το 2007 και από τα στοιχεία του 2008 φαίνεται ότι θα ξεπεράσουν τις ογδόντα χιλιάδες. Όπως και ο αριθμός των νοσηλευομένων κάθε χρόνο αυξάνεται.
      Όσον αφορά τα ιατρεία και τις μονάδες οι οποίες δεν λειτουργούν, πράγματι υπάρχουν κάποια προβλήματα. Η Μονάδα Εμφραγμάτων λειτουργεί. Δεν λειτουργεί στο χώρο που προβλέπεται στο καινούργιο νοσοκομείο, γιατί υπάρχουν ελλείψεις προσωπικού και λειτουργεί στην ήδη λειτουργούσα Καρδιολογική Κλινική με προσωπικό, το οποίο θα ενισχυθεί αφού η θέση του διευθυντή προκηρύχτηκε και εγκρίνουμε και την προκήρυξη μιας θέσης επιμελητού Β΄ ώστε σύντομα να στελεχώσει την Καρδιολογική Κλινική και να μπορέσει η μονάδα εμφραγμάτων αυτοδύναμα να λειτουργήσει.
      Για τα υπόλοιπα ιατρεία, η μεν Ψυχιατρική Κλινική με τη μεταφορά της στο νέο κτήριο -στις διορθώσεις του κτηρίου του παλαιού- θα συστεγαστεί εκεί και με τα εξωτερικά ιατρεία και με τη Μονάδα Μεσογειακής Αναιμίας και με τις διοικητικές υπηρεσίες. Και αυτή, στις προκηρύξεις που είναι υπό κρίση, προβλέπεται. Αλλά και τα υπόλοιπα ιατρεία, το Ρευματολογικό, το ιατρείο της Λοιμωξιολογίας, το ιατρείο της Γαστρεντερολογίας και μιας άλλης εξειδίκευσης, είναι στις προκηρύξεις που εγκρίνουμε αυτήν την περίοδο. Διότι όπως πολύ καλά θα ξέρει ο παρακείμενος συνάδελφος και ιατρός κ. Λεβέντης, δώσαμε προτεραιότητα σε κάποιες ειδικότητες και θέσεις αιχμής. 
      Σε μία δεύτερη φάση θα έλθουν και οι υπόλοιπες ειδικότητες να συμπληρώσουν αυτήν την προσπάθεια που γίνεται ώστε το Νοσοκομείο Τρικάλων να παρέχει πράγματι υπηρεσίες υγείας υψηλού επιπέδου, αφού είναι ένα καλά οργανωμένο νοσοκομείο και στελεχώνεται από προσωπικό υψηλής πράγματι επιστημονικής κατάρτισης. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      Ο συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Πράγματι, κύριε Υπουργέ, το Νοσοκομείο Τρικάλων –σας ομιλώ μετά λόγου γνώσεως- είναι ένα νοσοκομείο το οποίο έχει πάρα πολύ μεγάλη κίνηση. Και ορθά διαπιστώνετε και επισημαίνετε ότι πιθανολογείτε, εκτιμάτε ακριβέστερα, ότι η κίνηση των ασθενών θα αυξηθεί.
      Ο οργανισμός, όμως, ισχύει από το Νοέμβριο του έτους 2006. Δηλαδή έχουν παρέλθει δύο ολόκληρα χρόνια. Είναι προφανές ότι δεν αναφέρομαι στη δική σας θητεία, αλλά αναφέρομαι στο χρονικό διάστημα των δύο ολοκλήρων ετών και οι ελλείψεις, τα κενά, εξακολουθούν να υπάρχουν.
      Θέλω να διαφωνήσω μαζί σας όταν επιλέγετε τη διατύπωση «υπάρχουν κάποια προβλήματα». Δεν υπάρχουν «κάποια» προβλήματα, υπάρχουν πολλά προβλήματα. Και το γεγονός ότι η Καρδιολογική Μονάδα δεν λειτουργεί με επάρκεια, είναι ενδεικτικό της ατελούς λειτουργίας ενός νοσοκομείου, που επαναλαμβάνω, ότι πράγματι καλύπτει τις ανάγκες ενός μεγάλου νομού και σημειώνει κάθε μέρα και με μεγαλύτερη κίνηση.
      Περαιτέρω, μέσα στα δύο αυτά ολόκληρα χρόνια, κύριε Υπουργέ, παραμένουν σαράντα εννέα θέσεις γιατρών του Ε.Σ.Υ. κενές, εκατόν είκοσι εννέα θέσεις νοσηλευτικού προσωπικού, εκατόν δεκαεννέα νέες θέσεις διοικητικού παραϊατρικού προσωπικού. Η πρόβλεψη του οργανισμού γι’ αυτές τις συγκεκριμένες θέσεις αντιστοιχείται προς τις ανάγκες του νοσοκομείου. Επί δύο ολόκληρα χρόνια, όμως, σημειώνονται αυτές οι ελλείψεις και δεν υπάρχει καμμία πρόνοια προκειμένου με ταχείς ρυθμούς να γίνει η κάλυψη αυτών των κενών.
    Αντιλαμβάνεστε, κατά συνέπεια, ότι δεν μπορεί να λειτουργήσει, ιδιαίτερα με τις ελλείψεις των ιατρών και με τις ελλείψεις που παρουσιάζονται στο νοσηλευτικό προσωπικό, με την αναγκαία ικανότητα και επάρκεια των νοσοκομείων. 
    Μετά, κύριε Υπουργέ, σκεφτείτε το εξής: Το Νοέμβριο μήνα, το γνωρίζετε πάρα πολύ καλά, μετά την εφαρμογή της απόφασης της Ολομέλειας του Ελεγκτικού Συνεδρίου για την τήρηση των κανόνων της Κοινοτικής Νομοθεσίας και των Κοινοτικών Οδηγιών, θα βρεθούμε μπροστά σε ένα «εφημεριακό κράχ», όπως χαρακτηριστικά έχει ειπωθεί. Επομένως η ταχύτητα των ενεργειών σας για την κάλυψη αυτών των κενών θέσεων επιβάλλεται και από αυτό το αναμενόμενο γεγονός. Οι καθυστερήσεις είναι απαράδεκτες!
    ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Στα μάτια ενός γιατρού, όχι Υφυπουργού Υγείας, αγαπητέ συνάδελφε, τα προβλήματα του Νοσοκομείου Τρικάλων έτσι χαρακτηρίζονται «κάποια προβλήματα». Εσείς απόλυτα δικαιολογημένα να τα βλέπετε με αυτό το μάτι και δεν φέρνω καμμία αντίρρηση. 
    Σας λέω ειλικρινά, ότι η Καρδιολογική Κλινική μαζί με τη Μονάδα Εμφραγμάτων, που σήμερα συστεγάζονται, αντιμετωπίζει τα προβλήματα πάρα πολύ καλά. Δεν είναι αυτό που θέλουμε. Αλλά όταν προκηρύσσονται οι θέσεις δύο φορές και συγκεκριμένα για τη Μονάδα Εμφραγμάτων της Καρδιολογικής και κρίνονται άγονες, εμείς τι παραπάνω μπορούμε να κάνουμε από το να επιταχύνουμε εκ νέου την προκήρυξη των θέσεων αυτών; 
    Το ίδιο και για τις θέσεις στη Μονάδα Εντατικής Θεραπείας. Το 2006 λειτουργούσαν ένα ή δύο κρεβάτια στη Μονάδα Εντατικής Θεραπείας, σήμερα λειτουργούν επτά κρεβάτια στη Μονάδα Εντατικής Θεραπείας, καλύπτουν την ευρύτερη περιοχή και τα πέντε εξοπλισμένα τα μετατρέπουμε αυτές τις μέρες σε ΜΑΦ, αφού από πλευράς νοσηλευτικού προσωπικού τους καλύψαμε πλήρως. Ήδη έχουν αναλάβει υπηρεσία περισσότερα από δεκαπέντε άτομα, Τ.Ε. και Δ.Ε. και προκηρύξαμε δύο φορές τις κενές θέσεις, Επιμελητού Β΄ και Επιμελητού Α΄ στην Μ.Ε.Θ. και δεν έχουμε ανταπόκριση. 
    Κάνουμε, λοιπόν, την προσπάθεια αυτή, όσον αφορά για το αν θα έπρεπε μέσα σε αυτά τα δύο χρόνια να έχουμε ολοκληρώσει τις διαδικασίες πρόσληψης του προσωπικού το Νοέμβριο του 2006, που σημαίνει ό,τι έπρεπε να γίνει, θα άρχιζε από τον Απρίλιο-Μάιο του 2007 –το αντιλαμβάνεστε- αφού ο προϋπολογισμός από τότε θα άρχιζε να εξελίσσεται. Κάναμε το σχεδιασμό. Και σας λέω ότι εγώ το Σεπτέμβριο του 2007 πήγα στο Υπουργείο και υπέγραψα εγώ δεκαπέντε τουλάχιστον νέες θέσεις ειδικευμένων γιατρών και δεν θυμάμαι αντίστοιχο αριθμό ειδικευμένων. Και για τον προγραμματισμό της επόμενης χρονιάς, που τελειώνει αυτές τις μέρες, προβλέπεται αυτός, ίσως και μεγαλύτερος αριθμός, με στόχο και τα ιατρεία δεύτερης γραμμής –να μην παρεξηγηθώ όταν λέω τη λέξη δεύτερης γραμμής, αλλά πρώτα θα δούμε τα αιχμής- να καλυφθούν, έτσι ώστε να ανταποκριθεί το νοσοκομείο αυτό πλήρως στις απαιτήσεις της περιοχής. 
    Αλλά το λέω σαν γενικό αφορισμό, δεν είναι δυνατόν να σχεδιάζουμε, να κατασκευάζουμε νοσοκομεία και όταν κάνουμε τα εγκαίνια, τότε να μιλάμε για το νέο οργανισμό που θα πρέπει να προσαρμοστεί στις νέες ανάγκες. Αυτό έγινε για είκοσι ολόκληρα χρόνια, αγαπητέ συνάδελφε. 
    Ευχαριστώ πολύ.
    ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, τριάντα επτά μαθήτριες και μαθητές και δύο συνοδοί-δάσκαλοι από το Β΄ Δημοτικό Σχολείο Νέας Χαλκηδόνας. 
    Τους καλωσορίζουμε στο Κοινοβούλιο.
    (Χειροκροτήματα απ΄όλες τις πτέρυγες της Βουλής)
    Δεύτερη είναι η με αριθμό 128/14-10-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου «SIEMENS» στη Θεσσαλονίκη.
    Το περιεχόμενο της επίκαιρης ερώτησης της κ. Καλαντίδου σε περίληψη έχει ως εξής:
    «Η διοίκηση της «SIEMENS HELLAS» ανακοίνωσε στους εργαζόμενους την απόφαση της πολυεθνικής για το σταδιακό κλείσιμο του εργοστασίου Θεσσαλονίκης μέχρι τον Απρίλιο του 2009. Ήδη το 51% των μετοχών της πολυεθνικής έχει μεταβιβαστεί στην αμερικάνικη επενδυτική «CORES GROUP».
    Η απόφαση της πολυεθνικής προβλέπει εθελούσια έξοδο και απόλυση των τετρακοσίων ογδόντα εργαζομένων. Οι εργαζόμενοι, όμως, προκήρυξαν απεργία διαρκείας, απαιτώντας την ανάκληση της απόφασης για το κλείσιμο του κερδοφόρου εργοστασίου της Θεσσαλονίκης, το οποίο έτσι θα προστεθεί στον μακρύ κατάλογο των κλειστών εργοστασίων (ΒΙΑΜΥΛ, Λιπάσματα, ΒΑΛΚΑΝ, Ομοσπονδία κ.α.) στον Νομό Θεσσαλονίκης και θα έχει ως αποτέλεσμα να πληγούν οι εργαζόμενοι, οι οικογένειές τους και πολλές μικρές προμηθευτικές επιχειρήσεις που συνεργάζονται με την «SIEMENS».
    Αποδεικνύεται ότι η πολιτική της Κυβέρνησης, της Ευρωπαϊκής Ένωσης και των κομμάτων του ευρωμονόδρομου εξασφαλίζουν τα συμφέροντα και την κερδοφορία των πολυεθνικών και των επιχειρηματικών ομίλων, με δυσάρεστες συνέπειες για τους εργαζομένους (απολύσεις, ανεργία, φτώχεια) και την οικονομία της χώρας (καταστροφή παραγωγικών δυνατοτήτων κ.α.)
    Αυτό το εργοστάσιο παραγωγής ηλεκτρονικών και ηλεκτρικών προϊόντων μπορεί στα πλαίσια λαϊκής διακυβέρνησης, να συμμετέχει στον ενιαίο δημόσιο φορέα τηλεπικοινωνιών, για την κάλυψη των λαϊκών αναγκών και της χώρας, εξασφαλίζοντας τις θέσεις εργασίας. 
    Ερωτώνται οι κύριοι Υπουργοί αν θα παρέμβει η Κυβέρνηση, ώστε να συνεχιστεί η λειτουργία του εργοστασίου της Θεσσαλονίκης και να εξασφαλιστούν οι θέσεις εργασίας;»
    Στην επίκαιρη ερώτηση της κ. Καλαντίδου θα απαντήσει ο Υφυπουργός Ανάπτυξης, κ. Καλαφάτης.
    Κύριε Καλαφάτη έχετε το λόγο για τρία λεπτά. 
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κυρία Πρόεδρε. 
    Κυρίες και κύριοι, αναμφισβήτητα οι εξελίξεις που αφορούν στο μέλλον του εργοστασίου στην Θεσσαλονίκη δεν είναι ευχάριστες τόσο για τους εργαζόμενους όσο και για την τοπική κοινωνία. 
    Ωστόσο εσείς η ίδια, κύρια συνάδελφε, στην ερώτησή σας αναφέρετε ότι πρόκειται για απόφαση της μητρικής πολυεθνικής εταιρείας. Και ελπίζω να αντιλαμβάνεστε –και το αντιλαμβανόμαστε όλοι- ότι οι επιλογές της κάθε επιχείρησης πολύ περισσότερο δε αυτές που λαμβάνονται ή σχεδιάζονται από μητρικές διοικήσεις σε παγκόσμιο επίπεδο ελάχιστα επηρεάζονται από Υπουργεία. 
    Παρά ταύτα το κάθε κράτος έχει την υποχρέωση να θέτει τους κανόνες, να λαμβάνει τα μέτρα, να διαμορφώνει, να χαράζει και να υλοποιεί πολιτικές για την εύρυθμη λειτουργία της αγοράς, για να διασφαλίζει τα δικαιώματα των εργαζομένων. Και επιπλέον είναι πολύ σημαντικό για την τοπική ανάπτυξη, την βιομηχανία και τους εργαζόμενους οι παραγωγικές μονάδες να μην διακόπτουν τη λειτουργία τους αλλά να αναπτύσσονται πάντα μέσα στο πλαίσιο του νόμου βεβαίως, αλλά και του υγιούς ανταγωνισμού. 
    Αυτή είναι και η λογική μέσα στην οποία κινείται η Κυβέρνηση με εμφανή αποτελέσματα μιας στρατηγικής που εφαρμόζεται μέσα σ’ αυτό το πλαίσιο αφού με εφόδια την δημοσιονομική σταθερότητα, τον νέο αναπτυξιακό νόμο, το επιχειρησιακό πρόγραμμα ανταγωνιστικότητα, την φορολογική μεταρρύθμιση στηρίζουμε εμπράκτως και με εμφανή αποτελέσματα τον εκσυγχρονισμό των επιχειρήσεων προκειμένου αυτές να γίνουν περισσότερο ανταγωνιστικές βιώσιμες και εξωστρεφείς. 
    Με μέσο ρυθμό ανάπτυξης την περίοδο 2004-2007 στο  4,1% με δείκτη ανάπτυξης το πρώτο εξάμηνο του 2008 το 3,5% -διπλάσιο απ’ αυτό της ευρωζώνης- και με περιορισμό βέβαια της ανεργίας στο 7%. Αυτά είναι συγκεκριμένα απτά αποτελέσματα της συγκεκριμένης πολιτικής που εφαρμόζει η Κυβέρνηση, κυρία συνάδελφε. Αποτελέσματα πραγματικών πολιτικών. 
    Αλλά και σήμερα ακόμα η Κυβέρνηση σε μια εξαιρετικά δυσμενή διεθνή οικονομική συγκυρία, όπου κυριαρχεί η αβεβαιότητα και κλυδωνισμοί σε μεγάλες και ισχυρές οικονομίες, επέδειξε άμεσα αντανακλαστικά με την ανάληψη πρωτοβουλιών. Μπήκε στην πρώτη γραμμή, υιοθέτησε μέτρα που προστάτεψε τους συμπολίτες, τους εργαζόμενους και την επιχειρηματική κοινότητα βεβαίως και την ελληνική κοινωνία στο σύνολό της. 
    Την ίδια εγρήγορση ετοιμότητα και κινητικότητα επιδεικνύει η Κυβέρνηση και στις πολύ σημαντικές μεμονωμένες περιπτώσεις στο μέτρο που της επιτρέπεται και που αφορούν την ανάπτυξη και την απασχόληση και που αφορούν ιδιωτικές επενδύσεις όπως αυτές που συζητάμε σήμερα. 
    Μέσα στο πλαίσιο που πολιτικά έχει την δυνατότητα να κινηθεί η Κυβέρνηση εξαντλούμε όλα τα περιθώρια ώστε να βρεθεί λύση που θα αφορά την βιωσιμότητα της λειτουργίας της επιχείρησης και βεβαίως την ανάπτυξή της και την εξασφάλιση των θέσεων εργασίας. Και αυτό γίνεται και έχει γίνει πρώτον με συνεχείς συναντήσεις όλων των ενδιαφερομένων στα αρμόδια Υπουργεία ή στα Υπουργεία που ασχολούνται με το ζήτημα όπως είναι το Υπουργείο Οικονομίας, το Υπουργείο Απασχόλησης, το Υπουργείο Ανάπτυξης. Με συνεχείς συναντήσεις των εργαζομένων, των εκπροσώπων των εργαζομένων, εκπροσώπων του Εργατικού Κέντρου Θεσσαλονίκης, εκπροσώπων των εργοδοτών σε συνεννόηση με την Κυβέρνηση και με τα τρία Υπουργεία που σας είπα. Συναντήσεις που έγιναν και εφόσον χρειαστεί θα συνεχίσουν να γίνονται. 
    Δεύτερον, με την συνεχή επικοινωνία κυβερνητικών στελεχών με τους ίδιους τους εργαζόμενους. Σχεδόν σε καθημερινή βάση υπάρχει μια επικοινωνία που δείχνει εμπράκτως όχι το ενδιαφέρον που εξαντλείται απλώς σε κάποιες συναντήσεις, όπως σας προανέφερα, αλλά σε μια συνεχή εγρήγορση και με ένα συνεχές ενδιαφέρον που αποδεικνύεται στην πράξη. Και βεβαίως με την προσπάθεια που γενικά καταβάλλεται ώστε να βρεθεί μια υγιής επενδυτική πρόταση για το εργοστάσιο και την λειτουργία του. 
    Η αγωνία για το μέλλον της τοπικής οικονομίας και βεβαίως για το μέλλον των εργαζομένων στην συγκεκριμένη περίπτωση είναι κοινή. Εμείς είμαστε εδώ, κυρία συνάδελφε, να ακούσουμε οποιαδήποτε δημιουργική, εφικτή πρόταση μπορεί να κατατεθεί από την πλευρά σας. Εμείς, όπως σας έχουμε αποδείξει, το ενδιαφέρον το έχουμε. Μέσα στα πλαίσια που μας επιτρέπεται να κινηθούμε, θα κινηθούμε με όσο γίνεται πιο γρήγορο και αποτελεσματικό ρυθμό.
    Ευχαριστώ πολύ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κυρία Καλαντίδου έχετε το λόγο.
     ΣΟΦΙΑ ΚΑΛΑΝΤΙΔΟΥ: Ευχαριστώ πολύ, κυρία Πρόεδρε.
     Το Κομμουνιστικό Κόμμα Ελλάδας έφερε το θέμα του κλεισίματος του εργοστασίου της «SIEMENS» -επιτρέψτε μου αυτήν την αναφορά- στις 17/3/2008 με απλή ερώτησή του. Στις 26/05/, 25/09, 10/10, όπως και σήμερα με επίκαιρες ερωτήσεις. Σήμερα η Κυβέρνηση παραβρέθηκε αλλά η απάντηση, η λύση αν θέλετε, δεν δόθηκε. Και πιστεύω ότι αυτό θα είναι και άποψη των εργαζόμενων όχι μόνο δική μου. 
     Πάντως οι εργαζόμενοι με 100% συμμετοχή στην απεργία διεκδικούν την λειτουργία του εργοστασίου και σημειώνουν οι ίδιοι ότι είναι ένα κερδοφόρο εργοστάσιο που καλύπτει το 2% των εξαγωγών της χώρας μας. Με την δράση τους επίσης, την αγωνιστική τους συσπείρωση και την συμπαράσταση όλου του λαού της Θεσσαλονίκης, οι εργαζόμενοι τις προηγούμενες μέρες είχαν μια μικρή νίκη απέναντι στην πολυεθνική «SIEMENS». Μια νίκη στο δικαστικό επίπεδο. Η απεργία τους δεν βγήκε παράνομη. Βγήκε νόμιμη. 
     Βρίσκονται όμως αυτοί οι εργαζόμενοι σε απόγνωση γιατί το τέλος του Οκτώβρη έρχεται, η ανακοίνωση της επιχείρησης ισχύει για μαζικές απολύσεις. Η Νέα Δημοκρατία συνεχίζει να απαντά με τον τρόπο που απαντά. Αν θέλετε, συνεχίζει να εφαρμόζει την αντιλαϊκή πολιτική που συναποφάσισε μαζί με άλλα κόμματα, με το ΠΑ.ΣΟ.Κ. και τον Συνασπισμό στην Ευρωπαϊκή Ένωση, την πολιτική αυτή που υπηρετεί τις τέσσερις ελευθερίες του Μάαστριχτ. 
     Όμως σήμερα με τις εξελίξεις που έχουμε, αυτές της καπιταλιστικής κρίσης που η Νέα Δημοκρατία με την υποστήριξη, αν θέλετε, και άλλων όσων προσπαθούν να εξανθρωπίσουν τον καπιταλισμό έρχεται γρήγορα απλόχερα να δώσει χρήματα, δισεκατομμύρια ευρώ στο τραπεζικό κεφάλαιο. Σήμερα δεν μπορούμε να πούμε ότι η Νέα Δημοκρατία μένει στάσιμη στην υπόθεση του εργοστασίου. Λέμε ότι είναι συνεργοί στο κλείσιμο του εργοστασίου της «SIEMENS» υπηρετώντας από την μια πλευρά τις επιλογές και τα κέρδη της πολυεθνικής, από την άλλη καταστρέφοντας παραγωγικές δυνάμεις και δυνατότητας της χώρας. Εμείς προτείνουμε λύση. Μια λύση που είναι για τους εργαζόμενους σωστή, καλή και είναι προς όφελος του λαού: να αναλάβει το κράτος το εργοστάσιο της «SIEMENS» στο πλαίσιο ενός ενιαίου δημόσιου φορέα τηλεπικοινωνίας με το εργοστάσιο να παράγει το ηλεκτρονικό υλικό και με αποκλειστικά δημόσιο Ο.Τ.Ε. για την διανομή των τηλεπικοινωνιακών υπηρεσιών. 
     Το ΚΚΕ ότι πρέπει αυτό το εργοστάσιο να μείνει ανοικτό, όπως και πολλά άλλα. Τονίζει αυτήν τη στιγμή ότι ο κρίσιμος για την οικονομία και την ασφάλεια της χώρας τομέας των τηλεπικοινωνιών πρέπει να είναι αποκλειστικά δημόσιος και κάτω από κοινωνικό έλεγχο.
     Ευχαριστώ πολύ.
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο. 
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ. Κυρία Πρόεδρε, κυρίες και κύριοι συνάδελφοι, θέλω να αναφερθώ σε τρία σημεία. 
    Πρώτον, η ανάδειξη του προβλήματος δεν σημαίνει ότι ταυτόχρονα καταθέσατε και προτάσεις για την ουσιαστική επίλυση του προβλήματος. Δεν μας είπατε για εφικτές λύσεις που μπορούν να δώσουν άμεση λύση στο πρόβλημα. Άρα, το γεγονός ότι αναδείξατε το θέμα φυσικά είναι και σημαντικό αλλά βεβαίως εμείς είχαμε ασχοληθεί πολύ πιο πριν απ’ αυτό. Και βεβαίως θα σας αναφέρω και μια σειρά ημερομηνιών όπου φαίνεται πόσο στενά παρακολουθεί και ενδιαφέρεται η Κυβέρνηση για το ζήτημα. 
    Δεύτερον, η Κυβέρνηση δεν είναι μονάχα τώρα εδώ. Δεν απαντά μόνον μέσα στη Βουλή. Έχει κάνει συναντήσεις, όπως σας είπα, και θα σας αναφέρω μια σειρά απ΄ αυτές που φαίνεται ότι εμπράκτως ενδιαφέρεται άμεσα για την επίλυση του ζητήματος. Παρ’ όλο ότι έχει συγκεκριμένο πλαίσιο σε πολιτικό επίπεδο για να κινηθεί. 
    Στις 18 Ιουνίου 2008 η Υφυπουργός Απασχόλησης και Κοινωνικής Προστασίας συναντήθηκε με τους εκπροσώπους των εργαζομένων και των εργοδοτών και μάλιστα επίκειται και νέα συνάντηση τις επόμενες μέρες. Ιούλιος του 2008. Ο υποφαινόμενος Υφυπουργός Ανάπτυξης συναντήθηκε με εκπροσώπους του εργοστασίου και του Εργατικού Κέντρου Θεσσαλονίκης. Τέλη Ιουλίου του 2008. Ο Υπουργός Οικονομίας συναντήθηκε με Βουλευτές και νομίζω ότι ήσασταν και εσείς παρούσα, κυρία συνάδελφε, που εκπροσωπούσαν όλα τα κόμματα, εκπρόσωποι των εργαζομένων του εργοστασίου, εκπρόσωποι του Εργατικού Κέντρου Θεσσαλονίκης παρουσία του υποφαινόμενου Υφυπουργού Ανάπτυξης. 
    Αποδεικνύεται, λοιπόν,  με συγκεκριμένα στοιχεία το έντονο και συνεχές ενδιαφέρον της Κυβέρνησης για την επίλυση του συγκεκριμένου προβλήματος. Και βεβαίως, κυρία συνάδελφε, δεν ευθύνεται η Κυβέρνηση για μια απόφαση που έχει ληφθεί σε επίπεδο μητρικής εταιρείας, σε επίπεδο πολυεθνικής εταιρείας. 
    ΣΟΦΙΑ ΚΑΛΑΝΤΙΔΟΥ: Συγγνώμη, κύριε Υπουργέ. Θα υπογράψετε τις μαζικές απολύσεις; 
     ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Σε κάθε περίπτωση εμείς είμαστε εδώ και βεβαίως εκτός των συναντήσεων γνωρίζετε πολύ καλά ότι υπάρχουν και επιτόπιες επισκέψεις κυβερνητικών στελεχών στο χώρο του εργοστασίου και είμαστε εδώ για να λειτουργήσουμε και θα το επιδιώξουμε αυτό ως καλός αγωγός σε οποιαδήποτε υγιή επενδυτική πρόταση προωθηθεί. Θα είμαστε μοχλός ανάπτυξης και προώθησης μιας τέτοιας πρότασης. 
    Αυτά δεν είναι απλώς κάποια λόγια που λέγονται κατά τη διάρκεια μιας κοινοβουλευτικής διαδικασίας. Αποδεικνύονται έμπρακτα και μέσα από την καθημερινή ενασχόληση της Κυβέρνησης με το φλέγον αυτό ζήτημα. Γιατί πραγματικά η αγωνία –και δεν είναι προνόμιο κανενός, κυρία συνάδελφε, η αγωνία για το μέλλον των εργαζομένων- είναι κοινή και όλων των συναδέλφων και ιδιαίτερα των συναδέλφων της Θεσσαλονίκης. Και εμείς, μπαίνουμε μπροστάρηδες και θέλουμε και τη συμβολή όλων για ουσιαστική συμμετοχή με κατάθεση συγκεκριμένων εφικτών προτάσεων πέραν αυτών των οποίων εμείς έχουμε συμβάλλει μέχρι στιγμής. 
    Ευχαριστώ.
    ΣΟΦΙΑ ΚΑΛΑΝΤΙΔΟΥ: Τέλη Οκτώβρη μην υπογράψετε τις μαζικές απολύσεις. 
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Εμείς τις υπογράφουμε; 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. Ευχαριστώ, κυρία Καλαντίδου. Να πάψει ο διάλογος.
     Η τέταρτη και τελευταία επίκαιρη ερώτηση δεύτερου κύκλου είναι η με αριθμό /14-10-2008 του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς την Υπουργό Εξωτερικών, σχετικά με τη λήψη μέτρων προστασίας της Αγίας Σοφίας, την επαναλειτουργία του ναού ως Χριστιανικής Εκκλησίας κ.λπ.. 
     Ειδικότερα η επίκαιρη ερώτηση του κ. συναδέλφου έχει ως εξής:
     «Στην εκπομπή «Αθέατος Κόσμος» στις 7 Οκτωβρίου 2008 παρουσιάστηκε εκτενές αφιέρωμα της οικτρής κατάστασης που βρίσκεται η Αγιά Σοφιά λόγω της πλήρους αδιαφορίας του τουρκικού κράτους, το οποίο θέλοντας να εξαφανίσει καθετί ελληνικό υπάρχει στην Πόλη παραδίδει το Ναό σε παζάρια, τουρκικές εκθέσεις υποτιθέμενου πολιτισμού κ.α.. Παράλληλα από Τούρκους επιστήμονες εκφράστηκε ο φόβος ότι το μνημείο καταρρέει, η αναστήλωση δεν προχωρά και ο Ναός κινδυνεύει. Το ίδιο συμβαίνει με το ανάκτορο του αυτοκράτορα Παλαιολόγου που γίνεται ξενοδοχείο και τις εκκλησίες στην κατεχόμενη Κύπρο που έγιναν στάβλοι, τζαμιά και καφενεία. Την εικόνα αυτή γνωρίζετε καλά, όπως προκύπτει και από την απάντησή σας στην υπ΄ αριθμόν 2047/22-08-2008 ερώτησή μου, όπου αποφεύγετε να απαντήσετε εάν προτίθεστε να ζητήσετε την επαναλειτουργία του Ναού ως Χριστιανικής Εκκλησίας. Καίτοι όμως αναφέρεστε σε πιέσεις από την πλευρά της Ελλάδος δεν μνημονεύετε ποιες είναι οι συγκεκριμένες ενέργειες και μέτρα που έχετε λάβει ή προτίθεστε να λάβετε για να πιέσετε την Τουρκία. Τι περιμένει δηλαδή η Κυβέρνησή σας; Να καταρρεύσει ο Ναός και να διαλυθούν όλες οι χριστιανικές εκκλησίες για να ζητήσετε το πάγωμα των ενταξιακών διαπραγματεύσεων; 
    Συνεπώς ερωτάται η αρμόδια Υπουργός:
    1. Ποιες είναι οι συγκεκριμένες ενέργειες που έχετε αναλάβει για την προστασία της Αγίας Σοφιάς από την τουρκική βαρβαρότητα, καθώς επίσης και των λοιπών χριστιανικών εκκλησιών στην Πόλη, τα παράλια της Μικράς Ασίας και την κατεχόμενη Κύπρο;
    2. Προτίθεστε να απαιτήσετε την επαναλειτουργία του Ναού ως Χριστιανικής Εκκλησίας;».
    Το λόγο έχει ο Υφυπουργός Εξωτερικών κ. Κασσίμης για τρία λεπτά.
    ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Κύριε συνάδελφε, είναι γνωστό ότι η Αγιά Σοφιά αποτελεί ένα μνημείο της παγκόσμιας πολιτιστικής κληρονομιάς. Έχει αναγνωρισθεί από την ΟΥΝΕΣΚΟ, προστατεύεται, αλλά δυστυχώς πολλές φορές η τουρκική διοίκηση χρησιμοποιεί με ασεβή, προκλητικό και προσβλητικό τρόπο τους χώρους της. Όποτε συμβαίνει αυτό, η Ελλάς κάνει παραστάσεις και προς την τουρκική πλευρά, αλλά ιδιαίτερα προς την ΟΥΝΕΣΚΟ και την Ευρωπαϊκή Ένωση.
    Οι εργασίες αναστήλωσης σταματούν, ξαναρχίζουν μετά από πιέσεις, ξανασταματούν. Γι’ αυτό και επανειλημμένα η χώρα μας και μέσω της ΟΥΝΕΣΚΟ και μέσω της Ευρωπαϊκής Ένωσης προσπαθεί να πιέσει την τουρκική πλευρά να αναλάβει τις ευθύνες της για ένα μνημείο της παγκόσμιας πολιτιστικής κληρονομιάς.
    Δυστυχώς, δεν περιορίζεται αυτό μόνο στο θέμα της Αγιάς Σοφιάς. Το ίδιο συμβαίνει και σε άλλα μνημεία, τα οποία είναι και στα παράλια της Μικράς Ασίας και στο εσωτερικό. Γίνονται μεγάλες προσπάθειες και η Ελλάς έχει θέσει το θέμα αυτό και στην Ευρωπαϊκή Ένωση, όπως και τα μνημεία και τις εκκλησίες στην Κύπρο, κάτι που είναι πάρα πολύ σημαντικό, διότι το έχουμε συνδέσει με την ενταξιακή πορεία της Τουρκίας εις την Ευρώπη.
    Στην Κύπρο, πράγματι, μετά την εισβολή, υπολογίζουν από κυπριακής πλευράς ότι δεκαπέντε χιλιάδες εικόνες αγνοούνται και γύρω στα εξήντα χιλιάδες αρχαία αντικείμενα έχουν διοχετευθεί στο εξωτερικό. Η Κυπριακή Δημοκρατία ήδη έχει εκδώσει μέσω οργανώσεων και ειδικά λευκώματα που δείχνουν την κατάσταση των μνημείων αυτών στην κατεχόμενη Κύπρο.
    Τόσο η Κυπριακή Δημοκρατία όσο και η Ελληνική Δημοκρατία έχουμε θέσει το θέμα και στην Ευρωπαϊκή Ένωση και στα Ηνωμένα Έθνη και προς τις κατευθύνσεις αυτές πιέζουμε. Θέλω να επαναλάβω ότι η διατήρηση, η συντήρηση και διαφύλαξη αυτών των μνημείων είναι απόλυτα εξαρτημένες με την πρόοδο των ενταξιακών διαπραγματεύσεων της Τουρκίας, διότι συμπεριλαμβάνονται μέσα στις υποχρεώσεις της χώρας αυτής.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
    Το λόγο έχει ο συνάδελφος κ. Πλεύρης. 
    ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, υπάρχει ένα μεγάλο ερώτημα που ανακύπτει απ’ όλη αυτήν τη συμπεριφορά της Τουρκίας, που ένα μέρος είναι και η προσβολή όλων των ελληνικών μνημείων, τα οποία μπορεί να είναι παγκόσμιας κληρονομιάς, αλλά εγώ δεν θεωρώ ότι είναι της τουρκικής κληρονομιάς, είναι της ελληνικής κληρονομιάς. Αντιθέτως, ο Τούρκος υπήρξε κατακτητής σε όλα αυτά, τα οποία διέλυσε, τα βεβήλωσε και σε καμμία περίπτωση δεν μπορεί να έχει σχέση με αυτήν τη συγκεκριμένη κληρονομιά. Είναι μια τάση της Τουρκίας σε όλα τα επίπεδα, και στα μνημεία και στις εκκλησίες και στις παραβιάσεις που γίνονται και πάντα ακούμε από την Ελληνική Κυβέρνηση ότι όλα αυτά προσμετρώνται στην πρόοδο της Τουρκίας για την Ευρωπαϊκή Ένωση. 
    Το ερώτημα, όμως, είναι το εξής. Αυτή η πρόοδος συνεχίζεται. Κάποια στιγμή πρέπει να σταματήσει, κάποια στιγμή πρέπει να πει η Ελλάδα: «Δεν τηρούνται αυτά; Σταματάμε, δεν πάμε στα επόμενα πρωτόκολλα, δεν έχει περαιτέρω χρηματοδότηση η Τουρκία». Διότι, εάν φθάσουμε στο σημείο να λέμε ότι για την πρόοδο της Τουρκίας στην Ευρωπαϊκή Ένωση προσμετρώνται, θα φθάσουμε στο τελευταίο σκαλοπάτι, πριν μπει δηλαδή η Τουρκία στην Ευρωπαϊκή Ένωση -εμείς, βέβαια, δεν θέλουμε ποτέ να μπει η Τουρκία στην Ευρωπαϊκή Ένωση, αλλά δεν είναι θέμα της παρούσης- και θα μας πείτε: «Τώρα, δεν μπορούμε να κάνουμε τίποτα». 
    Σας καλώ, λοιπόν, αύριο το πρωί να παγώσετε όλες τις διαπραγματεύσεις. Ζητήστε το πάγωμα από την Ευρωπαϊκή Ένωση. Δεν είναι δυνατόν να συνεχίζεται η κατοχή, να έχουν γίνει οι εκκλησίες τζαμιά, καφενεία, στάβλοι, ξενοδοχεία, όπως το ανάκτορο του Κωνσταντίνου Παλαιολόγου και η Ορθόδοξη Εκκλησία της Αγιάς Σοφιάς να λειτουργεί σαν παζάρι ή οτιδήποτε άλλο έχει αυτός ο υποτιθέμενες τουρκικός πολιτισμός!
    Συνεπώς, κύριε Υπουργέ, δεν φθάνουν θα διαβήματα, η διαμαρτυρία στον Ο.Η.Ε., στην ΟΥΝΕΣΚΟ και οπουδήποτε αλλού. Πρέπει να πείτε κάποια στιγμή. «Εδώ σταματούν οι διαπραγματεύσεις, η Ελλάδα δεν συνεχίζει τις διαπραγματεύσεις, εάν δεν γίνουν σεβαστά αυτά»!
      Και βέβαια δεν μου απαντήσατε στο δεύτερο ερώτημα. Αντιλαμβάνομαι τη λεπτότητα του θέματος και γι’ αυτό δεν επιμένω για επαναλειτουργία του ναού όπως έχει το δικαίωμα βάσει της Συνθήκης της ΟΥΝΕΣΚΟ, τη στιγμή που όλα τα μνημεία αυτά πρέπει να λειτουργούν για το σκοπό για τον οποίο έγιναν. Όμως κάποια στιγμή θα πρέπει να θέσουμε τις βάσεις και να το ζητήσουμε και αυτό από την Τουρκία. Μας ζητούν παράλογα πράγματα όλοι γύρω μας για περιουσίες Τσάμηδων. Ακούμε για υποτιθέμενες μακεδονικές μειονότητες. Για τους Τούρκους που βάζουν «γκρίζες ζώνες» ακούμε. Δεν είναι δυνατόν και εμείς κάποια στιγμή να μη θέσουμε τις βάσεις να επαναλειτουργήσει ο ναός για το σκοπό για τον οποίο ιδρύθηκε. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε συνάδελφε.
      Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΚΑΣΣΙΜΗΣ (Υφυπουργός Εξωτερικών): Εγώ θέλω να ευχαριστήσω τον κ. Πλεύρη, ο οποίος αντιλαμβάνεται τη λεπτότητα του θέματος και των βημάτων που γίνονται. 
      Θέλω να επισημάνω κάτι. Κανείς δεν είπε ότι είναι της τουρκικής κληρονομιάς. Ελληνικό μνημείο είναι το οποίο, όπως και χιλιάδες άλλα, το προσέφερε αυτό το έθνος στην παγκόσμια κοινωνία. Και είναι πολύ σημαντικό ότι είμαστε η χώρα η οποία έχει τα περισσότερα μνημεία που αναγνωρίζονται ότι είναι κληρονομιά από τους Έλληνες σε όλο τον κόσμο. Αυτό είναι και η Αγιά Σοφιά. 
      Είναι ένας τρόπος πολύ αποτελεσματικός μέσω της διαδικασίας της εντάξεως να μπορούμε να προστατεύουμε ή να επιμένουμε στη στήριξη και διατήρηση του μνημείου της Αγιάς Σοφιάς. Αυτό προέχει. Ήδη έχουμε πετύχει ορισμένα πράγματα σε άλλους ναούς. Η διαδικασία είναι πολύ δύσκολη. Δεν έχουμε έναν καλό συνομιλητή απέναντι. Είναι πολύ σημαντικό κύριε Πλεύρη, ότι έχουμε καταφέρει να βάζουμε την Ευρωπαϊκή Ένωση να πιέζει σ’ αυτή την πλευρά. 
      Δεν είμαστε καθόλου ικανοποιημένοι από τα αποτελέσματα. Στους χειρισμούς είμαστε παρά πολύ προσεκτικοί χωρίς ποτέ να φεύγουμε από το στόχο και να αυξάνουμε τις πιέσεις σε κάθε ευκαιρία είτε στα Ηνωμένα Έθνη είτε στην ΟΥΝΕΣΚΟ είτε στην Ευρωπαϊκή Ένωση. 
      Συμμερίζομαι αυτό που αισθάνεστε. Συμμεριστείτε και εσείς ότι και αυτή η Κυβέρνηση κάνει ό,τι μπορεί για τον κοινό μας στόχο. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ. 
      Να παρέμβω κύριε Κασσίμη, γιατί πρέπει και να παινεύουμε το σπίτι μας. Κύριε Κασσίμη, σίγουρα δεν είμαστε ευχαριστημένοι γιατί προσβλέπουμε στο μέγιστο. Όμως στην έκθεση για την Τουρκία έχουμε καταφέρει να καταγγελθούν τα ζητήματα που μόλις συζητήσατε. Και αυτό είναι μια πολύ μεγάλη επιτυχία, να καταγγελθούν δράσεις και αμέλειες για την Αγιά Σοφιά, για τις εκκλησιές παντού, κάτι που είναι κεκτημένο της Ελληνικής Κυβέρνησης. Θεωρώ υποχρέωσή μου  να το πω πέρα από πολιτική.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Πριν εισέλθουμε στη συζήτηση της επερώτησης, θα ήθελα να κάνω τρεις ανακοινώσεις.
      Πρώτον, ο Βουλευτής κ. Ηλίας Λαμπίρης, με επιστολή του προς τον Πρόεδρο της Βουλής ζητεί από το Σώμα να του εγκριθεί άδεια απουσίας από τη Βουλή για το διάστημα από τις 24-10-2008 μέχρι και 28-10-2008 λόγω μετάβασής του στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια. 
      Δεύτερον, η συνάδελφος κ. Θάλεια Δραγώνα, με επιστολή της προς τον Πρόεδρο της Βουλής ζητεί από το Σώμα να εγκρίνει άδεια απουσίας από τις 27-10-2008 μέχρι τις 31-10-2008 για να μεταβεί στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή ενέκρινε τη ζητηθείσα άδεια. 
      Τρίτον, με επιστολή του προς τον Πρόεδρο της Βουλής ο Κοινοβουλευτικός Εκπρόσωπος του ΛΑ.Ο.Σ. κ. Ροντούλης, ορίζει Κοινοβουλευτικό Εκπρόσωπο, κατά τη συζήτηση της σημερινής επερώτησης, τον Βουλευτή του ΛΑ.Ο.Σ. κ. Μαυρουδή Βορίδη. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η με αριθμό 5/1/30-9-2008 επίκαιρη επερώτηση των Βουλευτών του Πανελλήνιου Σοσιαλιστικού Κινήματος κ.κ. Μαρίας Δαμανάκη, Κωνσταντίνου Καρτάλη, Βασιλείου Τόγια, Aναστασίας-Συλβάνας Ράπτη, Χρήστου Αηδόνη, Αθανασίου (Νάσου) Αλευρά, Μαρίας-Ελένης (Μιλένας) Αποστολάκη, Χρύσας Αράπογλου, Δημητρίου Βαρβαρίγου, Αγγελικής (Άντζελας) Γκερέκου, Άννας Διαμαντοπούλου, Θάλειας Δραγώνα, Ευδοξίας (Εύας) Καϊλή, Μιχάλη Κατρίνη, Βασιλείου Κεγκέρογλου, Γεωργίου Λιάνη, Δημητρίου Λιντζέρη, Αθανασίας (Σούλας) Μερεντίτη, Μάρκου Μπόλαρη, Μιχαήλ Παντούλα, Ιωάννη Ραγκούση, Σοφίας Σακοράφα, Ιωάννη Σκουλά, Θεοδώρας Τζάκρη, Μιχαήλ Τιμοσίδη, Τηλέμαχου Χυτήρη προς τους Υπουργούς Πολιτισμού και Αγροτικής Ανάπτυξης και Τροφίμων σχετικά με την ανταλλαγή κηρυγμένων αρχαιολογικών χώρων με τη Μονή Βατοπαιδίου και την περαιτέρω εκχώρηση τους σε τρίτους. 
      Το λόγο έχει η πρώτη επερωτώσα κ. Μαρία Δαμανάκη. 
      ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε. 
      Κυρίες και κύριοι Βουλευτές, η επερώτηση που συζητούμε σήμερα εστιάζει σε μια εξαιρετικά σημαντική πτυχή του μεγάλου σκανδάλου των ημερών, Του σκανδάλου των αγοραπωλησιών και των ανταλλαγών και των γενικότερων κτηματομεσιτικών δραστηριοτήτων ανάμεσα στο ελληνικό δημόσιο και τη Μονή Βατοπαιδίου. 
      (Στο σημείο αυτό την Προεδρική Έδρα καταλαμβάνει ο ΣΤ' Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Η υπόθεση που αφορά το Υπουργείο Πολιτισμού δεν είναι καθόλου δευτερεύουσα ή αμελητέα. Από στοιχεία που έχω και μπορώ να καταθέσω στα Πρακτικά  -θα τα καταθέσω στη συνέχεια- αποδεικνύεται με ατράνταχτα στοιχεία ότι ανάμεσα στις εκτάσεις που αντηλλάγησαν στο πλαίσιο αυτού του «κτηματομεσιτικού πάρτι» υπήρξαν και κηρυγμένοι αρχαιολογικοί χώροι. Κηρυγμένοι αρχαιολογικοί χώροι, το επαναλαμβάνω. Ο αρχαιολογικός νόμος του 2002 είναι στο θέμα αυτό άτεγκτος. Όχι απλώς σαφής, άτεγκτος. Με πολύ μεγάλη σαφήνεια ο αρχαιολογικός νόμος δηλώνει ότι σε περίπτωση που έχουμε κηρυγμένο αρχαιολογικό χώρο δεν επιτρέπεται οποιαδήποτε συναλλαγή από οποιονδήποτε, ακόμα και αυτή η χρησικτησία. Οι αρχαιολογικοί χώροι, λοιπόν, είναι υπεράνω –υποτίθεται- οποιασδήποτε εμπορικής ανταλλαγής, προκειμένου να προστατευθεί η πολιτιστική κληρονομιά της χώρας και το μέλλον των παιδιών μας. Στην περίπτωση όμως αυτή, ούτε αυτά στάθηκαν ικανά να σταματήσουν την Κυβέρνηση της Νέας Δημοκρατίας. 
      Θα καταθέσω στη Βουλή το πρώτο έγγραφο που αναφέρεται στην Αρχαιολογική Υπηρεσία της Καβάλας και που αποδεικνύει με πολύ σαφή στοιχεία -δεν θέλω να χάσω χρόνο- ότι στη Λίμνη Βιστωνίδα υπήρχαν κηρυγμένοι αρχαιολογικοί χώροι. Όπως λέει το έγγραφο, η περιοχή της Αναστασιουπόλεως είναι περιφραγμένη και δέχεται περιστασιακά την μέριμνα της 12ης Εφορείας Βυζαντινών Αρχαιοτήτων. Αυτά για τη Λίμνη Βιστωνίδα. 
      (Στο σημείο αυτό η Βουλευτής κ. Μαρία Δαμανάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αλλά εκεί που τα πράγματα έχουν κυριολεκτικά ξεφύγει είναι όσον αφορά μία έκταση στην Ουρανούπολη που μετείχε και αυτή σ΄ αυτήν τη διαδρομή των ανταλλαγών, μια έκταση της ίδιας της Χερσονήσου του Αγίου Όρους. Εδώ έχουμε έγγραφα της 10ης Εφορείας Βυζαντινών Αρχαιοτήτων που εδρεύει στη Χαλκιδική, έγγραφα που με πολύ μεγάλη σαφήνεια λένε ότι δεν είναι δυνατή η μεταβίβαση της κυριότητας του χώρου από το δημόσιο, διότι ο χώρος είναι κηρυγμένος αρχαιολογικός χώρος και υπάρχουν και ο σχετικές πράξεις κήρυξης του αρχαιολογικού χώρου από το 1965, όπου με πολύ μεγάλη σαφήνεια αναφέρεται ότι ολόκληρη η χερσόνησος του Άθω από τη διώρυγα του Ξέρξη μέχρι κάτω είναι αρχαιολογικός χώρος. 
      (Στο σημείο αυτό η Βουλευτής κ. Μαρία Δαμανάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εδώ βεβαίως, το Υπουργείο αγνόησε επιδεικτικά τα έγγραφα του Προϊσταμένου της Εφορείας, του κ. Ταβλάκη, ο οποίος επανέρχεται με νέο έγγραφο και αυτό το αναφέρω ιδιαίτερα, διότι έχει ημερομηνία 4 Ιανουαρίου 2008, μετά δηλαδή τα συμβόλαια της κ. Πελέκη, τα οποία χαρακτήριζαν το συγκεκριμένο χώρο όχι απλώς ελεύθερο αλλά άρτιο και οικοδομήσιμο, ότι δεν είχε κανένα πρόβλημα. Επανέρχεται, λοιπόν, αυτός ο δημόσιος λειτουργός και επιτρέψτε μου να αναφερθώ, διότι φαίνεται ότι υπάρχουν και ορισμένοι δημόσιοι λειτουργοί που ορθώνουν το ανάστημά τους απέναντι στα όσα κάνει η Κυβέρνηση, διότι δεν είναι μόνο οι δικαστικοί λειτουργοί. Έχουμε, λοιπόν, εδώ και έναν Έφορο Αρχαιοτήτων ο  οποίος απευθύνεται στον κ. Λιάπη πλέον, στον παριστάμενο, διότι τα άλλα συνέβαιναν επί των προηγουμένων γνωστών Υπουργών. Επανέρχεται, λοιπόν, στις 4 Ιανουαρίου 2008 και λέει με πολύ μεγάλη σαφήνεια ο άνθρωπος ότι το συμβόλαιο το οποίο συνέταξε η κ. Πελέκη –προσπαθεί να δικαιολογήσει τα αδικαιολόγητα- «προφανώς εκ παραδρομής ή από άγνοια αναφέρεται σε χώρο αρχαιολογικό μέσα στον οποίο η Εφορεία Αρχαιοτήτων έχει φτιάξει αρχαιολογικούς περιπάτους, οι οποίοι έχουν χρηματοδοτηθεί από το Κοινοτικό Πλαίσιο Στήριξης». 
      Καταθέτω και αυτό το έγγραφο στα Πρακτικά. 
      (Στο σημείο αυτό η Βουλευτής κ. Μαρία Δαμανάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Τι προκύπτει απ’ όλα αυτά, κύριοι συνάδελφοι; Με πολύ μεγάλη σαφήνεια προκύπτει ότι αυτή η Κυβέρνηση δεν δίστασε να πουλήσει και την πολιτιστική μας κληρονομιά, στο πλαίσιο των παράνομων ανταλλαγών με τη Μονή Βατοπαιδίου. Ήταν η προσπάθεια δηλαδή να οικοδομηθεί αυτό το σύστημα εξουσίας της Κυβέρνησης, μέσω του real estate, με το ισχυρό κέντρο, το οποίο περιλάμβανε τον ηγούμενο της Μονής και το μηχανισμό του, αλλά όχι μόνο. 
      Περιλάμβανε εφοπλιστές, ανθρώπους με μεγάλα οικονομικά συμφέροντα, που θέλουν να χρησιμοποιήσουν το Ολυμπιακό Κέντρο για ιδιωτική κλινική. Όλη αυτή η συναλλαγή, για να δημιουργηθεί αυτό το σύστημα εξουσίας, ενισχύθηκε και -χωρίς καμμία αιδώ- με την απαλλοτρίωση της πολιτιστικής μας κληρονομιάς. 
      Δεν ξέρω τι μπορεί να πει κάποιος για μια Κυβέρνηση που υποθηκεύει το  μέλλον των παιδιών μας, διότι, όπως αντιλαμβάνεστε, τους αρχαιολογικούς χώρους τους κληρονομήσαμε από τους πατεράδες μας, για να τους δώσουμε στα παιδιά μας. 
      Με την ίδια ελαφρότητα υποθηκεύτηκε και το περιβάλλον, διότι ήρθαν πρόσφατα στο φως της δημοσιότητας στοιχεία που δείχνουν ότι η περιοχή Βιστωνίδα ήταν κηρυγμένη περιοχή υδροβιοτόπου και είχε υπαχθεί στο δίκτυο προστασίας «NATURA 2000». Όλα, λοιπόν, γίνονται θυσία για να ικανοποιηθούν οι συναλλαγές αυτής της Κυβέρνησης με τον ηγούμενο Εφραίμ. 
      Τι μπορεί να γίνει γι’ αυτή την κατάσταση; Ο Υπουργός Πολιτισμού μετά την επερώτησή μας εξέδωσε ένα δελτίο Τύπου, όπου αναφέρεται στη νομική πλευρά της υπόθεσης και λέει, ούτε λίγο ούτε πολύ, ότι αυτά έγιναν και δεν μπορεί να παρέμβει. Δεν νομίζω ότι τον αδικώ, αυτό είναι το πνεύμα του. 
      Σπεύδω, λοιπόν, να πω ότι θεωρούμε αυτή τη στάση επιεικώς απαράδεκτη. Είναι δυνατόν να γίνονται συμβόλαια αρχαιολογικών χώρων που είναι άκυρα, κύριοι συνάδελφοι, και να μην καταθέτει ο Υπουργός μία αίτηση ακύρωσης στα διοικητικά δικαστήρια; 
      Τι περιμένει, δηλαδή; Να καταθέσουμε εμείς, οι Βουλευτές του ΠΑ.ΣΟ.Κ., οι οποίοι έχουμε έννομο συμφέρον, διότι και εμείς είμαστε Έλληνες πολίτες. Περιμένει να προσφύγουμε εμείς; Εκεί θα το κάνουμε, κύριε Υπουργέ, διότι η ολιγωρία της Κυβέρνησής σας δεν έχει πια όριο. Να προσφύγουμε εμείς, οι Βουλευτές του ΠΑ.ΣΟ.Κ., για να ακυρώσουμε αυτά τα συμβόλαια, τα οποία είναι προφανώς άκυρα; 
      Κύριοι Βουλευτές, αυτό το οποίο συμβαίνει τις τελευταίες μέρες δεν έχει προηγούμενο. Οι Βουλευτές του ΠΑ.ΣΟ.Κ. την περασμένη εβδομάδα κατέθεσαν τριάντα ένα συμβόλαια –ούτε ένα ούτε δύο, αλλά τριάντα ένα- δια χειρός της συζύγου του κ. Βουλγαράκη και άλλων συζύγων συμβολαιογράφων. Όλα αυτά τα συμβόλαια δείχνουν τι; Ότι υπήρχε ένα τεράστιο αλισβερίσι, πουλούσαν, αντάλλασσαν, μερικές φορές μάλιστα η Μονή Βατοπαιδίου αντάλλασσε τις εκτάσεις πριν καν της παραχωρηθούν με τα συμβόλαια ή έπαιρνε ένα μέρος και περίμενε να συμπληρωθεί το υπόλοιπο. 
      Αυτή η ιστορία δεν είναι θέμα ενός μόνο Υπουργού. Ποια Υπουργεία εμπλέκονται εδώ; Όπως είπα ήδη, εμπλέκεται το Υπουργείο Πολιτισμού, το Υπουργείο Αγροτικής Ανάπτυξης και Τροφίμων, το οποίο απουσιάζει –ο κ. Κοντός προφανώς είχε άλλες πιο σημαντικές δραστηριότητες- το Υπουργείο Περιβάλλοντος, γιατί μίλησα πριν για το «NATURA 2000». 
      Επίσης, το Υπουργείο Οικονομίας και Οικονομικών, όπου ο κ. Δούκας μας έλεγε ότι δεν έχει βάλει ποτέ καμμία υπογραφή μέχρι που την είδε φαρδιά-πλατιά στο πρωτοσέλιδο και άρχισε να λέει ότι φταίει το ΠΑ.ΣΟ.Κ.. Ακόμα ο Υπουργός Δικαιοσύνης και, βεβαίως, ο Υπουργός Τύπου, η επικοινωνία, όλη η Κυβέρνηση, η οποία απέρχεται και το μόνο συνεκτικό στοιχείο, όταν βυθίζεται το κυβερνητικό σκάφος στη λίμνη Βιστωνίδα είναι ποιο; Η συνενοχή. 
      Το μόνο στοιχείο που έχει μείνει είναι η συνενοχή. Διότι είναι φανερό πώς όταν μία επιχείρηση εκτελείται από τόσα πολλά Υπουργεία και από το Πρωθυπουργικό Γραφείο –από τον κ. Αγγέλου, λόγου χάριν- και από τον κ. Ρουσόπουλο και από τον Πρωθυπουργό εν τέλει, ουσιαστικά το θέμα αφορά όλη την Κυβέρνηση. Επ’ αυτού απαιτούμε απαντήσεις. 
      Ποια ήταν η απάντηση του κυρίου Πρωθυπουργού; Τον ακούσαμε και χθες. Συμπεριφέρεται σαν να έχει απεριόριστο πολιτικό χρόνο και απλώς προσπαθεί να κερδίσει μέρες παραπέρα επιβίωσης της Κυβέρνησής του. Μετά το Σεπτέμβρη, όμως, κύριοι Βουλευτές, έχουν αλλάξει πολλά πράγματα, διότι αυτό που συνέβη στην Έκθεση Θεσσαλονίκης ήταν ουσιαστικά μία ρήξη των σχέσεων αυτής της Κυβέρνησης με την κοινωνία. 
      Εκεί είδαμε έναν Πρωθυπουργό, ο οποίος προσπαθεί να δικαιολογήσει τα αδικαιολόγητα, αυτός ο Πρωθυπουργός που είχε πει ότι δεν θα υπάρξει καμμία αντοχή στη διαφθορά. 
    Αντί αμέσως να σπεύσει να ζητήσει παραιτήσεις Υπουργών, δικαιολόγησε τον κ. Βουλγαράκη, τον κ. Ρουσόπουλο, τον κ. Δούκα, όλους αυτούς τους οποίους ανέφερα. Και το μόνο που τον ενδιαφέρει, είναι να μην παραιτηθεί κανείς. Παραιτείται μόνο όποιος πιάνεται στα πράσα, κύριοι Βουλευτές! Μόνο και κανένας Βουλευτής που θα πει καμμιά κουβέντα! Όλοι οι άλλοι δικαιώνονται από τον Πρωθυπουργό. Και όχι μόνο αυτό. Στις 8 Σεπτεμβρίου, όταν ο κ. Σανιδάς φέρνει αυτήν την περίφημη ανακοίνωση που μιλάει για παραπλανηθέντες Υπουργούς -γελάμε βέβαια, παραπλανηθέντες Υπουργοί το πιο σύντομο ανέκδοτο- ο κύριος Πρωθυπουργός δεν ζητά καμμία παραίτηση από τους παραπλανηθέντες, έστω παραπλανηθέντες! 
    Στις 18 Σεπτεμβρίου έρχεται εδώ ο Υπουργός Δικαιοσύνης ο κ. Χατζηγάκης και τι μας λέει; Μας λέει -ακούστε- ότι το έγκλημα διεπράχθη, εξετελέσθη και τελειώθηκε επί ΠΑ.ΣΟ.Κ.. Αυτό είπε ο κ. Χατζηγάκης. Και όλοι αυτοί έχουν επιδοθεί στο να φέρουν σε πέρας το άλλο σκάνδαλο το δεύτερο, το οποίο είναι μεγαλύτερο του σκανδάλου του Βατοπαιδίου. Μεγαλύτερο και από το σκάνδαλο του Βατοπαιδίου είναι η συγκάλυψη του σκανδάλου. Αυτό είναι το μεγαλύτερο σκάνδαλο, η προσπάθεια να συγκαλυφθεί το σκάνδαλο. Η προσπάθεια παρέμβασης της δικαιοσύνης που οδήγησε κάποιους λειτουργούς σε παραίτηση, η προσπάθεια ουσιαστικά να φιμωθεί οποιαδήποτε φωνή στη Νέα Δημοκρατία. Η προσπάθεια να εμφανισθεί ο Πρωθυπουργός από αλλού. Δεν ξέρω, δεν είδα, είμαι από αλλού και να πει ότι δεν συμβαίνει τίποτα.
    Κύριοι Βουλευτές, δεν ξέρω τι να πω, τι να προσθέσω πραγματικά. Άκουσα χθες τον Πρωθυπουργό να λέει ότι είναι ισχυρός και ένα έχω να πω, γιατί έχω μια κάποια πείρα. Όταν ακούτε τον Πρωθυπουργό να διαβεβαιώνει ότι είναι ισχυρός, όταν αισθάνεται την ανάγκη να διαβεβαιώσει ότι είναι ισχυρός, ένα είναι σίγουρο. Η ισχύς τελειώνει. Η ισχύς τελειώνει, όταν χρειάζονται διαβεβαιώσεις για το ότι υπάρχει. Αυτή η Κυβέρνηση απέρχεται. Βυθίζεται το κυβερνητικό σκάφος στη Λίμνη Βιστωνίδα, ο Πρωθυπουργός επιλέγει να βυθιστεί αύτανδρο και το μόνο που κρατάει αυτήν την Κυβέρνηση στα πόδια της, είναι η συνενοχή τόσων Υπουργών και τόσων Υπουργείων. 
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι το Κομμουνιστικό Κόμμα Ελλάδας ορίζει, ως Κοινοβουλευτικό Εκπρόσωπο, για τη σημερινή συζήτηση, τον κ. Αντώνη Σκυλλάκο.
    Τώρα το λόγο έχει ο συνάδελφος Βουλευτής κ. Καρτάλης.
    ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, ξεκινώ από ένα απόσπασμα της ομιλίας της συναδέλφου της κ. Δαμανάκη που απευθύνθηκε στον Υπουργό Πολιτισμού τον κ. Λιάπη και του λέει να παρέμβει για να δρομολογήσει τη διαδικασία ακύρωσης όλων αυτών που έγιναν με την παραχώρηση αρχαιολογικών χώρων, ή εκτάσεων με αρχαιολογικούς χώρους στην περιοχή της Μονής του Βατοπαιδίου. 
    Σας διαβάζω τι γράφει η συμβολαιογραφική πράξη της 22ας Μαΐου 2007. Γράφει ότι η έκταση που παραχωρείται στην Ιερά Μονή Βατοπαιδίου είναι άρτια και οικοδομήσιμη, ότι το συγκεκριμένο ακίνητο του δημοσίου είναι ελεύθερο και διαθέσιμο και δεν είναι αναγκαίο για τις στεγαστικές ανάγκες του δημοσίου, την ίδια στιγμή που οι αρχαιολογικές υπηρεσίες του Υπουργείου Πολιτισμού λένε ότι από το 1965 υπάρχει υπουργική απόφαση από την οποία προκύπτει ότι ο χώρος έχει αρχαιολογική σημασία, είναι προστατευμένος και δεν μπορεί να μεταβιβαστεί η κυριότητά του. 
    Κύριε Υπουργέ, τι άλλο πρέπει να πει η Βουλή των Ελλήνων προς εσάς που είσαστε σήμερα ο αρμόδιος Υπουργός, για να δρομολογήσετε πράξεις νομικές και πολιτικές, γιατί είναι προφανώς σύμφυτες, για να ανακαλέσετε αυτήν την τραγική ιστορία που έχει διαπραχθεί σε βάρος της αρχαιολογικής κληρονομιάς του τόπου, σε βάρος της νομικής επιστήμης, σε βάρος της πολιτικής ηθικής, σε βάρος του Συντάγματος της χώρας, σε βάρος της κοινής λογικής που πρέπει να προστατεύει ένας πολιτικός, για το καλό των πολιτών και της χώρας.
     Σας καλούμε να προβείτε στις αναγκαίες ενέργειες. Ελπίζουμε να έχετε κάτι να μας πείτε όταν θα μιλήσετε, γιατί αν και εσείς υποστηρίξετε τις πράξεις του προηγούμενου Υπουργού Πολιτισμού, τότε θα είσαστε το ίδιο υπεύθυνος, θα έλεγα, για τις παρεκκλίσεις και τις παραβάσεις που έχουν διαπραχθεί. 
    Κυρίες και κύριοι συνάδελφοι, όλη αυτή η ιστορία που εξελίχθηκε στο προηγούμενο προγραμματικό διάστημα δείχνει ότι αν υπάρχει πολιτική βούληση, ακόμα και το ισχυρότερο νομικό οπλοστάσιο να έχεις, τότε αυτό μπορεί να παρακαμφθεί. Υπήρχε πολιτική βούληση από την Κυβέρνηση να εξυπηρετηθεί ένα αίτημα της Μονής Βατοπαιδίου με τρόπους οι οποίοι δεν συνάδουν με τη νομική επιστήμη και με το Σύνταγμα της χώρας. Θα έλεγα ότι το δόγμα της προσπάθειας που ακολουθήθηκε ήταν ότι «ο σκοπός αγιάζει τα μέσα». Επιστρατεύτηκαν πολλά επιμέρους μέσα -αναφέρθηκε σε αυτά η κ. Δαμανάκη- και τα επιμέρους Υπουργεία που συνέβαλαν με τις δυνάμεις τους. Γιατί δεν πρόκειται για παραπλανηθέντες Υπουργούς. Πρόκειται για ένα ενιαίο κέντρο που συντόνισε την κατάσταση. 
    Όσοι από εσάς έχετε κάνει διοίκηση, γνωρίζετε ότι το ελληνικό δημόσιο, η ελληνική Διοίκηση, είναι αδύνατον να προχωρήσει μια τόσο πολύπλοκη διαδικασία, στην οποία εμπλέκονται το Νομικό Συμβούλιο του Κράτους, τα υποθηκοφυλακεία, η Κτηματική Εταιρεία του Δημοσίου, όλες αυτές οι υπηρεσίες, χωρίς να υπάρχει ένα ενιαίο κέντρο συντονισμού. Αυτό το ενιαίο κέντρο συντονισμού είναι προφανώς η Κυβέρνηση της χώρας, που έχει σαφέστατη πολιτική ευθύνη και σαφέστατη νομική ευθύνη. 
    Κυρίες και κύριοι συνάδελφοι και κύριε Υπουργέ, μια απλή ανάγνωση από τις υπηρεσίες σας, αλλά και από εσάς τον ίδιο, από την ηγεσία του Υπουργείου Πολιτισμού, της παραγράφου 1 του άρθρου 7, του αρχαιολογικού νόμου του 2002 θα αρκούσε ώστε να δρομολογήσετε όλες τις αναγκαίες ενέργειες. Η παράγραφος αυτή γράφει: «Τα αρχαία ακίνητα μνημεία που χρονολογούνται ως το 1453 ανήκουν στο δημόσιο κατά κυριότητα και νομή και είναι πράγματα εκτός συναλλαγής και ανεπίδεκτα χρησικτησίας». Το μόνο που απομένει από εσάς –εννοώ από την Κυβέρνηση- είναι να τεκμηριώσετε ότι πρόκειται για περιοχές που είναι μετά το 1453. Το μόνο που δεν έχετε κάνει. Όλα τα άλλα τα έχετε κάνει. Το μόνο που σας μένει είναι να αναδείξετε ιστορική διαμάχη ότι πρόκειται για περιοχές που έχουν αρχαιολογική αξία μετά το 1453 και κατά συνέπεια δεν εμπίπτουν στο νόμο 3028/2002. 
    Ο λόγος που δεν σας ενδιαφέρει να προστατεύσετε τις αρχαιολογικές περιοχές της χώρας είναι γιατί δεν έχουν άμεση οικονομική ανταλλακτική αξία. Και επειδή δεν έχουν άμεση οικονομική ανταλλακτική αξία, τις θεωρείτε βαρίδια, που  πρέπει να ξεφορτωθείτε. Πότε απέκτησαν σημασία για εσάς; Όταν μέσα από τις συμβολαιογραφικές πράξεις απέκτησαν οικονομική ανταλλακτική αξία και παραχωρήθηκαν στην Ιερά Μονή Βατοπαιδίου. Τότε οι εκτάσεις αυτές σταμάτησαν να είναι αρχαιολογικοί χώροι που δεν έχουν αξία, κατά τη δική σας ανάγνωση, και απέκτησαν την αξία την οποία είχαν στη μεταβίβαση. Και επειδή θα έπρεπε να κάνετε και άλλα πράγματα, βρήκατε, σε αυτόν τον κουβά των διαφόρων προσφερομένων δώρων προς την Ιερά Μονή Βατοπαιδίου, και το Ολυμπιακό Χωριό. Εντοπίσατε ένα κτήριο το οποίο κατασκευάστηκε για να στεγάσει το Υπουργείο Εργασίας, ήλθε το Υπουργείο Εργασίας και ζήτησε να μην μεταστεγαστεί στο συγκεκριμένο κτήριο. Και αυτό τυχαίο είναι; Δεν υπάρχει ένα ενιαίο κέντρο συντονισμού που ζήτησε από το Υπουργείο Απασχόλησης και Κοινωνικής Προστασίας να μη διεκδικήσει αυτό το οποίο το ίδιο χρηματοδότησε, για να στεγαστεί μετά τους Ολυμπιακούς Αγώνες του 2004; Όλα αυτά είναι συμπτώσεις; Τίποτα δεν είναι σύμπτωση. Όταν οι συμπτώσεις επαναλαμβάνονται πρόκειται για μια ξεκάθαρη μεθόδευση.
    Ερχόμαστε εδώ λοιπόν, στο δια ταύτα. Το δια ταύτα είναι ότι θα πρέπει να κυρώσετε την απόφαση της παραχώρησης των εκτάσεων και ότι θα πρέπει να δρομολογηθεί παρ’ αυτά και με άμεσο τρόπο η προανακριτική επιτροπή, γιατί όποιος από εμάς, κυρίες και κύριοι συνάδελφοι, δεν ψηφίσει υπέρ της προανακριτικής επιτροπής στην ουσία ψηφίζει υπέρ της συγκάλυψης της υποθέσεως, ψηφίζει υπέρ της κατάρρευσης του νομικού οπλοστασίου του κράτους, ψηφίζει υπέρ της παραβίασης του Συντάγματος, ψηφίζει κατά της προστασίας των αρχαιολογικών χώρων του ελληνικού κράτους.
    Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο.
    Το λόγο έχει ο κ. Χρήστος Αηδόνης.
    ΧΡΗΣΤΟΣ ΑΗΔΟΝΗΣ: Ευχαριστώ κύριε Πρόεδρε. 
    Είναι γεγονός ότι η χώρα μας το τελευταίο διάστημα ζει στους ρυθμούς ενός τεράστιου σκανδάλου. Ένα πρωτοφανές σκάνδαλο το οποίο έχει και τίτλο: «Το σκάνδαλο του Εφραίμ του Βατοπαιδίου». Είδαμε λοιπόν μοναχούς, νομικούς, κυβερνητικά στελέχη, υπηρεσιακούς παράγοντες να «συγκροτούν» μια μεγάλη μπάντα, την μπάντα της διαπλοκής και την μπάντα της ανηθικότητας. Είδαμε λοιπόν ότι αυτή η μπάντα επιτέλεσε πάρα πολύ καλά το μεγάλο έργο της, που δεν ήταν τίποτε άλλο από τον παράνομο πλουτισμό. Το σχέδιο εκτελέστηκε με εκπληκτική ταχύτητα. 
    Υπήρξε λοιπόν, μια τεράστια ανταλλαγή δημοσίων εκτάσεων και γι’ αυτό το ελληνικό δημόσιο «πήρε» κάμποσο νερό, το οποίο δυστυχώς μέσα –απ’ ό,τι πληροφορούμαι τουλάχιστον- έχει πολλά βατράχια! 
      Άρα, λοιπόν, μιλάμε για μια πρωτοφανή λεηλασία. Και η λεηλασία αυτή έγινε με την καταστρατήγηση κάθε νόμιμης διαδικασίας. Αυτή, λοιπόν, η καταστρατήγηση ήταν το βασικό «μενού» όλων αυτών των «ανόρεκτων τρωκτικών». Η σημερινή επερώτηση λοιπόν έρχεται να αποδείξει ότι δυστυχώς για την Κυβέρνησή σας δεν υπάρχει ούτε ιερό ούτε όσιο. Τα έχετε καταστρατηγήσει όλα. 
      Η Ελλάδα όμως, αγαπητοί συνάδελφοι συνεχίζει να παραμένει ένας φάρος πολιτισμού. Η κληρονομιά  -ευτυχώς- που παραλάβαμε είναι πάρα πολύ βαριά. Και είναι μόνιμη και σταθερή υποχρέωση όλων αυτών, όσων έχουν την πολιτική ευθύνη, να προστατεύουν την πολιτισμική μας κληρονομιά. 
      Η εκχώρηση, λοιπόν, χαρακτηρισμένων αρχαιολογικών χώρων αποδεικνύει το μέγεθος αυτής της μεγάλης ανομίας. Δεν υπάρχει, δυστυχώς, κανένας φραγμός. Πριν από λίγο η εισηγήτρια κ. Δαμανάκη σας ανέφερε συγκεκριμένα το εξής, που συμπεριλαμβάνεται και στην επερώτησή μας και λέει: «Τα αρχαία ακίνητα - μνημεία ανήκουν στο δημόσιο κατά κυριότητα και νομή και είναι πράγματα εκτός συναλλαγής και ανεπίδεκτα χρησικτησίας». Επίσης, υπήρξαν και διάφορα έγγραφα, τα οποία κατέθεσε, και των οποίων, απ’ ό,τι τουλάχιστον γνωρίζουμε, έγιναν δέκτες οι Υπουργοί αυτής της Κυβέρνησης, δηλαδή ενημερώθηκαν. Και ρωτάμε: Πώς είναι δυνατόν ένας Υπουργός που επιτρέπει αυτή την εξέλιξη να φέρει τον τίτλο του Υπουργού Πολιτισμού; Πραγματικά όλα αυτά είναι, δυστυχώς, άξια απορίας.
      Άκουσα έκπληκτος τον κ. Καραμανλή να δίνει από τις Βρυξέλλες μια μεγάλη συνέντευξη, όπου πραγματικά κατέβαλε τεράστια προσπάθεια. Ανέφερε λοιπόν συγκεκριμένα: «Δεν έχουμε να κρύψουμε τίποτα. Εάν προκύψουν στοιχεία» -μας είπε ο κ. Καραμανλής- «η Κυβέρνηση θα προχωρήσει και στη σύσταση προανακριτικής επιτροπής». Είναι περιττό φυσικά να θυμίσω την απόσταση λόγων και έργων που αφορούν τον κύριο Πρωθυπουργό. Άλλωστε η αναίρεση των λόγων του είναι μια καθημερινή πρακτική του. Εξάλλου έχουμε συνηθίσει πια μετά από κάθε εξαγγελία του για το τι θα κάνει να ξέρουμε το τι δεν θα κάνει. Αν υπήρχε λοιπόν νόμπελ παραμυθιών θα το είχε κατακτήσει σίγουρα. 
      Θα ήθελα λοιπόν να θέσω μερικά ερωτήματα. Γιατί, κύριε Πρωθυπουργέ, οι δύο δικαστικοί λειτουργοί παραιτήθηκαν από το Δικαστικό Σώμα τη στιγμή που κατείχαν τα  πλέον υψηλά αξιώματα; Βρήκαν ή δεν βρήκαν στοιχεία; 
      Γιατί ο κ. Σανιδάς παρενέβη με αυτόν τον απροκάλυπτο τρόπο και ποιος του έδωσε το δικαίωμα και αυτή τη δυνατότητα; Μήπως ήθελε να κρύψει τα στοιχεία που προέκυψαν για τους Υπουργούς σας; Γιατί δεν αποστέλλετε το φάκελο με το ανακριτικό υλικό στη Βουλή; Στερείτε ή δεν στερείτε μ’ αυτό τον τρόπο τη δυνατότητα να ενημερωθούν οι Βουλευτές και ο ελληνικός λαός;
      Γιατί ξαφνικά ανακαλύψατε την ανάγκη της σύστασης εξεταστικής επιτροπής ενώ μέχρι χθες αλλά και σήμερα ακόμη ισχυρίζεστε ότι δεν συστήνονται εξεταστικές επιτροπές όσο διαρκεί η δικαστική έρευνα; 
      Γιατί οι φωνές αντικατάστασης του «εγκέφαλου» του σκανδάλου, του κ. Ρουσόπουλου, εκτραχύνονται συνεχώς και παίρνουν μορφή επιδημίας μέσα στο κόμμα σας; 
      Όλα αυτά λοιπόν για σας σημαίνουν ότι δεν υπάρχουν ευθύνες;
      Δυστυχώς ο ελληνικός λαός γνωρίζει ότι ο σκοπός αυτών των τελευταίων ανακοινώσεων είναι η συγκάλυψη κι είναι βέβαιος πραγματικά ότι για άλλη μια φορά αυτή η Κυβέρνηση θα δώσει τη μάχη της απόκρυψης της αλήθειας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου ένα λεπτό από τη δευτερολογία μου, κύριε Πρόεδρε.
      Είμαστε δυστυχώς σε μια εποχή όπου έχουν ισοπεδωθεί τα πάντα. Καθημερινός επισκέπτης της πολιτικής είναι η απαξίωση και καθημερινή πρακτική των πολιτικών δυστυχώς είναι η υποκρισία. Πρωταγωνιστείτε σ’ αυτά. Είστε μια Κυβέρνηση που έχει ισοπεδώσει τα πάντα. Οι δημοκρατικοί θεσμοί καταπατούνται. Η δημοκρατία και η ανθρώπινη ελευθερία ισοπεδώνονται. Η δικαιοσύνη επί των ημερών σας μετατρέπεται από πυλώνα της δημοκρατίας σε σκιάχτρο της Θέμιδος. Είναι φρόνιμο λοιπόν να αναφέρω την κραυγή αγωνίας της ανακοίνωσης τριών ενώσεων δικαστών με αφορμή την παραίτηση των δύο εισαγγελικών λειτουργών. Λένε λοιπόν ότι τα όργανα της δικαιοσύνης και κάθε πολιτειακός παράγοντας οφείλουν να σέβονται, να περιφρουρούν και να απέχουν από κάθε άμεση ή έμμεση επέμβαση στο έργο δικαστικών και εισαγγελικών λειτουργών. 
      Αν για εσάς, λοιπόν, η περιφρούρηση της δικαιοσύνης δεν αποτελεί υποχρέωση, είναι εύκολο να καταλάβουμε γιατί δεν κατανοείτε ακόμα πού υπάρχουν ευθύνες.
      Κλείνω λέγοντας ότι το άβατο του Αγίου Όρους έγινε δυστυχώς το πιο βατό πεδίο από τον Εφραίμ του Βατοπαιδίου και τους κυβερνητικούς συνεργάτες. Αυτό, λοιπόν, το Βατοπαίδι, ο Εφραίμ, ήταν τόσο συχνός επισκέπτης του Μεγάρου Μαξίμου –όπως μάθαμε τελικά- που θα μπορούσε στον επόμενο ανασχηματισμό να αναλάβει το εργολαβικό έργο αυτής της Κυβέρνησης για την εκποίηση της δημόσιας περιουσίας. Εκεί θα πήγαινε, μαζί με εσάς, περίφημα.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο συνάδελφο. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τρεις συνοδοί -καθηγητές από το 4ο Γυμνάσιο Πειραιά.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Το λόγο έχει η κ. Αποστολάκη για πέντε λεπτά.
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, η σημερινή πτυχή του σκανδάλου του Βατοπαιδίου, την οποία συζητάμε, είναι ένα μόνο υποσύνολο ενός τεράστιου αρχιτεκτονήματος, ενός αρχιτεκτονήματος που έχει νομική, διοικητική, πάνω απ’ όλα όμως πολιτική υπόσταση και που είχε ως αποτέλεσμα τη ζημία του ελληνικού δημοσίου κατά πολλά δισεκατομμύρια ευρώ.
      Με συντονισμένες ενέργειες των δημοσίων υπηρεσιών που θα παρέπεμπαν σε μια υποδειγματική κρατική μηχανή –πάντως άσχετη με το ελληνικό δημόσιο- με συντονισμένες υποεκτιμήσεις και υπερεκτιμήσεις στην αξία δημόσιας γης οδηγηθήκαμε στο τεράστιο σημερινό οικονομικό και πολιτικό σκάνδαλο του Βατοπαιδίου.
      Σε ό,τι αφορά τις κτηματομεσιτικές συναλλαγές που αφορούσαν αρχαιολογικούς χώρους, είναι εντυπωσιακό ότι μετά την θαρραλέα, ξεκάθαρη αλλά και αυτονόητη παρέμβαση ανώτατων κρατικών λειτουργών –συγκεκριμένα του Εφόρου κ. Ταβλάκη, γιατί πρέπει οι άνθρωποι αυτοί με το ονοματεπώνυμό τους να αναφέρονται σήμερα στη Βουλή των Ελλήνων και σε κάθε ευκαιρία δημόσιου διαλόγου- παρέμβαση προς την ηγεσία του Υπουργείου Πολιτισμού, με στόχο να ανατρέψουν και να ακυρώσουν τις παράνομες συναλλαγές που είχαν ως περιεχόμενο αρχαιολογικό χώρο, είδαν με μεγάλη τους έκπληξη –όπως κι εμείς- την ανακοίνωση του Γραφείου Τύπου του Υπουργείου Πολιτισμού που είναι μνημειώδης. 
      Και είναι μνημειώδης, κύριε Υπουργέ, γιατί επιλέγετε συνειδητά να παίξετε το ρόλο του Πόντιου Πιλάτου και να μην ασκήσετε τις αρμοδιότητές σας. Επιλέγετε συνειδητά να μην παίξετε το ρόλο σας ως υπεύθυνου πολιτικού προϊσταμένου του Υπουργείου Πολιτισμού, παραπέμποντας σε μια δικαιολογία που αφορά στο περιεχόμενο του αρχαιολογικού νόμου που δεν έχει καμμία σχέση τελικά με τις ευθύνες σας και τις αρμοδιότητές σας, έτσι όπως προκύπτουν από το Σύνταγμα της χώρας μας.
      Είχατε υποχρέωση, κύριε Υπουργέ –όχι δυνατότητα, αλλά υποχρέωση!- να ασκήσετε αυτές τις αρμοδιότητες και να προστατέψετε το ελληνικό δημόσιο, να προστατέψετε την πολιτιστική κληρονομιά, η οποία κατά παράβαση των νόμων έγινε αντικείμενο συναλλαγών. 
      Υπ’ αυτή την έννοια, είναι βέβαιο ότι με την ευκολία, με την οποία ο εισαγγελέας του Αρείου Πάγου έσπευσε να χαρακτηρίσει τους πολιτικούς υπεύθυνους του σκανδάλου του Βατοπαιδίου ως παραπλανηθέντες Υπουργούς, θα μπορούσε κάλλιστα να χαρακτηρίσει κι εσάς ως αναρμόδιο ή ως αδύναμο Υπουργό, σε σχέση με αυτή την παράλειψή σας. Θα ήταν όμως άλλο ένα ολίσθημα και άλλο ένα ατόπημα, σε σχέση με αυτό το οποίο ήδη έχει πράξει και που αφορούσε τους παραπλανηθέντες Υπουργούς. 
      Η νομιμοποίηση την οποία έχετε, η αρχή της δεδηλωμένης, με βάση την οποία η Κυβέρνηση ασκεί σήμερα την εξουσία της, είναι εκείνες οι προϋποθέσεις, βάσει των οποίων είχατε χρέος να ασκήσετε τα καθήκοντά σας και να προχωρήσετε στην ακύρωση των διοικητικών πράξεων, με τις οποίες ολοκληρώθηκαν οι παράνομες συναλλαγές. 
     Το μήνυμα το οποίο, κυρίες και κύριοι συνάδελφοι, στέλνει η κυβέρνηση προς όλους τους αποδέκτες, προς τους Έλληνες πολίτες και την ελληνική κοινωνία, το μήνυμα το οποίο στέλνει ο Πρωθυπουργός από την αρχή που ξέσπασε το σκάνδαλο του Βατοπαιδίου και με τεράστια επιμονή μέχρι σήμερα, ενώ ο ίδιος και η κυβέρνησή του βυθίζονται από αυτή του την επιλογή, είναι το μήνυμα της συγκάλυψης και της προσπάθειας αποπροσανατολισμού της κοινής γνώμης. 
     Πιστεύει βαθιά ότι η ελληνική κοινωνία, η ελληνική Δημόσια Διοίκηση συγκροτείται από ασπόνδυλους και ασυνείδητους εντολοδόχους, συγκροτείται από ανθρώπους χωρίς αξιοπρέπεια και χωρίς αίσθημα καθήκοντος και ευθύνης. Δεν είναι όμως έτσι. Η αλήθεια είναι διαφορετική. Τον διαψεύδουν οι δύο εισαγγελικοί λειτουργοί που σε πείσμα των οξύτατων πιέσεων που δέχτηκαν, είχαν το σθένος, είχαν τη δύναμη να αντισταθούν υποστηρίζοντας και υπηρετώντας τον όρκο που έδωσαν, συνεπείς στο χρέος τους υπηρετώντας με συνέπεια έναν βασικό πυλώνα της δημοκρατίας μας, ένα βασικό θεσμό του πολιτισμού μας, τη δικαιοσύνη, στέλνοντας εκείνοι ένα πιο ηχηρό μήνυμα από αυτό που εσείς και ο Πρωθυπουργός προσπαθείτε να στείλετε στην ελληνική κοινωνία· ότι σ' αυτό τον τόπο δεν έχουν όλα καταρρακωθεί, ότι λειτουργούν οι θεσμοί, ότι λειτουργούν οι λειτουργοί και ότι είναι τελικά στην υπηρεσία τους, στην υπηρεσία δηλαδή των Ελλήνων πολιτών. 
     Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Λιντζέρης για πέντε λεπτά. 
     ΔΗΜΗΤΡΙΟΣ ΛΙΝΤΖΕΡΗΣ: Κυρίες και κύριοι συνάδελφοι, αποτελεί η σημερινή επερώτηση του ΠΑ.ΣΟ.Κ. μια μικρή ψηφίδα από ένα γιγαντιαίο, ένα πελώριο τερατούργημα που βιώνουμε καθημερινά και που εξελίσσεται και ακόμη μεγαλώνει και μεγαλώνει και δεν ξέρουμε πού θα φθάσει. Πρόκειται για μια παράσταση εφιαλτική για τα πολιτικά πράγματα της χώρας που εν τέλει με την παρέμβαση που επιχειρήθηκε στο τέλος στη δικαιοσύνη αποτελεί πλέον βόμβα στις δομές αυτού τούτου του πολιτικού συστήματος της χώρας. Πρόκειται για μια συναλλαγή, δυστυχώς δι’ ίδιον όφελος, μεθοδευμένη, προετοιμασμένη και σε βάθος χρόνου. Περιελάμβανε αυτή η συναλλαγή πρώτα από όλα την αναγνώριση ότι η λίμνη Βιστωνίδα είναι περιουσία της Μονής Βατοπαιδίου, μία λίμνη η οποία από το 1996 είχε κηρυχθεί περιοχή υψηλού κάλλους και βιοτοπικής σημασίας. Επιβεβαιώθηκε αυτό το 2000 όταν εντάχθηκε στο πρόγραμμα «NATURA». Αυτή, λοιπόν, η λίμνη αναγνωρίστηκε ιδιοκτησιακά στη Μονή Βατοπαιδίου και έρχεται εκ των υστέρων, πριν μερικές ημέρες με φρασεολογία και με κείμενα ακριβώς όπως το 1996 ο κ. Σουφλιάς να παραβιάσει θύρες ανοιχτές και να ξαναεντάξει την ήδη ενταγμένη περιοχή στο σχέδιο «NATURA». Ποιον κοροϊδεύετε; 
      Όμως, δεν άρκεσε μόνο αυτό. Οι ανταλλάξιμες περιοχές της Ουρανούπολης ήταν αρχαιολογικός χώρος και εκεί στήθηκε κυρίες και κύριοι συνάδελφοι, μία πολύ μεγάλη απάτη. Η περιοχή αυτή των οκτώμισι χιλιάδων στρεμμάτων ήταν δάσος. Το Σώμα Ορκωτών Λογιστών αξιολογεί έναντι 1.000.000 ευρώ το δάσος, το οποίο είχε αντικειμενική αξία περίπου 10.000.000 ευρώ. 
      Έρχεται στη συνέχεια και αποχαρακτηρίζεται από δάσος. Και όταν αποχαρακτηρίζεται από δάσος, βεβαίως, απογειώνεται η αντικειμενική του αξία, αλλά και η πραγματική του αξία και προσεγγίζει τα 80.000.000 ευρώ. Όμως, η όποια ανταλλαγή έγινε με την τιμή, όταν ήταν δάσος και όχι αξιοποιήσιμη έκταση, όπως γράφει και το συμβόλαιο.
      Και ξέρετε, κυρίες και κύριοι συνάδελφοι, ποιοι συμβολαιογράφοι, ποιοι νομικοί σύμβουλοι είναι αυτοί που υπογράφουν όλες αυτές τις πράξεις; Είναι η σύζυγος του Υπουργού και είναι και ο κουνιάδος του Υπουργού. Φύγαμε από τους «κουμπάρους» και πήγαμε πλέον σε άμεση σχέση, οικογενειακή, πρώτου βαθμού. Και αυτόν τον Υπουργό και αυτές τις πράξεις έρχεται ο ίδιος ο Πρωθυπουργός να τις καλύψει.
      Αν όλα αυτά, κυρίες και κύριοι συνάδελφοι -και καλό θα είναι να αναρωτηθούν και οι συνάδελφοι της Νέας Δημοκρατίας, για την πλειοψηφία των οποίων πιστεύω και στην εντιμότητα και στο ήθος τους- δεν αποτελούν άγος και ντροπή για το πολιτικό σύστημα, για το επίπεδο του πολιτικού βίου και του πολιτικού προσωπικού, τότε τι αποτελούν, παρακαλώ;
      Όμως, κυρίες και κύριοι, όλα αυτά ίσως είναι παρωνυχίδα μπροστά στο μείζον που επιτελέστηκε τις τελευταίες μέρες και που δεν αποτελεί τίποτα άλλο παρά μια εξόφθαλμη προσπάθεια σκεπάσματος όλου του σκανδάλου με τη συμμετοχή της ανεξάρτητης δικαιοσύνης. Και εκεί έχουμε ένα έγκλημα διαρκές και κατ’ εξακολούθηση. Σε ανύποπτο χρόνο, ο κύριος Υπουργός Δικαιοσύνης έρχεται και φέρνει διάταξη, όπου περιορίζει το αυτοδιοίκητο. Διορίζει αυτός τους προϊσταμένους και δεν εκλέγονται πλέον. Και έρχεται εκ των υστέρων η βούληση του Πρωθυπουργού και του Υπουργού να συγκαλύψουν και να επηρεάσουν τη συνείδηση των δικαστών.
      Ευτυχώς, όμως, φαίνεται πως Τερτσέτηδες και Πολυζωίδηδες έχουν ρίζες από το παρελθόν, αλλά έρχονται και μέχρι σήμερα. Γι’ αυτό και έσπασε ως θρυαλλίδα αυτή η συγκάλυψη.
      Κύριε Πρόεδρε, κλείνω μόνο με μία φράση. Δεν μιλάμε πλέον για ένα οικονομικό σκάνδαλο, δεν μιλάμε πλέον για έναν Υπουργό επίορκο. Μιλάμε για μία πολιτική που αλλοιώνει ή προσπαθεί να αλλοιώσει και να παραχαράξει το ίδιο το πολίτευμα. Διότι τα σύγχρονα πολιτεύματα στηρίζονται σε τρία βάθρα. Το ένα είναι η ανεξαρτησία της δικαιοσύνης, το δεύτερο είναι η εκτελεστική εξουσία και το τρίτο είναι η νομοθετική εξουσία. Και εδώ έχουμε προσπάθεια άμεση, εξόφθαλμη της εκτελεστικής εξουσίας να επηρεάσει την κρίση της δικαστικής.
      Φοβάμαι ότι με αυτή τη λογική όχι μόνο δεν έχετε το ηθικό και πολιτικό ανάστημα να κυβερνάτε, αλλά θα δημιουργήσετε τέτοιες στρεβλώσεις στον πολιτικό, αλλά και στον ιδιωτικό βίο των Ελλήνων, όπου, όταν θα έρθει η ώρα που θα απαλλαγεί η χώρα από εσάς, τα προβλήματα και οι συνέπειές τους θα είναι πολύ μεγάλες.
      Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Μπόλαρης για τρία λεπτά.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Υπάρχει, λοιπόν, συνευθύνη και του Υπουργείου Πολιτισμού στην υπόθεση της Μονής Βατοπαιδίου και στο σκάνδαλο το οποίο ξεκινά από το Μέγαρο Μαξίμου και έχει απλωθεί σε τέσσερα-πέντε Υπουργεία;
      Ναι, κύριοι συνάδελφοι, υπάρχει εμπλοκή και του Υπουργείου Πολιτισμού.
      Θέλω να θυμίσω στην Αίθουσα αυτή ότι, όταν η Μονή Βατοπαιδίου κατέθεσε αγωγή για να διεκδικήσει τις εκτάσεις πέριξ της λίμνης Βιστωνίδος και τη λίμνη Βιστωνίδα, το Υπουργείο Πολιτισμού ήταν αυτό που μαζί με το Νομικό Συμβούλιο του Κράτους ανέλαβε βασικά την αντίκρουση.
              Τι έγινε, λοιπόν; Στο δικαστήριο εμφανίστηκε ο Έφορος Αρχαιοτήτων Ανατολικής Μακεδονίας και Θράκης, ο οποίος με ακλόνητα στοιχεία κατέρριψε τη βάση της αγωγής της Μονής Βατοπαιδίου. Αμφισβήτησε την βασιμότητα των στοιχείων τα οποία προσκόμισε το Βατοπαίδι, αμφισβήτησε τα χρυσόβουλα τα οποία επικαλείτο το Βατοπαίδι, έτσι ώστε η αγωγή να μείνει ουσιαστικά μετέωρη.
               Στο ίδιο δικαστήριο, κύριε Πρόεδρε, κατατέθηκε και έγγραφο της εφορίας αρχαιοτήτων, στο οποίο υπογραμμιζόταν ότι μέσα στην επίδικη περιοχή υπάρχουν αρχαιολογικοί χώροι και αναφερόταν ονομαστικά τα ερείπια της Αρχαίας Αναστασιουπόλεως, το Περιθεώριο και η περιοχή του Πόρτο-Λάγος.
          Είναι, λοιπόν, απορίας άξιο, πώς είναι δυνατόν στη συνέχεια να γίνεται συμβόλαιο ανταλλαγής, το οποίο να επικαλείται χρυσόβουλα τα οποία είχαν αμφισβητηθεί από το ελληνικό κράτος στη διαδικασία ενώπιον του Πρωτοδικείου Ροδόπης, ενώ ήταν γνωστά αυτά τα στοιχεία.
          Ζήτημα δεύτερο. Πώς είναι δυνατόν να γίνεται ανταλλαγή, όταν το Βατοπαίδι με το ελληνικό κράτος είχε ρυθμίσει τις σχέσεις του, με συμβόλαιο του 1930 επί κυβερνήσεως Ελευθερίου Βενιζέλου και είχε πάρει το Βατοπαίδι μόνο δικαίωμα ιχθυοκαλλιέργειας στη λιμνοθάλασσα της Βιστωνίδας. Δεν τα ξέρουν αυτά οι κύριοι των Υπουργείων; Δεν συνεννοήθηκε το Υπουργείο Αγροτικής Ανάπτυξης και το Υπουργείο Οικονομικών με το Υπουργείο Πολιτισμού, όταν έκαναν τις ανταλλαγές;
          Και για να κλείσω, επειδή αναφερόμαστε σε μια διαδικασία που αφορά μόνο το Υπουργείο Πολιτισμού, θα πω ότι όλα τα συμβόλαια, κυρίες και κύριοι συνάδελφοι, είναι σαφές, ακόμη και όταν πρόκειται για γκαρσονιέρες, πως έχουν τη διαβεβαίωση ότι ο χώρος που πωλείται και μεταβιβάζεται δεν εμπίπτει στις διατάξεις περί αρχαιολογικού χώρου, δεν εμπίπτει στις διατάξεις περί αρχαιοτήτων. Εδώ έχουμε μια σειρά συμβολαίων, στα οποία συμβόλαια δεν υπάρχουν τέτοιες διαβεβαιώσεις. Αυτά τα συμβόλαια έχουν συνταχθεί συνεπώς, κατά παράβαση του νόμου και συνεπώς υπάρχει ακυρότητα αυτών των συμβολαίων. Αυτή την ακυρότητα θα τη δει το Υπουργείο Πολιτισμού ή θα μείνουμε στις αόριστες αναφορές του κ. Αλογοσκούφη ότι εφεξής όλες οι διοικητικές πράξεις αναστέλλονται;
          Ποιές διοικητικές πράξεις; Οι διοικητικές πράξεις, όσες ήταν να γίνουν, έχουν ολοκληρωθεί πριν να γίνουν τα συμβόλαια. Με βάση αυτές τις παράνομες υπουργικές αποφάσεις, με βάση αυτές τις παράνομες διοικητικές πράξεις έγιναν τα συμβόλαια της ανταλλαγής. Συνεπώς, δεν μπορούν να βγαίνουν και να παραπλανούν την ελληνική κοινωνία, δεν μπορούν να βγαίνουν και να εξαπατούν τον κόσμο. Υπάρχουν συγκεκριμένες υπουργικές ευθύνες, αυτές οι υπουργικές ευθύνες αναδεικνύονται μέσα από τα υπηρεσιακά έγγραφα και αναφέρομαι ιδιαίτερα, κύριε Υπουργέ, στα έγγραφα του Υπουργείου Πολιτισμού, διότι τα έγγραφα του Υπουργείου Πολιτισμού, η κατάθεση του εφόρου αρχαιοτήτων στο δικαστήριο, το έγγραφο το δικό του, με το οποίο ενημέρωσε το Υπουργείο Πολιτισμού για όσα έγιναν στο δικαστήριο της Ροδόπης…
          ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, κανονικά ο χρόνος σας είναι τρία λεπτά. Εάν θέλετε βέβαια, μπορείτε να πάρετε και τη δευτερολογία σας.
          ΜΑΡΚΟΣ ΜΠΟΛΑΡΗΣ: Όχι, δεν θέλω δευτερολογία, τελειώνω αμέσως. Κλείνω με αυτό.
          Όλα αυτά υπάρχουν στο Υπουργείο Πολιτισμού, έχουν τεθεί υπ’όψιν της Κυβέρνησης, ώστε εσείς και οι άλλοι Υπουργοί να μη μπορείτε να επικαλεστείτε τα κατά Σανιδά περί παραπλανήσεως.
          Ευχαριστώ πολύ.
          (Χειροκροτήματα από την πτέρυγα του ΠΑ.ΣΟ.Κ.)
          ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
          Το λόγο έχει η κ. Συλβάνα Ράπτη για τρία λεπτά.
          ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε. 
          Κύριε Υπουργέ, θέλω να σας ρωτήσω κάτι. Έχετε υπόψη σας τι λέει ο αρχαιολογικός νόμος; Θέλω να πιστεύω πως έχετε υπόψη σας. Αλλά, επειδή ίσως να σας έχει ξεφύγει μια φράση πάρα πολύ σημαντική για την επερώτηση και το θέμα το οποίο συζητούμε σήμερα, επαναλαμβάνω ότι τα αρχαία ακίνητα μνημεία ανήκουν στο δημόσιο κατά κυριότητα και νομή και είναι πράγματα εκτός συναλλαγής και ανεπίδεκτα χρησικτησίας. 
          Αισθάνομαι ότι αυτή την πρόταση, αυτή τη φράση από τον αρχαιολογικό νόμο πρέπει να την επαναλαμβάνουμε τουλάχιστον άπαξ ημερησίως μέσα στην Αίθουσα του Κοινοβουλίου, διότι απ’ ό,τι φαίνεται, αυτή η Κυβέρνηση, οι Υπουργοί, το ελληνικό δημόσιο, αλλά και προσωπικά ο Πρωθυπουργός κ. Κώστας Καραμανλής, θέλουν να την αγνοούν ή εάν δεν την αγνοούν, σκοπίμως τη γράφουν στα παλαιότερα των υποδημάτων τους.
      Διότι αυτά ήταν γνωστά όταν προέβητε στις πράξεις τις οποίες περιέγραψαν αναλυτικότατα και με στοιχεία και τεκμήρια οι συνάδελφοί μου προηγουμένως. 
      Κύριε Πρόεδρε, φοβούμαι και λυπούμαι ταυτοχρόνως ότι η ελληνική Κυβέρνηση έχει μετατρέψει ολόκληρη τη χώρα σε μία ανοχύρωτη πόλη. Δεν την προστατεύει. Και αυτή η ανοχύρωτη πόλη στην οποία έχει μετατραπεί ολόκληρη η χώρα με ευθύνη της Κυβέρνησης, συνεχίζει να υπάρχει εις το διηνεκές. Μας το πιστοποίησε χθες ο ίδιος ο Πρωθυπουργός κ. Κώστας Καραμανλής με τη συνέντευξη που έδωσε από το εξωτερικό, όταν μας είπε πάρα πολύ απλά «τι εξεταστική και προκαταρκτική επιτροπή; Εγώ καλύπτω και πάλι τους πάντες». Αυτό μας είπε ο Πρωθυπουργός. Και δεν κοκκίνισε ούτε ο ίδιος ούτε κανένα από τα μέλη της Κυβερνήσεως. Αυτό πρέπει να το ξέρουν οι Έλληνες πολίτες. Το Βατοπαίδιο θα αποδειχθεί ναρκοπέδιο για την Κυβέρνηση. Δεν πρέπει, όμως, σε καμμία περίπτωση να αποδειχθεί ναρκοπέδιο για την Ελλάδα και τους Έλληνες πολίτες. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Το λόγο έχει ο κ. Υπουργός για είκοσι λεπτά. 
      ΜΙΧΑΗΛ –ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, το ζήτημα της προστασίας των μνημείων που εξετάζει σήμερα η Βουλή με αφορμή την επίκαιρη επερώτηση, επιβεβαιώνει πράγματι την καθολική αγωνία όλων των μελών μας ανεξάρτητα κομματικής προέλευσης για τον ελληνικό πολιτισμό. 
      Είναι ένας χώρος που μπορεί να συνθέτει, να αναλύει και να προωθεί εκείνες τις πολιτικές που προάγουν αρχές και αξίες μιας κουλτούρας πάνω στην οποία βασίζεται η δημοκρατία μας. 
      Αυτή είναι η φιλοσοφία μας σε θέματα πολιτισμού και αυτή ακριβώς επιχειρούμε να εφαρμόσουμε από την πρώτη μέρα που αναλάβαμε τη νέα διακυβέρνηση. 
      Όμως, η συγκεκριμένη επερώτηση αφορά σε διαδικασίες κυρίως νομικού περιεχομένου που σε καθημερινή βάση απασχολούν τις υπηρεσίες του Υπουργείου μας, διαδικασίες που καθορίζονται με σαφήνεια από το νόμο για την προστασία των αρχαιοτήτων και εν γένει της πολιτιστικής κληρονομιάς, το γνωστό ν. 3028/2002. 
      Και εδώ, θα ήθελα να τονίσω ότι τόσο η Κυβέρνηση όσο και η Αντιπολίτευση έχουν επανειλημμένα εξάρει το σπουδαίο έργο των υπηρεσιών του Υπουργείου Πολιτισμού, ένα δύσκολο πράγματι έργο που το ασκούν με αυταπάρνηση, έχοντας ως μοναδικό γνώμονα την προστασία της πολιτιστικής μας κληρονομιάς. 
      Σ’ αυτό το σημείο, επιτρέψτε μου να επαινέσω προσωπικά τους Έλληνες αρχαιολόγους και όλους τους υπαλλήλους του Υπουργείου, οι οποίοι καθημερινά και σε αντίξοες συνθήκες πολλές φορές «φυλάσσουν Θερμοπύλες» του ελληνικού πολιτισμού.    
      Επιτρέψτε μου τώρα να αναφερθώ εν συντομία στο νομοθετικό πλαίσιο της πολιτιστικής μας κληρονομιάς που είναι και κατά βάση το αντικείμενο της συζητούμενης επερώτησης, για να αντιληφθούμε σε βάθος, αλλά και υπεύθυνα το τι ακριβώς ισχύει με τις δικαιοπραξίες που αφορούν μεταβιβάσεις κινητών και ακινήτων που έχουν χαρακτηριστεί «αρχαιολογικές». 
      Όπως κι αν φαίνεται περίεργο και μάλιστα σε μία χώρα όπου έντονα υπάρχει νομοπαραγωγική και αφόρητη πολυνομία, καθ’ όλο το διάστημα του ελευθέρου βίου μας εξεδόθησαν μόλις τέσσερις σημαντικοί και βασικοί νόμοι που ανάγονται στην προστασία των αρχαιοτήτων. Ο νόμος της αντιβασιλείας του 1834, ο νόμος του 1899, ο κωδικοποιητικός νόμος του 1932 και πρόσφατα ο ισχύον νόμος του 2002. 
	Σύμφωνα, λοιπόν, κυρίες και κύριοι συνάδελφοι, με το άρθρο 2 του ισχύοντος αρχαιολογικού νόμου μνημεία θεωρούνται όλα τα κινητά και ακίνητα πολιτιστικά αγαθά που αποτελούν υλικές μαρτυρίες και συνθέτουν την πολιτιστική κληρονομιά της χώρας μας. Για το λόγο άλλωστε αυτό επιβάλλεται η διατήρησή τους, βάσει των διακρίσεων που ο νόμος ορίζει. 
	Συγκεκριμένα η προστασία των μνημείων επιβάλλεται με βάση τις εξής διακρίσεις: 
	Πρώτον, αρχαία μνημεία νοούνται όλα τα πολιτιστικά αγαθά που ανάγονται στους προϊστορικούς, αρχαίους, βυζαντινούς και μεταβυζαντινούς χρόνους και χρονολογούνται έως και το 1830. 
	Δεύτερον, νεότερα μνημεία νοούνται τα πολιτιστικά αγαθά που είναι μεταγενέστερα του 1830 και των οποίων η προστασία επιβάλλεται λόγω της ιστορικής, καλλιτεχνικής ή επιστημονικής σημασίας τους. 
	Σύμφωνα τώρα με το άρθρο 7 του ισχύοντος αρχαιολογικού νόμου, τα αρχαία μνημεία που χρονολογούνται μέχρι το 1453 ανήκουν πράγματι, όπως το είπατε και εσείς, στο δημόσιο κατά κυριότητα και νομή και είναι πράγματα εκτός συναλλαγής και ανεπίδεκτα χρησικτησίας. Στα μεταγενέστερα του έτους 1453 μέχρι το έτος 1830 ακίνητα μνημεία, καθώς και στα νεότερα ακίνητα μνημεία τα οποία είναι δυνατόν να ανήκουν και σε φυσικά ή νομικά πρόσωπα, το δικαίωμα κυριότητας ασκείται πάντα υπό τον έλεγχο των υπηρεσιών του Υπουργείου Πολιτισμού υπό τους όρους και τις προϋποθέσεις του ισχύοντος νόμου. 
	Ειδικότερη περίπτωση αποτελούν τα αρχαία μνημεία θρησκευτικού χαρακτήρα που ανήκουν σε εκκλησιαστικά νομικά πρόσωπα, τα οποία εξακολουθούν και μετά τον παρόντα νόμο να ανήκουν σε αυτά, ακόμη και αν χρονολογούνται μέχρι και το 1453, σύμφωνα με τη μεταβατική διάταξη του άρθρου 73 παράγραφος 1 του ν. 3028/2002.
	Επίσης, σύμφωνα με το άρθρο 10 παράγραφος 1 του ίδιου νόμου, απαγορεύεται κάθε ενέργεια σε ακίνητο μνημείο, η οποία είναι δυνατόν να επιφέρει με άμεσο ή έμμεσο τρόπο καταστροφή, βλάβη, ρύπανση ή αλλοίωση της μορφής του. Θεσπίζει δηλαδή ο νόμος αυστηρούς περιορισμούς για τις επεμβάσεις στα ακίνητα μνημεία και στον περιβάλλοντα χώρο αυτών των μνημείων. 
	Τέλος, στην παράγραφο 7 του ιδίου άρθρου ορίζεται ότι για την προστασία των ακίνητων μνημείων είναι δυνατόν με απόφαση του Υπουργού Πολιτισμού, ύστερα από γνώμη του συμβουλίου, να επιβάλονται περιορισμοί και στη χρήση και στον τρόπο λειτουργίας του, καθώς και στους όρους δόμησής τους κατά παρέκκλιση από κάθε ισχύουσα διάταξη. 
	Κυρίες και κύριοι συνάδελφοι, αυτό είναι σε γενικές γραμμές το νομικό πλαίσιο που ισχύει σήμερα. Είναι οι βασικές διατάξεις του νόμου που ψηφίστηκε επί ΠΑ.ΣΟ.Κ.. Και σε αυτό το πλαίσιο κινείται πάντα για οποιαδήποτε απόφαση που αφορά τα μνημεία μας το Υπουργείο Πολιτισμού. Είναι ένα ξεκάθαρο θεσμικό πλαίσιο με συγκεκριμένους ορισμούς και σαφείς διαδικασίες. 
	Αναφορικά τώρα με την υπό κρίση περίπτωση τα δεδομένα έχουν ως εξής: 
Το 1965 εκδόθηκε η υπ’ αριθμόν 5/980 απόφαση του Υπουργού Προεδρίας. Εδώ θα ήθελα να κάνω μια παρένθεση και να σας θυμίσω ότι το Υπουργείο Πολιτισμού και Επιστημών, όπως λεγόταν, ιδρύθηκε το 1971. 
      Σύμφωνα, λοιπόν, με αυτή, χαρακτηρίζονται ως ιστορικά διατηρητέα μνημεία τα εις την περιοχή της Χερσονήσου του Άθω από τη Διώρυγα του Ξέρξη και μέχρι τα Ακρωτήρια Πίνες και Ακρόθωον βυζαντινά και μεταβυζαντινά κτίσματα. Δηλαδή μονές, σκήτες, κελιά, ναοί, μετόχια, εξωκλήσια, αγιάσματα κ.ο.κ., ακόμη και αυτά που είναι ερείπια με τον άμεσο περιβάλλοντα χώρο τους. Συνεπώς, μιλάμε για κήρυξη μνημείων σε όλη την περιοχή της Χερσονήσου του Άθω. 
      Τα μνημεία αυτά προστατεύονται, σύμφωνα με τις διατάξεις του αρχαιολογικού νόμου, που πριν από λίγο σας ανέλυσα. Η ανταλλαγείσα έκταση των οκτώ χιλιάδων εξακοσίων οκτώ στρεμμάτων που βρίσκεται γεωγραφικά βόρεια της Ουρανούπολης αποτελεί τμήμα της ευρύτερης περιοχής που μνημονεύεται σε αυτήν την υπουργική απόφαση του 1965. 
      Στην ανταλλαγείσα έκταση υπάρχουν πράγματι ακίνητα, τα οποία έχουν χαρακτηριστεί ως μνημεία, με μεταγενέστερες του έτους ’65 αντίστοιχες υπουργικές αποφάσεις. Κι αυτά τα ακίνητα, όπως είναι φυσικό, προστατεύονται με τις διατάξεις του εν ισχύ αρχαιολογικού νόμου. 
      Πρέπει εδώ να τονίσω ότι η αρχαιολογική νομοθεσία δεν προβλέπει –κι αυτό είναι το σημαντικό  σημείο, κυρίες και κύριοι του ΠΑ.ΣΟ.Κ.- την προηγούμενη γνωμοδότηση συλλογικού οργάνου του Υπουργείου Πολιτισμού και την έκδοση διοικητικής πράξης πριν από οποιαδήποτε μεταβίβαση ακίνητης ιδιοκτησίας, στην οποία να βρίσκονται ακίνητα χαρακτηρισμένα ως μνημεία. 
      Επομένως, στην προκείμενη περίπτωση το Υπουργείο Πολιτισμού ούτε είχε ούτε θα μπορούσε να έχει οποιαδήποτε αρμοδιότητα για έκδοση γνωμοδότησης συλλογικού οργάνου και διοικητικής πράξης πριν τη συμβολαιογραφική πράξη. Ο νόμος είναι ξεκάθαρος. Επίσης, το Υπουργείο Πολιτισμού δεν έχει αρμοδιότητα προηγούμενης γνωμοδότησης και έκδοσης αντίστοιχης διοικητικής πράξης, ακόμη κι αν η μεταβιβαζόμενη περιοχή αποτελεί η ίδια κηρυγμένο αρχαιολογικό χώρο. Αυτό είναι στο νόμο, που σήμερα ισχύει. Η διάταξη είναι ξεκάθαρη και με βάση αυτά πορεύτηκε όλα αυτά τα χρόνια το Υπουργείο Πολιτισμού.
      Ως εκ τούτου γίνεται σαφές ότι η συζητούμενη επερώτηση δεν έχει καμμία νομική βάση και οι ισχυρισμοί των συναδέλφων που τη συνέταξαν, είναι επιτρέψτε μου να πω, αστήριχτη πολιτικά. Άλλωστε οι σκληροί χαρακτηρισμοί που αναφέρονται σ’ αυτή για το Υπουργείο Πολιτισμού, όπως πρωτοφανείς πράξεις, καταστρατήγηση του αρχαιολογικού νόμου, η πολιτιστική κληρονομιά έχει μετατραπεί σε ανοχύρωτη πόλη κ.λπ., είναι εκτός πραγματικότητας και εκτός νομικού και πολιτικού πλαισίου. Επιτρέψτε μου να πω ότι είναι και απερίσκεπτοι χαρακτηρισμοί. 
      Το Υπουργείο Πολιτισμού, επαναλαμβάνω, έχει συγκεκριμένο θεσμικό πλαίσιο, αυτό που όρισε ο νόμος του 2002, που σε ουδεμία περίπτωση παραβιάστηκε στην υπό συζήτηση υπόθεση.
      Κυρίες και κύριοι συνάδελφοι, κοντολογίς η προστασία που απολαμβάνει κάθε μνημείο, που βρίσκεται σε ακίνητο που μεταβιβάζεται, είναι ανεξάρτητη του ιδιοκτησιακού καθεστώτος. Όσοι είναι νομικοί, μπορούν να το καταλάβουν. Είναι πολύ απλή διατύπωση. Ενώ οι περιορισμοί που τίθενται λόγω του χαρακτηρισμού του μνημείου, βάσει της κείμενης αρχαιολογικής νομοθεσίας, το ακολουθούν και μετά τη μεταβίβασή του.
      Μέσα, λοιπόν, στους περιορισμούς αυτούς εντάσσεται και η κατά το άρθρο 10 του αρχαιολογικού νόμου, προηγούμενη έγκριση των αρμοδίων υπηρεσιών του Υπουργείου Πολιτισμού. Μόνο τότε, επαναλαμβάνω, υπάρχει αυτή η δυνατότητα, όταν υπάρχει επέμβαση στα ακίνητα μνημεία και στον περιβάλλοντα χώρο τους ή μόνο σε περίπτωση αλλαγής της χρήσης των εκτάσεων. 
      Είναι, λοιπόν, σαφές ότι στην προκείμενη περίπτωση δεν έχουμε καμμία επέμβαση στα μνημεία που βρίσκονται στην ανταλλαγείσα έκταση ούτε στον περιβάλλοντα χώρο τους και ούτε περίπτωση αλλαγής χρήσης, η οποία να δικαιολογεί την ενεργοποίηση των διατάξεων και των υπηρεσιών της αρχαιολογικής νομοθεσίας.
      Επαναλαμβάνω ότι τα ανωτέρω στοιχεία περιέχονται και σε έγγραφο της αρμοδίας υπηρεσίας του Υπουργείου μας, που απευθύνεται προς τη Νομαρχιακή Αυτοδιοίκηση Χαλκιδικής και κοινοποιείται μεταξύ άλλων και στην αρμόδια τοπική εφορεία. Έγγραφο, το οποίο επικαλέστηκε η κ. Δαμανάκη και άλλοι αγαπητοί συνάδελφοι.
      Πρέπει, λοιπόν, να σας πω, κυρία Δαμανάκη, επειδή εμείς σεβόμαστε όλους τους αρχαιολόγους και βεβαίως και τον έφορο της Χαλκιδικής, ότι έχει δοθεί απάντηση σ’ αυτόν δια εγγράφου, επίσημα, με πρωτόκολλο που λέει «στη συνέχεια του ανωτέρω σχετικού τοπίου που μας κοινοποιήθηκε, διευκρινίζουμε ότι ο ν. 3028/2002 για την προστασία κ.λπ., στις διατάξεις του οποίου εμπίπτουν και τα μνημεία και ο περιβάλλων αυτά χώρος, που κηρύχτηκαν με το σχετικό έγγραφο, δεν προβλέπει διαδικασία γνωμάτευσης συλλογικού ή ατομικού οργάνου του Υπουργείου Πολιτισμού, προ της μεταβίβασης ακινήτων, εντός αρχαιολογικού χώρου».
    Η διάταξη του άρθρου 10 του ως άνω νόμου προϋποθέτει την έγκριση των αρμοδίων υπηρεσιών του Υ.ΠΟ. σε περίπτωση μόνο επέμβασης στα ακίνητα μνημεία και στο περιβάλλον τους ή σε περίπτωση αλλαγής χρήσης τους. 
    Κυρία Δαμανάκη, δόθηκε λοιπόν έγκαιρα και νόμιμα από τη Γενική Διεύθυνση του Υπουργείου Πολιτισμού απάντηση στον έφορο βυζαντινών αρχαιοτήτων της Χαλκιδικής. 
    Το Υπουργείο Πολιτισμού σε όλες τις φάσεις της μεταβίβασης ενήργησε σύμφωνα με τις διατάξεις του ισχύοντος νόμου. Αυτή είναι η αλήθεια, τελεία και παύλα. Δεν επιδέχεται αυτή η άποψη καμμία αμφισβήτηση. Όλα τα άλλα είναι πυροτεχνήματα για εντυπώσεις. 
    Αγαπητοί συνάδελφοι του ΠΑΣΟΚ, κυρίες και κύριοι, διαβάζοντας προσεκτικά την επερώτησή σας αναρωτιέμαι αν στην πραγματικότητα αυτό που μου προτείνετε είναι τελικά η τροποποίηση του αρχαιολογικού νόμου που εσείς πριν από έξι χρόνια ψηφίσατε εδώ στη Βουλή. Αν αυτό θέλετε, να μας το πείτε εδώ σε αυτήν την Αίθουσα υπεύθυνα και ξεκάθαρα.
    Προτείνετε με άλλα λόγια να απαιτείται η έγκριση της Αρχαιολογικής Υπηρεσίας πριν από κάθε μεταβίβαση ακίνητης ιδιοκτησίας; Προτείνετε εν τέλει να απαγορευθούν όλες οι αγοραπωλησίες ακινήτων, στις οποίες βρίσκονται ακίνητα μνημεία, ή υπάρχει ενδεχόμενο να εντοπιστούν αρχαιότητες, ή αποτελούν τα ίδια αρχαιολογικούς χώρους; Εάν το προτείνετε, δηλώστε το ευθαρσώς, να το συζητήσουμε. Αυτό το ζήτημα όμως, όπως το θέτετε, ενδιαφέρει κυρίως τον ελληνικό λαό και πολύ περισσότερο τον κάθε πολίτη που έχει στο χωράφι του κάποιο αρχαίο αντικείμενο. Αλλά να εγκαλείτε εμμέσως πλην σαφώς και με χαρακτηρισμούς τις υπηρεσίες του Υπουργείου Πολιτισμού για παράβαση καθήκοντος είναι όχι μόνο έωλο αλλά και αβάσιμο και θα έλεγα και κατάφορα άδικο. 
    Είτε λοιπόν αγνοείτε τα προφανή που προβλέπονται από το εν ισχύ αρχαιολογικό νόμο, που είναι ένας καλός νόμος πράγματι που εσείς τον ψηφίσατε, είτε πίσω από όλα υπάρχει κάποια πολιτική σκοπιμότητα. Υπάρχει διάθεση να διαβάλλετε το Υπουργείο Πολιτισμού και τις αρμόδιες υπηρεσίες του. Και για του λόγου το αληθές, επειδή φοβάμαι ότι η επερώτηση ήλθε σε ανύποπτο πράγματι χρόνο, πράγματι πριν από ένα μήνα, αλλά θέλετε να δημιουργήσετε σχετικές εντυπώσεις, επιτρέψτε μου να σας πω με διάθεση συναδελφικής αλληλεγγύης ότι γράφτηκε και επιπόλαια. Οι συντάκτες του όχι μόνο αγνοούν παντελώς τον ισχύοντα αρχαιολογικό νόμο, που βρίθει νομικών ανακριβειών, αλλά είναι γεμάτη από λάθη απλής ιστορίας και γεωγραφίας. 
    Να γίνω πιο συγκεκριμένος. Είναι εύκολο να μας κατηγορείτε, αλλά να μας κατηγορείτε βάσιμα στοιχειοθετώντας επιχειρήματα. Η λίμνη Μπορού δεν βρίσκεται μέσα στη Βιστωνίδα, όπως αναγράφεται, αλλά στη λιμνοθάλασσα Νταλιάνι νότια της Βιστωνίδας. Το Πόρτο Λάγος δεν είναι αρχαιολογικός χώρος αλλά σύγχρονος οικισμός. Δεν είναι άλλη η Αναστασιούπολη και άλλο το Περιθεώριο. Είναι ή ίδια πόλη που ιδρύθηκε από τον Αυτοκράτορα Αναστάσιο. Η Αναστασιούπολη όχι μόνο δεν είναι στη Χαλκιδική, όπως μας λέτε, όχι μόνο δεν είναι στην Ουρανούπολη, αλλά πρόκειται για παραλίμνια πόλη στο Μυχό της Βιστωνίδας.
    Οι περιοχές λοιπόν που ζητάτε να προστατευτούν δεν είναι, αγαπητοί συνάδελφοι του ΠΑ.ΣΟ.Κ., στη Χαλκιδική, όπως ισχυρίζεστε, αλλά κοντά στη Βιστωνίδα στο Νομό Ξάνθης. 
    Πριν λοιπόν από την κριτική, την καθόλα αξιοσέβαστη και απαραίτητη, είμαι εδώ συνάδελφός σας είκοσι πέντε χρόνια, θα ήταν ίσως καλύτερα να έχει προηγηθεί μία σωστή ενημέρωσή σας. 
    Μία άλλη απάντηση στις καταγγελίες και στις ρητορείες. Είπε η κ. Δαμανάκη «έπρεπε να τα είχαμε καταγγείλει». Πρέπει λοιπόν να σας πω, ότι αυτός ο ισχυρισμός, για να πάμε στα δικαστήρια, είναι αβάσιμος, διότι τα συμβόλαια αυτά δεν μπορούν να ακυρωθούν με αίτηση ακύρωσης στα διοικητικά δικαστήρια.
      Τα συμβόλαια δεν είναι διοικητικές πράξεις. Σε κάθε περίπτωση, το Υπουργείο Πολιτισμού ούτε έχει ούτε είχε την οποιαδήποτε αρμοδιότητα να ζητήσει την ακύρωση αυτών των συμβολαίων. Κι ο νόμος εδώ είναι ξεκάθαρος. Αν μπορούσαμε, να το σκεφτόμασταν. Είναι μία καλή ιδέα, αλλά δυστυχώς νομικά είναι αβάσιμη.
      Κυρίες και κύριοι συνάδελφοι, σε μία εποχή όπου υπάρχει μία διάχυτη καχυποψία για την πολιτική, συνιστά μεγάλη ανευθυνότητα να ασκείται μία δημαγωγική πολιτική και να επιτίθεστε σε μία δημόσια Υπηρεσία και ειδικότερα στο Υπουργείο Πολιτισμού που παλεύει για το καλύτερο, παρ’ όλες τις γνωστές δυσκολίες που αντιμετωπίζουμε.
      Το Υπουργείο Πολιτισμού στην προκείμενη περίπτωση ούτε είχε ούτε μπορούσε να έχει, εκ του γνωστού νόμου του 2002, την οποιαδήποτε αρμοδιότητα. Πρέπει, όμως, να σας διαβεβαιώσω ότι είναι παρόν με κάθε τρόπο, νομικό και πολιτικό, για να προστατεύσει την πολιτιστική μας κληρονομιά.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
      Το λόγο τώρα έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Ευάγγελος Βενιζέλος, για δώδεκα λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, ο Υπουργός Πολιτισμού ουσιαστικά εξέπεμψε μία κραυγή από το Βήμα αυτό. «Παρελθέτω απ’ εμού το ποτήριον τούτο». Και είναι λογικό.
      (Χειροκροτήματα από την πτέρυγα του ΠΑ.ΣΟ.Κ.)
      Γιατί να σηκώσει ο κ. Λιάπης το βάρος ενός τεράστιου, πρωτοφανούς, διπλού σκανδάλου; Διότι το σκάνδαλο του Βατοπαιδίου δεν είναι μόνο σκάνδαλο σε βάρος της δημόσιας περιουσίας. Είναι και σκάνδαλο σε βάρος της ανεξαρτησίας της Δικαιοσύνης, σκάνδαλο σε βάρος των θεσμών, σε βάρος του Κράτους – Δικαίου, σε βάρος της αξιοπιστίας της πολιτικής, τελικά σε βάρος του δημοκρατικού και κοινοβουλευτικού πολιτεύματος της χώρας. Και μέσα στον «κυκεώνα» του σκανδάλου αυτού, η συμμετοχή του Υπουργείου Πολιτισμού είναι πράγματι μικρή, διότι όχι η πολιτική του ηγεσία, αλλά οι υπηρεσίες του, οι αρμόδιες εφορείες, επέδειξαν και ευαισθησία και σθένος και ετοιμότητα.
      Ο κ. Λιάπης, όμως, απάντησε, όπως συνηθίζει, επί άλλου θέματος. Διότι το ερώτημα εδώ είναι απλό: Γιατί το ίδιο το Δημόσιο μεταβίβασε ακίνητα που είναι κηρυγμένοι αρχαιολογικοί χώροι και αρχαία ακίνητα μνημεία; Γιατί, δηλαδή, το ίδιο το Δημόσιο, όχι ένας ιδιώτης, μεταβίβασε ακίνητα που σύμφωνα με το άρθρο 7 του Αρχαιολογικού Νόμου, που ψήφισε και η Νέα Δημοκρατία το 2002, είναι πράγματα εκτός συναλλαγής, ανεπίδεκτα χρησικτησίας και ανήκουν στην κυριότητα και τη νομή του Ελληνικού Δημοσίου; Γιατί το Ελληνικό Δημόσιο παραβίασε την ειδική ποινική διάταξη του άρθρου 59 του Αρχαιολογικού Νόμου, που τιμωρεί με ποινή φυλάκισης τουλάχιστον δύο ετών όποιον μεταβιβάζει παράνομα ακίνητα  μνημεία; 
      Αυτό είναι το ερώτημα. Και σε αυτό το ερώτημα δεν υπάρχει απάντηση. Και δεν υπάρχει απάντηση από το ενιαίο Δημόσιο, από την Κυβέρνηση που πρέπει να έχει συνοχή και αλληλεγγύη. 
      Πώς, όμως, να διατηρηθεί η συνοχή και αλληλεγγύη μιας κυβέρνησης που βλέπει την προφανή παρανομία και ως εκ τούτου το κάθε μέλος της μετακυλύει τις ευθύνες σε κάποιον άλλο και τελικά στον Πρωθυπουργό, που έχει φυσικά τη συνολική και απόλυτη ευθύνη για όλα όσα συνέβησαν ή δεν συνέβησαν, παρ’ότι έπρεπε να συμβούν, στο ζήτημα της Μονής Βατοπαιδίου και του σκανδάλου του Βατοπαιδίου;
      Άρα, κύριε Υπουργέ, υπάρχει πρόδηλη και αυταπόδεικτη παραβίαση των διατάξεων του Αρχαιολογικού Νόμου από το Δημόσιο. 
      Αυτό που έχει να κάνει το Υπουργείο Πολιτισμού, έστω με καθυστέρηση, είναι να ενημερώσει το αρμόδιο Υπουργείο Οικονομικών, να ενημερώσει και το Υπουργείο Αγροτικής Ανάπτυξης και Τροφίμων, ώστε να κινηθούν οι διαδικασίες ακύρωσης των σχετικών συμβάσεων και οι διαδικασίες του Ποινικού Νόμου. Διότι ο ειδικός ποινικός νόμος, που είναι ο αρχαιολογικός νόμος, τιμωρεί με ποινή φυλάκισης αυτές τις ενέργειες, παρ’ότι εδώ έχουμε και πολλά άλλα, φυσικά, ποινικά αδικήματα.
      Όμως, αντί η Κυβέρνηση να έχει αποδεχθεί εδώ και εβδομάδες την καθαρή, απλή και πρακτική πρόταση του ΠΑ.ΣΟ.Κ., που πήρε τη μορφή πρότασης νόμου να ακυρωθούν όλες οι σχετικές διοικητικές πράξεις και όλες οι συμβάσεις και όποιος έχει διαφωνία ας πάει αυτός στο δικαστήριο να διεκδικήσει τα δικαιώματά του, επέλεξε την οδό της ανάκλησης των διοικητικών πράξεων μέχρι το 2004, χωρίς να ανακαλέσει τις διοικητικές πράξεις που επέτρεψαν την ανταλλαγή και χωρίς να ακυρώσει τις συμβάσεις με τις οποίες απέκτησε τα ακίνητα η Μονή ή τις συμβάσεις με τις οποίες μεταβίβασε περαιτέρω σε τρίτους τα ακίνητα αυτά. 
      Άρα, «μία τρύπα στο νερό». Και, βέβαια, είναι και μία πρόκληση αυτό για τη Μονή να προσφύγει στο Συμβούλιο της Επικρατείας, εάν θέλει, ώστε να έχει μία δικαστική κρίση, η οποία είμαι βέβαιος ότι θα είναι προς όφελος και υπεράσπιση των συμφερόντων και της περιουσίας του ελληνικού δημοσίου. Όμως, θα εκκρεμεί το ζήτημα των συμβάσεων και άρα, το ζήτημα της προστασίας της δημόσιας περιουσίας. 
      Η πρώτη μου, λοιπόν, πρόκληση προς την Κυβέρνηση είναι να κινήσετε τις διοικητικές και ποινικές διατάξεις του αρχαιολογικού νόμου που παραβιάστηκαν από το Υπουργείο Οικονομίας και Οικονομικών.
      Δεύτερον, να ψηφίσετε την πρόταση νόμου που κατέθεσε το ΠΑ.ΣΟ.Κ., για να προστατευθεί αμέσως η περιουσία του ελληνικού δημοσίου και τουλάχιστον να εκκαθαριστεί η οικονομική και περιουσιακή διάσταση του σκανδάλου, γιατί η ποινική, η πολιτική και η ηθική δεν εκκαθαρίζονται παρά μόνο μέσα από τις διαδικασίες της Βουλής, μέσα από τις διαδικασίες της προανακριτικής επιτροπής, τη σύσταση της οποίας έχει προτείνει το ΠΑ.ΣΟ.Κ..
      Γιατί το ΠΑ.ΣΟ.Κ. παίρνει αυτές τις πρωτοβουλίες, κυρίες και κύριοι συνάδελφοι; Γιατί είναι αναγκασμένο από τα πράγματα να καλέσει τη δικαιοσύνη την ίδια να αυτοκαθαρθεί, μετά από το συγκλονιστικό, πρωτοφανές γεγονός της παραίτησης δύο Αντεισαγγελέων Εφετών, που δηλώνουν με αναφορά τους προς τον Υπουργό Δικαιοσύνης ότι αναγκάζονται να παραιτηθούν από το Δικαστικό Σώμα, επειδή πιέστηκαν και τους ζητήθηκε να παραβιάσουν το Σύνταγμα και το νόμο περί ευθύνης Υπουργών. Επιχειρήθηκε η παραβίαση της συνείδησής τους, επιχειρήθηκε να τους πείσουν να διαπράξουν το αδίκημα της κατάχρησης εξουσίας. Το κείμενο των Αντεισαγγελέων, από μόνο του, κινεί μία διαδικασία ποινικής και πειθαρχικής διερεύνησης.
      Άκουσα τον κ. Χατζηγάκη να λέει προηγουμένως, απαντώντας σε επίκαιρη ερώτηση, ότι «τιμούμε τους δύο Αντιεισαγγελείς και δεν θέλουμε να παραιτηθούν». Άρα, είναι βάσιμα τα όσα λένε στην αναφορά τους. Εφόσον, λοιπόν, είναι βάσιμα τα όσα λένε οι δύο Αντεισαγγελείς που εθίγησαν και παραιτήθηκαν, κάποιοι έχουν πειθαρχική και ποινική ευθύνη, οι προϊστάμενοί τους που τους πίεσαν να παραβιάσουν τη συνείδησή τους, το Σύνταγμα και το νόμο. «Δυοίν θάττερον»; Εφόσον, λοιπόν, έχουν δίκιο οι Αντιεισαγγελείς, έχουν άδικο οι προϊστάμενοι και πρέπει να ελεγχθούν. Και πρέπει να ελεγχθούν, δυστυχώς και ποινικά. Δεν το λέει αυτό ένας πολιτικός αντίπαλος, όπως είναι το ΠΑ.ΣΟ.Κ., δεν το λέει αυτό το ΠΑ.ΣΟ.Κ. στο όνομα μιας πολιτικής σκοπιμότητας, το λέει η απλή λογική και το ίδιο το αίσθημα δικαίου.
      Τι άλλο έκανε το ΠΑ.ΣΟ.Κ.; Πρότεινε τη σύσταση προανακριτικής επιτροπής. Εδώ που έφθασαν τα πράγματα, γιατί έγινε αυτή η κίνηση; Γιατί το ΠΑ.ΣΟ.Κ. έχει κάποια ανθρωποφαγική διάσταση; Μήπως θέλουμε να αντιστρέψουμε την εμπειρία του 1989; Μα, σας θυμίζω ότι το ΠΑ.ΣΟ.Κ., επί Ανδρέα Παπανδρέου, τον Ιανουάριο του 1995 πήρε τη μεγάλη πρωτοβουλία να αναστείλει όλες τις ποινικές διώξεις, να κάνει μία μεγάλη και γενναιόδωρη κίνηση υπέρβασης σε συνδυασμό με την Αναθεώρηση του Συντάγματος. Γυρίσαμε σελίδα στα θέματα αυτά το 1995 και το 2001 διαμορφώσαμε τη διάταξη του Συντάγματος για την ποινική ευθύνη των Υπουργών από κοινού με τη Νέα Δημοκρατία, με διακόσιες εξήντα οκτώ ψήφους μέσα στη Βουλή αυτή, προκειμένου να υπάρχει ένα κοινό πλαίσιο προστασίας του κύρους και της αξιοπιστίας της πολιτικής, προκειμένου να καταλάβει ο κόσμος ότι δεν λειτουργεί εδώ μία κοινή επιχείρηση συμψηφισμού και συγκάλυψης.
      Η αλλαγή, που συντελέστηκε τότε, λέει ότι η Βουλή και η δικαιοσύνη κινούν τις διαδικασίες αυτές με μεγάλη φειδώ και προσοχή. Δεν προτείνουμε να ασκηθεί ποινική δίωξη, προτείνουμε να διεξαχθεί μία προκαταρκτική εξέταση. Και μετά, με βάση το πόρισμα, η Βουλή θα κρίνει, αν πρέπει ή δεν πρέπει, να ασκηθεί ποινική δίωξη. Και μετά θα διεξαχθεί κύρια ανάκριση από αρεοπαγίτη, αν χρειαστεί. Και μετά, ένα πενταμελές δικαστικό συμβούλιο θα κρίνει, αν πρέπει ή δεν πρέπει να διατυπωθεί κατηγορία. Και μετά, θα πάει η υπόθεση στο Ειδικό Δικαστήριο. 
      Βλέπετε πόσα φίλτρα υπάρχουν; Δεν ζητάμε να τιμωρηθεί κάποιος ποινικά, ζητούμε να διερευνηθεί, εάν υπάρχουν ευθύνες και πρέπει να γίνει αυτό, γιατί η παρούσα Βουλή έχει μια οριακή, ασταθή πλειοψηφία. Το ενδεχόμενο διάλυσης της Βουλής είναι προφανές, το συνομολογούν οι πάντες, το συνομολογούν και το νιώθουν οι Βουλευτές της Νέας Δημοκρατίας. Βρισκόμαστε στη Β΄ τακτική Σύνοδο. Εάν διαλυθεί τώρα η Βουλή, στην ουσία παραγράφονται όλες οι πράξεις, μέχρι το 2007. Λήγει η κατά χρόνο αρμοδιότητα της Βουλής, η σύσταση της προανακριτικής επιτροπής είναι αναγκαία, για να μην επέλθει παραγραφή. 
      Είναι επίσης αναγκαία, γιατί την κατέστησε αναγκαία ο κ. Σανιδάς που τον επέλεξε η Κυβέρνηση, ως Εισαγγελέα του Αρείου Πάγου. Γιατί με την πολυσέλιδη και σκληρή παραγγελία του προς τον Εισαγγελέα Εφετών για τη διενέργεια προκαταρκτικής εξέτασης, περιγράφει τις πράξεις που είναι πράξεις Υπουργών, ποινικά ελέγξιμες. Αλλά με το τέχνασμα της παραπλάνησης των Υπουργών οι πράξεις από απιστία σε βάρος του δημοσίου, μετατρέπονται σε απάτη εις βάρος του δημοσίου, λες και τα γνωμοδοτικά συμβούλια δεν είναι όργανα του δημοσίου. Ούτως ή άλλως, λοιπόν, πρόκειται για υπουργικές αποφάσεις και πρόκειται για απιστία σε βάρος του δημοσίου. Να δούμε αν υπάρχει δόλος, να το εξετάσουμε αυτό. Αλλά αυτό πρέπει να γίνει μέσα από τις διαδικασίες της προανακριτικής, όπως λέγεται, δημοσιογραφικά και πολιτικά, επιτροπής, που είναι επιτροπή προκαταρκτικής εξέτασης. 
      Τι έρχεται στη Βουλή; Κανονικά, έπρεπε να έχει έρθει ο φάκελος προ πολλού. Γιατί το Σύνταγμα λέει ρητά, όποιος διενεργεί εξέταση, ο ίδιος όχι ο προϊστάμενός του, αμελλητί πρέπει να στείλει το φάκελο στη Βουλή, όπως έχει συμβεί κατ’ επανάληψη, εάν προκύψει ζήτημα υπουργικής ευθύνης. Το γεγονός ότι το σώμα του εγκλήματος είναι υπουργικές αποφάσεις, είναι επαρκές. Έπρεπε να είχε έρθει εδώ ο φάκελος προ πολλού. Αλλά δεν έχουμε το φάκελο, έχουμε την παραγγελία του κ. Σανιδά. Με την παραγγελία του κ. Σανιδά και με την κοινή αναφορά των δύο αντεισαγγελέων υποβάλαμε, με αυτά τα στοιχεία και σεβόμενοι τις αξιολογήσεις της Δικαιοσύνης, την πρόταση σύστασης Προανακριτικής Επιτροπής.
       Και ακούγεται από κάποιες πλευρές το επιχείρημα, μήπως το ΠΑ.ΣΟ.Κ. φοβάται την Εξεταστική, γιατί φοβάται τον έλεγχο της δικής του περιόδου; Καθόλου. Θέλουμε να ελεγχθεί πλήρως και σε βάθος το ζήτημα. Αλλά ο έλεγχος των πράξεων, πριν το 2004, είναι έλεγχος πολιτικός. Υπάρχουν και πάρα πολλά άλλα πολιτικά και θεσμικά ζητήματα. Θέλουμε να ελεγχθούν τα πάντα. Γι’ αυτό το ΠΑ.ΣΟ.Κ. προτείνει τη σύσταση προανακριτικής επιτροπής, για να μην επέλθει παραγραφή, θα ψηφίσει, όμως, με πολύ μεγάλη χαρά και την πρόταση της Νέας Δημοκρατίας για τη σύσταση εξεταστικής επιτροπής.
      (Χειροκροτήματα από την πτέρυγα του ΠΑ.ΣΟ.Κ.)
      Διότι δεν φοβόμαστε τίποτα και θέλουμε την πλήρη διαλεύκανση. Αλλά άλλο ο πολιτικός και θεσμικός έλεγχος, από συστάσεως ελληνικού κράτους, μέχρι σήμερα και άλλο η ανάγκη προστασίας της διαφάνειας και του κύρους της πολιτικής και των πολιτικών προσώπων, μέσα από την κίνηση της διαδικασίας του άρθρου 86, που ο Εισαγγελέας του Αρείου Πάγου την κατέστησε αναγκαία.
       Και καλούμε τη Νέα Δημοκρατία, όπως εμείς ψηφίζουμε την πρόταση για εξεταστική επιτροπή, να παραστεί στη συνεδρίαση της Παρασκευής για την προανακριτική επιτροπή, να μην αποχωρήσει από την ψηφοφορία φοβούμενη τις διαρροές ψήφων Βουλευτών της στη μυστική ψηφοφορία και να συμπράξει και στη σύσταση Προανακριτικής Επιτροπής. Και η ίδια πρόσκληση απευθύνεται και προς το Λαϊκό Ορθόδοξο Συναγερμό που ήδη έχει πει ότι αποδέχεται και τις δύο Επιτροπές και προς το Κομμουνιστικό Κόμμα Ελλάδας και προς το Συνασπισμό, προς τον ΣΥ.ΡΙΖ.Α., προς την Κοινοβουλευτική του Ομάδα. Και το ένα και το άλλο, ώστε να κινηθούν παράλληλα και συντονισμένα οι δύο Επιτροπές, να μοιράσουν τη δουλειά, ώστε να κινηθεί με ταχύτητα η ερευνητική διαδικασία και να μην έχει κανείς κανένα πολιτικό επιχείρημα, αλλά και να μην έχει και κανείς κανένα δικονομικό επιχείρημα, προσπαθώντας να ξεφύγει από τον έλεγχο και να κρυφτεί πίσω από το δάκτυλό του.
      Άρα, λοιπόν, τα πράγματα είναι πάρα πολύ απλά, η Κυβέρνηση πρέπει να ψηφίσει την πρόταση νόμου του ΠΑ.ΣΟ.Κ. που θα ζητήσουμε να προταχθεί.
    Πρέπει η Νέα Δημοκρατία, εάν θέλει να στείλει ένα μήνυμα σοβαρότητας και εντιμότητας να ψηφίσει, την πρόταση του ΠΑ.ΣΟ.Κ. για τη σύσταση και της προανακριτικής επιτροπής και εμείς, ψηφίζοντας και την εξεταστική επιτροπή, καλούμε τα κόμματα της εξ αριστερών Αντιπολίτευσης, το Κομμουνιστικό Κόμμα και το ΣΥ.ΡΙΖ.Α., να συμπράξουν μαζί μας, να διαμορφώσουμε ένα ενιαίο μέτωπο προστασίας του δημοσίου συμφέροντος και να στείλουμε όλοι μαζί ένα μήνυμα προς τον Έλληνα πολίτη ότι έχουμε αντιληφθεί με πόση δυσπιστία και καχυποψία κοιτάζει τα πολιτικά πράγματα. 
    Υπάρχουν εδώ, στην Αίθουσα αυτή, άνθρωποι και πολιτικές δυνάμεις ικανές να αλλάξουν την πορεία των πραγμάτων. 
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Δραγασάκης):	 Ευχαριστούμε τον κ. Βενιζέλο.
    Το λόγο έχει ζητήσει ο κ. Αλαβάνος, Πρόεδρος της Κοινοβουλευτικής Ομάδας του ΣΥ.ΡΙΖ.Α.
    Ορίστε, κύριε Αλαβάνο, έχετε το λόγο για οκτώ λεπτά.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, από μία άποψη χαίρομαι γιατί είμαστε μία πολιτική δύναμη με δεκατέσσερις στους τριακόσιους Βουλευτές, που  επί μήνες προτείναμε η Βουλή των Ελλήνων να παρέμβει στο θέμα του Βατοπαιδίου. Είχαμε την απάντηση σταθερά από τον Κυβερνητικό Εκπρόσωπο, κ. Ρουσόπουλο, ότι δεν μπορεί να γίνει οιαδήποτε εξεταστική ή άλλη επιτροπή της Βουλής, εφ’ όσον το θέμα βρίσκεται στη δικαιοσύνη και προχθές ο Πρωθυπουργός ήρθε στη θέση που υποστηρίζει ο Συνασπισμός Ριζοσπαστικής Αριστεράς επίμονα. 
    Επίσης, είχαμε τη  θέση του ΠΑ.ΣΟ.Κ., όπως είχε εκφρασθεί με τον Κοινοβουλευτικό του Εκπρόσωπο, κ. Βενιζέλο, που αρνούνταν την εξεταστική επιτροπή στη βάση τού «να ‘χαμε να λέγαμε» και «πάμε στις ελληνικές καλένδες» και το «για όλα τα θέματα εξεταστικές επιτροπές θα κάνουμε;».
    Χαιρόμαστε που και η Νέα Δημοκρατία και το ΠΑ.ΣΟ.Κ. έρχονται σήμερα στη λογική που επίμονα και σταθερά αυτή η μικρή κοινοβουλευτικά δύναμη προωθούσε, δηλαδή στο ότι δεν μπορεί η Βουλή να ακολουθεί από πίσω απλώς τα Μέσα Μαζικής Ενημέρωσης που οφείλουν να κάνουν τη δουλειά τους, να κάνουν αποκαλύψεις κ.λπ..
    Με αυτήν την έννοια, είναι σημαντικό ότι το ΠΑ.ΣΟ.Κ., με αυτά που είπε ο κ. Βενιζέλος, εγκατέλειψε τη θέση του για τη διαζευκτική επιλογή ή τη μία ή την άλλη, όχι και τις δύο μαζί και ήρθε στη θέση που υποστήριζε ο Συνασπισμός -και εξέφρασα πριν από τρεις ημέρες με συνέντευξη Τύπου που έδωσα, εκ μέρους της Κοινοβουλευτικής Ομάδας- για σύσταση εξεταστικής επιτροπής, ώστε σε όλο το εύρος του χρόνου και σε όλο το πεδίο των δραστηριοτήτων της Μονής Βατοπαιδίου και το σχετικό φάκελο να προχωρήσουμε και σε προανακριτική επιτροπή, προκειμένου να μην παραγραφούν τα αδικήματα, εφ’ όσον υπάρχουν. 
    Με αυτή την έννοια, για μία ακόμη φορά, καλώ τον Πρόεδρο της Βουλής να παρέμβει και να ζητήσει δημοσίως και επιτακτικώς το φάκελο, τον οποίο οι εισαγγελείς αυτοί που ο Πρωθυπουργός κάλεσε να μην παραιτηθούν, αναφέρουν ότι οδηγεί σε ποινικές ευθύνες μελών ή Υφυπουργών της τρέχουσας Κυβέρνησης, οι οποίες δεν πρέπει με κανένα λόγο να παραγραφούν. 
    Για εμάς, όμως, υπάρχει το εξής ερώτημα: Γιατί ενώ από το 2003, κατά τη διάρκεια της διακυβέρνησης του ΠΑ.ΣΟ.Κ., θέτουμε το θέμα του Βατοπαιδίου συνεχώς εδώ με ερωτήσεις μας, μέχρι τα τέλη του 2005, όπου τότε δεν είχε παραγραφεί η ευθύνη των Υπουργών του ΠΑ.ΣΟ.Κ. που εμπλέκονται ή η ενδεχόμενη ευθύνη για ποινικά κολάσιμες πράξεις σοβαρότατης σημασίας, όπως η απιστία σε βάρος του δημοσίου ή η απάτη σε βάρος του δημοσίου, όχι μόνο προανακριτική επιτροπή δεν ζητούνταν, όχι μόνο εξεταστική επιτροπή δεν ζητούνταν από το ΠΑ.ΣΟ.Κ., αλλά δεν ετίθετο καν το θέμα του Βατοπαιδίου μέσα στη Βουλή; 
    Παρ’ όλα αυτά, παρά το γεγονός ότι για μερικούς έχει παραγραφεί ως μη όφειλε, εμείς πιστεύουμε ότι δεν πρέπει να το επιτρέψουμε -έχοντας υπ’ όψιν και τις προκλητικά σύντομες διάρκειες χρόνου της ενοχής και της λειτουργίας μετά της παραγραφής-  και γι’ αυτούς των οποίων σήμερα δεν έχει παραγραφεί το αδίκημα.
      Έρχομαι τώρα στο συγκεκριμένο ζήτημα. Θέλω να πω ότι στην επερώτηση αυτή συμφωνούμε απόλυτα με τις τοποθετήσεις που έγιναν από την Κοινοβουλευτική Ομάδα του ΠΑ.ΣΟ.Κ., ενδεχομένως, χωρίς κάποιες ανακρίβειες πραγματικού χαρακτήρα, οι οποίες περιέχονται στο κείμενο της επερώτησης. Και συμφωνούμε ότι έχει τεράστιες ευθύνες η Κυβέρνηση της Νέας Δημοκρατίας και έχετε και εσείς. Κύριε Λιάπη, έχετε ευθύνες όχι μόνο γι’ αυτά που έγιναν, αλλά και γι’ αυτά που θα γίνουν από εδώ και πέρα και για το πώς θα δράσετε.
      Καταθέτω για τα Πρακτικά –νομίζω ότι τα κατάθεσε και η Κοινοβουλευτική ομάδα του ΠΑ.ΣΟ.Κ.- τις εκκλήσεις του προϊσταμένου της 10ης Εφορείας κ. Ταβλάκη για την προστατευόμενη περιοχή του Ουρανούπολης και την κήρυξη ιστορικά διατηρητέων μνημείων σε όλο αυτό το εύρος της χερσονήσου του Άθω. 
      (Στο σημείο αυτό ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και σας καλώ σε ένα θέμα το οποίο έχει αποτελέσει κεντρικό ζήτημα για τη χώρα μας, σε ένα θέμα στο οποίο αποδεικνύεται ότι πολλοί νόμοι, όπως και η παραγραφή ανάμεσα στα άλλα –αλλά και ο αρχαιολογικός νόμος- δεν μπορούν να ανταποκριθούν στη σοβαρότητά τους. Να μην μείνετε σε τυπολογίες, εφόσον ισχύει ότι δεν χρειάζονται γνωμοδοτήσεις πριν τις μεταβιβάσεις. Εδώ μιλάμε όχι για μεταβιβάσεις σε κάποια ευρύτερη ζώνη, όπου θα μπορούσαν να βρεθούν αρχαιότητες, αλλά για μεταβιβάσεις τεραστίων εκτάσεων μέσα στις οποίες υπάρχουν κηρυγμένοι αρχαιολογικοί χώροι.
      Επομένως σας ζητούμε να παρέμβετε σε αυτό το θέμα, ζητώντας να ακυρωθεί η ανταλλαγή.  Σας ζητούμε επίσης, αυτήν την πρόκληση που κάνατε, να προχωρήσουμε σε άμεση αλλαγή του αρχαιολογικού νόμου και εφόσον υπάρχουν μέσα σε οποιαδήποτε έκταση κηρυγμένα αρχαιολογικά μνημεία, να χρειάζεται η τοποθέτηση του Υπουργείου Πολιτισμού. Να χρειάζεται η άδεια, η έγκριση και όχι απλώς η γνωμοδότηση του Υπουργείου Πολιτισμού. Επίσης, κύριε Υπουργέ, πιστεύουμε ότι πρέπει να μπείτε και σε όλα τα υπόλοιπα θέματα, όπως στη Λαυρεωτική, στο Γραμματικό, όπου υπάρχουν ανταλλάξιμα με τον Εφραίμ όπως και αρχαιότητες. 
      Θέλω να πω όμως, κύριοι συνάδελφοι του ΠΑ.ΣΟ.Κ. ότι, ενώ συμφωνώ πλήρως με αυτά που είπατε, αυτά στρέφονται και ενάντιά σας. Και δεν το λέω απλώς για να κάνω κριτική. Το λέω γιατί χρειάζεται, αν θέλουμε να προχωρήσει η πολιτική ζωή, να ξέρουμε και το «συγγνώμη», να ξέρουμε και το «μπορεί να έκανα λάθος» και να είμαστε αυτοκριτικοί. 
      Με λύπη μου θα καταθέσω στα Πρακτικά την αναφορά …
      (Στο σημείο αυτό κτυπάει το κουδούνι λήξεως του χρόνου ομιλίας του Προέδρου της Κοινοβουλευτικής Ομάδας του ΣΥΡΙΖΑ)
      Κύριε Πρόεδρε, αν θέλετε, να μου δώσετε, αν θέλετε, ένα-δύο λεπτά.  Ξέρω ότι σας φέρνω σε πολύ δύσκολη θέση. Αν αντιδράσει κάποιος συνάδελφος, σταματάω αμέσως. 
      ΜΑΡΙΑ ΔΑΜΑΝΑΚΗ: Συμφωνούμε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα καταθέσω στα Πρακτικά την αναφορά που έκανε στις 13 Νοεμβρίου 2003 ο κ. Κωνσταντίνος Τσουρής, ο οποίος είναι επικεφαλής της 12ης Εφορείας Αρχαιοτήτων, με την οποία έχει σχέση η λίμνη Βιστωνίδα. Είναι το 2003, κατά τη διάρκεια της διακυβέρνησης του ΠΑ.ΣΟ.Κ. 
      Όσο για τον κ. Τσουρή, τον κ. Ταβλάκη και τους δύο εισαγγελείς πιστεύω ότι πρέπει όχι μόνο να μείνουν τα  ονόματά τους στα Πρακτικά μας, αλλά οι ενέργειές τους να διδάσκονται στα σχολεία, στους αρχαιολόγους και στον τρόπο με τον οποίο με τον οποία θα πρέπει να δρα ένας δημόσιος υπάλληλος.
      Τι λέει ο κ. Τσουρής που ήταν ο μάρτυρας στη δίκη του έγινε το 2003; Πρώτον: «Παρέστην ως μάρτυς υπέρ των συμφερόντων του δημοσίου». Δεν σας αναφέρω το ιστορικό, πώς εξελίχθηκε η δίκη και τα προδικαστικά. «Κατά την κρίση μου θα ήταν καλό το Υπουργείο Πολιτισμού να αποστείλει μία βαριά πυροβολαρχία διαπρεπών αρχαιολόγων εκ των τα πρώτα φερόντων εις την υπηρεσία και την επιστήμη και εξεχόντων νομικών, οι οποίοι θα εγνώριζαν σε βάθος τα περίπλοκα όσο και λεπτά νομικά προβλήματα που έθετε η αγωγή». Δεν είχε στήριξη από το Υπουργείο Πολιτισμού. Δεύτερον: «Την 4.11.2003 ήλθε με την υπηρεσιακή αλληλογραφία το πρωτότυπο έγγραφο του ορισμού μου ως μάρτυρος. Συνοδευόταν από φάκελο του Υπουργείου Πολιτισμού». Και συνεχίζει: «Ο φάκελος περιείχε όλα τα έγγραφα με τα οποία διάφορες αρμόδιες υπηρεσίες του ελληνικού κράτους ανεγνώριζαν πανηγυρικά και παραχωρούσαν αμαχητί τις επίδικες εκτάσεις στην Ιερά Μεγίστη Μονή Βατοπαιδίου Αγίου Όρους Άθω.
      Προφανώς, επρόκειτο για τα νομικά όπλα που με εφοδίαζε η Γενική Διεύθυνση Αρχαιοτήτων και Πολιτιστικής Κληρονομιάς του Υπουργείου Πολιτισμού, για να ανταπεξέλθω στην επικείμενη δικαστική μάχη». Πάει στο δικαστήριο επομένως το Υπουργείο Πολιτισμού με όλα τα νομικά έγγραφα υπέρ την Μονής Βατοπαιδίου και υπέρ του Εφραίμ και της κλίκας του. 
      Λέει για τα έγγραφα αυτά: «Προς στιγμήν αναρωτήθηκα μήπως το Υπουργείο Πολιτισμού με όριζε μάρτυρα υπέρ των συμφερόντων της Ιεράς Μεγίστης Μονής Βατοπαιδίου του Αγίου Όρους (Άθω), αλλά μόλις ξαναδιάβασα το έγγραφο του ορισμού μου βεβαιώθηκα ότι εν τέλει είχα οριστεί ως μάρτυς υπέρ των συμφερόντων του Δημοσίου». 
      Τρίτον: Σύμφωνα με το νόμο «περί Αρχαιοτήτων» τα αρχαία ακίνητα μνημεία ανήκουν στο Δημόσιο κατά κυριότητα και νομή και είναι πράγματα εκτός συναλλαγής, κύριε Λιάπη, και ανεπίδεκτα χρησικτησίας. Ακόμα και αν υπήρχε περίπτωση η Ιερά Μεγίστη Μονή Βατοπαιδίου να διέθετε γνήσιο, μη αμφισβητήσιμο έγκυρο τίτλο ιδιοκτησίας «περί Αρχαιοτήτων», όπως του έλεγε το Υπουργείο Πολιτισμού, δεν εδικαιούτο καμμία αποζημίωση. 
      ΠΡΟΕΔΡΕΥΩΝ (Ιωάννης Δραγασάκης): Πρέπει να ολοκληρώσετε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ολοκληρώνω, κύριε Πρόεδρε.
      Τέταρτον: Δεν ζητήθηκε ποτέ η γνώμη της Εφορείας για το θέμα αυτό. 
      Πέμπτον, αναφέρει: «Ορισμένες από τις ερωτήσεις που του έγιναν στο δικαστήριο μέσα και έξω από τη διαδικασία με έφεραν σε εξαιρετικά δύσκολη θέση, διότι δεν είχα πλήρη εικόνα της υποθέσεως και κυρίως δεν γνώριζα εάν υπήρχε σχετικός φάκελος στο Υπουργείο Πολιτισμού και τι περιείχε. Οι ερωτήσεις ήταν: Γνώριζε το Υπουργείο; παρενέβη το Υπουργείο; κ.λπ.. Εν τοις πράγμασι όμως είχα την ευκαιρία να διαπιστώσω ακολούθως ότι οι δύο αποφάσεις του Υπουργείου Οικονομικών, τα σχετικά έγγραφα του Υποθηκοφυλακείου Ξάνθης με τα συνημμένα τους, τα έγγραφα της Κτηματικής Υπηρεσίας Ξάνθης, τα τοπογραφικά διαγράμματα κ.λπ. περιήλθαν εις γνώση του Υπουργείου Πολιτισμού με έγγραφα της Μονής Βατοπαιδίου από τις 16-10-2002». Ένα χρόνο ήξερε την υπόθεση το Υπουργείο Πολιτισμού και δεν τον στηρίζει. 
      Και τέλος, έκτο και τελευταίο. 
      ΠΡΟΕΔΡΕΥΩΝ (Ιωάννης Δραγασάκης): Πρέπει όμως να τελειώνετε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, μην είστε τόσο αυστηρός. Τελειώνω αμέσως.
      «Οφείλω να αναφέρω ότι μεταξύ των κατοίκων της περιοχής επικράτησε σε γενικές γραμμές η δυσάρεστη άποψη πώς το Ελληνικό Δημόσιο μάλλον με μεγάλη ευκολία «χάρισε» στη μονή τη γη των αγροτών και τους αρχαιολογικούς χώρους της περιοχής και ότι το Υπουργείο Πολιτισμού ειδικά, από το οποίο κατ’ εξοχήν περίμεναν οι κάτοικοι σθεναρή αντίσταση στις απαιτήσεις των καλόγηρων, διευκόλυνε μάλλον με τη στάση του παρά τροχοπέδησε τις απαιτήσεις αυτές». Λέει ο επικεφαλής της 12ης Υπηρεσίας Αρχαιοτήτων για το 2003 ότι το Υπουργείο Πολιτισμού διευκόλυνε μάλλον με τη στάση του παρά τροχοπέδησε τις απαιτήσεις αυτές και ότι εν τέλει εσιώπησε στην απόπειρα ιδιοποιήσεως από τη μονή των αρχαιολογικών χώρων. 
      Ας βγούμε πιο σοφοί. Με τη μέχρι τώρα στάση σας Νέα Δημοκρατία και ΠΑ.ΣΟ.Κ δεν παίζεστε. Κυριολεκτικά δεν παίζεστε. Ας γίνουμε πιο σοφοί, πιο συνετοί, ας βγάλουμε διδάγματα και ας προστατεύσουμε την περιουσία του ελληνικού λαού. 
      Ευχαριστώ πολύ. 
      (Στο σημείο αυτό ο Πρόεδρος της Κοινοβουλευτικής Ομάδας του ΣΥ.ΡΙΖΑ.  κ.  Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα επτά  μαθητές και μαθήτριες και τρεις  συνοδοί -δάσκαλοι από το Δημοτικό Σχολείο «Ελληνογερμανικής Αγωγής».
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Παναγιωτόπουλος, Κοινοβουλευτικός Εκπρόσωπος της Νέας Δημοκρατίας.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η άσκηση κοινοβουλευτικού ελέγχου από την πλευρά πλέον των είκοσι συναδέλφων του ΠΑ.ΣΟ.Κ επιτρέπει σήμερα να συζητήσουμε -και είναι η αρχή αυτής της εξαιρετικής θερμής εβδομάδας, θα κορυφωθεί την επομένη Παρασκευή- ένα θέμα το οποίο πραγματικά έχει σκανδαλίσει τον ελληνικό λαό και είμαι από τους πρώτους που βγήκαν και είπαν και εντός και εκτός αυτής της Αιθούσης ότι συζητούμε για μία υπόθεση η οποία αναδύει βαρύτατη δυσοσμία, αποφορά. 
      Όλος ο ελληνικός λαός απαιτεί να μάθει την αλήθεια. Και πριν απ’ όλα, η ανάδειξη της αλήθειας είναι καθήκον του πολιτικού συστήματος και του πολιτικού κόσμου, γιατί η υπόθεση αυτή θαμπώνει την εικόνα μας και αυτό πρέπει να το ξέρουμε. 
      Αυτό είναι το μέγιστο ζητούμενο. Άλλο όμως αυτό και άλλο να μετατρέπεται αυτή η ιστορία, με υπαιτιότητα του ΠΑ.ΣΟ.Κ., σ’ ένα απέραντο πεδίο διαμόρφωσης επίπλαστων εντυπώσεων, για να εξυπηρετηθούν μικροκομματικές και μικροπολιτικές σκοπιμότητες. 
      Η ηγεσία του ΠΑ.ΣΟ.Κ. επιχειρεί να μετατρέψει τη χώρα και το δημόσιο βίο σ’ ένα αυθαίρετο εξωθεσμικό δικαστήριο, με προκατασκευασμένο κατηγορητήριο και προειλημμένες αποφάσεις. Δείχνει ότι αγνοεί την τραυματική ιστορική εμπειρία όλων μας, όλων των πτερύγων της Βουλής. Δείχνει ότι αγνοεί πού οδήγησαν τέτοιου είδους πρωτοβουλίες και τέτοιου είδους περιπέτειες στο παρελθόν. 
      Όλα γίνονται βάσει εντυπώσεων. Η ηγετική ομάδα του ΠΑ.ΣΟ.Κ. πετάει λάσπη προς όλες τις κατευθύνσεις και όπου καθίσει. Μα, θα μου πείτε, δεν υπάρχει μία δύσοσμη σκοτεινή υπόθεση γύρω από τις πρωτοβουλίες του περιβόητου ρασοφόρου κ. Εφραίμ και των «συν αυτώ»; Βεβαίως υπάρχει. 
      ΜΑΡΚΟΣ ΜΠΟΛΑΡΗΣ: Των Υπουργών. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Των Υφυπουργών σας εννοείτε, κύριε συνάδελφε, του κ. Φωτιάδη και του κ. Δρυ. Βεβαίως.
      ΜΑΡΚΟΣ ΜΠΟΛΑΡΗΣ: Των Υπουργών εννοώ…
      ΠΑΝΟΣ ΠΑΝΑΓΙΩΤΟΠΟΥΛΟΣ: Λέω λοιπόν, δεν υπάρχουν σκιές; Βεβαίως υπάρχουν σκιές. Ας αφήσουμε λοιπόν να προχωρήσουν οι θεσμικές διαδικασίες για να μάθουμε τι έγινε, πώς έγινε, ποιοι ενέχονται, αν ενέχονται πολιτικά πρόσωπα, αν είχαν δόλο για τον τρόπο που ενήργησαν ή όχι. 
      Αυτό δεν το κάνει η ηγεσία του ΠΑ.ΣΟ.Κ.. Επιλέγει συνειδητά και σκόπιμα διαδικασίες δημιουργίας εντυπώσεων, αλλά και διαδικασίες που δίνουν την εντύπωση ότι φοβάται την αλήθεια.
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Απευθύνομαι λοιπόν, στην ηγεσία του ΠΑ.ΣΟ.Κ. και διατυπώνω το εξής ερώτημα: Τι φοβόσαστε, κύριοι του ΠΑ.ΣΟ.Κ.; Πόσους σκελετούς έχει η ηγετική ομάδα του ΠΑ.ΣΟ.Κ. σε σχέση με τη βαριά δυσοσμία που αναδύει η υπόθεση του Βατοπαιδίου; Πόσους σκελετούς έχει το ΠΑ.ΣΟ.Κ. στην κομματική του αυλή; Τι έχετε και κρύψετε, κύριοι του ΠΑ.ΣΟ.Κ., σε σχέση με την υπόθεση του Βατοπαιδίου; Διότι αν δεν είναι έτσι, γιατί φοβόσαστε να προχωρήσουν οι διαδικασίες; 
      Και ιδού ποιες είναι οι διαδικασίες. Να πάρουμε τα πράγματα με τη σειρά, γιατί πολλά ακούγονται και η παραπληροφόρηση περισσεύει τις τελευταίες εβδομάδες. Ακούσατε και τα στοιχεία που προσκόμισε ο κ. Αλαβάνος. Ακούσατε τι έκαναν ανώτατα όργανα της Δημοσίας Διοίκησης το 2003. Ποιος κυβερνούσε, κύριε Λιάπη, το 2003; Ποιος έδινε τις εντολές στους συγκεκριμένους ανωτάτους λειτουργούς της Δημοσίας Διοίκησης να πράξουν ή να μην πράξουν αυτά τα οποία εξέθεσε πριν από λίγο ο κ. Αλαβάνος; 
      Η υπόθεση του Βατοπαιδίου, είτε το θέλετε, αγαπητοί συνάδελφοι του ΠΑ.ΣΟ.Κ., κυρίες και κύριοι, είτε δεν το θέλετε, έχει ρίζες στη διακυβέρνηση του τόπου από το ΠΑ.ΣΟ.Κ.. Οι ρίζες στην υπόθεση του Βατοπαιδίου έχουν πράσινο χρώμα. Η υπόθεση ξεκίνησε από εκεί. Τα πρωτόκολλα παράδοσης και παραλαβής υπεγράφησαν από πολιτικά στελέχη του ΠΑ.ΣΟ.Κ. και όχι μόνο υπεγράφησαν από πολιτικά στελέχη του ΠΑ.ΣΟ.Κ., αλλά…
      ΜΑΡΚΟΣ ΜΠΟΛΑΡΗΣ: Ψέματα λέτε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Σας παρακαλώ! Όπως σας ακούσαμε, θα μας ακούτε. Θα σέβεστε την κοινοβουλευτική τάξη. 
      ΜΑΡΚΟΣ ΜΠΟΛΑΡΗΣ: Και θα σχολιάζουμε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Θα σχολιάσετε στην ομιλία σας, κύριε Μπόλαρη. 
      Και όχι μόνο υπεγράφησαν από στελέχη των κυβερνήσεων του ΠΑ.ΣΟ.Κ., αλλά όταν σας καλούσαν στελέχη της Αντιπολιτεύσεως –ακούσατε πριν τον κ. Αλαβάνο- στο πλαίσιο της ασκήσεως κοινοβουλευτικού ελέγχου, να απαντήσετε γιατί ο κ. Φωτιάδης και ο κ. Δρυς υπέγραψαν έτσι ή αλλιώς, κωφεύατε. Επικυρώνατε δηλαδή και στην ευθεία του χρόνου εκείνες τις αποφάσεις, ενώ είχατε δυνατότητα να πείτε: «Κάναμε λάθος». 
      Κατά συνέπεια, αποτελούσε πάγια πολιτική σας, εδραιωμένη πεποίθησή σας ότι πράττατε σωστά τότε, όταν οι κ.κ. Φωτιάδης και Δρυς υπέγραφαν παραχωρητήρια και προχωρούσαν σε διαδικασίες, δημόσιες διαδικασίες δια δημοσίων εγγράφων, παράδοσης και παραλαβής. 
      Από εκεί και πέρα, η δικαιοσύνη προχώρησε και καλά έκανε και φτάσαμε στο σημείο, όπου κορυφαίοι παράγοντες της δικαιοσύνης, οι δύο αντεισαγγελείς είχαν διαφορετική άποψη για τον τρόπο που πρέπει να εφαρμόσουν το νόμο «περί ευθύνης Υπουργών» και τα διαλαμβανόμενα από το συνταγματικό νομοθέτη σε σχέση με τον προϊστάμενό τους τον κ. Καρούτσο. Μάλιστα. Θα το κάνουμε αυτό το θέμα, θέμα του Κοινοβουλίου; Γι’ αυτό ήρθε ο Πρωθυπουργός και είπε, αφού τα πράγματα είναι έτσι, αφού έχουμε εμπλοκή ενώπιον της δικαιοσύνης που έχει τον πρώτο και τον τελευταίο ρόλο στην υπόθεση, για να μην δημιουργείται η εντύπωση στον ελληνικό λαό ότι κάποιοι θέλουν να εμποδίσουν κάτι, οι μεν παραιτήσεις δεν γίνονται δεκτές, να προχωρήσουν οι δύο αντεισαγγελείς και εξεταστική επιτροπή στη Βουλή. Και επαναλαμβάνω. Γιατί το ΠΑ.ΣΟ.Κ. φοβάται την εξεταστική επιτροπή; Πόσους σκελετούς έχει να κρύψει στην κομματική του αυλή το ΠΑ.ΣΟ.Κ.; Διότι εάν δεν τη φοβάται, γιατί επιλέγει την προανακριτική επιτροπή;
      (Θόρυβος από την πτέρυγα του ΠΑ.ΣΟ.Κ.)
      Κύριε Πρόεδρε, θα παρακαλέσω για το εξής. Εγώ σέβομαι όλους τους συναδέλφους. Δεν είναι δυνατόν να παραβιάζεται η κοινοβουλευτική τάξη και να μην με αφήνουν να ολοκληρώσω την ομιλία μου. 
      ΠΡΟΕΔΡΕΥΩΝ (Βαΐτσης Αποστολάτος): Θα παρακαλέσω να τηρηθεί η τάξη. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Λέω, λοιπόν, και καταλήγω. Ο Πρωθυπουργός ζήτησε εξεταστική επιτροπή. Ελάτε να τη συγκροτήσουμε μαζί. Να προχωρήσει με τον ταχύτερο δυνατό ρυθμό και μέσα σε δύο μήνες στο τέλος του Δεκεμβρίου, να έχουμε καταλήξει με τη δημόσια έρευνα προς όλες τις κατευθύνσεις, να έχουμε καταλήξει εάν πρέπει να προχωρήσουμε και σε προανακριτική επιτροπή. Ο χρόνος μας επιτρέπει να το κάνουμε. Γιατί το αποφεύγετε; Τι έχετε να κρύψετε; Γιατί δημιουργείτε θόρυβο; Γιατί «θαμπώνετε» συνολικά την εικόνα της υπόθεσης στα μάτια του μέσου Έλληνα και της μέσης Ελληνίδας; 
      Δεν μου επιτρέπει ο χρόνος να επεκταθώ περισσότερο. Άλλωστε, θα αναλώσουμε τις κοινοβουλευτικές συζητήσεις την επόμενη εβδομάδα, για να τα συζητήσουμε όλα δια μακρόν. 
      Ξαναλέω, κυρίες και κύριοι συνάδελφοι του ΠΑ.ΣΟ.Κ., ρίξτε τον τόνο. Τα όσα έχουν γίνει επί των ημερών σας –και ασφαλώς δεν φταίει το σύνολο της Κοινοβουλευτικής Ομάδος, φταίει, όμως, η ηγετική ομάδα που είχε το τιμόνι στις κυβερνήσεις του ΠΑ.ΣΟ.Κ.- δεν επιτρέπουν ούτε να παριστάνετε τους κατηγόρους, ούτε να παριστάνετε τους δημοσίους εισαγγελείς. Η Κυβέρνηση δεν έχει να κρύψει τίποτα. Να χυθεί φως προς όλες τις πλευρές και όλες τις κατευθύνσεις. Και εάν κάποιοι έχουν φταίξει, θα αντιμετωπίσουν το νόμο. Αλλά, «κυνήγι μαγισσών» με αυθαίρετες κατηγορίες και με δημιουργία επίπλαστων μικροκομματικών και μικροπολιτικών εντυπώσεων οδηγεί στο κενό και πριν απ’ όλα, είναι επικίνδυνο για τη Δημοκρατία και το πολιτικό σύστημα. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο Πρόεδρος του ΛΑ.Ο.Σ. κ. Γεώργιος Καρατζαφέρης. 
	ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, κυρίες και κύριοι συνάδελφοι, εγώ θα συμφωνήσω με τον κ. Παναγιωτόπουλο, ότι οι «ρίζες του σκανδάλου είναι πράσινες, αλλά οι καρποί γαλάζιοι», γιατί δεν ξέρω αν εκείνοι ξεκίνησαν στραβά, αλλά κάποιοι δικοί σας καρπώθηκαν από την όλη υπόθεση. Και αυτό θέλουμε να διερευνήσουμε. 
      Πολύ κουβέντα έγινε για το αν θα γίνει προανακριτική ή εξεταστική. Είναι πολύ απλά τα πράγματα, κύριε Παναγιωτόπουλε. Προτιμώ να έχω ένα «πολυέλεο» στο δωμάτιο. Εάν δεν έχω τον «πολυέλεο», ε, αρκούμαι και στον «φακό», γιατί η εξεταστική επιτροπή είναι «φακός». Εσείς ο ίδιος μιλήσατε για πολλές σκιές. Με το «φακό» δεν είμαι σίγουρος ότι θα βρω τις σκιές. Και θα πω τούτο, γιατί ήμουν σχεδόν σε όλες τις εξεταστικές επιτροπές από το 1993. Δεν βγαίνει ουσία. 
      Θυμάμαι σε μία εξεταστική των πραγμάτων επιτροπή –δεν βλέπω κάποιον άλλο συνάδελφο να ήταν μέσα- σχετικά με την υπόθεση των καζίνο. Όταν καλέσαμε να έλθει μια πολύ γνωστή δημοσιογράφος, έρχεται, μπαίνει μέσα, μας συστήνεται και αφού μας συστήνεται, λέει «για χαρά, φεύγω»!
      Και φωνάζω τότε εις τον Προεδρεύοντα, εξαίρετο νομικό, Βουλευτή του ΠΑ.ΣΟ.Κ., κ. Τζανή: «Πού πάει;». Μου λέει: «Δεν έχω κανένα δικαίωμα και καμμα δικαιοδοσία να την αναγκάσω να μαρτυρήσει». Και δεν ήταν μόνο μαρτυρία. Ήταν και στο όριο της απολογίας στο θέμα. Και έφυγε. Και μείναμε κενοί, δεν μπορούσαμε να κάνουμε τίποτε. Αν όμως ήταν προανακριτική η επιτροπή δεν θα μπορούσε η κυρία να μας αγνοήσει. Αν λοιπόν θέλουμε να φθάσουμε σε βάθος θα πάμε σε προανακριτική επιτροπή και όχι σε εξεταστική επιτροπή.
      Είπα, όμως, πριν για το φακό. Εμείς θα ψηφίσουμε τη δική σας πρόταση επειδή προηγείται. Αλλά βεβαίως θα ψηφίσουμε και την άλλη. Και θέλω να πιστεύω ότι η Νέα Δημοκρατία –και περιμένω και τη δήλωσή σας, κύριε Κοινοβουλευτικέ Εκπρόσωπε- θα είναι εδώ την Παρασκευή. Γιατί διαβάζω σε εφημερίδες ότι σκέπτεστε να αποχωρήσετε και να μην είστε εδώ. Πιστεύω να έχετε το πολιτικό θάρρος να είστε και να αντιμετωπίσετε τη δοκιμασία μιας κλειστής ψηφοφορίας. Έχω την αίσθηση ότι μπορεί να βγουν πολλές ειδήσεις την ερχόμενη Παρασκευή. 
      Έρχομαι σ’ ένα άλλο μείζον θέμα. Άκουσα τον κ. Πρωθυπουργό να λέει από τις Βρυξέλλες ότι «ο ανασχηματισμός είναι δική μου υπόθεση». Δική του υπόθεση είναι θεωρητικώς. Θεσμικώς είναι αναγκασμένος να κάνει τώρα ανασχηματισμό. Δηλαδή θα πάμε σε εξεταστική επιτροπή, όπως εσείς έχετε επιλέξει, και θα είναι οι προϊστάμενοι Υπουργοί και θα καλούμε τους διευθυντές από κάτω να μαρτυρήσουν εναντίον των προϊσταμένων τους Υπουργών; Δεν μπορεί ο Καραμανλής, κύριε Παναγιωτόπουλε, να είναι κατώτερος του Σημίτη! Δεν μπορεί ο Καραμανλής να είναι «ουρά» του Σημίτη!
      Σας θυμίζω τι έκανε ο Σημίτης. Ο Σημίτης στην υπόθεση Οτσαλάν έδιωξε κορυφαίους Υπουργούς: τον Πάγκαλο, τον Παπαδόπουλο και τον Πετσάλνικο και μετά πήγε σε εξεταστική των πραγμάτων επιτροπή. Εμείς θα πάμε σε εξεταστική επιτροπή με Ρουσόπουλο, Μπασιάκο και Δούκα στα Υπουργεία τους; Πού τον οδηγείτε τον άνθρωπο; «Ουρά» του Σημίτη; Δεν μπορείτε να παραδειγματιστείτε πολιτικά; Δεν μπορούμε να πάμε σε εξεταστική των πραγμάτων επιτροπή με τους Υπουργούς αυτούς στη θέση τους. Άρα λοιπόν θα πάτε σε ανασχηματισμό. Και επειδή τον ανασχηματισμό φοβάστε να τον κάνετε αυτό το Σαββατοκύριακο γιατί έχετε την κλειστή ψηφοφορία, προφανώς θα πάτε την άλλη εβδομάδα. Όμως, θα προχωρήσετε σε ανασχηματισμό. Και αυτός ο ανασχηματισμός δεν είναι στη  δικαιοδοσία του Πρωθυπουργού. Είναι προϊόν της ανάγκης που βασανίζει τον Πρωθυπουργό. 
      Άκουσα χθες με πάρα πολλή προσοχή τον Α΄ Αντιπρόεδρο της Βουλής, ο οποίος λέει εδώ στα Πρακτικά: «Ξέρετε όμως ότι εδώ στη  Βουλή πριν από χρόνια, νεαρότερος Βουλευτής ων, άκουσα από πρώην Πρωθυπουργό να λέει ότι δυο διοικητές παράνομα είχαν διοριστεί στο Άγιο Όρος». Το λέει ο Αντιπρόεδρος της Βουλής. Τι είναι αυτό; Έψαξα, κύριε Παναγιωτόπουλε, και πήγα στα αρχεία της Βουλής. Γιατί, ξέρετε, εμείς οι ρεπόρτερ έχουμε μία διαστροφή. Δεν βασιζόμαστε σ’ αυτά που λένε. Ψάχνουμε. 
      29 Οκτωβρίου 1996. Κωνσταντίνος Μητσοτάκης. Περί αυτού του πρωθυπουργού πρόκειται. Λέει: «Κύριε Πρόεδρε θέλω να πω και στον κ. Υπουργό κάτι που είχα την ευκαιρία να του το πω κατ’ ιδίαν. Να το πω και δημόσια, αφού προκάλεσε το θέμα. Και του κ. Λούλη ο διορισμός ήταν παράνομος, κύριε Υπουργέ. Και γνωρίζετε καλώς ότι ο διορισμός του κ. Ψυχάρη είναι σαφώς παράνομος». Μπράβο σας, και στους μεν και στους δε, που παρανομείτε σε μια ιδιαίτερη, ευαίσθητη περιοχή της χώρας, στο Άγιο Όρος! Παρανομείτε και βάζετε εσείς τον αλευροβιομήχανο κι εκείνοι έναν δημοσιογράφο! Δηλαδή οι δυο διοικητές της μεγαλυτέρας περιόδου ήταν παράνομοι. Είναι παράνομοι. Κι εγώ θέλω να ζητήσω από τα κόμματα της Αντιπολίτευσης –και απευθύνομαι και στο ΠΑ.ΣΟ.Κ.  αλλά και στο Κομμουνιστικό Κόμμα Ελλάδος, γιατί ο ΣΥ.ΡΙΖ.Α. που είναι μέσα στην Αίθουσα- το εξής: Ελάτε να συνυπογράψουμε να έρθει ο νυν Διοικητής κ. Δαλακούρας στην Επιτροπή Θεσμών και Διαφάνειας. Να έρθει ο κ. Δαλακούρας να μιλήσει και να μας πει ορισμένα πράγματα. Γιατί δεν μπορεί ο διοικητής να μην ξέρει τι του γίνεται, ότι έρχεται μια μονή και κάνει αγοραπωλησίες. Ας έρθει, λοιπόν, ο διοικητής, ο οποίος είναι και υπεύθυνος και να μας πει τι ξέρει γιατί άφησε και ποιον ενημέρωσε και αν ενημέρωσε τον Υπουργό Οικονομικών, όπως εκ του νόμου ορίζεται, ή τουλάχιστον εκείνον που τον διόρισε από το Υπουργείο Εξωτερικών. Εγώ περιμένω από σας την υπογραφή σας. 
      Και δεν είναι εδώ θέμα προτεραιοτήτων που ακούω, ποιός πήγε πρώτος και ποιός πήγε δεύτερος. Το θέμα είναι αν μπορούμε να κάνουμε μια σωστή Αντιπολίτευση για να αποδεικνύουμε τα ανομήματα τα οποία είναι σύμφυτα πλέον με αυτήν την παράταξη που κυβερνάει. Με το κόμμα. Το διορθώνω. Η παράταξη δεν φταίει. Επομένως λοιπόν πιστεύω ότι θα έχουμε και τις υπόλοιπες υπογραφές οι οποίες χρειάζονται. 
      Και χάρηκα σήμερα, κύριε Βενιζέλο, που είδα το κόμμα σας στην Ευελπίδων να καταθέτει μήνυση. Διότι πριν από ένα μήνα που κατέθεσα εγώ την πρώτη μήνυση για την ίδια ακριβώς περίπτωση, για τον κ. Παυλίδη και τις άγονες γραμμές, δεν είδα πολιτική συμπαράσταση και κάλυψη. 
     Χαίρομαι, λοιπόν, που πειστήκατε και σεις ότι αυτά τα εκφυλιστικά φαινόμενα, τα οποία σήμερα συμβαίνουν στη δικαιοσύνη, πρέπει να αναδεικνύονται και να στηλιτεύονται με τον πλέον θεσμικό τρόπο. 
     Εμείς, κύριε Κοινοβουλευτικέ Εκπρόσωπε και κύριε  Υπουργέ, σήμερα μηνύσαμε για δεύτερη φορά τον κ. Σανιδά και τον μηνύσαμε με το 134. Σφετερισμός των υποχρεώσεων και των αρμοδιοτήτων της Βουλής αποτελεί εσχάτη προδοσία. Δεν είναι δικά μου. Εγώ πήρα τα κείμενα του κ. Κονταξή του Αντιεισαγγελέα του Αρείου Πάγου και τα έβαλα μέσα στη μήνυση. Και ταυτοχρόνως όμως έκανα μήνυση στο συνάδελφό σας Υπουργό Δικαιοσύνης τον κ. Χατζηγάκη για παράβαση καθήκοντος που δεν ήλεγξε πειθαρχικά τον κ. Σανιδά. Ως εκ τούτου αμελητί πρέπει να έρθει εδώ η μήνυσή μου. Και κοντά στη μήνυσή μου, όμως, θα έρθει συνοδός και όλη η δικογραφία την οποία επιμελώς φροντίζουν κάποιοι να κρατηθεί μακριά της Βουλής. Θα έρθει, λοιπόν, όλη η δικογραφία εδώ συνοδεύοντας αυτή τη μήνυση  για να μάθει επιτέλους το Κοινοβούλιο τι ακριβώς συμβαίνει, γιατί έχουμε φθάσει στο σημείο να μην μπορούμε να έχουμε τη δυνατότητα του πλήρους κοινοβουλευτικού ελέγχου,  διότι σκοντάφτουμε σε εκείνους οι οποίοι ήθελαν να το παίξουν Ηρακλειδείς του νεοδημοκρατικού στέμματος! 
     Η αλήθεια είναι ότι το Βατοπαίδιο όζει και η δυσοσμία καλύπτει και εσάς και εκείνους από τους οποίους ξεκίνησε. Όμως, κύριε Κοινοβουλευτικέ Εκπρόσωπε, όλες οι ομάδες κυνηγάνε τον Ολυμπιακό που είναι πρώτος. Και εσείς είστε πρώτοι, οπότε λοιπόν εσείς θα μαρτυρήσετε και εμείς θα σας παίξουμε man to man γιατί δυστυχώς είστε σαν το εθνικό λαχείο, ένας στους δύο βρωμάει! 
     (Χειροκροτήματα από την πτέρυγα του Λαϊκού Ορθόδοξου Συναγερμού)
       ΠΡΟΕΔΡΕΥΩΝ (Βαίτσης Αποστολάτος): Ευχαριστούμε τον Πρόεδρο του Λαϊκού Ορθόδοξου Συναγερμού. 
     Στο Βήμα καλείται ο συνάδελφος Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αντώνης Σκυλλάκος. Έχετε έξι λεπτά, κύριε συνάδελφε. 
     ΑΝΤΩΝΗΣ ΣΚΥΛΛΑΚΟΣ: Κατά τη δική μας άποψη το σκάνδαλο του Βατοπαιδίου είναι η κορυφή του παγόβουνου και δυστυχώς είμαστε το μόνο κόμμα που παρουσιάζει αυτή την άποψη στην έκταση που υπάρχει σ’ αυτό το πρόβλημα.  Δηλαδή βάζουμε το εξής ζήτημα, τι λένε τα άλλα κόμματα στη σκέψη, στην πρόταση, στην άποψη, στη θέση του Κομουνιστικού Κόμματος, ότι οι ορεινοί όγκοι, τα δάση, οι λίμνες, οι παραλίες πρέπει να χαρακτηριστούν εξ αρχής, ανεξάρτητα αν υπάρχουν φιρμάνια της τουρκοκρατίας ή χρυσόβουλα, δημόσια περιουσία. Δεν το επιτρέπει το Σύνταγμα, δεν το επιτρέπει ο νόμος; Να βρούμε λύσεις. Αν υπήρχε κοινή εκτίμηση ότι δεν θα τα αφήσουμε αυτά στις μονές, στην Εκκλησία ή σε επιχειρηματίες, θα μπορούσαμε να βρούμε λύση να αντιμετωπιστεί το πρόβλημα. Γι’ αυτό λέω η κορυφή του παγόβουνου. Πόσα Βατοπαίδια μπορεί να υπάρχουν; Και μπορεί να μην είναι μόνο μονές, να είναι επιχειρηματικά συμφέροντα από πίσω. Αυτό αφορά και τους αρχαιολογικούς χώρους. 
     Το κεντρικό ζήτημα, λοιπόν, είναι αυτό και θα θέλαμε την άποψη όλων των κομμάτων πάνω σ' αυτό το θέμα και όχι στον περιορισμό του προβλήματος ποιος φταίει περισσότερο ή φταίει λιγότερο για το Βατοπαίδιο. 
     Έρχομαι τώρα στο Βατοπαίδιο. Βεβαίως υπάρχει ένα ζήτημα που πρέπει να ερευνηθεί. Και επειδή είναι και σύντομη η τοποθέτησή μου σε σχέση με το καθεαυτό αντικείμενο της επερώτησης, θέλω να πω ότι εγώ δεν έχω μελετήσει το ν. 3028/2002 και μπορεί να είναι έτσι όπως τα λέει ο Υπουργός, μπορεί να είναι και όπως τα λέει το ΠΑ.ΣΟ.Κ. Γι’ αυτό λέω ότι πρέπει να ασχοληθεί η Βουλή για να ερευνηθούν όλες οι πλευρές του ζητήματος. Εν πάση περιπτώσει, ακόμη και να έχει το δικαίωμα το Υπουργείο Πολιτισμού να δώσει εκτάσεις, να ανταλλάξει εκτάσεις, να μεταβιβάσει εκτάσεις που τμήμα των εκτάσεων αυτών είναι αρχαιολογικοί χώροι, αυτό πρέπει να το μετράει. Μπορεί να το έχει κάποιος το δικαίωμα, αλλά πώς ασκεί το δικαίωμα. Εδώ υπάρχει ευθύνη στο να δίνεις δηλαδή σε μία μονή περιοχές οι οποίες σε μεγάλη έκταση αποτελούν μνημεία. Και μπαίνει και το εξής ζήτημα. Από ό,τι κατάλαβα δεν μπορεί να κάνει τίποτα, σηκώνει τα χέρια ψηλά ο κ. Υπουργός, έγιναν δηλαδή τα συμβόλαια και δεν μπορούμε να κάνουμε τίποτα. Δεν μπορούμε να συμφωνήσουμε. 
    Αυτό που είπε η Κυβέρνηση ότι συνολικά παίρνει πίσω τις διοικητικές πράξεις, πρέπει να σας πω ότι δεν αρκούν οι διοικητικές πράξεις. Πρέπει συνολικά να βρεθεί τρόπος -δεν ξέρω αν είναι νόμος, δεν το έχουμε μελετήσει εμείς ως κόμμα το θέμα ή αν αρκούν οι διοικητικές πράξεις- για να τελειώσει αυτή η υπόθεση και μιλάω συνολικά για όλη την υπόθεση Βατοπαιδίου, να μη μείνουμε στη μέση και να συμπεριληφθεί και στην ανάκληση διά νόμου –δεν ξέρω με ποιο τρόπο- και ό,τι αφορά τους αρχαιολογικούς χώρους. Αυτή είναι η δική μας τοποθέτηση για τη συγκεκριμένη επερώτηση.
    Με την ευκαιρία, επειδή άνοιξαν όλα τα ζητήματα, να πω τις δικές μας απόψεις. Η δική μας εκτίμηση –και νομίζω και η συντριπτική πλειοψηφία του ελληνικού λαού- ρίχνει ευθύνες για την υπόθεση του Βατοπαιδίου και στο ΠΑ.ΣΟ.Κ. και στη Νέα Δημοκρατία, άλλο αν ο καθένας ρίχνει περισσότερες εδώ ή λιγότερες εκεί. 
    Εμείς θεωρούμε ότι η ρίζα ξεκινά από το ΠΑ.ΣΟ.Κ., αλλά ο κορμός και τα κλαδιά είναι επί Νέας Δημοκρατίας. Τότε προχώρησε η υπόθεση. Σε τι πράγμα γινόμαστε μάρτυρες όλο αυτό το διάστημα; Γινόμαστε μάρτυρες μιας προσπάθειας, ενός ανταγωνισμού, ενός διαγκωνισμού και του ενός κόμματος και του άλλου να πει ότι εγώ δεν φταίω σε τίποτα, αλλά φταίτε εσείς. Ο ένας φορτώνει τις ευθύνες στον άλλο σε όλα τα ζητήματα! Από την αρχή αυτό παρακολουθούμε, ενώ υπάρχει συνευθύνη και επί της ουσίας και σε ζητήματα των κινήσεων που γίνονται. 
    Έρχομαι στις κινήσεις. Η Νέα Δημοκρατία λέει όχι. Μέχρι να τελειώσουν τα δικαστήρια δεν θα κάνουμε εξεταστική επιτροπή. Όταν αναγκάζεται, με τις εξελίξεις που είχαμε στη δικαιοσύνη, τότε λέει ναι στην εξεταστική επιτροπή. Εδώ υπάρχει αντίφαση. Εξαναγκάζεται στην εξεταστική επιτροπή και το χρησιμοποιεί σαν χαρτί δήθεν ότι ενδιαφέρεται να ερευνηθεί η υπόθεση, ενώ έχουμε επί μήνες που αρνείται να ασχοληθεί η Βουλή με αυτό το θέμα!
    Έρχομαι στο ΠΑ.ΣΟ.Κ.. Επί μήνες τι λέει; Εξεταστική επιτροπή. Ξαφνικά σήμερα αφήνει στην άκρη την εξεταστική επιτροπή και πάει στην προανακριτική επιτροπή, προτού ακόμα έρθει ο φάκελος στη Βουλή. 
    Εμείς ως Κομμουνιστικό Κόμμα της Ελλάδας θέλουμε να ερευνηθεί η υπόθεση! Αυτή είναι η ουσία και γι’ αυτό εξ αρχής είπαμε ναι στην εξεταστική επιτροπή και με κάθε μέσο να βρεθεί τρόπος να ερευνηθεί. 
    Δεν είμαι έτοιμος να απαντήσω για λογαριασμό του Κόμματος τι θα κάνουμε με την Προανακριτική Επιτροπή που προτείνει το ΠΑΣΟΚ. Θα το συζητήσουμε στα αρμόδια όργανα του Κόμματος.
    Όμως, θα πρέπει να επισημάνω, ως προς τα επιχειρήματα περί παραγραφής και ότι θα κλείσει η υπόθεση αν περάσει το τέλος της Συνόδου το καλοκαίρι του 2009, το εξής: Δεν μπορούμε να μιλάμε θεωρητικά για να κερδίσουμε μόνον τις εντυπώσεις. Εδώ πρόκειται για ένα συγκεκριμένο συσχετισμό δυνάμεων στη Βουλή. Η Νέα Δημοκρατία λέει ναι στην εξεταστική, όχι στην προανακριτική. Και για να περάσει η προανακριτική επιτροπή, ακόμα και αν όλη η Αντιπολίτευση πει ναι, είναι δεδομένο ότι αν δεν το θέλει η Νέα Δημοκρατία δεν περνά! Εκτός αν ορισμένοι ψηφίσουν διαφορετικά στη μυστική ψηφοφορία. Υπάρχει, όμως, τρόπος να ελεγχθεί και αυτό το πράγμα, από ό,τι άκουσα από την εισήγηση του κ. Βενιζέλου, να μην πάρουν μέρος κ.λπ., κ.λπ..
    Έχουμε ένα δεδομένο. Το ξέρετε, κύριοι συνάδελφοι, ότι αν γίνει μια συζήτηση για προανακριτική επιτροπή, μετά δεν ξαναγίνεται πρόταση για προανακριτική επιτροπή; Υπάρχει και αυτή η πλευρά! Γιατί πρέπει να υπάρξουν καινούργια δεδομένα και ουσιαστικά δεδομένα, όχι για ψύλλου πήδημα. Γι’ αυτό κι εμείς μελετάμε την υπόθεση και θα αποφασίσουμε τι θα κάνουμε. 
    Τέλος, θα ήθελα να πω μια κουβέντα για τη δικαιοσύνη. Βεβαίως έγινε παρέμβαση στη δικαιοσύνη και γίνεται παρέμβαση στη δικαιοσύνη, διότι δίνεται η δυνατότητα να γίνονται κυβερνητικές παρεμβάσεις, διότι διορίζεται η ηγεσία. Και ο κ. Σανιδάς είναι διορισμένος! Είναι πολύ δύσκολο να πιστέψουμε ότι έκανε του κεφαλιού του.
    Ποιος έχει, όμως, τη συνευθύνη για την κατάσταση στη δικαιοσύνη, για το δικαίωμα της κάθε κυβέρνησης να διορίζει τους εκλεκτούς της; Την έχουν και τα δύο κόμματα. Παρεμβάσεις γίνονταν και επί ΠΑ.ΣΟ.Κ. στη δικαιοσύνη και συνεχίζονται επί Νέας Δημοκρατίας.
      Υπάρχει, λοιπόν, συνευθύνη συνολική και για τη δικαιοσύνη και για το σκάνδαλο του Βατοπαιδίου και γενικά γιατί δεν προστατεύουμε τους αρχαιολογικούς χώρους και γιατί δεν προστατεύουμε τους ορεινούς όγκους, τις λίμνες, τη δημόσια περιουσία. Υπάρχει διαρκής συνευθύνη των δύο πολιτικών κομμάτων που εναλλάσσονται στην εξουσία. Αυτό εμείς θα αναδείξουμε στην όλη διαδικασία μέχρι να κλείσει και η υπόθεση αυτή.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Σκυλλάκο.
      Το λόγο έχει ο συνάδελφος από το Λαϊκό Ορθόδοξο Συναγερμό, ο Κοινοβουλευτικός Εκπρόσωπος, κ. Μαυρουδής Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, για να τελειώσουμε κατ’ αρχήν με το ζήτημα που κατ’ εξοχήν θέτει η συγκεκριμένη επερώτηση, θέλω να πω το εξής:
      Κύριε Υπουργέ, προβάλατε ορισμένους ισχυρισμούς, προσπαθώντας να αιτιολογήσετε τη μη εμπλοκή, κατά την κρίση σας, του Υπουργείου Πολιτισμού. Απ’ ό,τι κατάλαβα, το μείζον επιχείρημά σας εδώ ήταν ότι, από τη στιγμή που υπάρχουν μνημεία προ του 1453 -νομίζω ότι εκεί συμφωνήσατε- αυτά είναι εκτός κάθε συναλλαγής, αλλά αν υπάρχουν μνημεία μετά το 1453, τότε αυτά προστατεύονται, χωρίς, όμως, να δημιουργείται μια αντίστοιχη δέσμευση στη γη και χωρίς να προαπαιτούνται εγκρίσεις διοικητικές ή άλλες για τη μεταβίβαση της γης.
      Το ερώτημα που έχω να κάνω εδώ, το οποίο δεν απαντήσατε -το αποφύγατε, νομίζω, επιμελώς- είναι: Στις συγκεκριμένες περιοχές για τις οποίες συζητάμε, υπάρχουν ή δεν υπάρχουν μνημεία προ του 1453 στα οποία αναφέρονται τα δύο έγγραφα που μνημονεύονται στην επερώτηση των Εφοριών Αρχαιοτήτων; Αν υπάρχουν, τότε πάλι η όλη επιχειρηματολογία που αναπτύξατε μένει στο κενό, διότι τότε πράγματι αυτά είναι εκτός συναλλαγής και επομένως, έπρεπε να είχατε μεριμνήσει.
      Επομένως εδώ χρειάζεται μια πρόσθετη απάντηση. Να το διευκρινίσετε αυτό, για να τελειώνουμε με το νομικό ζήτημα. Δε λέω ότι το συγκεκριμένο νομικό ζήτημα είναι το μείζον, γιατί στην υπόθεση αυτή, βεβαίως, άλλα είναι τα σημαντικά. Και το σημαντικό είναι ότι εσείς έχετε μια ομολογημένη, πλέον, θέση σε πολιτικό επίπεδο, ότι κάτι κακώς έχει γίνει.
      Η Κυβέρνησή σας, κύριε Υπουργέ, δεν ισχυρίστηκε ποτέ -έτσι έχω καταλάβει- ότι καλώς είναι καμωμένα όλα αυτά. Μιλάτε για ευθύνη του ΠΑ.ΣΟ.Κ., επομένως προφανώς καταλογίζετε κάποιες ευθύνες στην προηγούμενη εποχή. Εφόσον, λοιπόν, καταλογίζετε ευθύνες στην προηγούμενη εποχή, προφανώς αναγνωρίζατε εμμέσως και ευθύνες στην παρούσα. Δεν είναι δυνατόν να υπάρχει ευθύνη του ΠΑ.ΣΟ.Κ. χωρίς να υπάρχει ευθύνη στη συνέχεια της πολιτικής του ΠΑ.ΣΟ.Κ. Άρα η ευθύνη σας είναι ομολογημένη, τουλάχιστον σε πολιτικό επίπεδο. Αυτό είναι ξεκάθαρο.
      Όμως, αν έχετε ομολογημένη την πολιτική ευθύνη, το δεύτερο ζήτημα το οποίο τίθεται είναι αν υπήρχε και κάτι περισσότερο. Έχετε ανατρέψει τη θέση σας για την εξεταστική επιτροπή. Εγώ έχω ακούσει τον κ. Χατζηγάκη να υπερασπίζεται σθεναρά την άποψη ότι, όσο υπάρχει εκκρεμής ποινική διαδικασία, δεν πρέπει να συστήνεται εξεταστική επιτροπή. Υπαναχωρείτε στη θέση σας αυτή και υπαναχωρείτε -το άκουσα χθες από τον Πρωθυπουργό- διότι ανέκυψαν οι αποκαλύψεις οι συγκεκριμένες και το ζήτημα το συγκεκριμένο από τους δύο εισαγγελικούς λειτουργούς.
      Τι είπαν, όμως, οι εισαγγελικοί λειτουργοί, ότι υπάρχει πολιτικό ζήτημα; Μα το πολιτικό ζήτημα ήταν ομολογημένο από εσάς. Δεν χρειαζόταν να μας το πουν οι εισαγγελικοί λειτουργοί. Οι δύο εισαγγελικοί λειτουργοί είπαν κάτι παραπάνω, ότι δέχθηκαν μία συγκεκριμένη παρέμβαση η οποία ήταν παράνομη και τους οδήγησε σε παραίτηση, για να μην υποστούν ποινικές ευθύνες εξαιτίας της παρανόμου παραινέσεως την οποία δέχονταν από προϊστάμενό τους. Αυτό είναι το ένα.
      Το δεύτερο είναι ότι έχουν, βεβαίως, συναντήσει πολιτικά πρόσωπα. Όταν, όμως, έχουν συναντήσει πολιτικά πρόσωπα -και εδώ την απευθύνω την ερώτηση και στο Κομμουνιστικό Κόμμα Ελλάδος- δεν είναι η ώρα της αιτήσεως για ποινική δίωξη, για να μη χρησιμοποιούμε τον όρο «Προανακριτική Επιτροπή» που έχει επικρατήσει και ο οποίος δεν συναντάται στο κείμενο του Κανονισμού της Βουλής; Δεν είναι αυτή η ώρα, όταν προσωποποιούνται τα ζητήματα;
      Για μία ακόμη φορά διερωτώμαι γιατί το Κομμουνιστικό Κόμμα Ελλάδος βρίσκεται σε μια γραμμή εμμέσου υποστηρίξεως της Νέας Δημοκρατίας. Φαίνεται ότι μερικές συνήθειες, οι οποίες αποκτήθηκαν το 1989, δεν αποβάλλονται συν το χρόνω.
      Επομένως λοιπόν το μεγάλο ερώτημα είναι απλό: Γιατί δεν συναινείτε τώρα, εφόσον είστε εκείνοι που φωνάζετε για τη διαφάνεια, για την καθαρότητα, για το «όλα στο φως», σε μια προανακριτική επιτροπή; Γιατί δεν συναινείτε στο να ξεκινήσει μια προκαταρκτική εξέταση από τη Βουλή; Τι θα προσθέσει μια εξεταστική επιτροπή, αν έχουμε το μείζον; Πηγαίνετε στο έλασσον, διότι ακριβώς θέλετε να σύρετε μια διαδικασία. Και αυτό είναι που σας καταμαρτυρά και σας αφήνει ακέραιες ξανά τις πολιτικές σας ευθύνες. Δεν έχετε ουσιαστικά αποδεχτεί μια λογική διαφάνειας. Πάτε πάλι σε μια λογική συγκαλύψεως, αυτή τη φορά μέσω μιας εξεταστικής επιτροπής και το τονίζω, είμαστε σε διαφορετική φάση τώρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν μου επιτρέπετε, ολοκληρώνω σε δεκαπέντε δευτερόλεπτα.
      Δεν είμαστε στη φάση, πλέον, που αναγνωρίζουμε το πολιτικό πρόβλημα. 
      Αυτό είναι ομολογημένο από την πλευρά σας. Γιατί αν δεν είναι ομολογημένο, γιατί παγώσατε τη διαδικασία; Γιατί δεν βγήκατε να πείτε άνετα «εμείς καλά τα κάνουμε, σωστά είναι τα πράγματα, την προχωράμε τη διαδικασία, ουδέν πρόβλημα υπάρχει και όποιος θέλει στη δικαιοσύνη». 
      Δεν είπατε αυτό. Αναγνωρίσατε την πολιτική ευθύνη και τώρα έχουμε και κάτι πρόσθετο. Έχουμε και πρόσωπα. Και υπ’ αυτήν την έννοια, η μόνη λύση για εσάς, η μόνη συνεπής λύση, για να φανεί ότι δεν οδηγείτε όλη τη διαδικασία σε μία συγκάλυψη, είναι να δεχθείτε την πρόταση του Λαϊκού Ορθόδοξου Συναγερμού για τη σύσταση και τη συγκρότηση επιτροπής που θα διενεργήσει προκαταρκτική εξέταση. Ευχαριστώ, κύριε Πρόεδρε.
       ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κ. Βορίδη.
      Το λόγο έχει ζητήσει ο Πρόεδρος κ. Απόστολος  Κακλαμάνης.
      Ορίστε, κύριε Πρόεδρε, έχετε το λόγο για δέκα λεπτά.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακολουθώντας τη συζήτηση της επερωτήσεως, νομίζω ότι έχει καλυφθεί πλήρως το θέμα από τους επερωτώντες συναδέλφους μου του ΠΑ.ΣΟ.Κ. Εγώ περισσότερο θα ήθελα να αναφερθώ στο συναφές θέμα που απασχόλησε, θα έλεγα κατά κύριο λόγο τη συνεδρίαση. Διότι η υπόθεση αυτή της έμμεσης ενθάρρυνσης να αποτελέσουν αντικείμενα αγοραπωλησιών της μονής και τμήματα της πολιτιστικής μας κληρονομιάς είναι μέρος του όλου αυτού προβλήματος.
      Ήθελα να πω δυο λόγια, επειδή άκουσα με προσοχή και με την ανάλογη εκτίμηση που τρέφω προς το πρόσωπό του -και το γνωρίζει πολύ καλά ο ίδιος-  την τοποθέτηση του Κοινοβουλευτικού Εκπροσώπου του Κομμουνιστικού Κόμματος Ελλάδας, του κ. Σκυλάκου.
      Άκουσα ότι αν δεν συγκροτηθεί η προανακριτική επιτροπή, τότε δεν θα είναι δυνατόν να ασχοληθεί η Βουλή με τα εγκλήματα αυτά τα οποία διαπιστώνει ο εισαγγελέας του Αρείου Πάγου, ο κ. Σανιδάς. Βέβαια, αφελώς, προφανώς, για εκείνον -αλλά θεωρεί αφελείς και όλους όσοι διαβάσαμε την παραγγελία του- απαλλάσσει τους υπουργούς. Προχωρεί, δηλαδή, πέραν της αντικειμενικής υπόστασης των εγκλημάτων. αφού τα διαπιστώνει και συνεχίζει να απενεργοποιεί τη Βουλή, σφετεριζόμενος τις εξουσίες της «εκδικάζοντας» κατ’ ουσίαν την υποθέση, αν και εισαγγελικός λειτουργός, και «διαπιστώνει» την έλλειψη της υποκειμενικής υπόστασης των εγκλημάτων! Τους απαλλάσσει, για να μιλήσουμε με τη γλώσσα των ακροατηρίων -στα οποία πολλοί από εμάς έχουν θητεύσει για δεκαετίες και θητεύουν- «λόγω βλακείας», κύριε Πρόεδρε. 
      Στα δικαστήρια αυτό λένε οι δικηγόροι. Όταν τα πράγματα βοούν, δεν έχουν άλλο λόγο για να εξασφαλίσουν την απαλλαγή των πελατών τους από το να επικαλεστούν ευήθεια, κουφότητα, απειρία σε μερικά πράγματα και να επιτύχουν, λένε: «απηλλάγη αυτός λόγω βλακείας»! 
      Τώρα, πώς πολιτικοί άνδρες καταδέχονται να παραμένουν και να ασκούν υπουργικά καθήκοντα και να διαχειρίζονται δημόσιο χρήμα και δημόσιο πλούτο και να υπογράφουν κανονιστικές αποφάσεις που αφορούν ατομικά διάφορους Έλληνες πολίτες, να παίρνουν αποφάσεις, να εφαρμόζουν οικονομική πολιτική σε μια ιδιαίτερα κρίσιμη περίοδο για την οικονομία μας, εκεί που την έχει οδηγήσει η Κυβέρνηση και ακόμα κρισιμότερη, όπως προβλέπεται από τις επιπτώσεις της διεθνούς κρίσεως που έρχεται. Αυτό απομένει να τα εκτιμήσει κάθε συνειδητώς πολίτης συμμετέχων στα δημόσια πράγματα της χώρας.
      Εάν, αγαπητέ κύριε Σκυλλάκο, υπάρχει αυτός ο κίνδυνος παραγραφής, αν απορριφθεί η πρόταση φοβούμαι ότι όποιος συμβάλει σ’ αυτό με οποιονδήποτε συλλογισμό, δικαιολογημένο ή όχι –εγώ δεν θέλω να μπω στον τρόπο με τον οποίο εσείς θα σκεφθείτε ως κόμμα- μη συμμετέχων στην απόφαση συγκρότησης της επιτροπής, προκαταρκτικής εξέτασης, προφανώς ενισχύει αυτόν τον κίνδυνο που επικαλείται. Αυτό είναι αντιφατικό. 
      Εγώ θα απαντήσω για σας, αν θέλετε, γιατί θέλω να είμαι δίκαιος μαζί σας. Η άποψή σας είναι ότι αφ’ ης κατατίθεται αυτή η πρόταση και απορριφθεί, δεν θα μπορεί να επανέλθει εδώ τέτοια πρόταση. Και σας λέω ευθέως και απολύτως ειλικρινώς να βοηθήσετε να μην επέλθει αυτό το αποτέλεσμα. 
      Όμως, μην ζητάτε από εμάς που ζητάμε να γίνει αυτή η επιτροπή και διαπιστώνουμε ότι ο Εισαγγελέας του Αρείου Πάγου κάνει μία έκθεση όπου στοιχειοθετεί κακουργήματα σε βάρος του δημοσίου, να σιωπήσουμε γι’ αυτόν τον ενδεχόμενο κίνδυνο, τον οποίο –επαναλαμβάνω- καθιστά ακόμα περισσότερο βέβαιο όποιος απέχει απ’ αυτήν την πρόταση και πολύ περισσότερο μάλιστα όταν έχει αυτήν την άποψη. 
      Κύριε Πρόεδρε, ανήκω σε εκείνη κατηγορία των Ελλήνων πολιτών της συγκεκριμένης παρατάξεως στην οποία ανήκω, οι οποίοι αισθάνονται ότι δεν περιορίζονται από τα στενά κομματικά όρια, ακόμα και όταν έχουν τη βουλευτική ιδιότητα. Αισθάνομαι ότι ανήκω σ’ αυτόν τον ευρύτερο χώρο που ταλανίζεται προφανώς από λάθη, όπως ταλανίστηκε και στο παρελθόν από διχοστασίες και από προσωπικές και κομματικές ιδιοτέλειες. Αυτό αποτελεί γεγονός. 
      Όμως, δεν μπορώ και δεν αντέχω να δω ξανά στα καφενεία, στα χωριά και στις πλατείες –δεν ξέρω ποιος έχει συμφέρον απ’ αυτό- τους πολίτες που ακολουθούν είτε το ΠΑ.ΣΟ.Κ. είτε το Συνασπισμό Ριζοσπαστικής Αριστεράς είτε το Κομμουνιστικό Κόμμα να συζητούν ποιος φταίει περισσότερο που η μόνη αρμόδια –η Βουλή- δεν κατορθώνει τελικώς να κινήσει τη δίωξη των υπευθύνων γι’ αυτά τα κακουργήματα που διαπιστώνει ο Εισαγγελέας του Αρείου Πάγου. 
      Αγαπητέ φίλε κύριε Σκυλλάκο, επειδή το είπα σε μία δημόσια δήλωσή μου, θα το επαναλάβω και τώρα: Θυμάμαι το 1989…
      ΑΝΤΩΝΗΣ ΣΚΥΛΛΑΚΟΣ: Πάλι το ’89; Με το Κ.Κ.Ε. τα βάλατε; 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αγαπητέ, κύριε Σκυλλάκο και θα σας πω γιατί αναφέρομαι στο ’89. Διότι θυμάμαι…  
      ΑΝΤΩΝΗΣ ΣΚΥΛΛΑΚΟΣ: Εδώ έχουμε σκάνδαλο. Με το Κ.Κ.Ε. τα βάζετε; 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι. Κύριε Πρόεδρε…
      ΠΡΟΕΔΡΕΥΩΝ (Βαΐτσης Αποστολάτος): Μην κάνετε διάλογο, σας παρακαλώ. Τηρείστε, σας παρακαλώ, τον Κανονισμό. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν υπήρξα ποτέ μου αντικομμουνιστής και το ξέρετε και το έχω πληρώσει. 
      ΑΝΤΩΝΗΣ ΣΚΥΛΛΑΚΟΣ: …(δεν ακούστηκε)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, αρκετά. 
      Το 1989 επικαλεσθήκατε τον κίνδυνο παραγραφής και έτσι δικαιολογήσατε ότι κάνατε την κυβέρνηση Τζανετάκη, η οποία οδήγησε τον Ανδρέα Παπανδρέου στο Ειδικό Δικαστήριο από όπου και αθωώθηκε. 
      Ερωτώ: Είναι δυνατόν τώρα με τον ανάποδο ισχυρισμό να συμβάλλετε -έστω και στο ποσοστό που μπορείτε- μη ψηφίζοντας αυτή την πρόταση στο να επέλθει η παραγραφή, η παραγραφή την οποία εσείς ο ίδιος λέτε ότι θα επέλθει αν δεν ψηφιστεί αυτή η πρόταση;  
      Ας φύγουμε, λοιπόν, από το ’89 και ας έρθουμε στο σήμερα. 
	Και εγώ σας λέω πολύ απλά: Αυτή η επιτροπή που θα συγκροτηθεί –δικηγόρος, νομικός, έμπειρος κοινοβουλευτικός είστε, όπως και εγώ πιστεύω- ξέρετε πολύ καλά ότι δεν περιορίζεται ούτε στα πρόσωπα, ούτε στις πράξεις που αναφέρει η πρόταση του ΠΑ.ΣΟ.Κ., αλλά μπορεί να επεκταθεί σε χρόνο, και οποτεδήποτε στο παρελθόν και στο παρόν και σε πρόσωπα είτε της Νέας Δημοκρατίας είτε του ΠΑ.ΣΟ.Κ. και γιατί όχι σε πρόσωπα, ενδεχομένως, συμμέτοχων, που ανήκουν και στα μικρότερα Κόμματα, κύριε Σκυλλάκο. 
	ΑΝΤΩΝΗΣ ΣΚΥΛΛΑΚΟΣ:	Αυτό που λέτε τώρα τι είναι;
	ΑΠΟΣΤΟΛΟΣ ΚΑΚΛΑΜΑΝΗΣ: Διότι συχνά εδώ γίνεται λόγος ότι αυτά τα δύο κόμματα –τα ταυτίζετε και δεν λέτε καν ποιο είναι «το μη χείρον»- ευθύνονται για τα πάντα! Έχουμε Τοπική Αυτοδιοίκηση, Νομαρχιακή Αυτοδιοίκηση, συνδικάτα, στην εξουσία και στη διαχείριση των οποίων συμμετέχετε τα δύο μικρότερα κόμματα. 
      Για ποιον λόγο, λοιπόν, πρέπει να υπάρχει αυτή η αχλύς των εντυπώσεων, ότι «όλα τα στραβά καρβέλια η νύφη μας τα κάνει»; Και η «νύφη μας», που φυσικά είναι εγγύτερα σε σας, δεν είναι η Νέα Δημοκρατία –είναι, υποτίθεται, πιο μακριά από σας- αλλά το ΠΑ.ΣΟ.Κ. Δίπλα εδώ είναι η «νύφη» σας και τα «ξαδέρφια σας»! Ε, όχι, κύριε Σκυλλάκο! Σας παρακαλώ!
      Ο κόσμος που ακολουθεί και το ΠΑ.ΣΟ.Κ. και το Κ.Κ.Ε. και το Συνασπισμό θέλει να απαλλαγεί από την Κυβέρνηση της Νέας Δημοκρατίας. Όποιος νομίζει ότι πρέπει να παραμείνει αυτή η Κυβέρνηση με όλα τα σκάνδαλα της δεν π.χ. αντιλαμβάνεται ότι οι υποκλοπές δεν ήταν παρακολούθηση του κ. Καραμανλή, αλλά παρακολούθηση δική μας, δική σας και όποιου ήθελε η Κ.Υ.Π. και η Αντιτρομοκρατική μέχρι το Φλεβάρη του 2005, που δεν είχαμε ούτε Ολυμπιακούς Αγώνες ούτε τίποτα άλλο σαν δικαιολογία;
      Γνωρίζετε ότι αυτήν τη στιγμή το κράτος της Δεξιάς εμπεδώνεται κάθε μέρα και περισσότερο και εσείς τηρείτε αυτήν τη στάση, ταυτίζοντας ΠΑ.ΣΟ.Κ. και Νέα Δημοκρατία; Εν πάση περιπτώσει, δικαίωμά σας είναι, αλλά δεν είναι δικαίωμά σας να ρίξετε πάλι μέσα στο δημοκρατικό κόσμο έριδες, όταν χρειάζονται αγώνες και  μέσα και έξω από τη Βουλή, για να φύγει η Νέα Δημοκρατία από την εξουσία και όσοι είναι ένοχοι να οδηγηθούν, επιτέλους, στο Ειδικό Δικαστήριο. Ας δώσει κάποτε ένας πολιτικός λόγο των πράξεών του! Δεν είναι η φθορά του συστήματος και η κατάρρευσή του μόνο που θα φέρει την αλλαγή στον τόπο! Αυτό μπορεί να οδηγεί και στη Δευτέρα Παρουσία! 
      Ας δείτε, λοιπόν, καλύτερα τα πράγματα! Λυπάμαι που μίλησα σε αυτόν τον τόνο. Ο κ. Σκυλλάκος ξέρει τα αισθήματά μου. Ξέρει τις σκέψεις μου και είμαι βέβαιος ότι καταλαβαίνει πως πονώ. 
      Το 1989 είχα πει στον κ. Κύρκο «σου δίνω το χέρι μου». Ήταν στο βήμα, μας κατηγορούσε. Να μας διαλύσουν. Αυτός ήταν ο σκοπός. Του έλεγα «Λεωνίδα, εγώ, παρόλα αυτά, σου δίνω το χέρι μου!» Γιατί ξέρω ότι όλος αυτός ο κόσμος ήταν ο παλιός ΕΑΜικός κόσμος, ο παλιός δημοκρατικός κόσμος, ο κόσμος του δημοκρατικού κέντρου και της σοσιαλιστικής αριστεράς, που έχει ανάγκη ο τόπος, κύριε Λιάπη. 
      Αυτός ο κόσμος θα σας αφαιρέσει και το προσωπείο του δήθεν κεντρώου χώρου! Δεν ανήκετε σε αυτόν το χώρο. Οι ιδέες σας, υπερσυντηρητικές, εξαιρετικά συντηρητικές, ιδιαίτερα στην οικονομία και στην κοινωνική πολιτική, δεν σας δίνουν το δικαίωμα να λέτε ότι δεν είστε δεξιά, αλλά ότι είστε κάτι διαφορετικό, όσο και αν κάποιοι άλλοι, με την τακτική τους, ταυτίζοντάς σας με το ΠΑ.ΣΟ.Κ. σας διευκολύνουν σε αυτό. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Πρόεδρε. 
      Συνεχίζουμε τη συνεδρίαση με τις δευτερολογίες. 
      Το λόγο έχει η πρώτη επερωτώσα Βουλευτής κ. Μαρία Δαμανάκη για τρία λεπτά.
      ΜΑΡΙΑ ΔΑΜΑΝΑΚΗ: Ευχαριστώ, κύριε Πρόεδρε. 
      Παρότι δεν είμαι νομικός, αλλά είμαι μια «απερίσκεπτος Βουλευτής», όπως μας χαρακτήρισε ο κ. Υπουργός, θα προσπαθήσω να απαντήσω στο δικηγόρο κ. Λιάπη, διότι η εμφάνιση του κ. Υπουργού σήμερα εδώ ήταν εμφάνιση ενός νομικού. Δεν ήταν εμφάνιση Υπουργού!
      Δεν έχω καταλάβει, κύριε Πρόεδρε –επιτρέψτε μου να αστεϊστώ και λίγο- γιατί αρνούμαστε τους ρόλους μας. Εδώ είμαστε Βουλή. Είμαστε πολιτικοί. Άκουσα χθες και τον κ. Πρωθυπουργό να λέει ότι ο στόχος του είναι, όταν χαλάει το κλίμα, να το φτιάχνει. Αυτό είναι το θέμα; Να φτιάξουμε το κλίμα; Δηλαδή το κλίμα είναι; Δεν υπάρχει πρωθυπουργός, ο οποίος ασχολείται με τα προβλήματα του πολίτη και με τις τύχες της χώρας; Απλώς ενδιαφέρεται να έχουμε ωραίο κλίμα; 
      Αυτή η Κυβέρνηση διαχειρίζεται τα πάντα με έναν τρόπο ενάντια στην πολιτική, είτε ως επικοινωνία, είτε ως νομική διαδικασία, είτε οτιδήποτε, εκτός πάντως από πολιτική. Τότε, όμως, ο Πρωθυπουργός μπορεί να κλείσει το πρωθυπουργικό γραφείο και να φτιάξει θαυμάσια μία εταιρεία επικοινωνίας μαζί με τον κ. Ρουσόπουλο, ή ο κ. Λιάπης, ο οποίος μας διάβασε τι του είπαν οι νομικοί του σύμβουλοι, να ασχοληθεί με το θέμα από τη νομική του πλευρά. 
      Αλλά εμείς, κύριε Υπουργέ, πολιτικά απευθυνόμαστε σε σας -και απευθύνομαι τώρα στον πολιτικό κ. Λιάπη- και σας λέμε ότι ως Υπουργός Πολιτισμού πρέπει να εξαντλήσετε όλες τις δυνατότητες που έχετε για να σταματήσει αυτό το αίσχος. Ποιο είναι το αίσχος; Το ότι το δημόσιο ανταλλάσσει αρχαιολογικούς χώρους, πουλάει αρχαιολογικούς χώρους, που υποτίθεται ότι ο αρχαιολογικός νόμος –και τον αρχαιολογικό νόμο μας τον διάβασε ο ίδιος- τους θέτει εκτός διαδικασίας. 
      Απέναντι σ’ αυτά ο κ. Υπουργός μας λέει ότι νομικά δεν υπάρχουν δυνατότητες; Μα, πώς δεν υπάρχουν δυνατότητες; Όταν υπάρχει ένα παράνομο συμβόλαιο και είναι φανερό ότι είναι παράνομο, δεν μπορούμε να προσφύγουμε, εμείς, λοιπόν, ως πολίτες, κύριε Υπουργέ και πολύ περισσότερο εσείς, να κηρυχθεί άκυρο το συμβόλαιο; Δεν μπορείτε έστω να ψηφίσετε την πρόταση νόμου του ΠΑ.ΣΟ.Κ., που κάνει άκυρες τις διαδικασίες; Να τη δεχτεί η Κυβέρνησή σας. Να κάνετε μια δήλωση ότι τη δέχεστε. Τίποτα απ’ αυτά δεν μπορεί να γίνει; Θα καλυφθούμε πίσω από το τοίχος του νόμου;
      Άκουσα τον κ. Υπουργό να λέει ότι αυτά τα ζητήματα τα αντιμετωπίζει σε καθημερινή βάση. Ε, όχι και σε καθημερινή βάση. Υποθέτω ότι εννοείτε ότι οι υπηρεσίες σας ασχολούνται με ζητήματα μεταβιβάσεων οικοπέδων και εκτάσεων από ιδιώτες. 
      Αλλά δεν λέμε αυτό, κύριε Υπουργέ. Όλα όσα μας είπατε, η επιχειρηματολογία που αναπτύξατε, αφορά ποια περίπτωση; Αφορά την περίπτωση που δύο ιδιώτες ανταλλάσσουν μία έκταση, ένα ακίνητο, το οποίο είναι χαρακτηρισμένο αρχαιολογικός χώρος. Μα, δεν πρόκειται περί αυτού. Το πρόβλημά μας είναι ότι το ίδιο το δημόσιο πούλησε, αντήλλαξε δικές του εκτάσεις, που ήταν αρχαιολογικοί χώροι. Περί αυτού πρόκειται. Και εδώ υπάρχει διαφορά. Μη μας λέτε, λοιπόν, «να σας προτείνουμε να παρεμβαίνετε σε όλες τις διαδικασίες ανταλλαγής εκτάσεων μεταξύ ιδιωτών». Δεν πρόκειται περί αυτού. Αλλά βεβαίως το δημόσιο πριν ανταλλάξει αρχαιολογικούς χώρους, θέλουμε να παρεμβαίνετε. Θέλετε να φέρετε νομοθετική πρωτοβουλία; Φέρτε τη. Θέλετε να δεχτείτε την πρόταση νόμου του ΠΑ.ΣΟ.Κ.; Δεχτείτε την αλλά μη μας λέτε ότι νίπτουμε τας χείρας μας.
      Δεν υπάρχει διαδικασία παράνομα συμβόλαια να κηρυχθούν άκυρα; Δεν υπάρχει; Οι νομικοί σας σύμβουλοι που εξήντλησαν όλες τις άλλες δυνατότητες, αυτή γιατί δεν τη διερεύνησαν; Δεν υπάρχει δυνατότητα δηλαδή;
      Κύριε Πρόεδρε, ακούσαμε πάρα πολλά από τον κ. Υπουργό. Αλλά αυτό το οποίο δεν ακούσαμε είναι πώς θα θεραπεύσουμε αυτήν την κατάσταση. Και πολύ φοβούμαι ότι βρίσκεται στην ίδια ακριβώς γραμμή με την κυβερνητική πλειοψηφία και με τους υπόλοιπους Υπουργούς, οι οποίοι ως μόνη ασχολία έχουν τη συγκάλυψη των ευθυνών της υποθέσεως. 
      Μία είναι η λύση. Το ΠΑ.ΣΟ.Κ. και χαιρόμαστε όλοι γι’ αυτό, αποσαφήνισε ότι θα ψηφίσει την πρόταση για εξεταστική επιτροπή. Επομένως, δεν έχετε κανένα πρόσχημα. Να κάνουμε εξεταστική επιτροπή και να διερευνήσουμε και τις ευθύνες του Θεόδωρου Κολοκοτρώνη, αν θέλετε, και βεβαίως και του ΠΑ.ΣΟ.Κ. και όλων. Αλλά εν τέλει υπάρχει και ένα θέμα. Και ελπίζω ο κύριος Υπουργός την ερχόμενη Παρασκευή να είναι εδώ και να ψηφίσει υπέρ της προανακριτικής επιτροπής. Τον περιμένουμε με μεγάλη αγωνία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κ. Δαμανάκη. 
      Ο κ. Κωνσταντίνος Καρτάλης έχει το λόγο για δύο λεπτά.
      ΚΩΝΣΤΑΝΤΙΝΟΣ ΚΑΡΤΑΛΗΣ: Κύριε Πρόεδρε, θα συνεχίσω σε σχέση με αυτά που είπε η κ. Δαμανάκη.
      Κύριε Υπουργέ, περιμέναμε από σας να μας πείτε άλλα πράγματα. Δεν περιμέναμε να μας κάνετε ένα μάθημα περί της νομικής επιστήμης όπως αυτή εξειδικεύεται στον αρχαιολογικό νόμο, ούτε περιμέναμε να μας πείτε ότι σηκώνετε τα χέρια ψηλά γιατί δεν έχετε αρμοδιότητα νομικού χαρακτήρα για να επέμβετε σε κάτι το οποίο προδήλως και καθομολογουμένως έχει δημιουργηθεί στην ελληνική επικράτεια. Δηλαδή εγώ κάνω το απλό ερώτημα: Αν αυτή η μεταβίβαση δημόσιας περιουσίας, δημόσιας έκτασης, αφορούσε το χώρο της Ακροπόλεως ή το χώρο της Βεργίνας, μας λέει το Υπουργείο Πολιτισμού ότι δεν μπορεί να κάνει τίποτα για να ανακτήσει αυτή την έκταση;
      Γιατί δεν καταγγέλλετε, λοιπόν, το θέμα, αφού τώρα έχετε γνώση γιατί μέχρι στιγμής είχατε το άλλοθι ότι δεν είχατε γνώση;
    Από τη στιγμή που δεν υπήρχε ατομική και συλλογική γνωμοδότηση, όπως διαβάσατε προηγουμένως σ’ ένα έγγραφο της διευθύντριας του Υπουργείου Πολιτισμού, δεν το ξέρατε θεωρητικά. Τώρα το γνωρίζετε. Γιατί δεν καταγγέλλετε, λοιπόν, στις αρμόδιες υπηρεσίες ότι έχει παραχωρηθεί παρανόμως, κατά παράβαση δηλαδή του ν. 3028 μία έκταση του ελληνικού δημοσίου στην οποία υπάρχουν κηρυγμένα αρχαιολογικοί χώροι; Εδώ είναι η δέσμευση η δική σας.
     Αυτό περιμένουμε από εσάς να μας πείτε πολιτικά ως Υπουργός Πολιτισμού, ως μέλος της ελληνικής Κυβέρνησης να κάνετε αυτές τις ενέργειες. Όσο δεν μας το λέτε, μπαίνει στο μυαλό μας η άποψη και η υπόνοια ότι συμμετέχετε ως Υπουργείο Πολιτισμού –όχι εσείς προσωπικά- στην προσπάθεια συγκάλυψης ενός πολύ μεγάλου ζητήματος που έχει απασχολήσει την ελληνική κοινωνία, έχει παραβιάσει προδήλως το νόμο, έχει παραβιάσει το Σύνταγμα της χώρας και δεν τιμά την κληρονομιά της Ελλάδας σ’ ό,τι αφορά τις αρχαιότητες. 
    Κύριε Υπουργέ, σε σχέση μ’ όλα αυτά τα οποία είπατε για τις υπηρεσίες του Υπουργείου Πολιτισμού, νομίζω ότι κάνετε ένα σοβαρό σφάλμα, όταν μας εγκαλείτε ότι προσπαθούμε να τις λοιδορήσουμε. Εμείς τιμούμε τις υπηρεσίες του Υπουργείου Πολιτισμού, πόσο μάλιστα που αρκετοί από εμάς έχουν υπηρετήσει το Υπουργείο Πολιτισμού, γνωρίζουμε τον, πραγματικά, εξαιρετικά φιλότιμο και εργατικό τρόπο με τον οποίο λειτουργούν, τη μεγάλη προσήλωση στο καθήκον την οποία έχουν και επανειλημμένως έχουμε την χείρα βοηθείας προς τα αιτήματά τους τόσο όσον αφορά στον προϋπολογισμό του Υπουργείου Πολιτισμού όσο και σ’ ό,τι αφορά στη διασφάλιση του καταργηθέντος ειδικού λογαριασμού του Υπουργείου Πολιτισμού στις τακτικές πιστώσεις του 2009. 
    Σας κάναμε και μία τέτοια ερώτηση στη Βουλή, αλλά δεν μας έχετε απαντήσει ακόμα, για να πειστούμε ότι μεριμνήσατε ως ηγεσία του Υπουργείου Πολιτισμού ότι οι υπάλληλοί σας θα έχουν τις ίδιες αμοιβές το 2009 όπως είχαν το 2008, τώρα που καταργήθηκε ο ειδικός λογαριασμός. Είναι, λοιπόν, σαφέστατα άδικο αυτό που είπατε ότι προσπαθούμε να υποβαθμίσουμε το έργο τους. Τους τιμούμε και τιμούμε και τον τελευταίο ‘Έλληνα αρχαιολόγο ο οποίος τιμά το Σύνταγμα της χώρας, για να προασπίσει τα συμφέροντα της πατρίδας μας και τα συμφέροντα της ιστορίας μας. 
    ΠΡΟΕΔΡΕΥΩΝ (Βαϊτσης Αποστολάτος): Ο κ. Αηδόνης έχει το λόγο για ένα λεπτό για δευτερολογία.
    ΧΡΗΣΤΟΣ ΑΗΔΟΝΗΣ: Κύριε Υπουργέ, σας άκουσα με πάρα πολύ μεγάλη προσοχή στην τοποθέτησή σας και, πραγματικά, βλέποντας την ανάπτυξη των επιχειρημάτων, μπορώ να πω ότι, τουλάχιστον, στο πρώτο δεκάλεπτό σας εξαντληθήκατε σε μία προσπάθεια παρουσίασης ιστορίας νομοθετικού έργου. Είναι γεγονός ότι αυτή η εισήγηση θα ήταν πάρα πολύ σπουδαία πιθανά σ’ ένα πανεπιστήμιο, όπου θα έπρεπε να ενημερωθούν οι φοιτητές, για το ποιά είναι η εξέλιξη της ιστορίας γύρω από το ζήτημα της προστασίας της πολιτιστικής μας κληρονομίας. 
    Μας εγκαλέσατε δε σ’ ένα σημείο ότι η συγκεκριμένη επερώτηση δεν έχει και νομική βάση. Μα εδώ δεν συζητάμε ούτε ιστορία νομοθεσίας ούτε Νομικό Κώδικα. Εκείνο το οποίο συζητάμε σήμερα είναι οι πολιτικές ευθύνες. Και νομίζω ότι το ελληνικό Κοινοβούλιο γι’ αυτό υπάρχει ως ένας θεσμός της δημοκρατίας, για να οδηγεί πάντοτε τα πολιτικά ζητήματα. 
    Θα ήθελα, λοιπόν, γιατί το πολιτικό ζήτημα βρίσκεται σ’ αυτό εδώ το έγγραφο, το οποίο σας το καταθέσαμε και πραγματικά στην προσπάθειά σας να αναπτύξετε τα επιχειρήματά σας επιμελώς αποκρύψατε, όπου λέει ότι σας δηλώνουν με το έγγραφό τους οι υπηρεσιακοί παράγοντες ότι η συγκεκριμένη έκταση δεν βρίσκεται σε αρχαιολογικό χώρο, όπως γνωρίζουμε πρόκειται για τμήμα της περιοχής, που έχει χαρακτηριστεί και προστατεύεται από τις διατάξεις του νόμου κ.λπ.. 
    Λέει, λοιπόν, ότι παρακαλούμε για τις δικές σας ενέργειες προς τη νομική υπηρεσία του Υπουργείου Πολιτισμού, ώστε η εν λόγο συμβολαιογραφική πράξη νη ακυρωθεί και ο προστατευόμενος χώρος να επιστρέψει στην κυριότητα του ελληνικού δημοσίου. Είναι αυτό που σας είπε και ο κ. Βενιζέλος, με πάρα πολύ καθαρό τρόπο. Το δημόσιο έδωσε τη γη, δεν την παραχώρησε ούτε ο Αηδόνης, ούτε ο Λιάπης. Αυτό χάρισε έκτασή του. Αυτό είχε και την ευθύνη και μέχρι τώρα δεν βλέπουμε τίποτε άλλο. 
    Εκείνο που, πραγματικά, μας συγκλονίζει, είναι ότι βλέπουμε έναν Πρωθυπουργό να ζει στην εικονική πραγματικότητα. Θεωρώ νομίζω ότι ο κ. Καραμανλής έχει βάλει προσομοιωτή ηθικής στο σπίτι του και προσπαθεί, πραγματικά, να μας πείσει ότι ό,τι ανήθικο συμβαίνει γύρω μας ότι είναι και το πλέον ηθικό. Και αυτό είναι εγκληματικό για την κουλτούρα την οποία εμείς οφείλουμε να δώσουμε στην ελληνική κοινωνία και ιδιαίτερα στους νέους ανθρώπους. Δεν είναι δυνατόν σήμερα, να παράγεται εδώ ένας πολιτικός πολιτισμός εδώ μέσα όπου όλα συγχωρούνται στους πλέον απατεώνες! Και επιτέλους κάποια στιγμή, σ’ αυτό το πολιτικό σύστημα όταν υπάρχουν άνθρωποι οι οποίοι απλώνουν τα χέρια τους, πρέπει κάποια στιγμή να καταλάβουμε ότι δεν αφορά τις παρατάξεις τους, είναι σε μεμονωμένες προσωπικότητες οι ευθύνες. Μόνο τότε θα προστατευτεί ο πολιτικός κόσμος, όταν θα συνειδητοποιήσουμε εδώ μέσα όλοι εμείς ότι όλοι αυτοί που κυκλοφορούν δίπλα μας και απλώνουν τα χεράκια τους, πρέπει να τους τα κόψουμε εμείς οι ίδιοι. Δεν οφείλουμε να τους προστατεύουμε.
      Άρα, λοιπόν, όταν μπούμε σε μία τέτοια πολιτική κουλτούρα, πραγματικά και η ελληνική κοινωνία θα σταματήσει να μας γυρνάει την πλάτη και φυσικά η απαξίωση δεν θα είναι ο επισκέπτης της πολιτικής συνεχώς.
      Αν θέλετε, λοιπόν, πραγματικά να δώσετε λύσεις, τις επόμενες ημέρες υπάρχουν οι προκλήσεις μπροστά σας. Και πραγματικά σαν Κυβέρνηση, οφείλετε να τις αποδεχθείτε.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κ. Αηδόνη.
      Ο κ. Δημήτρης Λιντζέρης έχει το λόγο για ένα λεπτό.
      Θα ακολουθήσει ο κ. Μπόλαρης επίσης για ένα λεπτό και θα κλείσουμε τις δευτερολογίες.
      ΑΝΑΣΤΑΣΙΑ – ΣΥΛΒΑΝΑ ΡΑΠΤΗ: Κι εγώ, κύριε Πρόεδρε, για δύο λεπτά.
      ΠΡΟΕΔΡΕΥΩΝ (Βαΐτσης Αποστολάτος): Κυρία Ράπτη, κατά τον Κανονισμό δεν έχετε ούτε μισό λεπτό.
      ΔΗΜΗΤΡΙΟΣ ΛΙΝΤΖΕΡΗΣ: Γιατί ένα λεπτό, κύριε Πρόεδρε;
      ΠΡΟΕΔΡΕΥΩΝ (Βαΐτσης Αποστολάτος): Κυρία Ράπτη, μιλήσατε έβδομη. Ελάτε, αν θέλετε, στη Γραμματεία για να τα δούμε.
      Κύριε Λιντζέρη, έχετε το λόγο…
      ΔΗΜΗΤΡΙΟΣ ΛΙΝΤΖΕΡΗΣ: Γιατί μόνο για ένα λεπτό, κύριε Πρόεδρε; Πέντε λεπτά δεν δικαιούμαι;
      ΠΡΟΕΔΡΕΥΩΝ (Βαΐτσης Αποστολάτος): Διότι σύμφωνα με το χρόνο, που έχει τηρηθεί ακριβώς, δικαιούστε μόνο ένα λεπτό. Είδατε ότι και στον προηγούμενο συνάδελφο, υπερδιπλασιάστηκε ο χρόνος.
      Μη χάνουμε το χρόνο. Γνωρίζετε καλά…
      ΔΗΜΗΤΡΙΟΣ ΛΙΝΤΖΕΡΗΣ: Μηδενίστε σας παρακαλώ το χρόνο, για να ξεκινήσω.
      Μπορεί ο Υπουργός, ο κ. Λιάπης, να προσπάθησε με περισσή αστική ευγένεια, είναι αλήθεια, να μας δώσει κάποια απάντηση. Δεν απάντησε, όμως, καθόλου επί της ουσίας. Και θα ήθελα να τον παρακαλέσω, να ξαναδεί ένα έγγραφο, το οποίο συγκεκριμένα έχουμε καταθέσει και το οποίο ρητά και κατηγορηματικά γράφει –με υπογραφή έφορου προϊστάμενου αρχαιοτήτων- ότι το συγκεκριμένο ακίνητο του δημοσίου, μετατρέπεται σε ελεύθερο και διαθέσιμο και δεν είναι αναγκαίο για στεγαστικές ανάγκες του δημοσίου. Αυτή είναι απόφαση του ελληνικού δημοσίου.
      Όταν εκεί μέσα υπάρχουν συγκεκριμένες αρχαιότητες και όταν πολλώ δε μάλλον η σύζυγος του τότε Υπουργού Πολιτισμού είναι η συμβολαιογράφος και ο αδελφός της συζύγου του και υποψήφιος Βουλευτής της Νέας Δημοκρατίας στο Νομό Αιτωλοακαρνανίας είναι νομικός σύμβουλος, αν αυτό δεν είναι κατάχρηση εξουσίας και η ουσία της οίησης και της διαφθοράς, τότε τι είναι;
      Θα αναφερθώ επ’ ολίγον στον κ. Παναγιωτόπουλο. 
      Ο κ. Παναγιωτόπουλος μ’ ένα λαϊκισμό και με μία συζήτηση, η οποία, πραγματικά, προσβάλλει το κοινοβουλευτικό ήθος -διότι ήταν απών απ’ ό,τι φαίνεται- είπε τα ακριβώς αντίθετα από αυτά που εμείς είχαμε καταθέσει. Και βεβαίως, ήθελε να μετατοπίσει το θέμα και να θεωρήσει ότι το πρόβλημα είναι του ΠΑ.ΣΟ.Κ..
      Ακούστε, λοιπόν, διότι τα πράγματα είναι συγκεκριμένα. Σας τα είπε και ο κ. Βενιζέλος.
      Εμείς λέμε «ναι» στην αναψηλάφηση όλων των πολιτικών, ηθικών ή άλλων ευθυνών που αφορούν το παρελθόν. Ιδού η Ρόδος. Εσείς αν δεν θέλετε να συγκαλύψετε τις δικές σας ανομίες ή τις ανομίες όπου κι αν υπάρχουν, αν είστε υπέρ της αποκάλυψης, δεν έχετε παρά την ερχόμενη Παρασκευή να ψηφίσετε υπέρ της προανακριτικής επιτροπής.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Λιντζέρη.
      Ο κ. Μάρκος Μπόλαρης έχει το λόγο για ένα λεπτό.
      Κύριε Μπόλαρη, αν τηρήσετε το χρόνο, θα δώσουμε το ένα λεπτό που ζητάει η κ. Ράπτη.
      ΜΑΡΚΟΣ ΜΠΟΛΑΡΗΣ: Μην είστε τόσο αυστηρός, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Δεν είμαι. Προχωρήστε εσείς.
      ΜΑΡΚΟΣ ΜΠΟΛΑΡΗΣ: Κύριε Υπουργέ, είπατε ότι όλα έγιναν νόμιμα. Όλες οι πράξεις της διοίκησης, βασίζονται σε παράνομες υπουργικές αποφάσεις. Και τα συμβόλαια που στηρίζονται στις παράνομες υπουργικές αποφάσεις, είναι μετέωρα, για όλους τους άλλους λόγους, συν για το γεγονός ότι παραβιάζουν τον αρχαιολογικό νόμο. 
      Και αυτό, κύριε Υπουργέ, δεν είναι βολή, όπως καταλαβαίνετε, κατά των υπηρεσιών του Υπουργείου Πολιτισμού και των αρχαιολόγων, αλλά είναι βολές κατά της Κυβέρνησης και των Υπουργών, που έχουν τις ευθύνες για τη σύνταξη αυτών των υπουργικών αποφάσεων, που δεν δημοσιεύτηκαν και στο Φ.Ε.Κ. και πάνω στις οποίες στηρίχθηκαν τα συμβόλαια.
      Η λύση είναι απλή. Να δεχθείτε την πρόταση νόμου του ΠΑ.ΣΟ.Κ., για να ακυρωθούν όλα αυτά. 
      Υπενθυμίζω ότι πρόβλημα με τους αρχαιολογικούς χώρους υπάρχει τόσο πέριξ της λίμνης Βιστωνίδας –Περιθεώριο, Αναστασιούπολη και Πόροι- όσο και στην Ουρανούπολη, με τα οκτώμισι χιλιάδες στρέμματα, όπου υπάρχουν τα βυζαντινά μοναστήρια και άλλοι αρχαιολογικοί χώροι κηρυγμένοι.
      Κλείνω, λέγοντας το εξής: Δεν υπάρχουν «πράσινες ρίζες» στην υπόθεση. Ο κ. Δρυς αναγνώρισε την εκκλησία στη νησίδα του Αγίου Νικολάου και μόνον αυτή. Ο παρακαθήμενος Υπουργός Γεωργίας το ξέρει πολύ καλά. Ο δε κ. Φωτιάδης, παρέδωσε την υπόθεση σε σημείο μηδέν. Είχε αναπέμψει πίσω την απόφαση. Ό,τι σκανδαλώδες έγινε στη Μονή Βατοπαιδίου, αφορά την Κυβέρνηση της Νέας Δημοκρατίας, αποφάσεις του κ. Δούκα, αποφάσεις του κ. Μπασιάκου, αποφάσεις του Υπουργείου Εργασίας, παρεμβάσεις από τον Υπουργό Επικρατείας και τη σιωπή του Υπουργείου Πολιτισμού.
      Σας ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Μπόλαρη.
         Κυρία Συλβάνα Ράπτη, έχετε το λόγο για ένα λεπτό.
         ΑΝΑΣΤΑΣΙΑ-ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
         Κύριοι συνάδελφοι, δύο πράγματα μόνο θέλω να πω.
         Πρώτον, διερωτώμαι: Εάν μ’ αυτόν τον τρόπο, το Υπουργείο Πολιτισμού υπερασπίζεται τους κηρυγμένους αρχαιολογικούς χώρους και τα μνημεία, άραγε με ποιον τρόπο υπερασπίζεται, πολεμά και παλεύει το αίτημα της χώρας μας, για την επιστροφή των μαρμάρων του Παρθενώνα;
         Δεύτερο και τελευταίο σημείο. Επειδή στη χώρα ο ίδιος ο Πρωθυπουργός έχει διαπιστώσει ότι στράβωσε το κλίμα, θα προσθέσω ότι εκτός από το κλίμα με «ι» υπάρχει και το κλήμα με «η». Ξέρετε, ο σοφός λαός λέει ότι «το στραβό το κλήμα το τρώει ο γάιδαρος». Και ο νοών νοείτω. 
         Ευχαριστώ, κύριε Πρόεδρε.
         ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ πολύ για την τήρηση του χρόνου.
         Με την κ. Ράπτη κλείνει ο κύκλος των δευτερολογιών.
         Το λόγο έχει ο Υπουργός Πολιτισμού κ. Λιάπης για δέκα λεπτά, προκειμένου να δευτερολογήσει.
         ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι συνάδελφοι, πίστευα και πιστεύω ότι η πολιτική οξύτητα και οι ακρότητες, όσες φορές χρησιμοποιήθηκαν στην πολιτική μας ζωή, μόνο δεινά επέφεραν στον τόπο. Τα παραδείγματα είναι πολλά και δεν θα μπω στον πειρασμό να τα αναφέρω. 
         ΑΠΟΣΤΟΛΟΣ ΚΑΚΛΑΜΑΝΗΣ: Το ’65 έγινε αυτό. Πολύ σωστά το λέτε.
         ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Πιστεύω ότι όλοι και όλες εδώ μέσα, σ’ αυτόν το χώρο που αποτελεί την καρδιά της δημοκρατίας μας, τα έχουμε, πράγματι, γνωρίσει και πληρώσει.
         ΑΠΟΣΤΟΛΟΣ ΚΑΚΛΑΜΑΝΗΣ: Και το ’89, επίσης, έγινε αυτό.
	ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Δυστυχώς η Αξιωματική Αντιπολίτευση, καταφεύγει για άλλη μια φορά στον εύκολο δρόμο του λαϊκισμού. Υιοθετεί ακραίες θέσεις, για να εισπράξει πρόσκαιρα κομματικά οφέλη. Τα βάζει ακόμη και με θεσμούς και αξίες. Αντί για επιχειρήματα, στο πλαίσιο της ειλικρινούς και υπεύθυνης πολιτικής αντιπαράθεσης, που είναι και θεμιτή και χρήσιμη, επιλέγει την τακτική του «πες, πες όλο και κάτι θα μείνει». 
         Μέσα, λοιπόν, σ’ αυτήν τη δημαγωγική σπουδή κινήθηκε, καταθέτοντας αυτήν την επερώτηση προς το Υπουργείο Πολιτισμού. Ακόμη και η ανάγνωσή της αποδεικνύει ότι κάποιοι για να δημιουργήσουν αυτήν την εικόνα σύγχυσης, την συνέταξαν πρόχειρα και στο πόδι. Βρίθει νομικών ακροβασιών, ακόμη και ιστορικών ανακριβειών.
         Για να μπούμε όμως σε θέματα ουσίας, το είπα και το επαναλαμβάνω, για να είναι ξεκάθαρο σ’ όλους και σ’ όλες, στον ελληνικό λαό, στους πολίτες που μας ακούν και μας κρίνουν, ότι όλα τα μνημεία, ανεξάρτητα από το ιδιοκτησιακό καθεστώς, ανεξάρτητα σε ποιον ανήκαν, ανήκουν ή θα ανήκουν χθες, σήμερα και αύριο, προστατεύονται από το Υπουργείο Πολιτισμού και τις αρμόδιες αρχαιολογικές υπηρεσίες. Κανένας δεν μπορεί να παραβιάσει το νόμο, ο οποίος είναι άλλωστε ξεκάθαρος. Η προστασία που απολαμβάνει κάθε μνημείο, που βρίσκεται το ακίνητο που μεταβιβάζεται, είναι ανεξάρτητη του ιδιοκτησιακού καθεστώτος. Μόνο –και πάλι ο νόμος είναι σαφής- όταν κάποιος επιχειρήσει, έστω και να επέμβει σε ακίνητα μνημεία ή αρχαιολογικούς χώρους, τότε έχει το δικαίωμα και την υποχρέωση το Υπουργείο Πολιτισμού να παρέμβει και να επιβάλει τις αντίστοιχες κυρώσεις του νόμου. Είμαι απόλυτα σαφής και ξεκάθαρος.
         Είπατε ότι πρέπει να υπάρχουν ποινικές κυρώσεις. Το ανέφερε ο κ. Βενιζέλος. Πρέπει να σας θυμίσω ότι η ποινική διάταξη του άρθρου 59 του ν.3228/2002 που αναφέρατε, τιμωρεί την χωρίς έγκριση μεταβίβαση μνημείων, κύριε Βενιζέλο, όχι ακινήτων εκτάσεων μέσα στις οποίες βρίσκονται μνημεία, όπως συμβαίνει στην προκείμενη περίπτωση.
         (Θόρυβος από την πτέρυγα του ΠΑ.ΣΟ.Κ.)
         ΕΥΑΓΓΕΛΟΣ ΒΕΝΙΖΕΛΟΣ: Όταν μεταβιβάζεται η έκταση, δεν μεταβιβάζεται το μνημείο;
         ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Επίσης ο ισχυρισμός είναι αβάσιμος…
         ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, ο υπηρεσιακός παράγοντας που σας έδωσε αυτό το σημείωμα σας εκθέτει. 
         ΠΡΟΕΔΡΕΥΩΝ (Βαΐτσης Αποστολάτος): Σας παρακαλώ πολύ να μη διακόπτετε.
         ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Όπως είναι αβάσιμος ο ισχυρισμός ότι δήθεν τα συμβόλαια αυτά μπορούν να ακυρωθούν με αίτηση ακύρωσης στα διοικητικά δικαστήρια. Όπως είναι γνωστό, τα συμβόλαια δεν είναι διοικητικές πράξεις. 
         ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, ο υπηρεσιακός παράγοντας που σας έδωσε αυτό το σημείωμα, σας εκθέτει. Να τον διώξετε από το Υπουργείο.
         ΕΥΑΓΓΕΛΟΣ ΒΕΝΙΖΕΛΟΣ: Σας απαντήσαμε σ’ αυτά.
         ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Όχι πρέπει να σας πω κάτι άλλο, γιατί εδώ έχετε μια διαφωνία με την κ. Δαμανάκη.
         ΠΡΟΕΔΡΕΥΩΝ (Βαΐτσης Αποστολάτος): Κύριε Βενιζέλο, έχετε και δευτερολογία.
         Κύριε Υπουργέ, μην απαντάτε. Συνεχίστε.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Εμείς, λοιπόν, στο Υπουργείο Πολιτισμού, δεν μπορούμε να έχουμε καμμία αρμοδιότητα για την ακύρωση αυτών των συμβολαίων. Την αρμοδιότητα την έχει άλλο Υπουργείο. Ό,τι μπορούσαμε, λοιπόν, να κάνουμε, το κάναμε. 
      ΜΑΡΙΑ ΔΑΜΑΝΑΚΗ: Ποιό;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Ξέρει ο κ. Βενιζέλος που το είπε στην πρωτολογία του. Όχι πάντως το Υπουργείο Πολιτισμού. Όχι το Υπουργείο Πολιτισμού.
      ΑΠΟΣΤΟΛΟΣ ΚΑΚΛΑΜΑΝΗΣ: Να διακόψουμε για να μας πει ο κ. Βενιζέλος.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Από την άλλη, δεν υπάρχει καμμία πρόβλεψη για την έγκριση, πριν, από την Αρχαιολογική Υπηρεσία, για τη μεταβίβαση ακίνητης ιδιοκτησίας. Πριν, δεν έχουμε καμμία δυνατότητα. Εάν, λοιπόν, επαναλαμβάνω είναι αυτή η πρότασή σας, να ξαναδούμε το νόμο σας. Είμαι ανοικτός σε κάθε συζήτηση. Εάν πιστεύετε, κυρία Δαμανάκη, ότι πριν από κάθε αγοραπωλησία πρέπει να έχει λόγο η Αρχαιολογική Υπηρεσία, να μας καταθέσετε την πρότασή σας και να το πείτε στους πολίτες, που σ’ αυτήν την περίπτωση και στη δική σας πρόταση, θα υπάρχουν ατέρμονες γραφειοκρατικές διαδικασίες. Αυτό θέλετε; Και δεν μπορεί να υπάρχει νομοθεσία a la carte. Άλλα ισχύουν για το δημόσιο, άλλα ισχύουν για τους ιδιώτες. 
      Κυρίες και κύριοι, γνωρίζουν όλοι πολύ καλά, ότι η Κυβέρνηση έκανε και θα κάνει ό,τι είναι απαραίτητο, ό,τι είναι νομικά επιτρεπτό, ό,τι είναι συνταγματικά επιβεβλημένο και θα ρίξει φως σ’ όλες τις πτυχές αυτής της υπόθεσης. Στο Υπουργείο Πολιτισμού λειτουργούμε σύννομα, υπάρχουν νόμοι, αυτούς εφαρμόζουμε. Για να αντιστραφούν μάλιστα αυτά τα αποτελέσματα, πήραμε ήδη αποφάσεις. Η Νέα Δημοκρατία ζήτησε εξεταστική επιτροπή, γιατί μόνο με αυτήν μπορούν εν δυνάμει να αποδοθούν πολιτικές και ποινικές ευθύνες, όπου και αν προκύψουν. Η προανακριτική επιτροπή δεν είναι παρά ένα τρικ του ΠΑ.ΣΟ.Κ., για να πετύχει την απαλλαγή των δικών του ευθυνών, των δικών του στελεχών  και δεν είναι τυχαίο ότι τα μικρά κόμματα της Αριστεράς, ήδη το έχουν επισημάνει. Η Κυβέρνηση είναι αποφασισμένη να αποδώσει ευθύνες, όπου αυτές βρίσκονται, είτε πολιτικές, είτε ποινικές και η εξεταστική των πραγμάτων επιτροπή, είναι μονόδρομος.
      Κυρίες και κύριοι συνάδελφοι, τελειώνοντας, ούτε την ιστορία μας εκχωρούμε, ούτε την κληρονομιά μας. Πιστεύω ότι σ’ αυτό, μπορούμε όλοι να συμφωνήσουμε. Δεν μπορούμε για μικροεντυπώσεις να δίνουμε την εικόνα ότι στην Ελλάδα, την κοιτίδα του ευρωπαϊκού πολιτισμού, μπορεί να υπάρχει έστω κι ένας Έλληνας πολιτικός, ανεξάρτητα κομματικού χώρου, που μπορεί αυτές τις αξιακές αρχές να τις καταπατά. Δεν το δεχόμαστε, μπορεί να μη συμφωνούμε σε όλα -αυτό άλλωστε δεν θα ήταν και ιδιαίτερα δημοκρατικό- μπορεί να μη μπορούμε να τα βρούμε, να έχουμε διαφορετικές πολιτικές προσεγγίσεις και θεωρήσεις σε διάφορα θέματα, αλλά δεν μπορούμε να δυναμιτίζουμε τα θεμέλια ενός πολιτικού πολιτισμού που καθιερώσαμε όλοι μαζί, θα ομολογήσω, στη μεταπολιτευτική μας ζωή. 
      Σας ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τον κύριο Υπουργό.
      Ο Κοινοβουλευτικός Εκπρόσωπος του ΠΑ.ΣΟ.Κ. έχει το λόγο για έξι λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Θα μιλήσω παραπάνω, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ό,τι θέλετε. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, είναι προφανές ότι η κοινοβουλευτική πλειοψηφία της Νέας Δημοκρατίας, όπως εκπροσωπήθηκε σήμερα από τον κ. Παναγιωτόπουλο, δεν είχε το χρόνο, καθώς προετοιμάζεται να αντιμετωπίσει την επόμενη φάση της κρίσης της, να παρακολουθήσει αυτά που είπαμε στην πρώτη φάση της συζήτησης εδώ. 
      ΜΑΡΙΑ ΔΑΜΑΝΑΚΗ: Ούτε στη δεύτερη.
      ΕΥΑΓΓΕΛΟΣ ΒΕΝΙΖΕΛΟΣ: Γιατί αν ο κ. Παναγιωτόπουλος δεν ήταν απασχολημένος με τη σύνταξη του πύρινου λόγου του, με τον οποίο πάλι επιχειρεί έναν ακραίο συμψηφισμό ευθυνών, μεταξύ ΠΑ.ΣΟ.Κ. και Νέας Δημοκρατίας, θα είχε καταλάβει πως η επίσημη θέση του ΠΑ.ΣΟ.Κ., είναι ότι ψηφίζουμε και την εξεταστική επιτροπή και καλούμε τη Νέα Δημοκρατία και τα μικρότερα κόμματα της Αντιπολίτευσης, να υπερψηφίσουν και αυτά την προανακριτική επιτροπή.
      Κάλεσα, επίσης, στην αρχική μου ομιλία τη Νέα Δημοκρατία, να πάρει πρώτη επίσημα θέση, εδώ μέσα στην Αίθουσα της Βουλής των Ελλήνων, ότι δεν πρόκειται να υπεκφύγει, ότι θα είναι παρούσα την Παρασκευή στη συζήτηση για την προανακριτική επιτροπή και δεν θα επιβάλλει την αποχώρηση των Βουλευτών της από τη ψηφοφορία. Γιατί η ψήφος του Βουλευτή σε μία μυστική ψηφοφορία ποινικού χαρακτήρα, είναι ψήφος κατά συνείδηση και δεν υπόκειται στους κανόνες της πολιτικής σκοπιμότητας και της κομματικής πειθαρχίας. 
      Είμαι απόλυτα πεπεισμένος ότι υπάρχουν πάρα πολλοί συνάδελφοι της Νέας Δημοκρατίας που θα κρίνουν κατά συνείδηση αναγκαία τη σύσταση και της προανακριτικής επιτροπής. Άρα υπάρχουν στη Βουλή των Ελλήνων οι αριθμητικές, πολιτικές και συνειδησιακές προϋποθέσεις, να συγκροτηθεί και η εξεταστική και η προανακριτική επιτροπή, έτσι ώστε να διερευνήσουμε τα πάντα, να μην είναι κανείς παραπονούμενος σε βάθος, αλλά και να ανακόψουμε τον κίνδυνο της παραγραφής, σεβόμενοι και τα όσα περιλαμβάνει στην παραγγελία του προς την Εισαγγελία Εφετών Αθηνών ο κύριος εισαγγελέας του Αρείου Πάγου, ο οποίος μ’ αυτήν του την παραγγελία, προσπαθώντας άτεχνα να προστατεύσει τους Υπουργούς της Κυβέρνησης του κ. Καραμανλή, ανοίγει διάπλατα το δρόμο της αναζήτησης των ποινικών ευθυνών των ίδιων των Υπουργών.
      Δεν έλαβα απαντήσεις, άρα δεν υπάρχει οδός διαφυγής. Η Νέα Δημοκρατία είναι υποχρεωμένη να παραστεί. Θα είναι αστείο το θέαμα να αποχωρεί η Πλειοψηφία της Βουλής από την Αίθουσα και από την ψηφοφορία. Τι θα κάνουν άραγε τα μέλη του Προεδρείου και ο Πρόεδρος της Βουλής σ’ αυτήν την περίπτωση; Ως εκ τούτου, το πικρό ποτήριο είναι υποχρεωμένος ο κ. Καραμανλής να το πιει μέχρι το τέλος στη διαδικασία αυτή και νομίζω ότι άφησε ανοικτό το ενδεχόμενο να συσταθεί τελικά και προανακριτική επιτροπή, κατά τη χθεσινή του συνέντευξη στις Βρυξέλλες.
      Χαίρομαι επίσης και καλωσορίζω τη θέση του κ. Αλαβάνου πως ο Συνασπισμός  Ριζοσπαστικής Αριστεράς, με την Κοινοβουλευτική του Ομάδα, θα υπερψηφίσει τελικά και την πρόταση του ΠΑ.ΣΟ.Κ. για τη σύσταση προανακριτικής επιτροπής. Βεβαίως δεν παρουσίασε κατά τρόπο γνήσιο και αληθή τη θέση του ΠΑ.ΣΟ.Κ.. Εμείς είχαμε πει ότι είναι μία συζήτηση άνευ αντικειμένου η συζήτηση για την εξεταστική επιτροπή, όσο ο κ. Καραμανλής διατύπωνε τη θέση ότι πρέπει να ολοκληρωθεί η δικαστική έρευνα, πριν φθάσουμε στην εξεταστική επιτροπή. Χωρίς τη συμμετοχή της Νέας Δημοκρατίας δεν θα μπορούσε η Αντιπολίτευση να επιβάλει τη συγκρότηση εξεταστικής επιτροπής και απλώς θα υπήρχε ένα πυροτέχνημα μιας συζήτησης στην Ολομέλεια για λίγες ώρες…
      ΑΠΟΣΤΟΛΟΣ ΚΑΚΛΑΜΑΝΗΣ: Με ανοικτή ψηφοφορία.
      ΕΥΑΓΓΕΛΟΣ ΒΕΝΙΖΕΛΟΣ: …καθώς η ανοικτή ονομαστική ψηφοφορία, δεν αφήνει περιθώριο στους Βουλευτές της Πλειοψηφίας να διαφωνήσουν.
      Τώρα όμως ο κ. Καραμανλής, δεν παίρνει την πρωτοβουλία σύστασης εξεταστικής επιτροπής. Σύρεται αναγκαστικά στη σύσταση της εξεταστικής επιτροπής, γιατί αντιλαμβάνεται το τεράστιο πολιτικό κόστος που έχει ήδη καταβάλει και αντιλαμβάνεται ότι δίπλα στο σκάνδαλο του Βατοπαιδίου, υπάρχει πια ένα σκάνδαλο παρέμβασης στην ανεξαρτησία της δικαιοσύνης και ως εκ τούτου είναι υποχρεωμένος να κάνει το λιγότερο που μπορεί να γίνει, που είναι η σύσταση της εξεταστικής επιτροπής.
      Αντιλαμβάνομαι επίσης την ανάγκη που πολλές φορές νιώθει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. να επιτίθεται κυρίως στο ΠΑ.ΣΟ.Κ. Ανέπτυξε επερώτηση προς τις προηγούμενες κυβερνήσεις του ΠΑ.ΣΟ.Κ., αντί να συμβάλλει στην ανάπτυξη της επερώτησης προς την Κυβέρνηση της Νέας Δημοκρατίας. Και επικαλέστηκε έγγραφα ενός καλού αρχαιολόγου της υπηρεσίας, της 12ης Εφορείας Βυζαντινών Αρχαιοτήτων, ο οποίος υπέβαλε την αναφορά του αυτή προς τον εαυτό του, ως ασκούντα χρέη προϊσταμένου της εφορείας. Αυτός και η υπηρεσία του είναι το Υπουργείο Πολιτισμού στην περιοχή, η αρμόδια περιφερειακή υπηρεσία, η αρμόδια εφορεία Βυζαντινών Αρχαιοτήτων έπρεπε να έχει συγκροτημένο φάκελο και όλα τα τεκμήρια της επιστημονικής υποστήριξης των θέσεων του δημοσίου και το έκανε καλά ως μάρτυρας αυτό, ο συγκεκριμένος αρχαιολόγος. Αλλά όλα αυτά, λέγονται μετά την αναπομπή της υπόθεσης συνολικά στο Γνωμοδοτικό Συμβούλιο Δημοσίων Κτημάτων, από τον κ. Φωτιάδη, η οποία έγινε στις 30 Οκτωβρίου 2003. Η δίκη διεξήχθη στις 5.11.2003 με σφοδρή αντιδικία εκ μέρους του δημοσίου και με υπεράσπιση όλων των θέσεων του δημοσίου από τον πάρεδρο του Νομικού Συμβουλίου του Κράτους και τους δύο μάρτυρες, εκ των οποίων ο ένας ήταν ο αρχαιολόγος του Υπουργείου Πολιτισμού και η δική μου απάντηση στον κ. Δραγασάκη δίδεται στις αρχές Δεκεμβρίου, όπου λέω ρητά ότι το Υπουργείο Πολιτισμού δεν είχε ενημερωθεί ως τότε από το Υπουργείο Οικονομικών, αλλά είχε ήδη προηγηθεί η αναπομπή, η οποία εκδικάστηκε οκτώ μήνες αργότερα, επί των ημερών της Νέας Δημοκρατίας, τον Ιούνιο του 2004.
      Όμως ο κ. Δούκας, έκανε αποδεκτή την υπ’ αριθμόν 26/2004 γνωμοδότηση του γνωμοδοτικού συμβουλίου, που απέρριψε την αναπομπή του κ. Φωτιάδη, που δεν έλαβε υπ’ όψιν όσα μεσολάβησαν στη δίκη, που δεν έλαβε υπ’ όψιν την εκκρεμοδικία, το φάκελο που είχε συγκροτηθεί, τα όσα είπαν οι αρχαιολόγοι του Υπουργείου Πολιτισμού και ως μάρτυρες και ως επιστήμονες και ως διοικητικά στελέχη και έτσι είχαμε και τη γνώμη του Νομικού Συμβουλίου του Κράτους, να παραιτηθεί από την έκδοση απόφασης το ελληνικό δημόσιο, την οποία επίσης απεδέχθη ο κ. Δούκας. Αυτά όμως συνέβησαν οκτώ μήνες αργότερα. Τόσο πολύ χρειάστηκε το γνωμοδοτικό συμβούλιο, ενώ όλες οι άλλες διαδικασίες ήταν εντυπωσιακά ταχύρυθμες στη συνέχεια.
    Θα παρακαλούσα, λοιπόν, τον κ. Αλαβάνο, τώρα που αντελήφθη ότι πρέπει το κόμμα του να ψηφίσει και την προανακριτική επιτροπή, να κατεβάσει τους τόνους και να προσανατολίσει σωστά την κριτική του προς τη Νέα Δημοκρατία, γιατί δεν έχει αντικείμενο αυτή η μονομερής και ετεροβαρής κριτική προς το ΠΑ.ΣΟ.Κ..
    Αντιλαμβάνομαι, επίσης, κυρίες και κύριοι συνάδελφοι, τη δύσκολη θέση στην οποία βρίσκεται το Κ.Κ.Ε.. Είμαι βέβαιος ότι μετά τη δήλωση του ΠΑ.ΣΟ.Κ. ότι θα ψηφίσει και την εξεταστική επιτροπή, μετά τη σαφή τοποθέτηση του ΣΥ.ΡΙΖ.Α. ότι θα ψηφίσει και την προανακριτική επιτροπή, μετά την εξ αρχής δεδομένη θέση του Λαϊκού Ορθόδοξου Συναγερμού ότι θα ψηφίσει και την προανακριτική επιτροπή και λαμβάνοντας υπ’ όψιν ότι υπάρχουν οι προϋποθέσεις υπερψήφισης μέσω της μυστικής ψηφοφορίας και απ’ όσους Βουλευτές της Νέας Δημοκρατίας έχουν το αίσθημα του δικαίου ισχυρό, το Κ.Κ.Ε. θα συμπράξει, ώστε να έχουμε την Παρασκευή και την απόφαση του Σώματος για τη συγκρότηση προανακριτικής επιτροπής. 
    Έφτασε τώρα η ώρα της αλήθειας και επαναλαμβάνω και απ’ αυτό το Βήμα, αυτό που είχα την ευκαιρία εκ μέρους του ΠΑ.ΣΟ.Κ. να διατυπώσω χθες στη Διάσκεψη των Προέδρων, το έχω πει όμως και στην Ολομέλεια αρκετές φορές ως τώρα. Υπάρχει πλέον από τον Κανονισμό και το Σύνταγμα, υποχρέωση αποστολής του φακέλου από τους εισαγγελικούς λειτουργούς που διενεργούν την προκαταρκτική εξέταση στη Βουλή, προκειμένου η Ολομέλεια της Βουλής, να λάβει υπ’ όψιν της τα στοιχεία του φακέλου όπως αυτός έχει συγκροτηθεί έως τώρα, για την απόφαση σύστασης της προκαταρκτικής επιτροπής. 
    Εάν οι αρμόδιοι εισαγγελικοί λειτουργοί δεν διευκολύνουν το μείζον πολιτειακό όργανο που είναι η Βουλή των Ελλήνων στην άσκηση της αρμοδιότητάς του αυτής, σύμφωνα με το άρθρο 86 του Συντάγματος, τότε η Βουλή, θα ασκήσει αυτήν την αρμοδιότητά της, με το βασικό έγγραφο με το οποίο άρχισε η ποινική προδικασία, που είναι η παραγγελία του Εισαγγελέα του Αρείου Πάγου, που στοιχειοθετεί την αντικειμενική υπόσταση πολύ σοβαρών εγκλημάτων, το σώμα τέλεσης των οποίων, είναι υπουργικές αποφάσεις και κοινές υπουργικές αποφάσεις και η επιτροπή με το πόρισμά της, θα εισηγηθεί στη Βουλή εάν πρέπει να ασκηθεί ή να μην ασκηθεί δίωξη και πάλι με  πολύ μεγάλη συστολή και με πολύ μεγάλη προσοχή, διότι δεν είμαστε υπέρ της ποινικοποίησης της πολιτικής ζωής αλλά είμαστε υπέρ της διαφάνειας και υπέρ του αισθήματος δικαιοσύνης και  υπέρ του καθήκοντος σεβασμού προς τον πολίτη, γιατί ακόμη και αν ασκηθεί δίωξη, υπάρχει κύρια ανάκριση από αρεοπαγίτη και βούλευμα δικαστικού συμβουλίου, εάν πρέπει να γίνει ή να μη γίνει κατηγορία. Έχει ολοκληρωθεί και εκσυγχρονισθεί το σύστημα με την αναθεώρηση του 2001. Άρα τίποτε δεν γίνεται βιαστικά και τίποτε δεν γίνεται για λόγους πολιτικής σκοπιμότητας ή πολύ περισσότερο, πολιτικής εκδίκησης. Ό,τι κάνουμε, το κάνουμε με αίσθημα θεσμικής ευθύνης και πολιτικής σοβαρότητας.
    ΑΠΟΣΤΟΛΟΣ ΚΑΚΛΑΜΑΝΗΣ: Όπως συνέβη και στο παρελθόν.
    ΕΥΑΓΓΕΛΟΣ ΒΕΝΙΖΕΛΟΣ: Γι’ αυτό καλούμε όλα τα κόμματα της Βουλής, να υπερψηφίσουν την πρόταση νόμου του ΠΑ.ΣΟ.Κ., για την άμεση εκκαθάριση της υπόθεσης με ακύρωση των διοικητικών πράξεων και των συμβάσεων εκ του νόμου και γι’ αυτό καλούμε και τη Νέα Δημοκρατία και τα κόμματα της Αντιπολίτευσης να ψηφίσουμε όλοι μαζί την Τετάρτη τη σύσταση της εξεταστικής επιτροπής και την Παρασκευή τη σύσταση της προανακριτικής επιτροπής.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κύριο Κοινοβουλευτικό Εκπρόσωπο του ΠΑ.ΣΟ.Κ..
      Κυρίες και κύριοι συνάδελφοι, είμαι υποχρεωμένος να αναγνώσω δύο ανακοινώσεις προς το Σώμα.
      Ανακοίνωση πρώτη:  Πρόταση για σύσταση εξεταστικής επιτροπής. 
      Την Τετάρτη 22.10.2008 το απόγευμα, θα συζητηθεί η πρόταση για σύσταση εξεταστικής επιτροπής, που κατέθεσε η Νέα Δημοκρατία, σχετικά με τη διερεύνηση του συνόλου της υπόθεσης της Μονής Βατοπαιδίου.
      Η συζήτηση θα διεξαχθεί σύμφωνα με τις διατάξεις των άρθρων 137 και 144 του Κανονισμού της Βουλής. Για την καλύτερη οργάνωση της συζήτησης, θα ακολουθηθεί η διαδικασία που τηρήθηκε στο παρελθόν σε ανάλογες συζητήσεις. Δηλαδή: Θα δοθεί κατάλογος ομιλητών από τα κόμματα ως εξής: τρεις ομιλητές από τη Νέα Δημοκρατία, τρεις ομιλητές από το ΠΑ.ΣΟ.Κ. και ανά ένας ομιλητής από τα άλλα κόμματα. Όποιος άλλος Βουλευτής επιθυμεί να ομιλήσει, θα εγγραφεί με το ηλεκτρονικό σύστημα έως το πέρας των αγορεύσεων των δύο πρώτων ομιλητών.
      Στη συνέχεια θα καταρτισθεί ενιαίος κατάλογος ομιλητών με εναλλαγή. Οι χρόνοι ομιλιών είναι: δεκαπέντε λεπτά για τους πέντε ομιλητές, οκτώ λεπτά για τους λοιπούς τέσσερις ομιλητές και πέντε λεπτά για τους εγγεγραμμένους με το ηλεκτρονικό σύστημα ομιλητές.
      Οι Υπουργοί θα ομιλήσουν για δεκαοκτώ λεπτά. Οι κοινοβουλευτικοί εκπρόσωποι, θα ομιλήσουν για δώδεκα λεπτά. Εφόσον ομιλήσουν πριν, οι Αρχηγοί των κομμάτων τους, θα ομιλήσουν για πέντε λεπτά.
      Κατά τα λοιπά, εφαρμόζονται οι διατάξεις των άρθρων 97 και 167 του Κανονισμού της Βουλής (άρθρο 137 Κανονισμού της Βουλής).
      Μ’ αυτήν την κατανομή, θα μπορέσουν να ομιλήσουν και Βουλευτές.
      Η έναρξη της συνεδρίασης θα γίνει στις 5 μ.μ.
      Η συζήτηση θα τερματιστεί την 12η νυκτερινή, όσοι ομιλητές και εάν έχουν απομείνει και θα διεξαχθεί ονομαστική ψηφοφορία.
      Ανακοίνωση δεύτερη προς το Σώμα:
      Πρόταση σύστασης ειδικής κοινοβουλευτικής επιτροπής για τη διενέργεια προκαταρκτικής εξέτασης (άρθρο 86 παράγραφος 3 του Συντάγματος, τα άρθρα 153 και επόμενα του Κανονισμού της Βουλής και το άρθρο 5 του ν. 3126/2003)
      Η συζήτηση θα διεξαχθεί την Παρασκευή 24.10.2008.
      Σύμφωνα με το άρθρο 155 παράγραφος 3, η συζήτηση περιορίζεται μόνο στη λήψη απόφασης για συγκρότηση ή όχι ειδικής κοινοβουλευτικής επιτροπής, για τη διεξαγωγή προκαταρκτικής εξέτασης.
      Κατά τη διάρκεια της συζήτησης, η Βουλή μπορεί να επιτρέψει την εμφάνιση ενώπιόν της του προσώπου κατά του οποίου στρέφεται η πρόταση άσκησης δίωξης, προκειμένου να ακούσει τις απόψεις του. Σε κάθε περίπτωση, έχει δικαίωμα να υποβάλει στη Βουλή έγγραφο υπόμνημα, που καταχωρίζεται στα Πρακτικά.
      Η συζήτηση διεξάγεται με ανάλογη εφαρμογή του άρθρου 137 παράγραφος 2 του Κανονισμού της Βουλής.
      Η ψηφοφορία είναι μυστική και δεν μετέχει σ’ αυτήν, εκείνος κατά του οποίου στρέφεται η πρόταση άσκησης δίωξης.
      Για την καλύτερη οργάνωση της συζήτησης, θα ακολουθηθεί η διαδικασία που τηρήθηκε στο παρελθόν σε ανάλογες συζητήσεις. Δηλαδή: Θα δοθεί κατάλογος ομιλητών από τα κόμματα ως εξής: τρεις ομιλητές από τη Νέα Δημοκρατία, τρεις ομιλητές από το ΠΑ.ΣΟ.Κ. και ανά ένας ομιλητής από τα άλλα κόμματα. Όποιος άλλος Βουλευτής επιθυμεί να ομιλήσει, θα εγγραφεί με το ηλεκτρονικό σύστημα έως το πέρας των αγορεύσεων των δύο πρώτων ομιλητών.
      Στη συνέχεια θα καταρτισθεί ενιαίος κατάλογος ομιλητών με εναλλαγή. Οι χρόνοι ομιλιών είναι: δεκαπέντε λεπτά για τους πέντε ομιλητές, οκτώ λεπτά για τους λοιπούς τέσσερις ομιλητές και πέντε λεπτά για τους εγγεγραμμένους με το ηλεκτρονικό σύστημα ομιλητές.
      Ο Υφυπουργός κ. Πέτρος Δούκας, ο πρώην Υπουργός κ. Ευάγγελος Μπασιάκος και ο Υπουργός Επικρατείας κ. Θεόδωρος Ρουσόπουλος προτείνω -όπως έγινε και στο παρελθόν σε παρόμοιες συζητήσεις- να λάβουν το λόγο για τριάντα λεπτά.
      Οι Υπουργοί θα ομιλήσουν για δεκαοκτώ λεπτά. Οι Κοινοβουλευτικοί Εκπρόσωποι, θα ομιλήσουν για δώδεκα λεπτά. Εφόσον ομιλήσουν πριν  οι Αρχηγοί των κομμάτων τους, θα ομιλήσουν για πέντε λεπτά.
      Κατά τα λοιπά, εφαρμόζονται οι διατάξεις των άρθρων 97 και 167 του Κανονισμού της Βουλής (άρθρο 137 του Κανονισμού της Βουλής). Ώρα έναρξης της Συνεδρίασης 10.00΄. Ώρα λήξης συζήτησης και διεξαγωγή μυστικής ψηφοφορίας 18.00΄, δηλαδή έξι το απόγευμα. 
      Κηρύσσεται περαιωμένη η συζήτηση επί της με αριθμό 5/1/30-9-2008 επίκαιρης επερωτήσεως Βουλευτών του ΠΑ.ΣΟ.Κ. προς τους Υπουργούς Πολιτισμού και Αγροτικής Ανάπτυξης και Τροφίμων, σχετικά με την ανταλλαγή κηρυγμένων αρχαιολογικών χώρων με τη Μονή Βατοπαιδίου, και την περαιτέρω εκχώρηση τους σε τρίτους. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.26΄ λύεται η συνεδρίαση για την Δευτέρα  20 Οκτωβρίου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα σας διανεμηθεί. 
Ο ΠΡΟΕΔΡΟΣ                                                      ΟΙ  ΓΡΑΜΜΑΤΕΙΣ
17-10-08                                                     3

Τελευταία Αποθήκευση:	29/10/2008 11:28:00 πμ	Από:	Νασίου Στέλλα
Εκτυπώθηκε:	15/6/2006 1:15:00 μμ

