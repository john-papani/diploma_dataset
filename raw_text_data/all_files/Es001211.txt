

ΣΥΝΕΔΡΙΑΣΗ ΟΒ'
Δευτέρα 11 Δεκεμβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α' ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. 'Αδεια απουσίας των Βουλευτών Π. Αυγερινού, Α. Λαϊου και Α. Παυλίδη, 
3. Ανακοινώνεται ότι τη συνεδρίαση παρακολουθούν μέλη του Συλλόγου
"Χαμόγελο του Παιδιού", 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου αναφορών και ερωτήσεων της Τρίτης 12
Δεκεμβρίου 2000, 
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με την
καταβολή των δεδουλευμένων στους εκπαιδευτικούς του Νομού Μεσσηνίας κλπ., 
β) Προς τον Υπουργό Ανάπτυξης, σχετικά με τον τρόπο διοίκησης του στελεχιακού δυναμικού της Δημόσιας Επιχείρησης Ηλεκτρισμού (Δ.Ε.Η.) κλπ., 
γ) Προς τον Υπουργό Υγείας - Πρόνοιας, σχετικά με τις προθέσεις της
Κυβέρνησης για τη δημιουργία Κέντρων Κοινωνικής Μέριμνας, στο νομό Λακωνίας κλπ., 
δ) Προς τον Υπουργό Οικονομικών, σχετικά με τις απεργιακές κινητοποιήσεις των εργαζομένων στη διώρυγα της Κορίνθου, την παραμονή της εταιρείας στον έλεγχο του δημοσίου κλπ., 
ε) Προς τον Υπουργό Γεωργίας, σχετικά με την αποκατάσταση των
πληγέντων από τις πυρκαγιές του καλοκαιριού, την κατασκευή των απαραίτητων αντιπλημμυρικών έργων κλπ., 
στ) Προς τον Υπουργό Εξωτερικών, σχετικά με τη συμμετοχή του Προέδρου του Μαυροβουνίου στη Σύνοδο της Ευρωπαϊκής 'Ενωσης με τις δυτικές βαλκανικές χώρες στο Ζάγκρεμπ κλπ., 
5) Συζήτηση επερώτησης προς τον Υπουργό Γεωργίας, σχετικά με την
αγροτική πολιτική της Κυβέρνησης και της Ευρωπαϊκής 'Ενωσης, 
Γ. ΝΟΜΟΘΕΤΙΚΗ ΕΡΓΑΣΙΑ
1) Κατάθεση σχεδίων νόμων:
i) Οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: "Κώδικας Αναγκαστικών Απαλλοτριώσεων Ακινήτων", 
ii) Οι Υπουργοί Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Εθνικής Παιδείας και θρησκευμάτων, Εργασίας και Κοινωνικών Ασφαλίσεων και Δικαιοσύνης κατέθεσαν σχέδιο νόμου: "Βελτίωση και εκσυγχρονισμός του Εθνικού Συστήματος Υγείας", 
ΟΜΙΛΗΤΕΣ
Α. Επί των επικαίρων ερωτήσεων:
ΓΡΗΓΟΡΑΚΟΣ Λ., 
ΔΡΥΣ Γ., 
ΘΑΝΟΣ Δ., 
ΚΑΛΑΦΑΤΗΣ Α., 
ΚΑΤΣΙΛΙΕΡΗΣ Π., 
ΚΟΛΟΖΩΦ Π., 
ΝΙΩΤΗΣ Γ., 
ΠΕΤΣΑΛΝΙΚΟΣ Φ., 
ΠΟΛΥΖΟΣ Ε., 
ΣΑΛΑΓΚΟΥΔΗΣ Γ., 
ΧΑΤΖΗΜΙΧΑΛΗΣ Φ., 
Β. Επί της επερώτησης: 
ΑΝΩΜΕΡΙΤΗΣ Γ., 
ΚΟΣΙΩΝΗΣ Π., 
ΜΑΓΚΡΙΩΤΗΣ Ι., 
ΝΑΚΟΣ Α., 
ΞΗΡΟΤΥΡΗ Α., 
ΠΑΤΑΚΗΣ Γ., 
ΣΚΟΠΕΛΙΤΗΣ Σ., 
ΣΚΥΛΛΑΚΟΣ Α., 
ΣΤΡΙΦΤΑΡΗΣ Σ., 
ΤΖΕΚΗΣ Α., 
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΟΒ'
Δευτέρα 11 Δεκεμβρίου 2000
-------
Αθήνα, σήμερα στις 11 Δεκεμβρίου 2000, ημέρα Δευτέρα και ώρα 18.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΚΩΝΣΤΑΝΤΙΝΟΥ ΒΡΕΤΤΟΥ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Πέτρο Κατσιλιέρη, Βουλευτή
Μεσσηνίας, τα ακόλουθα:
(Το κείμενο των ανακοινώσεων βρίσκεται
στα επίσημα πρακτικά της Βουλής)
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 12 Δεκεμβρίου 2000.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 3596/2.11.2000 ερώτηση της Βουλευτού του Πανελλήνιου
Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας, σχετικώς με τις ενέργειες του Υπουργού προκειμένου και οι νοητικά και ψυχικά ασθενείς να έχουν ίση μεταχείριση με τις άλλες κατηγορίες Ατόμων με Ειδικές Ανάγκες (ΑΜΕΑ).
2. Η με αριθμό 3741/8.11.2000 ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Υγείας, σχετικώς με τη λήψη μέτρων για την επίλυση του προβλήματος της στελέχωσης με ειδικό νοσηλευτικό προσωπικό του Γενικού Νομαρχιακού Νοσοκομείου Δράμας.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 226/23.5.2000 αναφορά του Βουλευτή του Πανελλήνιου
Σοσιαλιστικού Κινήματος κ. Παναγιώτη Κρητικού προς τον Υπουργό Υγείας και Πρόνοιας, σχετικώς με τα προβλήματα λειτουργίας της Πνευμονολογικής Μονάδας στο Γενικό Κρατικό Νοσοκομείο Νίκαιας Πειραιά κλπ.
2. Η με αριθμό 2027/31.8.2000 ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Γεωργίας, σχετικώς με την απόφαση του Συμβουλίου της Επικρατείας για διακοπή των έργων εκτροπής του Αχελώου ποταμού κλπ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 401/6.12.2000 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικώς με την καταβολή των δεδουλευμένων στους εκπαιδευτικούς του Νομού Μεσσηνίας κλπ.
Η επίκαιρη ερώτηση του κυρίου συναδέλφου έχει ως εξής:
"'Εντονη είναι η ανησυχία αλλά και η δυσαρέσκεια εκατοντάδων εκπαιδευτικών του ιδιωτικού και δημόσιου τομέα στο Νομό Μεσσηνίας λόγω των πρωτοφανών καθυστερήσεων στην καταβολή δεδουλευμένων από τις υπηρεσίες του Υπουργείου Παιδείας, που έχουν οδηγήσει αρκετούς απ' αυτούς σε οικονομικό αδιέξοδο.
Ειδικότερα, οι εκπαιδευτικοί στο Ινστιτούτο Επαγγελματικής Κατάρτισης (Ι.Ε.Κ.) Καλαμάτας παραμένουν απλήρωτοι από το Νοέμβριο του 1999. Απλήρωτοι επίσης παραμένουν οι καθηγητές που συμμετείχαν ως επιτηρητές στις εξετάσεις της Β' και Γ' Λυκείου τον Ιούνιο και το Σεπτέμβριο του 2000, καθώς και για τη συμμετοχή τους στις λυκειακές επιτροπές και τα

συμβούλια των εξετάσεων. Δεν έχουν επίσης καταβληθεί από το Μάρτιο του 2000 στους εκπαιδευτικούς τα οδοιπορικά και η συμμετοχή στα προγράμματα περιβαλλοντικής εκπαίδευσης, υγείας και σχολικού αθλητισμού.
Ερωτάται ο Υπουργός:
Πότε θα καταβληθούν στους εκπαιδευτικούς τα δεδουλευμένα;
Ποια μέτρα πρόκειται να ληφθούν, προκειμένου να μην επαναληφθούν στο μέλλον παρόμοιες καθυστερήσεις;"
Ο Υφυπουργός Εθνικής Παιδείας και Θρησκευμάτων έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Σε ό,τι αφορά στην καθυστέρηση των αμοιβών των εκπαιδευτικών, που
απασχολήθηκαν στις εξετάσεις ως επιτηρητές, καθώς επίσης και των αποζημιώσεων των εκπαιδευτικών για οδοιπορικά, συμμετοχή σε προγράμματα περιβαλλοντικής εκπαίδευσης, υγείας και σχολικού αθλητισμού, αυτή οφείλεται στην αλλαγή της νομοθεσίας που έγινε με το ν. 2817/2000 τον περασμένο Μάρτιο.
Μετά από απόφαση του Συμβουλίου της Επικρατείας, όπως θα γνωρίζει
και ο συνάδελφος κ. Κατσιλιέρης, εκρίθη ότι οι αρμοδιότητες αυτές, οι οποίες είχαν μεταβιβαστεί στην Νομαρχιακή Αυτοδιοίκηση εδώ και χρόνια, κακώς είχαν μεταβιβαστεί και γι'αυτόν το λόγο χρειάστηκε να αλλάξει η σχετική νομοθεσία και οι αρμοδιότητες αυτές επανήλθαν και πάλι στις αποκεντρωμένες περιφερειακές υπηρεσίες του Υπουργείου Παιδείας.

Τα κονδύλια για τις αμοιβές αυτές, τα κονδύλια δηλαδή και για τη
διενέργεια των εξετάσεων αλλά και για τα οδοιπορικά και για τις άλλες κατηγορίες δαπανών, στις οποίες αναφέρθηκα, είχαν εγγραφεί στους προϋπολογισμούς των Νομαρχιακών Αυτοδιοικήσεων. Θα έπρεπε επομένως τα κονδύλια αυτά να επανέλθουν, δηλαδή το Υπουργείο Οικονομικών να πάρει τα κονδύλια αυτά από τους προϋπολογισμούς των Νομαρχιακών Αυτοδιοικήσεων, για να μπορέσει να γίνει η καταβολή στους εκπαιδευτικούς.
Οι Νομαρχιακές Αυτοδιοικήσεις όμως, όπως μας είπε το Υπουργείο
Εσωτερικών, ήδη είχαν καταναλώσει αυτά τα κονδύλια για άλλους σκοπούς και ήταν αδύνατον να γίνει αυτή η επαναφορά.
Καταβάλαμε έντονες προσπάθειες όλο αυτό το διάστημα στο Υπουργείο Παιδείας και τελικώς εξευρέθη λύση. Από το Υπουργείο Οικονομικών έγινε επιπρόσθετη χρηματοδότηση, αφού ήταν αδύνατο οι Νομαρχιακές Αυτοδιοικήσεις να επιστρέψουν τα κονδύλια αυτά και με την πρόσθετη αυτή χρηματοδότηση έχει αρχίσει η πληρωμή για όλες αυτές τις κατηγορίες και για τα δεδουλευμένα των επιτηρητών στις εξετάσεις, αλλά και για τις άλλες κατηγορίες των οδοιπορικών, για τα προγράμματα περιβαλλοντικής εκπαίδευσης κλπ.
Τα κονδύλια αυτά που συνολικά ήταν περί τα 5 δισεκατομμύρια, όπως είπα άρχισαν και καταβάλλονται και έτσι έληξε και αυτή η εκκρεμότητα, η οποία δεν οφείλετο βέβαια σε ολιγωρία του Υπουργείου Παιδείας.
Σε ό,τι αφορά τις αμοιβές των εργαζομένων στα ΙΕΚ, πράγματι υπάρχει μία καθυστέρηση για διάφορους λόγους. Για παράδειγμα η ίδια διαδικασία εκκαθάρισης των αμοιβών είναι πράγματι γραφειοκρατική. Επίσης σημαντικότερος λόγος ήταν ότι πέρυσι υπήρξε μία πάρα πολύ μεγάλη αύξηση του αριθμού των δημοσίων ΙΕΚ. Από ενενήντα δύο έφθασαν το Φεβρουάριο του 2000 τα εκατόν δεκατέσσερα, στην προσπάθεια βέβαια του ΟΕΚ για την αναβάθμιση του θεσμού της δημόσιας αλλά και της επαγγελματικής κατάρτισης. Βέβαια οφείλεται επίσης και στην απόφαση της επιτροπής παρακολούθησης του ΕΠΕΑΕΚ, βάσει της οποίας θα έπρεπε να θεωρηθούν ως επιλέξιμες δαπάνες στο Β' Κοινοτικό Πλαίσιο Στήριξης όλες οι νομικές δεσμεύσεις, δηλαδή οι συμβάσεις εκπαιδευτικών των ΙΕΚ φθινοπωρινού εξαμήνου κατάρτισης του 1999 μέχρι και 31-12-1999.
Αυτές τις ημέρες και μέχρι της γιορτές εκτιμούμε ότι θα έχουν καταβληθεί όλα τα οφειλόμενα για τα δεδουλευμένα του 1999 και βέβαια με την έγκριση των κονδυλίων από το δεύτερο ΕΠΕΑΕΚ ή από το Γ' Κοινοτικό Πλαίσιο Στήριξης θα υπάρξει η δυνατότητα για συνέχιση της καταβολής και για το τρέχον έτος, δηλαδή για το 2000.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσιλιέρης έχει το λόγο. ΠΕΤΡΟΣ ΚΑΤΣΙΛΙΕΡΗΣ: Κύριε Πρόεδρε, οι εκπαιδευτικοί του ΙΕΚ
Καλαμάτας, όπως αναφέρω και στην επίκαιρη ερώτησή μου, παραμένουν απλήρωτοι από το Νοέμβριο του 1999.
Αυτό που προκαλεί εύλογα ερωτηματικά είναι, πως είναι δυνατόν να υπάρχουν αυτές οι καθυστερήσεις, όταν είναι γνωστό ότι για τα ΙΕΚ είναι
γνωστά τα ποσά που απαιτούνται για κάθε χρονιά.
Το 1997 απαιτήθηκαν εκατόν δεκαέξι (116) εκατομμύρια για είκοσι (20) τμήματα και διακόσιους (200) καθηγητές.
Το 1998 απαιτήθηκαν εκατόν δέκα (110) εκατομμύρια για είκοσι (20) τμήματα και διακόσιους (200) καθηγητές -αναφέρομαι πάντα στο Νομό Μεσσηνίας-, το 1999 εκατόν ενενήντα επτά (197) εκατομμύρια για τριάντα δύο (32) τμήματα και διακόσιους τριάντα (230) εκπαιδευτικούς, ενώ για φέτος, το 2000, αναμένονται εκατόν είκοσι (120) εκατομμύρια για είκοσι τέσσερα (24) τμήματα και εκατόν ογδόντα πέντε (185) καθηγητές.
Τα ίδια, βέβαια, ερωτηματικά υπάρχουν και για τα δεδουλευμένα, στα
οποία αναφέρθηκε ο κύριος Υφυπουργός και χαίρομαι που επιτέλους μετά από έξι ολόκληρους μήνες βρέθηκε η λύση που αναφέρθηκε. Νομίζω όμως ότι αυτή η πολύ μεγάλη καθυστέρηση στην καταβολή των δεδουλευμένων στους εκπαιδευτικούς από την πολιτεία, δημιουργεί πολλά και σοβαρά προβλήματα, από τα οποία το σημαντικότερο είναι το πρόβλημα αξιοπιστίας της πολιτείας απέναντι στους εκπαιδευτικούς.
Κύριε Υφυπουργέ, απαιτείται από τη μεριά του Υπουργείου σας ένας
σαφής, ακριβής και πιο υπεύθυνος προγραμματισμός, για να μην επαναληφθεί το ίδιο φαινόμενο. Τους εκπαιδευτικούς ασφαλώς δεν τους ενδιαφέρει το πώς και το γιατί των γραφειοκρατικών και άλλων κωλυμάτων που υπάρχουν για την ομαλή καταβολή των χρημάτων τους, αλλά τους ενδιαφέρει η συνεπής, υπεύθυνη και αποτελεσματική λειτουργία της πολιτείας. Και αυτό είναι υπόθεση δική σας, δηλαδή της πολιτικής ηγεσίας του Υπουργείου Εθνικής Παιδείας και Θρησκευμάτων. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εθνικής Παιδείας και Θρησκευμάτων κ.Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δύο λόγια μόνο θα ήθελα να πω, κύριε Πρόεδρε.
Συμφωνώ απόλυτα ότι θα πρέπει να υπάρχει προγραμματισμός. Και να σας πω με ειλικρίνεια την άποψή μου. Δεν θα προχωρούσα ο ίδιος σε επέκταση από ενενήντα δύο σε εκατόν δεκατέσσερα Ι.Ε.Κ. σε πάρα πολύ σύντομο χρονικό διάστημα αλλά αυτό έγινε πέρισυ. Θα πρέπει να προγραμματίζουμε καλύτερα, με βάση τον εγκεκριμένο προϋπολογισμό που έχουμε, για να μη δημιουργούνται προβλήματα. Γιατί εκ των υστέρων θα υπάρχουν πολύ μεγαλύτερες δυσκολίες για να επιλυθούν αυτά τα προβλήματα. Και αυτές τις προσπάθειες καταβάλλουμε.
Σε ό,τι αφορά δε τις καθυστερήσεις για την άλλη κατηγορία των δεδουλευμένων, που αφορά τις εξετάσεις, όπως ανέφερα και νωρίτερα, το πρόβλημα δημιουργήθηκε μετά και την έκδοση της απόφασης του Συμβουλίου της Επικρατείας και των νέων νόμων και την αδυναμία των Νομαρχιακών Αυτοδιοικήσεων ή, αν θέλετε, σε πολλές περιπτώσεις ίσως και τη μη βούλησή τους για να επιστρέψουν στο Υπουργείο Οικονομικών τα κονδύλια που είχαν εγκριθεί στους προϋπολογισμούς τους, για να πληρωθούν αυτού του είδους οι εργασίες των εκπαιδευτικών.
Ως ηγεσία του Υπουργείου Παιδείας αυτά ακριβώς τα προβλήματα εκ των
υστέρων προσπαθούμε να επιλύουμε και τα επιλύσαμε.
ΠΕΤΡΟΣ ΚΑΤΣΙΛΙΕΡΗΣ: Για τα ποσά των Ι.Ε.Κ. δεν μου απαντήσατε, κύριε Υπουργέ.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Σας είπα ότι από τα ενενήντα δύο στα εκατόν δεκατέσσερα έγινε ένα άλμα. Και καλώς έγινε το άλμα, αλλά καλό θα είναι τα άλματα να συμβαδίζουν με τα υπάρχοντα κονδύλια.
ΠΡΟΕΔΡΕΥΩΝ (Κωνσταντίνος Βρεττός): Δεύτερη είναι η με αριθμό 399/6.12.2000 επίκαιρη ερώτηση του Βουλευτή της Νέας Δημοκρατίας
κ. Γεωργίου Σαλαγκούδη προς τον Υπουργό Ανάπτυξης, σχετικώς με τον τρόπο διοίκησης του στελεχιακού δυναμικού της Δημόσιας Επιχείρησης Ηλεκτρισμού (Δ.Ε.Η.) κλπ.
Η επίκαιρη ερώτηση του κυρίου συναδέλφου έχει ως εξής:
"'Εχουν παρέλθει έξι και πλέον μήνες από το διορισμό της νέας
διοίκησης της Δ.Ε.Η., χρόνος επαρκής για πλήρη ενημέρωση, ώστε να αρχίσει να διοικείται ουσιαστικά η μεγαλύτερη επιχείρηση της χώρας.

Παρ'όλα αυτά η σημερινή διοίκηση δεν δείχνει ότι ασχολείται συστηματικά με τη Δ.Ε.Η. Σε λιγότερο από τρεις μήνες υλοποιείται, τουλάχιστον τυπικά και νομικά, το άνοιγμα της αγοράς ηλεκτρισμού και η διοίκηση χωρίς συμμετοχή της περιμένει να βρεθούν λύσεις από μια πλειάδα ξένων συμβούλων, που ανεξέλεγκτα λυμαίνονται τα τελευταία χρόνια τη
Δ.Ε.Η. χωρίς αποτέλεσμα. Η σημερινή διοίκηση αγνοεί προκλητικά όλη την εν ενεργεία ιεραρχία της Δ.Ε.Η.
Χαρακτηριστικό της κατάστασης που επικρατεί στη Δ.Ε.Η. είναι ότι στην εποχή που η επιχείρηση θα έπρεπε να αναδιοργανώνεται, να ανασυντάσσεται και να εκσυγχρονίζεται, η ιεραρχία της έχει, σχεδόν στο σύνολό της, μπει στο "ψυγείο" από τη διοίκηση, η οποία αντί να προσπαθεί να επιλύσει τα προβλήματα της Δ.Ε.Η. ασχολείται μόνο με τις ....τηλεπικοινωνίες!
'Επειτα από τα παραπάνω, ερωτάται ο κύριος Υπουργός:
1. Είναι μέσα στις προθέσεις του Υπουργείου Ανάπτυξης να υποκατασταθεί η ιεραρχία της Δ.Ε.Η. από ξένους συμβούλους;
2. Θεωρεί ο κύριος Υπουργός ότι μια τέτοια τακτική απαξίωσης του στελεχιακού δυναμικού της επιχείρησης θα είναι προς όφελος της Δ.Ε.Η., ή μήπως οδηγεί στη βαθμιαία αποσύνθεσή της;".
Ο Υφυπουργός Ανάπτυξης κ. Αλέξανδρος Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, δεν είναι αληθές ότι έχει γίνει πλειάδα προσλήψεων ειδικών συμβούλων στη Δ.Ε.Η. και κυρίως δεν είναι αληθές το ότι αυτό έγινε με στόχο ή είχε σαν αποτέλεσμα την περιθωριοποίηση των υπαρχόντων στελεχών της Δ.Ε.Η. ή την καθ'οιονδήποτε τρόπο παράκαμψη της ιεραρχίας της Δ.Ε.Η.
Οι λίγες προσλήψεις συμβούλων που έγιναν, οι οποίες έγιναν για συγκεκριμένο σκοπό και πέτυχαν το σκοπό τους, είχαν μεταξύ των άλλων και την αξιοποίηση των στελεχών της ΔΕΗ.
Σας αναφέρω δε ενδεικτικά ποιες είναι αυτές οι εταιρείες συμβούλων
που προσλήφθηκαν. Πρώτον, είναι "MACKENZIE" η οποία έχει επεξεργαστεί την αναδιοργάνωση και το επιχειρησιακό σχέδιο της ΔΕΗ. Δεύτερον, είναι η εταιρεία "PRICE WATERHOUSE COOPERS" η οποία συμβουλεύει τη ΔΕΗ για την υποβολή προς το Υπουργείο Ανάπτυξης του αιτήματος για το μεταβατικό καθεστώς, σύμφωνα με τις ευρωπαϊκές οδηγίες, για την απελευθέρωση της αγοράς ηλεκτρικής ενέργειας. Και, τρίτον, είναι η κοινοπραξία των εταιρειών "GOLDMAN SAX INTERNATIONAL", "ABN AMRO ROTCHILD", "Eθνική Τράπεζα της Ελλάδος" και "'Αλφα Τράπεζα Πίστεως", οι οποίες έχουν επιλεγεί ως χρηματοοικονομικοί σύμβουλοι για την εισαγωγή της ΔΕΗ στο χρηματιστήριο και σε άλλα χρηματιστήρια της Ευρωπαϊκής 'Ενωσης.
Η ΔΕΗ συνεπής προς την εντολή που έχει, προέβη στις παρακάτω
ενέργειες. Ξεκίνησε -και πρέπει να τα σημειώσουμε αυτά- η αναδιοργάνωση σε τρία επίπεδα διοίκησης. 'Ηδη έχει υλοποιηθεί η νέα οργανωτική δομή σε πρώτο επίπεδο διοίκησης με τη δημιουργία τεσσάρων βασικών επιχειρησιακών μονάδων και δύο υποστηρικτικών επιχειρησιακών μονάδων και έχει συμφωνηθεί και προχωρά σε δεύτερο επίπεδο και αμέσως μετά σε τρίτο.
Ο λογιστικός διαχωρισμός και η παρακολούθηση των βασικών επιχειρησιακών μονάδων ως κέντρο κόστους-κέρδους θα έχει ολοκληρωθεί τον Ιανουάριο του 2001. Είναι ήδη σε εφαρμογή ενέργειας για μείωση του κόστους σε όλες τις λειτουργίες της επιχείρησης. Συνεχίζεται και έχει εντατικοποιηθεί ο συστηματικός έλεγχος και η παρακολούθηση των αποθεμάτων καθώς και η εκλογίκευση των προμηθειών. Το επενδυτικό πρόγραμμα 2001-2005 σχεδιάστηκε με γνώμονα αποδοτικές επενδύσεις. Το επιχειρησιακό σχέδιο 2001-2005 είναι έτοιμο προς εφαρμογή. Η προετοιμασία της ΔΕΗ για την εισαγωγή στο χρηματιστήριο θα έχει ολοκληρωθεί μέχρι το τέλος του 2000 και η εισαγωγή της θα γίνει το καλοκαίρι του 2001.
Τέλος, τα αποτελέσματα του διαγωνισμού πρόσκτησης άδειας σταθερής ασύρματης τηλεφωνίας θεωρούμε ότι δικαιώνουν τις επιλογές αλλά και τους επιχειρηματικούς ισχυρισμούς της επιχείρησης στο θέμα των τηλεπικοινωνιών.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, εντυπωσιάστηκα από την απάντηση του κυρίου Υπουργού. Φαίνεται όμως ότι η Κυβέρνηση ή οι αρμόδιοι που συμβουλεύουν τον κύριο Υφυπουργό δεν του έχουν πει ότι μόλις πήρα απάντηση σε μία προηγούμενη ερώτησή μου σχετικά με τον αριθμό των ξένων συμβούλων που έχουν προσληφθεί από το 1997 μέχρι σήμερα, το τελευταίο χρονικό διάστημα. Στην περίοδο ακριβώς που προετοιμάζεται η απελευθέρωση και αναδιοργανώνεται η ΔΕΗ, οι 'Ελληνες και ξένοι σύμβουλοι που περιέχονται στην απάντηση είναι σαράντα εννέα τον αριθμό. Αυτούς που αναφέρατε, κύριε Υφυπουργέ, είναι μόνον αυτοί που μέσα στο 2000 τους ανετέθη έργο από τη νέα διοίκηση, στο εξάμηνο, δηλαδή που έχει η νέα διοίκηση αναλάβει το έργο της.
Πενήντα λοιπόν, συν επιπλέον επτά-οκτώ, τους οποίους δεν μου

αναφέρατε και εγώ ξέρω ότι υπάρχουν μέσα στη ΔΕΗ, έχουμε φθάσει σε έναν αριθμό που κοντεύει τους εξήντα συμβούλους, όταν οι αντίστοιχες διευθύνσεις της ΔΕΗ είναι περίπου πενήντα, πενήντα δύο. Αυτές τις διευθύνσεις της ΔΕΗ δεν τις έχει καν δει η νέα διοίκηση και οι σύμβουλοι αυτοί κάνουν τη δουλειά που θα μπορούσαν ενδεχόμενα να κάνουν αυτές οι διευθύνσεις της ΔΕΗ.
Δυστυχώς ζούμε μία νέα πραγματικότητα στη ΔΕΗ, όπου οι σύμβουλοι ουσιαστικά έχουν τελείως απαξιώσει και βάλει στο "ψυγείο" χίλιους πεντακόσιους τεχνικούς μηχανικούς της ΔΕΗ, οι οποίοι σήμερα δεν έχουν να κάνουν έργο.
Γι' αυτόν ακριβώς το λόγο ερωτώ: Αυτή η συμπεριφορά της διοίκησης
είναι προς όφελος της ΔΕΗ, ή τελικά απαξιώνει το στελεχιακό της δυναμικό με άμεσο αποτέλεσμα, έπειτα από λίγο, να είναι απαξιωμένη και η
επιχείρηση σε μία κρίσιμη περίοδο στην οποία σε λιγότερο από τρεις μήνες απελευθερώνεται η αγορά ηλεκτρικής ενέργειας και θα μπει η ΔΕΗ στον ανταγωνισμό.
Ακριβώς αυτή την απάντηση ήθελα να πάρω, αλλά ήθελα παράλληλα να
κρούσω και τον κώδωνα του κινδύνου για τον Υπουργό, γιατί την προηγούμενη διοίκηση την κατηγόρησα πάρα πολλές φορές ως εγκληματική, πραγματικά, διοίκηση, διότι ήταν έγκλημα αυτό που διέπραξε, να μην προετοιμάσει τη δημόσια επιχείρηση, ώστε να είναι έτοιμη στις 19 Φεβρουαρίου του 2001 που απελευθερώνεται η αγορά ηλεκτρικής ενέργειας.
Τρέχουμε σήμερα με σπασμωδικές κινήσεις να προετοιμάσουμε κατά κάποιον τρόπο το έδαφος που δεν είναι εύκολο και δεν θα καταφέρουμε τίποτα στις

19 Φεβρουαρίου, γιατί δεν θα απελευθερωθεί η αγορά. Η υπόθεση είναι ότι και η ΔΕΗ θα έχει προβλήματα και ο 'Ελληνας καταναλωτής δεν θα έχει φθηνότερο ηλεκτρικό ρεύμα. Δεν θα έχουν οι επιχειρήσεις για την ανάπτυξη και η οικονομία μας φθηνότερη ενέργεια, για να μπορούμε να πετύχουμε αυτούς τους υψηλούς στόχους που και εσείς σχεδιάζετε στον προϋπολογισμό του 2001. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, εγώ
απάντησα στο ερώτημα που θέσατε. Δεν μιλήσατε για το 1997. Η ερώτησή σας ξεκινά μάλιστα για τη νέα διοίκηση που έχει θητεία έξι μήνες. Σ' αυτό το ερώτημα απάντησα. Αν εσείς εννοούσατε από το 1997 και μετά, αλλάζει το ζήτημα.
'Ομως πρέπει να έχετε υπόψη σας το εξής: Είπατε πως πιθανόν να μην έχω καλή πληροφόρηση. Το ίδιο ισχύει και για σας. Δείτε και σεις την πληροφόρηση που σας έχουν δώσει, αν είναι η πραγματική. Σε καμία περίπτωση δεν τρέχουμε με σπασμωδικές κινήσεις και αν δείτε τις προόδους και την εξέλιξη που έχει η ΔΕΗ τα τελευταία χρόνια, θα διαπιστώσετε ότι είναι πραγματικά εντυπωσιακή. Αυτό πρέπει να ευχαριστεί και εσάς και εμάς και όλους τους 'Ελληνες. Και τους εργαζομένους, διότι είναι επιτεύγματα της ελληνικής κοινωνίας αυτά.
ΓΕΩΡΓΙΟΣ ΣΑΛΑΓΚΟΥΔΗΣ: Οι επιχειρήσεις αυτές....
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για να διασκεδάσω λίγο την ανησυχία σας, που πραγματικά πιστεύω ότι είναι αληθής και ειλικρινής και δεν εντάσσεται στο γενικότερο πλαίσιο της αντιπολιτευτικής μήνιδος, θα σας αναφέρω τί πρόκειται να γίνει άμεσα. Είναι η μείωση του κόστους με βαθμιαία μείωση του προσωπικού. Κάθε χρόνο λόγω συνταξιοδότησης χίλια εκατό άτομα περίπου θα αποχωρούν από τη ΔΕΗ.
Επίσης, μέχρι το 2003 θα υπάρχει μείωση εκτός από το προσωπικό και καυσίμων, λειτουργικών δαπανών, στο επίπεδο αντίστοιχων εταιρειών, όπως είναι στην Ευρωπαϊκή 'Ενωση στην Ιταλία, στην Πορτογαλία και στην Ισπανία.
Σήμερα αυτή η διαφορά είναι είκοσι δισεκατομμύρια περίπου ετησίως. Θα έχουμε θετικές ταμειακές εισροές από το 2003 ύψους εξήντα δισεκατομμυρίων δραχμών και για το 2005 αναμένουμε αυτές να είναι ύψους διακοσίων δεκαέξι δισεκατομμυρίων δραχμών. Αναμενόμενη μέση αύξηση της αγοράς ηλεκτρικής ενέργειας για την επόμενη πενταετία σε 4,5% ετησίως. Τα μερίδια της ΔΕΗ θα κυμανθούν στην αγορά ηλεκτρικής ενέργειας σε 98% το 2000, σε 95% το 2001 και 83% το 2005. Είναι έτοιμη η ΔΕΗ. Δώστε και εσείς τη δική σας χείρα βοηθείας, να είναι ακόμη καλύτερα τα πράγματα.
ΓΕΩΡΓΙΟΣ ΣΑΛΑΓΚΟΥΔΗΣ: Αυτό κάνουμε συνεχώς, δίνουμε χείρα βοηθείας. ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, αν δεν έχετε
αντίρρηση, να προχωρήσουμε στη με αριθμό 404/6.12.2000 επίκαιρη ερώτηση

δευτέρου κύκλου και να περιμένουμε τον κ. Δρυ, ο οποίος είναι στο δρόμο και έχει καθυστερήσει λόγω κίνησης.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Θα συζητηθεί λοιπόν, η πρώτη με αριθμό 404/6.12.2000 επίκαιρη ερώτηση δευτέρου κύκλου του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας-Πρόνοιας, σχετικώς με τις προθέσεις της Κυβέρνησης για τη δημιουργία Κέντρων Κοινωνικής Μέριμνας στο Νομό Λακωνίας κλπ.

Η επίκαιρη ερώτηση του κυρίου συναδέλφου έχει ως εξής:
"Το Γ' Κοινοτικό Πλαίσιο Στήριξης προβλέπει μεταξύ άλλων τη χρηματοδότηση για την ανάπτυξη και τη δημιουργία μονάδων κοινωνικής μέριμνας, καθώς και την πρόσληψη εξειδικευμένου προσωπικού σε ειδικότητες κοινωνικών λειτουργών, νοσηλευτριών και οικιακών βοηθών, που θα προσφέρουν βοήθεια στο σπίτι σε ηλικιωμένα άτομα ή σε άτομα με ειδικές ανάγκες.
Αυτή τη στιγμή, ωστόσο, ο Νομός Λακωνίας σπαράζει πραγματικά από την έλλειψη των συγκεκριμένων προγραμμάτων, σε αντίθεση με άλλους νομούς της Πελοποννήσου, που διαθέτουν τουλάχιστον ένα Κέντρο Κοινωνικής Μέριμνας ή ΚΑΠΗ.
Ερωτάται ο αρμόδιος Υπουργός:
Προτίθεται το Υπουργείο να προχωρήσει στη δημιουργία Κέντρων Κοινωνικής Μέριμνας και ΚΑΠΗ στο Νομό Λακωνίας καθώς και στην προώθηση προγραμμάτων "Βοήθεια στο Σπίτι" για τις δύο αυτές ευαίσθητες κοινωνικές ομάδες";
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε,
είναι απολύτως δικαιολογημένο το ενδιαφέρον του συναδέλφου, γιατί ο Νομός Λακωνίας έχει έλλειψη δικτύου κοινωνικής προστασίας προς τους ηλικιωμένους στο χώρο της Τοπικής Αυτοδιοίκησης.
Οι ηλικιωμένοι, όπως είναι γνωστό, αποτελούν ένα κεφάλαιο για την κοινωνία και μάλιστα τα τελευταία χρόνια με την οικονομική ανάπτυξη, την επιστημονική εξέλιξη και τη βελτίωση των παρεχομένων ιατροκοινωνικών υπηρεσιών παρατηρείται αύξηση του προσδόκιμου ζωής των ηλικιωμένων και για τις επόμενες δεκαετίες αναμένεται αύξηση του πληθυσμού της τρίτης και τέταρτης ηλικίας.
Βασική μας αρχή σαν Υπουργείο Υγείας και Πρόνοιας είναι για να καταπολεμήσουμε τη φτώχεια, τα φαινόμενα εγκατάλειψης και κοινωνικής απομόνωσης των ηλικιωμένων ατόμων και για να εξασφαλίσουμε ένα αξιοπρεπές επίπεδο διαβίωσης των ηλικιωμένων, να υποστηρίξουμε την τρίτη ηλικία με συγκεκρικένα προγράμματα, ώστε οι ηλικιωμένοι να παραμείνουν ως ισότιμα και ενεργά μέλη του κοινωνικού συνόλου.
'Οπως γνωρίζετε από το 1981 και μετά αναπτύχθηκαν τα κέντρα ανοικτής περίθαλψης ηλικιωμένων τα ΚΑΠΗ, τα οποία αποτελούν ένα καταξιωμένο και επιτυχημένο θεσμό στο χώρο της Τοπικής Αυτοδιοίκησης. Η σύσταση των ΚΑΠΗ όμως, αγαπητέ συνάδελφε, είναι αρμοδιότητα των δήμων και εκείνο που εμείς μπορούμε να προσφέρουμε είναι η γνώση και η εμπειρία και η όποια άλλη βεβαίωση υποστήριξης προς τους δήμους, οι οποίοι θέλουν να αναπτύξουν αυτό το πρόγραμμα και αυτή τη δραστηριότητα.
Το Υπουργείο Υγείας και Πρόνοιας έχοντας ως σκοπό να κρατήσει τα
ηλικιωμένα άτομα κοντά στο οικογενειακό τους περιβάλλον, μέσα στην κοινότητα και να αποφύγουμε ιδρυματικές και ασυλικές μορφές προστασίας, οι οποίες θεωρούνται απολύτως ξεπερασμένες και έχουν σοβαρή επιβάρυνση στη ζωή των ηλικιωμένων, έχει ξεκινήσει και εφαρμόζει προγράμματα ανοικτής προστασίας, όπως είναι το πρόγραμμα στο οποίο αναφέρεστε, το "Βοήθεια στο Σπίτι". Αυτό το πρόγραμμα υλοποιείται σε εκατόν δύο δήμους της χώρας αυτή τη στιγμή και σκοπό έχει την κάλυψη των βασικών αναγκών κοινωνικής φροντίδας για την αξιοπρεπή και αυτόνομη διαβίωση των ηλικιωμένων ατόμων, με προτεραιότητα βέβαια σ' αυτούς οι οποίοι δεν αυτοεξυπηρετούνται, σε αυτούς οι οποίοι είναι μοναχικοί, σ' αυτούς οι οποίοι έχουν αυξημένες ανάγκες. Η στελέχωση του προγράμματος γίνεται από κοινωνικό λειτουργό, από νοσηλευτή και από έναν ή δύο οικιακούς βοηθούς. 
Το πρόγραμμα αυτό υλοποιείται σε συνεργασία με τους δήμους μαζί με τα
ΚΑΠΗ και εκτός από το πρόγραμμα "Βοήθεια στο Σπίτι" έχει αναπτυχθεί και το πρόγραμμα των κέντρων κοινωνικής μέριμνας από χρήματα του Β' Κοινοτικού Πλαισίου σε συνεργασία με το Υπουργείο Εργασίας σε άλλους εκατόν ενενήντα έναν δήμους της χώρας.
Τα σχέδιά μας είναι, μέσα από τα Περιφερειακά Προγράμματα, να αναπτύξουμε το πρόγραμμα "Βοήθεια στο Σπίτι" με την ονομασία "Πρόγραμμα Κοινωνική Αλλυλεγγύη" σε όλους τους δήμους της χώρας. Και εκείνο που πρέπει να κάνουμε όλοι μας είναι να ενθαρρύνουμε και να παρακινήσουμε την Τοπική Αυτοδιοίκηση και τους δήμους να δημιουργήσει τις συνθήκες υποδοχής αυτών των προγραμμάτων που σχεδιάζουμε να αναπτύξουμε μέσα από δημοτικές ή διαδημοτικές επιχειρήσεις κοινωνικών υπηρεσιών. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γρηγοράκος έχει το λόγο. ΛΕΩΝΙΔΑΣ ΓΡΗΓΟΡΑΚΟΣ: Κύριε Υπουργέ, χαίρομαι για τη διαπίστωση που
κάνατε στην αρχή, γιατί πρόσφατα επισκεφτήκατε και το Nομό Λακωνίας και είδατε ότι πραγματικά απουσιάζουμε τα τελευταία χρόνια από το νομό. 'Ο,τι έγινε από την πλευρά της πολιτείας ήταν μια συνεισφορά σε κέντρα της Eκκλησίας και τίποτε άλλο.
Σας έκανε και εσάς εντύπωση ότι δεν φτιάχτηκε ούτε ένα ΚΑΠΗ στο Νομό Λακωνίας. Ξέρετε, καλές είναι οι προθέσεις όλων μας, αλλά πρέπει στο τέλος να δείχνουμε και έργο.
Είχαμε υποσχεθεί προεκλογικά ότι εμείς θα προσπαθήσουμε να φτιάξουμε μια κοινωνία με δικαιοσύνη, μια κοινωνία με ευημερία και αλληλεγγύη. Είχαμε υποσχθεί ότι η νέα τετραετία, που έρχεται, θα είναι τετραετία της μετά ΟΝΕ εποχής, τετραετία ευημερίας.
Εγώ προσωπικά για το Νομό Λακωνίας είμαι πολύ απογοητευμένος, γιατί
οι διπλανοί νομοί της Περιφέρειας Πελοποννήσου έχουν πάρει όλοι από κάποιο πρόγραμμα. Ο Νομός Λακωνίας δεν έχει πάρει κανένα. Δεν απογοητεύομαι όμως, γιατί πιστεύω ότι η προσωπική σας επαφή με τα προβλήματα του νομού, που έγινε πρόσφατα, θα σας προβλημάτισε έντονα. Θα ήθελα επομένως να πω ότι η συζήτησή μας σήμερα στη Βουλή δεν θα είναι μια καινούρια άδακρυς νίκη για τους Λακεδαιμόνιους. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, θα
ήθελα συνεχίζοντας την ενημέρωση σχετικά με την ανάπτυξη προγραμμάτων ανοιχτης κοινωνικής φροντίδας από το Γ' Κοινοτικό Πλαίσιο, να ενημερώσω το συνάδελφο ότι εκτός από το πρόγραμμα "Κοινωνική αλληλεγγύη-βοήθεια στο σπίτι", θα αναπτυχθούν και άλλα προγράμματα, μεταξύ των οποίων η κάλυψη όλων των αναγκών της χώρας σε παιδικούς και βρεφονηπιακούς σταθμούς, με πρόβλεψη και για νήπια με ειδικές ανάγκες, η ανάπτυξη κέντρων στήριξης και δημιουργικής απασχόλησης παιδιών με ειδικές ανάγκες και, τέλος, κέντρα ημερήσιας φροντίδας ηλικιωμένων κυρίως για τα μη αυτοεξυπηρετούμενα άτομα, για να δώσουμε μια στήριξη, μια βοήθεια στην οικογένεια, στη γυναίκα και κυρίως στην εργαζομενη μητέρα.
Θα ήθελα, όμως, να σας πω ακόμα ότι όλα αυτά τα προγράμματα περνάνε
μέσα από τη συνεργασία μας με την Τοπική Αυτοδιοίκηση. Και αν υπάρχει μια ευθύνη δική σας, μια ευθύνη δική μας, για την ανάπτυξη προνοιακών πολιτικών, άλλο τόσο μεγάλη είναι και η ευθύνη της Τοπικής Αυτοδιοίκησης, η οποία κάποτε πρέπει να συνειδητοποιήσει το σημαντικό και τον καθοριστικό ρόλο που μπορεί και πρέπει να παίξει στο χώρο της κοινωνικής φροντίδας. Μόνο έτσι η αυτοδιοίκηση θα ολοκληρωθεί ως θεσμός και μόνο έτσι θα μπορέσουμε σοβαρά να συζητάμε ότι έχουμε ένα ολοκληρωμένο και ισχυρό δίκτυο κοινωνικής φροντίδας στη χώρα. Αυτό, όμως, δεν είναι μόνο ευθύνη του Υπουργείου ή δική σας, είναι και ευθύνη της ίδιας της Τοπικής Αυτοδιοίκησης. Κανείς δεν θα την εμποδίσει να αναπτύξει κοινωνικές υπηρεσίες και κοινωνικούς ρόλους. Το έχουν πράξει πάρα πολλοί άλλοι δήμοι στη χώρα.
Επίσης θα ήθελα να σας πω ότι το Υπουργείο για την υποστήριξη του προγράμματος αυτού και κυρίως των ατόμων που έχουν αυξημένες ανάγκες αναπτύσσει τώρα το πρόγραμμα τηλεβοήθειας στο σπίτι, ώστε να μπορούν τα άτομα αυτά σε μια κατάσταση κρίσης ή αυξημένης ανάγκης να έχουν την υποστήριξη του συγγενικού περιβάλλοντος ή κρατικών υπηρεσιών, όπως είναι το ΕΚΑΒ, η Πυροσβεστική Υπηρεσία ή ό,τι άλλο χρειάζονται.
Θα ήθελα ακόμα να σας ενημερώσω ότι στο σχέδιο μας είναι η βοήθεια
στο σπίτι, εκεί που υπάρχει η κατάλληλη πληθυσμιακή αναλογία, να καλύψει και τις ανάγκες των ατόμων με ειδικές ανάγκες, όπως και σεις προτείνετε στη δική σας επίκαιρη ερώτηση.
Στόχος βεβαίως όλων αυτών είναι η άρση του κοινωνικού αποκλεισμού και η αποφυγή χρήσης ιδρυματικών μορφών προστασίας με τη γνωστή επιβάρυνση
που έχουν στην ψυχική και σωματική υγεία των ατόμων. Ευχαριστώ. ΠΡΟΕΔΡΕΥΩΝ (Κωνσταντίνος Βρεττός): Επανερχόμαστε τώρα στην κανονική
σειρά συζήτησης των επικαίρων ερωτήσεων πρώτου κύκλου.
Τρίτη είναι η με αριθμό 394/6-12-2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τους Υπουργούς Εθνικής Οικονομίας, Εμπορικής Ναυτιλίας, σχετικώς με τις απεργιακές κινητοποιήσεις των εργαζομένων στη Διώρυγα της Κορίνθου, την παραμονή της εταιρείας στον έλεγχο του δημοσίου κλπ.
Η επίκαιρη ερώτηση έχει ως εξής:
"Το τελευταίο διάστημα οι εργαζόμενοι στη διώρυγα της Κορίνθου
βρίσκονται σε απεργιακές κινητοποιήσεις αντιδρώντας γιατί:
Η Κυβέρνηση παρά τις συχνές προειδοποιήσεις δεν έλαβε κανένα από τα
απαραίτητα μέτρα για την ασφάλεια των εργαζομένων και των διερχομένων πλοίων, με αποτέλεσμα μέσα στους τελευταίους μήνες να σημειωθούν δύο κατολισθήσεις και μόνο από τύχη δεν θρηνήσαμε θύματα. Γεωτεχνικές μελέτες που έγιναν έδειξαν την ακαταλληλότητα για διέλευση.
Η απόφαση της Κυβέρνησης για πλήρη ιδιωτικοποίηση της "Ανώνυμης Εταιρείας Διώρυγα της Κορίνθου" (ΑΕΔΙΚ) και παραχώρηση των δικαιωμάτων στο ιδιωτικό κεφάλαιο θα ζημιώσει τη χώρα μας με πολλούς τρόπους (οικονομικούς-εθνικούς) και θα οδηγήσει τους εκατόν εξήντα εργαζόμενους στην ανεργία.
Ερωτώνται οι κύριοι Υπουργοί τι μέτρα προτίθενται να πάρουν ώστε:
Να εξασφαλισθεί η ακίνδυνη ναυσιπλοϊα.
Να παραμείνει η διώρυγα της Κορίνθου στο δημόσιο και να μην απολυθεί ούτε ένας από τους εργαζόμενους."
Ο Υφυπουργός Οικονομικών κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, η διώρυγα της Κορίνθου αποπερατώθηκε το 1893, είναι δηλαδή ένα από τα μεγαλύτερα δημόσια έργα τα οποία σήμερα εξακολουθούν να βρίσκονται σε λειτουργία.
Οι όχθες της είναι χωμάτινες, χωρίς δυστυχώς να υφίστανται κανένα έργο στήριξης των πρανών αυτής λόγω της έλλειψης τεχνικών έργων αλλά και υλικών την περίοδο κατασκευής της. 'Ετσι, καθ'όλη τη διάρκεια λειτουργίας της διώρυγας πέφτουν σποραδικά χώματα, ως φυσική συνέπεια του τρόπου κατασκευής της. Η πτώση αυτή γίνεται βραδέως και συνήθως καταλήγει στα άκρα της διώρυγας με τρόπο ώστε να μην προκαλείται κίνδυνος σε ανθρώπους ή σε διερχόμενα πλοία.
Επί καθημερινής βάσεως οι αρμόδιοι υπάλληλοι της διώρυγας ελέγχουν την κατάσταση των πρανών κι επισημαίνουν τυχόν γεωλογικά προβλήματα που ενδέχεται να παρουσιάζονται κατά καιρούς σε ορισμένα τμήματα αυτών, τα οποία στη συνέχεια βεβαίως αποκαθίστανται.
Τόσο όμως οι εργαζόμενοι στη διώρυγα όσο και η εταιρεία αλλά και το δημόσιο γνωρίζουν άριστα την πραγματική κατάσταση στην οποία βρίσκονται τα πρανή της διώρυγας. Γι'αυτόν το λόγο η "ΑΕΔΙΚ" με σεβασμό προς την ασφάλεια της ναυσιπλοϊας και την προστασία της ζωής των εργαζομένων στη διώρυγα, πέρα από τα έργα συντήρησης που εκτελεί στα πρανή και του καθημερινού ελέγχου σ' αυτά, βρίσκεται σε συνεχή επαφή με το Ινστιτούτο Γεωλογικών Ερευνών, τη Γεωγραφική Υπηρεσία Στρατού, το Ινστιτούτο Σεισμολογίας καθώς και με πλήθος Ελλήνων και ξένων ειδικών επιστημόνων. 
Εξάλλου από το Σεπτέμβριο του 1999 έχουν ανατεθεί καθήκοντα τεχνικού
συμβούλου για το έργο "Διερεύνηση της μακροχρόνιας ευστάθειας των πρανών στη Διώρυγα Κορίνθου" στις εταιρείες μελετών: α) ΑΔΚ, Σύμβουλοι-Μηχανικοί ΑΕ και β) "ΤΡΙΤΩΝ" Σύμβουλοι-Μηχανικοί ΕΠΕ.
Κύριοι συνάδελφοι, θέλω να τονίσω πως μέχρι σήμερα, στα εκατόν επτά χρόνια λειτουργίας της Διώρυγος, κανένα συγκεκριμένο έργο πέραν αυτών που γίνονται μέχρι τώρα, δεν έχει προταθεί από κανέναν ειδικό.
Το θέμα της διασφάλισης του υπηρετούντος προσωπικού, για το οποίο ρωτά ο συνάδελφος κ. Κοσιώνης, σε περίπτωση παραχώρησης των δικαιωμάτων της εκμετάλλευσης της Διώρυγας σε ιδιώτη, έχει ήδη διευθετηθεί με σχετικό άρθρο, το οποίο υπάρχει, για πρώτη φορά, στην τελευταία σύμβαση παραχώρησης, κατά τρόπο που δεν δημιουργεί ανησυχίες στους εργαζόμενους, γεγονός εξάλλου που συνετέλεσε και στην αναστολή των απεργιακών κινητοποιήσεων τις οποίες είχαν ήδη ανακοινώσει οι εργαζόμενοι.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελείωσα, κύριε Πρόεδρε.

Κατά συνέπεια και το ακίνδυνο της ναυσιπλοϊας από τη διώρυγα προσπαθούμε να εξασφαλίσουμε, στο μέτρο του δυνατού και βεβαίως το προσωπικό που υπηρετεί σ'αυτή είναι διασφαλισμένο.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Ε' Αντιπρόεδρος της Βουλής κ.
Παναγιώτης Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Υφυπουργέ, δεν ξέρω αν γνωρίζετε ακόμη ότι οι εργαζόμενοι δεν συμμετέχουν στη διαδικασία διέλευσης των πλοίων παρά τις συλλήψεις μελών του διοικητικού συμβουλίου με την επίδειξη πυγμής εκ μέρους της Κυβέρνησης.
Τα αιτήματά τους είναι τρία: Το πρώτο είναι να μην ιδιωτικοποιηθεί
για εθνικούς και οικονομικούς λόγους η Διώρυγα.
Το δεύτερο είναι να μη χάσουν τη θέση τους. Και γι'αυτό που είπατε, κύριε Υφυπουργέ, οι δικές μου πληροφορίες δεν λένε καθόλου το ίδιο. Λένε για ένα συμβιβασμό να απολυθούν όλοι, το 50% να επαναπροσληφθεί και για το άλλο θα δούμε πώς και εάν.
Και το τρίτο αίτημα που έχει μια αμεσότητα -γι'αυτό και απήργησαν κατά κύριο λόγο- είναι το θέμα της ασφάλειας. Προειδοποιήσεις υπάρχουν εδώ και δέκα, δεκαπέντε χρόνια. Από το 1997 ήταν πιο έντονες. Υπήρξαν δύο 
μελέτες εξήντα και σαράντα εκατομμυρίων που επεστράφησαν από το ΥΠΕΧΩΔΕ. Και στις 14 Νοεμβρίου έγινε η μεγάλη κατακρήμνιση και από τύχη δεν είχαμε θύματα.
H επιχείρηση "ΤΡΙΤΩΝ" δε, η οποία έκανε μία πραγματογνωμοσύνη, λέει

να μην περνάνε πλοία, τα οποία είναι δυνατόν να προσκρούσουν στα πρανή και, δεύτερον, εάν υπάρχουν βροχοπτώσεις, στη διάρκεια των βροχοπτώσεων να μην περνάνε πλοία, αλλά και ικανό διάστημα μετά.
Δηλαδή καταλαβαίνει κανείς ότι δεν υπάρχει καμία ασφάλεια και δεν
έχει γίνει απολύτως τίποτα μέχρι τώρα. Δύο μελέτες έχουν απορριφθεί. Πότε θα παρθούν μέτρα και με ποιο δικαίωμα ζητάμε από τους εργαζομένους σώνει και καλά να δουλέψουν και να μην αντισταθούν και στο θέμα των απολύσεων και στο θέμα της ιδιωτικοποίησης της ασφάλειας;
Δεν πήρα σαφή απάντηση. Εγώ τουλάχιστον δεν έγινα σοφότερος. Δεν ξέρω οι εργαζόμενοι, όταν θα τα μάθουν αυτά.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, στην πρωτολογία μου δεν θέλησα να αναφερθώ με λεπτομέρειες στις κινητοποιήσεις ενός εκ των σωματείων, τα οποία λειτουργούν στη Διώρυγα.
Νομίζω, κύριε Κοσιώνη, ότι γνωρίζετε κι εσείς πολύ καλά συνδικαλιστικό status της Διώρυγος. 'Εχετε καλή ενημέρωση, φαντάζομαι, από το σωματείο των εργαζομένων πλοηγών.
Αναφέρατε ότι εξαιτίας μιας κατασταλτικής πολιτικής, την οποία εφαρμόζει η Κυβέρνηση, έγιναν συλλήψεις. Μάλλον λάθος θα κάνετε. Η Κυβέρνηση δεν παρενέβη. Η δικαιοσύνη έχει το δικαίωμα όταν η ίδια κρίνει ότι παραβιάζονται βασικά κοινωνικά αγαθά, να λαμβάνει μέτρα προστασίας των. Τώρα εάν σας πληροφόρησαν διαφορετικά, αυτό είναι θέμα δική σας ερεύνης.
Δεύτερον, τόνισα και στην πρωτολογία μου ότι δυστυχώς, παρά τις προσπάθειες, εάν θελήσουμε να παρέμβουμε με μέτρα λυσιτελή για να αντιμετωπιστεί το πρόβλημα των πρανών, τότε ο χρόνος κατά τον οποίο θα πρέπει να κλείσει η γέφυρα, είναι πολύ μεγάλος.
Για το λόγο αυτόν θα ήθελα να σας παρακαλέσω να περιμένουμε τα τελικά συμπεράσματα των μελετών των δύο αυτών ειδικών εταιρειών, στις οποίες η "ΑΕΔΙΚ" έχει αναθέσει την εκπόνηση των μελετών. Σας διαβεβαιώ θα λάβουμε όλα τα αναγκαία μέτρα που θα μας προταθούν.
Τρίτον, η πλειοψηφία των εργαζομένων έχουν συμφωνήσει με τα μέτρα, τα οποία έχει ανακοινώσει η "ΑΕΔΙΚ". Εάν όμως μερικοί εργαζόμενοι δεν θέλουν να κατανοήσουν το συμφέρον τους, αυτό είναι άλλο θέμα, το οποίο εγώ δεν είμαι ο αρμόδιος για να επιλύσω.
ΠΡΟΕΔΡΕΥΩΝ (Κωνσταντίνος Βρεττός): Επίκαιρες ερωτήσεις δευτέρου
κύκλου: Δεύτερη επίκαιρη ερώτηση είναι η με αριθμό 396/6.12.2000 του Βουλευτή της Νέας Δημοκρατίας κ. Ευάγγελου Πολύζου προς τον Υπουργό Γεωργίας, σχετικώς με την αποκατάσταση των πληγέντων από τις πυρκαγιές του καλοκαιριού, την κατασκευή των απαραίτητων αντιπλημμυρικών έργων κλπ. 
Η επίκαιρη ερώτηση του κ. Πολύζου σε περίληψη έχει ως εξής:

"Σύμφωνα με στοιχεία που δόθηκαν στην Ευρωπαϊκή 'Ενωση, έχουν
καταστραφεί στη χώρα μας από τις πυρκαγιές πάνω από τρία εκατομμύρια στρέμματα δάση και δασικές εκτάσεις, έχουν πληγεί σημαντικά πολλοί κτηνοτρόφοι, κάηκαν ολόκληρα αγροτικά χωριά, καταστράφηκαν καλλιέργειες, κάηκαν ποίμνια, ποιμνιοστάσια, μελισσοκομικές εκμεταλλεύσεις ('Ηπειρος, Κέρκυρα, Φθιώτιδα, Μαγνησία, Σάμος, Χίος κλπ.).
Από την Κυβέρνηση εξαγγέλθηκαν μέτρα για την αποκατάσταση των ζημιών και μέχρι τώρα τίποτα δεν έγινε. Γι' αυτό ανάστατοι είναι οι κάτοικοι των παραπάνω περιοχών και ειδικότερα οι κτηνοτρόφοι της περιοχής των Ιωαννίνων, διότι βρίσκονται σε απόγνωση, αφού η κατεστραμμένη βλάστηση από τις πυρκαγιές και η απαγόρευση της βοσκής στις καμμένες εκτάσεις, τους εξαναγκάζει να ταϊζουν τα ζώα τους με ζωοτροφές του εμπορίου. 
Επίσης, κανένα αντιπλημμυρικό έργο δεν έγινε, ούτε έργα οδοποιϊας. Μετά τα παραπάνω, ερωτάται ο κύριος Υπουργός:
1. Πότε θα δοθούν οι αποζημιώσεις και θα αποκατασταθούν οι ζημιές που εξαγγέλθηκαν;
2. Πότε επιτέλους θα αρχίσουν οι εργασίες για αντιπλημμυρικά έργα και έργα οδοποιϊας;".
Ο κ. Φώτης Χατζημιχάλης, Υφυπουργός Γεωργίας, έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. Κύριε συνάδελφε, είναι λάθος να λέτε ότι καμία αποζημίωση δεν έχει
δοθεί μέχρι τώρα, όπως επίσης ότι κανένα έργο δεν έχει γίνει. Και είναι λάθος επειδή και πολλές αποζημιώσεις έχουν δοθεί αλλά και πολλά έργα έχουν ήδη εκτελεσθεί, ενώ αρκετά ακόμη βρίσκονται στο στάδιο της ολοκλήρωσής τους.
Σχετικά με τις αποζημιώσεις, μετά από παρέμβαση του ίδιου του Πρωθυπουργού και μετά από δύο διυπουργικές συναντήσεις υπάρχει κοινή υπουργική απόφαση -έχει υπογραφεί- η οποία καθορίζει τον τρόπο με τον οποίο αποζημιώνονται όλοι όσοι έχουν πληγεί από τις πρόσφατες καταστροφικές πυρκαγιές που, σημειωτέον, δεν κατέστρεψαν τρία εκατομμύρια στρέμματα, όπως λέτε, αλλά -με βάση τα δικά μας στοιχεία- ενάμισι εκατομμύριο στρέμματα περίπου.
Οι αποζημιώσεις αυτές ακολουθούν μια συγκεκριμένη διαδικασία. Υπάρχει ήδη κοινή υπουργική απόφαση των Υπουργών Γεωργίας και Οικονομικών. Οι αιτήσεις των πληγέντων κατατίθενται στα γραφεία Αγροτικής Ανάπτυξης της Διεύθυνσης Γεωργίας στις Νομαρχίες. Διαμορφώνονται καταστάσεις πληρωμών, εξατομικεύονται οι ζημιές και με βάση αυτές τις καταστάσεις πληρωμών αποζημιώνονται οι παραγωγοί οι οποίοι έχουν πληγεί.
Με μια ανάλογη διαδικασία υπάρχουν και οι ενισχύσεις ή οι
παρεμβάσεις είτε από το Υπουργείο Υγείας-Πρόνοιας είτε από το Υπουργείο ΠΕ.ΧΩ.Δ.Ε. είτε από το Υπουργείο Γεωργίας, όπου χρειάζεται.
Τα αντιπλημμυρικά έργα που πρόκειται να κατασκευαστούν ή που
κατασκευάζονται ή κατασκευάστηκαν ήδη είναι έργα τα οποία προκύπτουν μετά από ολοκληρωμένες μελέτες που γίνονται σε κάθε περιοχή. Το ότι υπάρχει μια καταστροφική πυρκαγιά σε μια περιοχή δεν σημαίνει ότι απαιτεί αυτομάτως αντιπλημμυρικό έργο. Για να μπορέσουμε να προχωρήσουμε σε αντιπλημμυρικά έργα χρειαζόμαστε συγκεκριμένες μελέτες, μελέτες οι οποίες εκτελούνται από τις δασικές υπηρεσίες και όπου χρειάζεται -εφόσον υπάρχει μεγάλος κίνδυνος πλημμυρικών φαινομένων- και από τις υπηρεσίες του Υ.ΠΕ.ΧΩ.Δ.Ε. σε συνεργασία με τις υπηρεσίες του Υπουργείου Γεωργίας. Τέτοιες μελέτες έχουν γίνει σε πολλές περιοχές.
Υπάρχουν ακόμη και οι διαβαθμίσεις στην επικινδυνότητα των περιοχών
και με βάση αυτές τις μελέτες εκτελούνται συγκεκριμένα έργα.
Παράλληλα, ανάλογα με τις μελέτες της Δασικής Υπηρεσίας, γίνονται και οι αναδασώσεις στις συγκεκριμένες περιοχές. 'Ηδη υπάρχουν περιοχές οι οποίες έχουν αναδασωθεί με συγκεκριμένο τρόπο. Υπάρχουν άλλες περιοχές οι οποίες θα αναδασωθούν φυσικά, με την αναγέννηση της ίδιας της φύσης και αυτός είναι και ο προτιμότερος τρόπος αναδάσωσης, γιατί είναι ο αποτελεσματικότερος και ο καλύτερος.
Επίσης έχει ολοκληρωθεί ένας συγκεκριμένος προγραμματισμός αναδασωτικών παρεμβάσεων από το Υπουργείο Γεωργίας σε συνεργασία με τις περιφέρειες της χώρας σε ολόκληρη την Ελλάδα. Είναι ένα μεγάλο πρόγραμμα για το οποίο θα διαθέσει το Υπουργείο Γεωργίας τέσσερα δισεκατομμύρια δραχμές.
ΠΡΟΕΔΡΕΥΩΝ (Κωνσταντίνος Βρεττός): Ο κ. Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συναδέλφοι, τρία εκατομμύρια στρέμματα δασικής έκτασης και δάσους ήταν τα στοιχεία που δώσατε εσείς,
το Υπουργείο Γεωργίας, στην Ευρωπαϊκή 'Ενωση.
Επίσης, η απόφαση, στην οποία αναφερθήκατε για τις αποζημιώσεις, βγήκε τον Ιούλιο του 2000. Δεν έχω το χρόνο ούτε και εσείς για να πούμε συγκεκριμένα ποιος πληγείς πήρε έστω και μια δραχμή.
Είναι γεγονός ότι η Κυβέρνηση έχει βαριές ευθύνες για τα γεγονότα που ήταν ζημιογόνα, για τις πυρκαγιές, όπως είναι και βαρύτατες στη συνέχεια οι ευθύνες,διότι μέχρι αυτή τη στιγμή κανείς, ούτε κτηνοτρόφος ούτε αγρότης -και γνωρίζετε και εσείς καλά, γιατί είσθε από αγροτική περιοχή-δεν έχει πάρει ούτε μια δραχμή. 'Ενα μόνο συγκεκριμένο γεγονός θα σας αναφέρω.
Στη Χίο έγινε μια πάρα πολύ μεγάλη ζημιά. 'Εχουμε εκατόν ογδόντα
τέσσερις χιλιάδες μαστιχόδενδρα, τριάντα πέντε χιλιάδες και κάτι ελαιόδενδρα, σύμφωνα με στοιχεία της Νομαρχιακής Αυτοδιοίκησης, καθώς και άλλα καρποφόρα δένδρα. Συνολικά η ζημιά είναι περίπου πεντακόσια εκατομμύρια και δεν έχει πάρει κανείς ούτε μια δραχμή μολονότι εκδόθηκε η υπ' αριθμόν 1270/12.7.2000 απόφαση του Υπουργείου Γεωργίας. Σίγουρα υπάρχει σκέψη, αλλά προς αυτή την κατεύθυνση το Υπουργείο νομίζω ότι δεν ασχολήθηκε σοβαρά. Απ' ό,τι είδα λίγο τον προϋπολογισμό του 2000, δεν υπάρχουν και οι απαιτούμενες πιστώσεις. Δεν έγινε η κατάλληλη προεργασία στην Ευρωπαϊκή 'Ενωση.
Για τα αντιπλημμυρικά έργα και για τους δρόμους, η πληροφόρηση που έχω από τα χωριά των Ιωαννίνων είναι ότι ένας δρόμος δημοπρατήθηκε προς Αγία Μαρίνα και αυτός δεν εκτελείται, γιατί βγήκε ασύμφορη η προσφορά που δόθηκε. Μπήκαμε στο χειμώνα και τι θα γίνει;
Επίσης, οι κτηνοτρόφοι των Ιωαννίνων ταϊζουν τα ζώα από το καλοκαίρι ζωοτροφές που προμηθεύονται από το εμπόριο. Ξέρετε πολύ καλά ότι η βλάστηση έχει καταστραφεί, ότι δεν υπάρχει περίπτωση να μπουν στο δάσος, γιατί κι εκεί συμπιέζεται η δασική βλάστηση, η οποία απόμεινε. Αυτά είναι σοβαρότατα προβλήματα.
Επίσης, κάηκαν σταύλοι, ποιμνιοστάσια, κυψέλες, σπίτια, κι όμως, η Κυβέρνηση μπροστά σ'αυτή την κατάσταση δεν έδειξε τη δέουσα προσοχή και ενδιαφέρον για μια ασθενέστατη οικονομικά τάξη η οποία έχει σοβαρότατο πρόβλημα. Δεν έχει οικονομική αντοχή, κύριε Υπουργέ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εν τάχει, κύριε συνάδελφε,
δεν δώσαμε εμείς στοιχεία για τρία εκατομμύρια καμένα στρέμματα στην Ευρωπαϊκή 'Ενωση. Εμείς ανακοινώσαμε επίσημα στοιχεία, όπως είπα, υπολογίζουμε 1,5 εκατομμύριο στρέμματα τις καμένες εκτάσεις, με δεδομένα τα στοιχεία των δασικών υπηρεσιών και της Πυροσβεστικής Υπηρεσίας.
Ποιος πήρε αποζημιώσεις: Πάρα πολλοί νομοί έχουν ήδη αποζημιωθεί,
κύριε Πολύζο. Κτηνοτρόφοι, οι οποίοι έχουν χάσει τα βοσκοτόπια τους αποζημιώνονται, αλλά με μια ειδική διαδικασία. Εάν η Νομαρχιακή Αυτοδιοίκηση σε κάποιες περιοχές ή ενώσεις αδυνατούν να εφαρμόσουν αυτή την απόφαση και τη διαδικασία που εφαρμόζεται, αυτό είναι ένα άλλο θέμα και πρέπει να βοηθήσουμε και εμείς για να ξεπεράσουν τα συγκεκριμένα προβλήματα.
Οι ζωοτροφές δίνονται με συνεργασία των ενώσεων της Αγροτικής
Τράπεζας η οποία χρηματοδοτεί μέχρι να πάρουμε τα λεφτά που δικαιούμαστε γι'αυτές τις καταστροφές μέσω του ΠΣΕΑ. Επειδή καθυστερούν οι εγκρίσεις από την Ευρωπαϊκή 'Ενωση, υπάρχουν προκαταβολές. Τα αντιδιαβρωτικά ή αντιπλημμυρικά έργα επίσης γίνονται με προκαταβολές από το Γ' Κοινοτικό Πλαίσιο Στήριξης και γίνονται ακριβώς μ' αυτόν τον τρόπο, επειδή η Κυβέρνηση προνόησε τα έργα να γίνουν γρήγορα και αποτελεσματικά, ώστε να μην έχουμε κινδύνους πλημμυρών. 'Ετσι, μόλις ολοκληρώνονται οι μελέτες από τις δασικές υπηρεσίες, η περιφέρεια ζητά προκαταβολές έναντι του Γ' Κοινοτικού Πλαισίου Στήριξης, το Υπουργείο Εθνικής Οικονομίας χρηματοδοτεί αμέσως και το έργο εκτελείται.
'Ηδη τέτοια έργα έχουν εκτελεστεί στη Φθιώτιδα, τα Ιωάννινα, τη Σάμο, σε πολλές περιοχές, σ' ολόκληρη την Πελοπόννησο, το Αίγιο, το Ξυλόκαστρο και αντιπλημμυρικά έργα και παραγωγοί έχουν αποζημιωθεί ή άλλοι βρίσκονται στο στάδιο της αποζημίωσής τους. Είναι μια συγκεκριμένη διαδικασία η οποία εκτελείται.
Επίσης εκτελείται η πολιτική των αναδασώσεων, αλλά με διαφορετικούς τρόπους σε κάθε περιοχή. 'Οπου έχει καεί ελατοδάσος, χρειάζεται ειδική μελέτη. 'Οπου υπάρχει χαλέπιος πεύκη και κάηκε, αυτή αναδασώνεται φυσικά, εκτός αν έχει καεί δεύτερη φορά, οπότε γίνεται τεχνητή αναδάσωση.

Αυτές οι αναδασώσεις έχουν προγραμματιστεί από το Υπουργείο Γεωργίας. Διατίθενται φέτος δεκαοκτώ εκατομμύρια δενδρύλλια για αναδασώσεις. Η
πρότασή μας και η σκέψη μας είναι να ενθαρρύνουμε την υιοθεσία περιοχών από συλλόγους, φορείς, οργανώσεις, ώστε να μπορέσουμε να ελέγξουμε καλύτερα και αποτελεσματικότερα αυτή την πολιτική και διαθέτουμε 4 δισεκατομμύρια φέτος μόνο για τις αναδασώσεις.
Τα αντιπλημμυρικά έργα στις περισσότερες περιοχές έχουν ολοκληρωθεί, εκεί που χρειάζονται αντιπλημμυρικά έργα και είτε είναι κορμοπλέγματα και κλαδοπλέγματα είτε είναι φράγματα μικρά ή αναχώματα με υλικά φιλικά προς το περιβάλλον, έργα τα οποία εκτελούνται με την ευθύνη των δασικών υπηρεσιών και των υπηρεσιών της Τοπικής Αυτοδιοίκησης.
'Ολο το πλαίσιο των μέτρων είναι ελεγχόμενο από τον καθέναν και θα μπορούσατε με μια απευθείας επαφή με τις περιοχές που κάηκαν, με τις ενώσεις που είναι υποχρεωμένες να αποζημιώνουν αλλά και με τους ίδιους τους παραγωγούς, να διαπιστώσετε ότι αυτά τα έργα εκτελούνται ήδη. 
ΕΥΑΓΓΕΛΟΣ ΠΟΛΥΖΟΣ: 'Εχω εδώ έγγραφο της Νομαρχιακής Αυτοδιοίκησης. Οι
άνθρωποι δεν είναι σε θέση να ξέρουν τι θα τους δώσετε.
ΠΡΟΕΔΡΕΥΩΝ (Κωνσταντίνος Βρεττός): Εισερχόμαστε στην τρίτη και τελευταία με αριθμό 393/6-12-2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τη συμμετοχή του Προέδρου του Μαυροβουνίου στη Σύνοδο της Ευρωπαϊκής 'Ενωσης με τις δυτικές βαλκανικές χώρες στο Ζάγκρεμπ κλπ.
Η επίκαιρη ερώτηση του κ. Κολοζώφ έχει ως εξής:
"Κατά την πρόσφατη Σύνοδο Κορυφής της Ευρωπαϊκής 'Ενωσης με τις δυτικές βαλκανικές χώρες στο Ζάγκρεμπ πήρε μέρος και ο Πρόεδρος του Μαυροβουνίου Μίλο Τζουκάνοβιτς. Η εξέλιξη αυτή δημιουργεί ερωτηματικά και ανησυχίες, δεδομένου ότι το Μαυροβούνιο δεν είναι ανεξάρτητο κράτος. 
Ερωτάται ο κύριος Υπουργός:
Γιατί συμμετείχε στη Σύνοδο της Ευρωπαϊκής 'Ενωσης ο Πρόεδρος του Μαυροβουνίου, ενώ δεν είναι ανεξάρτητο κράτος και ποια ήταν η θέση της ελληνικής Κυβέρνησης για το ζήτημα αυτό;"
Ο Υφυπουργός Εξωτερικών κ. Γρηγόρης Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, μετά την
ερώτηση του κυρίου συναδέλφου θα ήθελα να ενημερώσω την Εθνική Αντιπροσωπεία ότι η συμμετοχή του Προέδρου Τζουκάνοβιτς στη Σύνοδο Κορυφής του Ζάγκρεμπ για τα Δυτικά Βαλκάνια ήταν συνέπεια πρόσκλησης της Γαλλικής Προεδρίας της Ευρωπαϊκής 'Ενωσης για την οποία δεν διατυπώθηκε αντίρρηση. Αντίθετα υπήρξε συναίνεση από την πλευρά και όλων των κρατών-μελών της Ευρωπαϊκής 'Ενωσης, αλλά και της Ομοσπονδιακής Δημοκρατίας της Γιουγκοσλαβίας.
Μάλιστα, αγαπητέ κύριε συνάδελφε, η σχετική πρόσκληση μέσω της Γαλλικής Προεδρίας απεστάλη στην Ομοσπονδιακή Δημοκρατία της Γιουγκοσλαβίας και όχι απευθείας στον Πρόεδρο κ. Τζουκάνοβιτς. Ασφαλώς, αυτό υποδείκνυε και τη βούληση της Ευρώπης για τη συμμετοχή του κ. Τζουκάνοβιτς ως μέλους της γιουγκοσλαβικής αντιπροσωπείας. Αυτό έγινε. 'Ετσι έλαβε μέρος ο κ. Τζουκάνοβιτς και όχι ως ανεξάρτητος συμμετέχων. Μάλιστα στην αντιπροσωπεία ήταν και ο κ. Ζίζιτς, ο Ομοσπονδιακός Πρωθυπουργός, ο οποίος, όπως ξέρετε, προέρχεται από το Σοσιαλιστικό Κόμμα του Μαυροβουνίου και έχει εκλεγεί βάσει του Συντάγματος της Ομοσπονδιακής Δημοκρατίας της Γιουγκοσλαβίας.
Είναι σαφές ότι η ελληνική Κυβέρνηση -εάν αυτό υπονοεί η ερώτησή
σας- στηρίζει και θα στηρίζει συνεχώς το ενιαίο και το αδιαίρετο της Ομοσπονδιακής Δημοκρατίας της Γιουγκοσλαβίας. Θεωρούμε ότι τα εσωτερικά θέματα μεταξύ της Ποντγκόριτσα και του Βελιγραδίου θα πρέπει να λυθούν στα πλαίσια ενός διαλόγου χωρίς τετελεσμένα, χωρίς βεβιασμένες κινήσεις, κάτι το οποίο, εάν συνέβαινε, θα έθετε σε κίνδυνο και την εσωτερική ασφάλεια αλλά και τη σταθερότητα στην ευρύτερη περιοχή.
Πέραν αυτού πιστεύουμε ότι μετά τις εκλογές στις 23 Δεκεμβρίου στη Γιουγκοσλαβία θα υπάρξει αυτή η διαδικασία του διαλόγου. 'Εχουν δεσμευθεί και οι δύο πλευρές. Ως εκ τούτου δεν θεωρούμε ότι αυτή η ερμηνεία που δίνεται ή θεωρείται ότι είναι δυνατόν να δοθεί, έχει αποτελέσει αντικείμενο αρνητικών εντυπώσεων, είτε στο εσωτερικό περιβάλλον της Γιουγκοσλαβίας είτε διεθνώς.

Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κολοζώφ έχει το λόγο.

ΟΡΕΣΤΗΣ ΚΟΛΟΖΩΦ: Κύριε Πρόεδρε, άκουσα με μεγάλη προσοχή και θα ήθελα ειλικρινά να πιστέψω ότι το σκεπτικό ήταν αυτό που μας είπατε σαν δήλωση της θέλησης της Κυβέρνησης: Να διατηρηθεί η ενότητα της Ομοσπονδιακής Δημοκρατίας της Γιουγκοσλαβίας.
'Ομως έχω ορισμένες επιφυλάξεις, οι οποίες οφείλονται στην πορεία
αυτής της διαδικασίας, γιατί έχει μια προϊστορία. Ανεξάρτητα πώς αντιμετωπίζει το θέμα η σημερινή Ομοσπονδιακή Κυβέρνηση -ξέρουμε κάτω από ποιες συνθήκες λειτουργεί σήμερα αυτή η Κυβέρνηση, εν όψει μάλιστα και των εκλογών και της εδραίωσης της θέσης της στα πλαίσια των συμμαχιών που έχουν δημιουργηθεί στα Βαλκάνια- θα μου επιτρέψετε να έχω ορισμένες αμφιβολίες, γιατί σε όλη τη διαδικασία του Συμφώνου Σταθερότητας των Βαλκανίων δεν συμμετείχε η Ομόσπονδη Κυβέρνηση. Ξέρετε πολύ καλά ότι συμμετείχε ο εκπρόσωπος του Μαυροβουνίου.

Μέσα σε αυτήν τη λογική, σε αυτή τη νοοτροπία, που σηματοδοτεί προς τα Βαλκάνια γενικότερα τη θέληση της Ευρωπαϊκής 'Ενωσης να αφήσει ανοικτό το ενδεχόμενο παραπέρα διαμελισμού της Γιουγκοσλαβίας, εντάσσεται και αυτή η πρωτοβουλία, όπως λέτε εσείς, της Γαλλικής Προεδρίας, για την οποία εσείς ως Κυβέρνηση δεν αισθανθήκατε την ανάγκη να σημειώσετε το μήνυμα ακριβώς που στέλνετε.
Και αν όχι τίποτε άλλο να διαβουλευτείτε με τους Γάλλους και μαζί με την Κυβέρνηση του Μαυροβουνίου, εφόσον θέλετε να καλέσετε όλα τα μέλη της Ομόσπονδης Γιουγκοσλαβίας, να καλέσετε και τον εκπρόσωπο της Σερβίας. Φυσικά αυτό δεν έγινε γιατί λειτουργείτε μέσα στη λογική την οποία προωθούν οι Ηνωμένες Πολιτείες όσο και η Ευρωπαϊκή 'Ενωση για να υπάρχει

η δαμόκλεια σπάθη πάνω από την Ομόσπονδη Δημοκρατία της Γιουγκοσλαβίας, εάν δεν συμμορφωθεί με όσα θέλει η Ευρωπαϊκή 'Ενωση να της θυμίζουν ότι υπάρχει και ο δρόμος του διαμελισμού της.
Δεν λέμε να ανατρέψει η ελληνική Κυβέρνηση την κατάσταση, αλλά τουλάχιστον να δείξει μια ευαισθησία και αυτή η ευαισθησία να εκδηλωθεί έστω και με κάποια δήλωση, έστω και με κάποια ενέργεια.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, άκουσα τις
ενστάσεις σας και τους φόβους σας. Δεν μπορώ να συμφωνήσω μαζί σας για τους εξής λόγους: Πρώτον, η μη συμμετοχή μέχρι προ τινος ιδιαίτερα στο Σύμφωνο Σταθερότητας της Ομοσπονδιακής Δημοκρατίας της Γιουγκοσλαβίας ήταν κατά το χρονικό σημείο όπου είχαν επιβληθεί οι κυρώσεις του αποκλεισμού. 'Ηδη, είχαμε την πρώτη σημαντική συμμετοχή μετά την αποκατάσταση της δημοκρατίας και έτσι δεν μπορείτε να ερμηνεύσετε κατ' αυτόν τον τρόπο, δηλαδή με τους φόβους που θέτετε και με τέτοιες ερμηνείες τη συμμετοχή τότε του Μαυροβουνίου.
Δεύτερον, σας λέω ότι συμμετείχε ως μέρος της ενιαίας αντιπροσωπείας της Ομοσπονδιακής Δημοκρατίας της Γιουγκοσλαβίας. Και εσείς λέτε, μα τότε γιατί δεν υπήρχε εκπρόσωπος από τη Σερβία; Μα, δεν υπάρχει. Οι εκλογές θα γίνουν ...
ΟΡΕΣΤΗΣ ΚΟΛΟΖΩΦ: Δεν υπάρχει πρωθυπουργός στη Σερβία; Δηλώνετε
επίσημα ότι δεν υπάρχει κυβέρνηση στη Σερβία;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας λέω ότι βρισκόμαστε σε
μια διαδικασία που οδηγεί σε εκλογές.
Αντιθέτως, θα πρέπει να δείτε ως θετική την αποδοχή της συμμετοχής
του κ. Τζουκάνοβιτς ως μέλους της ενιαίας αντιπροσωπείας. Επ' αυτού γιατί διαφωνείτε; Εάν συνέβαινε το αντίθετο, θα είχαμε κάτι που θα εσηματοδοτείτο είτε από την πλευρά της Ευρωπαϊκής 'Ενωσης είτε από οπουδήποτε αλλού. Δεν συμβαίνει κάτι τέτοιο. Επομένως δεν έχετε δίκιο να 
αναζητάτε δηλώσεις επί των αυτονοήτων εκ μέρους της ελληνικής Κυβέρνησης. Η Κυβέρνηση δεν έπαψε ποτέ να υποστηρίζει σθεναρώς μέσα στο ευρωπαϊκό περιβάλλον και σε διμερές επίπεδο τη θέση της ενιαίας και αδιαίρετης Γιουγκοσλαβίας και το αμετάβλητο των συνόρων στη Βαλκανική. Αυτήν τη δήλωση ασφαλώς την επαναλαμβάνουμε και σήμερα.
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Παρασκευάς Αυγερινός και η συνάδελφος κ. Αγγελική Λαϊου ζητούν άδεια ολιγοήμερης απουσίας τους στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε τις
ζητηθείσες άδειες.
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμεθα
στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 31/22.11.2000 επερώτηση των Βουλευτών του Κομμουνιστικού Κόμματος Ελλάδας κυρίων Σπύρου Στριφτάρη, Νίκου Γκατζή, Λιάνας Κανέλλη, Ορέστη Κολοζώφ, Παναγιώτη Κοσιώνη, Γιάννη Πατάκη, Σταύρου Σκοπελίτη, Αντώνη Σκυλλάκου, 'Αγγελου Τζέκη και Γεωργίου Χουρμουζιάδη προς τον Υπουργό Γεωργίας, σχετικά με την αγροτική πολιτική της Κυβέρνησης και της Ευρωπαϊκής 'Ενωσης.
Από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση αυτής της επερώτησης ο Βουλευτής κ. Αθανάσιος Νάκος.
Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος αυτής της επερώτησης η Βουλευτής κ. Ασημίνα Ξηροτύρη-Αικατερινάρη.
Το λόγο έχει ο πρώτος επερωτών κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, έχουμε καταθέσει αυτήν την επερώτηση γιατί νομίζουμε ότι οι μικροί και μεσαίοι αγρότες από την κυβερνητική πολιτική βρίσκονται σε μεγάλα αδιέξοδα.
Θα θέλαμε από τον κύριο Υπουργό να μας δώσει ορισμένες απαντήσεις σε ορισμένα ζητήματα, γιατί όλα τα ζητήματα που απασχολούν σήμερα τη μικρομεσαία αγροτιά είναι δύσκολο να απαντηθούν ή και να περιληφθούν σε μια επερώτηση.
Κύριοι συνάδελφοι, έχουμε συνηθίσει πια να ακούμε μετά από κάθε
συμβούλιο Υπουργών Γεωργίας της Ευρωπαϊκής 'Ενωσης, όταν φυσικά συζητάει τις τιμές και τα συναφή μέτρα για τη γεωργία, η ανακοίνωση του Υπουργείου Γεωργίας να μιλάει πάντα για νίκη της ελληνικής πλευράς. Νίκη όταν καθορίζονταν οι περιορισμοί στις καλλιέργειες, οι λεγόμενες ποσοστώσεις, νίκη όταν καταργούνταν ο θεσμός της παρέμβασης και η τιμή παρέμβασης, νίκη όταν μειώνονταν οι επιδοτήσεις, νίκη όταν τα πρόστιμα συνυπευθυνότητας ξεπερνούν το 1/3 των ελαχίστων τιμών παραγωγού, όπως είναι στο βαμβάκι, ή και ολόκληρη την επιδότηση, όπως είναι στο ρύζι. 
Φυσικά η τελευταία νίκη της ελληνικής πλευράς, για την οποία είναι
υπερήφανος ο Υπουργός Γεωργίας, είναι η αναθεώρηση της κοινής οργάνωσης αγοράς για τα βιομηχανικά ροδάκινα, της βιομηχανικής ντομάτας και φυσικά 
για την επικείμενη αναθεώρηση της κοινής οργάνωσης της αγοράς του ρυζιού. Και είναι τόσα πολλά τα ψέματα και εδώ πρέπει να πω ότι ο Πρωθυπουργός
μίλησε πάλι και για νίκη στη διακυβερνητική, όταν οι είκοσι πέντε

Ευρωβουλευτές γίνονται είκοσι δύο και όταν οι τρεις μεγάλοι μπορούν για μια τσόντα ενός μικρού να παίρνουν όποια απόφαση θέλουν ή να εμποδίζουν όποια απόφαση δεν τους συμφέρει.
Είναι λοιπόν τόσα πολλά τα ψέματα που έχουν ειπωθεί ειδικά στον αγροτικό τομέα, που δικαιωματικά -όσο σοβαρή και αν είναι θα την πούμετα τελευταία χρόνια χαρακτηρίστηκε από τους αγρότες σαν γκαιμπελική μέθοδος. Πες-πες ψέματα, κάτι θα μείνει. Και όταν το ψέμα και η απάτη δεν φτάνει να αποπροσανατολίσει, να καλλιεργήσει κλίμα αναμονής και μοιρολατρείας στους αγρότες και οι αγρότες αντιστέκονται, τότε πάμε και σε πιο μαύρες μεθοδεύσεις που θυμίζουν παρακράτος. Κάνουμε δολιοφθορές στα αγροτικά μηχανήματα εμποδίζοντας τους αγρότες να διαδηλώσουν για την άδικη κατά την άποψή τους και φυσικά και την άποψή μας αγροτική πολιτική που εφαρμόζεται και ξεκληρίζει πραγματικά με ρυθμούς κάθε χρόνο και πιο πολλούς ενεργούς αγρότες που με μέσο όρο φθάνουν τις δεκατρείς χιλιάδες το χρόνο να φεύγουν από την αγροτική παραγωγή και σύμφωνα με τις εκτιμήσεις του Υπουργείου Εργασίας και Κοινωνικών Ασφαλίσεων στα επόμενα έξι χρόνια υπολογίζεται ότι εκατόν σαράντα χιλιάδες κατά τεκμήριο νέοι αγρότες, που μπορούσαν κάτω από άλλες προϋποθέσεις να παραμείνουν στην παραγωγή, εγκαταλείπουν την παραγωγή για να βρεθούν ή άνεργοι ή υποαπασχολούμενοι ή ό,τι άλλο θέλετε προσθέτοντας στη στρατιά των ανέργων και άλλα μεγαλύτερα ποσοστά από αυτά που υπάρχουν σήμερα.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος
της Βουλής κ. ΠΑΝΑΓΙΩΤΗΣ ΚΟΣΙΩΝΗΣ)
'Ομως ας μιλήσουμε πιο συγκεκριμένα. Μετά την αναθεώρηση της κοινής οργάνωσης του λαδιού η τιμή παραγωγού έπεσε περίπου στο 50%. Είχε φθάσει να πουλιέται σπό τον παραγωγό το λάδι χίλιες εκατό με χίλιες διακόσιες δραχμές και σήμερα να κειμένονται οι τιμές από πεντακόσιες μέχρι
εξακόσιες πενήντα για το καλύτερο λάδι. Η τιμή στα πορτοκάλια να είναι τελικά συμβολική, φθάνοντας στο σημείο για να τακτοποιούνται με την εφορία να δίνουν μια δραχμή το κιλό στα χυμοποιήσιμα πορτοκάλια, η τιμή στα καπνά την τελευτία χρονιά, το 1999 και φέτος το 2000 έπεσε στα 2/3 και πολλές φορές στο 1/2 των προηγούμενων ετών.
Η τιμή του βαμβακιού την προηγούμενη χρονιά ήταν η χειρότερη για τα
τελευταία έξι χρόνια και φυσικά φέτος δεν θα είναι σε καλύτερη μοίρα. 'Ιδια βεβαίως και χειρότερη είναι η κατάσταση και στα άλλα αγροτικά προϊόντα, όπως στα σιτηρά, στα οπωροκηπευτικά κλπ.
Εκεί όμως που θα γίνει η μεγάλη ζημιά και είναι πια πραγματικότητα
είναι στα βιομηχανικά ροδάκινα και τη βιομηχανική ντομάτα.
Με το νέο κανονισμό, για τον οποίον η Κυβέρνηση θα έπρεπε τουλάχιστον κατά την άποψή μας να ντρέπεται, παρέδωσε στους παραγωγούς βιομηχανικού ροδάκινου και της βιομηχανικής ντομάτας βορά στους μεταποιητές, αφού δεν θα είναι υποχρεωμένοι πια να δώσουν στον παραγωγό καμία ελάχιστη τιμή, όπως τουλάχιστον μέχρι σήμερα.
Φυσικά μη μας πείτε, κύριε Υπουργέ, ότι ικανοποιήσατε ένα πάγιο
αίτημα των αγροτών να παίρνουν απευθείας την επιδότηση. Βεβαίως αυτό που μπορεί να εγγυηθεί ο νέος κανονισμός είναι μόνο οι δεκαέξι και κάτι δραχμές -δεκάρες- και από εκεί και πέρα θα γίνει αυτό που έγινε με τα χυμοποιήσιμα πορτοκάλια.
Με τρεις τρόπους θα μπορούν να εκβιάσουν οι έμποροι του βιομηχανικού ροδάκινου τους παραγωγούς:
Πρώτον, με την υπερπαραγωγή που υπάρχει και την ποσόστωση που μπήκε οι δεκαέξι δραχμές θα είναι σε πολλές περιπτώσεις δώδεκα και δεκατρείς. 'Οπως και στα πορτοκάλια η επιδότηση δεν φτάνει ποτέ στις είκοσι έξι δραχμές. Είναι δέκαοχτω, δώδεκα, δεκαπέντε, δεκαέξι. Το ίδιο φυσικά θα γίνει και με τα ροδάκινα.

Δεύτερον, θα πιέζουν -γιατί δεν θα μπορούν πια ούτε τον ιδρώτα τους να θάψουν- να πάρουν και κάποια θαφτικά. Και θα πρέπει να ρυθμίσουμε την
τιμή όπως εμάς μας συμφέρει.
Τρίτον, φυσικά ξέρουμε ότι σε αυτό το αλισβερίσι η άλλη μεγάλη απάτη που γίνεται είναι οι διεπαγγελματικές οργανώσεις. Και φέτος είδαμε ποιον ωφέλησαν. Και φέτος είδαμε το Υπουργείο Γεωργίας επίσημα να χαρίζει πενήντα χιλιάδες τόνους στους βιομήχανους και φυσικά να στέλνει και εγγύκλιο να κόψουν οι παραγωγοί τιμολόγια για το 20% της παραγωγής για μία δραχμή το κιλό.
'Ετσι λοιπόν, από τις ενενήντα έξι δραχμές που πωλούνταν τα ροδάκινα, θα φτάσουν να πωλούνται, και να είναι εγγυημένη η τιμή, στις δεκαέξι δραχμές. Το ίδιο φυσικά θα συμβεί και με τη βιομηχανική ντομάτα, που η εγγυημένη πια τιμή θα ειναι περίπου δώδεκα δραχμές με την ισοτιμία δραχμής και ευρώ που θα ισχύει από την 1.1.2001.
Φυσικά το ίδιο θα συμβεί και με το ρύζι, όταν θα καταργηθεί η τιμή παρέμβασης και η ελληνική πλευρά, θα το θεωρεί και πάλι νίκη, όπως θα θεωρήσει νίκη και την αναθεώρηση της Κοινής Αγροτικής Πολιτικής στο βαμβάκι, στο οποίο έσπευσε να προκαταλάβει, αν θέλετε, και την Ευρωπαϊκή 'Ενωση και η ίδια να ψάχνει τα πιο ευτελή μέσα, για να μπορέσει να περιορίσει τη βαμβακοκαλλιέργεια.
Φέτος, κύριε Υπουργέ, γιατί οι παραγωγοί είναι κάπως ικανοποιημένοι; Πρέπει να απαντήσετε σε αυτό το ερώτημα. Είναι από την τιμή που παίρνουν ή επειδή είχαν μεγάλες αποδόσεις; Και, φυσικά, όταν έχουν μεγαλύτερες αποδόσεις, έρχεται μια ισορροπία στο εισόδημά τους, παρ' όλα τα πρόστιμα συνυπευθυνότητας που και με τη δική σας ευλογία επιβάλλει η Ευρωπαϊκή 'Ενωση και θα αποκομίσουν έναν τζίρο συνολικά γύρω στις ενενήντα με εκατό χιλιάδες το στρέμμα, πράγμα το οποίο του χρόνου ή του παραχρόνου ίσως γίνει εβδομήντα, εξήντα ή και πενήντα χιλιάδες, όπως ήταν τις προηγούμενες χρονιές, που ανάγκασαν τους παραγωγούς να ξεσηκωθούν. Και τότε όχι μόνο περιφρονήσατε αυτές τις κινητοποιήσεις, όχι μόνο λασπολογήσατε ενάντια στους αγρότες, αλλά έχετε μετατρέψει την Ελλάδα σε ένα απέραντο αγροτοδικείο και μάλιστα τη στιγμή που υποκριτικά ισχυρίζεσθε ότι κάνατε ένα βήμα και μάλιστα έγινε και νόμος στη Βουλή, να μη θεωρείται αδικήμα η παρακώλυση των συγκοινωνιών κατά τη διάρκεια αυτών των κινητοποιήσεων. Κι όμως συνεχίζουν να δικάζονται και να καταδικάζονται αγρότες γι' αυτές τις κινητοποιήσεις.

Kαι βέβαια δεν είναι μόνο η φυτική παραγωγή που αντιμετωπίζετε έτσι. Η κτηνοτροφία δεν πάει καλύτερα. Από χρόνο σε χρόνο οι ανάγκες σε γάλα
και κρέας όλο και περισσότερο καλύπτονται από εισαγωγές. Και το αγροτικό εμπορικό ισοζύγιο έχει φθάσει πια στα ύψη.
Η Ελλάδα, η κατ' εξοχήν αγροτική χώρα της Ευρωπαϊκής 'Ενωσης,
δυστυχώς εξαρτάται σε μεγάλο βαθμό για τα βασικά διατροφικά αγαθά από τις βιομηχανικές χώρες της Ευρωπαϊκής 'Ενωσης φυσικά με τα γνωστά αποτελέσματα -και τη γνωστή υποκρισία της Ευρωπαϊκής 'Ενωσης- των τρελών αγελάδων φέτος ή πρόπερσι, των διοξινών πέρσι και πάει λέγοντας.
'Eχετε παρ' όλα αυτά το θράσος να λέτε ότι στην Ελλάδα πήραμε μέτρα
και θα απαγορευθούν για έξι μήνες σε όλη την Ευρωπαϊκή 'Ενωση τα κρεατάλευρα και τα οστεάλευρα. Λες και αν πέρασουν έξι μήνες θα εκλείψει η αιτία που δημιουργεί τη νόσο των τρελών αγελάδων!
Δεν έχετε όμως το θάρρος να ομολογήσετε ότι όλες αυτές οι φασαρίες που γίνονται έχουν φυσικά τις αιτίες τους στο κυνήγι του κέρδους. Και είστε αναγκασμένοι, επειδή υπηρετείτε αυτήν την πολιτική, ώστε να μεγαλώνουν τα κέρδη των μονοπωλίων, να υποκύπτετε κάθε φορά όχι μόνο σαν ελληνική Κυβέρνηση αλλά και σαν Ευρωπαϊκή 'Ενωση στις πιέσεις που γίνονται από τους Αμερικανούς, για να προωθήσουν τη δική τους γενετικά τροποποιημένη σόγια, για να αντικαταστήσουν τα κρεατάλευρα και τα οστεάλευρα στη διατροφή των ζώων.
Το άλλο που κάνετε είναι όλα τα κρεατάλευρα και οστεάλευρα που υπήρχαν -και γίνονται ακόμη εισαγωγές- στην Ελλάδα να εξάγονται στη Βουλγαρία. Τρέφονται τα μοσχάρια της Βουλγαρίας με αυτά και μετά εισάγονται τα μοσχάρια της Βουλγαρίας στην Ελλάδα, γιατί εκεί δεν υπάρχει κανένας έλεγχος, όπως θα ξέρετε.
Αποτέλεσμα όλων αυτών των πολιτικών είναι η εγκατάλειψη της υπαίθρου και το ομολογούν όλοι σήμερα. 'Οπως είπα, στην επόμενη εξαετία εκατόν σαράντα χιλιάδες αγρότες απ' αυτούς που μπορούν να δουλέψουν -δεν θα είναι άνθρωποι πενήντα και εξήντα χρονών που θα φύγουν από την παραγωγή, θα είναι είκοσι πέντε, τριάντα και σαράντα χρόνων- θα εγκαταλείψουν την παραγωγή, σύμφωνα με τις δικές σας εκτιμήσεις. Στο προηγούμενο νομοσχέδιο που έφερε στη Βουλή η Κυβέρνηση δήθεν για την καταπολέμηση της ανεργίας, προβλέπεται ότι εκατόν σαράντα χιλιάδες αγρότες θα προστεθούν στις στρατιές των ανέργων.
Δεύτερο θέμα είναι η υπερχρέωση των αγροτών, η οποία θα ενταθεί με
την ιδιωτικοποίηση της Αγροτικής Τράπεζας της Ελλάδας. Και θα σταματήσει η ανοχή που είχε μέχρι τώρα η Αγροτική Τράπεζα στις κατασχέσεις, γιατί οι μέτοχοι πια θα ζητούν τα κέρδη τους από αυτήν και φυσικά οι κατασχέσεις, εάν μέχρι τώρα παρουσιάζονταν δειλά-δειλά σε κάποιους αγρότες και ίσως στις πιο ακραίες περιπτώσεις, θα πυκνώσουν και θα βρεθούμε πραγματικά μπροστά σε μια καταιγίδα κατασχέσεων. Θα παίρνετε από τους φτωχούς και μικρούς αγρότες και αυτό το χωραφάκι που έχουν ή ακόμη και το σπίτι που με τόσα βάσανα έχουν κτίσει.
Είναι πραγματικά κοροϊδία για τους λεγόμενους νέους αγρότες τα κίνητρα που διαφημίζετε και διατυμπανίζετε. Θα ήθελα, κύριε Υπουργέ, να μας πείτε πόσα λεφτά δώσατε το 2000 για τους νέους αγρότες. Εγκρίθηκε καμία αίτηση νέου αγρότη; Μπήκε στο πρόγραμμα έστω και ένας νέος αγρότης; Να τον ονομάσετε αν υπάρχει τέτοιος για το 2000. Κατά τα άλλα διατυμπανίζουμε κίνητρα για τους νέους αγρότες, επιδότηση των επιτοκίων, επιδότηση για την κατοικία, επιδότηση για εκείνο, επιδότηση για το άλλο, συν το πριμ πρώτης εγκατάστασης.
Πείτε μου ένα νέο αγρότη για το 2000, που μπήκε σ' ένα τέτοιο
πρόγραμμα. Ειλικρινά, λοιπόν, σταματήστε να κοροϊδεύετε αυτόν τον κόσμο και μην επικαλεστείτε πάλι το εκλογικό αποτέλεσμα. Μη μου το πείτε. Είδατε και το νομοσχέδιο που κάνατε για τους συνεταιρισμούς. Θα είδατε τώρα τα αποτελέσματά σας, έξω τα κόμματα από τους συνεταιρισμούς και να, όλα τα κόμματα και μάλιστα ο δικομματισμός στο μεγαλείο του, ώστε να εκτοπίζεται κάθε άλλη φωνή στο συνεταιριστικό κίνημα. Αυτή ήταν η τακτική σας στο συνεταιριστικό κίνημα και θέλατε να διώξετε κάθε φωνή, η οποία τουλάχιστον έλεγε την αλήθεια στους αγρότες.
Καταντήσατε εκεί που καταντήσατε τους συνεταιρισμούς με την πολιτική σας και εφόσον πάγια τακτική σας είναι να κάνετε την όποια δήθεν κοινωνική πολιτική σε βάρος άλλων κοινωνικών στρωμάτων, έτσι κάνατε και τους συνεταιρισμούς, τους καταχρεώσατε, βάζοντάς τους να κρύψουν, αν θέλετε, την αντιαγροτική πολιτική σας και την αντιαγροτική πολιτική της
Ευρωπαϊκής 'Ενωσης.
Δεν θέλω να πω περισσότερα για τους συνεταιρισμούς. Είναι, αν θέλετε, πραγματικά δείγμα παρακμής της πολιτικής σας η κατάντια σε όλες τις δευτεροβάθμιες και τριτοβάθμιες συνεταιριστικές οργανώσεις. Ουσιαστικά δεν ξέρω αν λειτουργεί τώρα πια και καμία τριτοβάθμια.
Από τη μια μεριά φυσικά είναι οι αγρότες, οι μικροί, οι φτωχοί
αγρότες, οι καταχρεωμένοι, που προσπαθούν με κάθε τρόπο να αντισταθούν στην κάθε προσπάθεια εκμαυλισμού των συνειδήσεων που κάνατε. 'Ετσι τους κάνατε με τις χωματερές. 'Εγραφαν κάτι παραπάνω, "λεφτά της ΕΟΚ είναι,
μη σας νοιάζει" τους λέγατε.
'Ετσι τους κάνατε με τα δάνεια στους συνεταιρισμούς και έτσι κάνατε με τις συνεταιριστικές οργανώσεις. "Πάρε παραπάνω το λάδι Ελαιουργική, πάρε παραπάνω το καλαμπόκι ΚΥΔΕΠ, πάρε παραπάνω το βαμβακόσπορο Βαμβακουργική, πάρε τον καπνό Καπνεμπορική". Και τώρα τελικά πού είναι αυτές οι συνεταιριστικές οργανώσεις; Εκεί στην ΠΑΣΕΓΕΣ έχουν κάτι σφραγίδες -ούτε γραφεία δεν έχουν- και μιλάτε ακόμη για βοήθεια στο συνεταιριστικό κίνημα.
Από την άλλη μεριά βέβαια είναι οι βιομήχανοι τροφίμων, είναι η
"ΔΕΛΤΑ", η "ΦΑΓΕ", η "ΜΕΒΓΑΛ", η "ΕΛΑΙΣ", η "ΜΙΝΕΡΒΑ", ο "ΝΙΚΑΣ", η "ΝΤΕΛΜΟΝΤΕ" και καμιά δεκαριά άλλοι, που θησαυρίζουν και φιγουράρουν στις πρώτες θέσεις των κερδοφόρων εταιρειών.
Δυστυχώς, κύριε Υπουργέ, αυτά είναι τα αφεντικά σας και γι' αυτά δουλεύετε. 'Ολη η πολιτεία σας έχει δείξει πραγματικά ότι το μόνο που σας ενδιαφέρει είναι το πώς θα αφοπλίσετε το αγροτικό κίνημα. Γι' αυτό είπα ότι έχετε κάνει την Ελλάδα ένα απέραντο αγροτοδικείο και μη μου πείτε ότι 
"η δικαιοσύνη είναι ανεξάρτητη και παρεμβαίνετε στο έργο της δικαοσύνης". Αυτά είναι να τα λέτε σε άλλους, όχι σε εμάς τουλάχιστον, στο Κομμουνιστικό Κόμμα Ελλάδας. Ξέρουμε πολύ καλά και τις επεμβάσεις που κάνετε σαν Κυβέρνηση στη δικαιοσύνη και το φόβο που έχουν οι δικαστικοί μπροστά στη δική σας αυθάδεια και αυταρχισμό.
'Ετσι, λοιπόν, δουλεύοντας για τα αφεντικά, έχετε δημιουργήσει μία κατάσταση, η οποία οδηγεί στο ξεκλήρισμα εκατοντάδες χιλιάδες φτωχούς και μεσαίους αγρότες. Θα προσθέσετε και θα προσφέρετε μια ακόμη βοήθεια στους βιομήχανους και μεγαλεμπόρους, γιατί ψάχνοντας για δουλειά ένας ξεκληρισμένος αγρότης, σίγουρα θα δεχθεί και την ετεροαπασχόληση, σίγουρα θα δεχθεί και τη μερική απασχόληση, σίγουρα θα δεχθεί και το κατώτερο μεροκάματο, σίγουρα θα δεχθεί και να μην είναι ασφαλισμένος.
Τελειώνω με αυτόν τον περίφημο νόμο για την ασφάλιση των αγροτών, τον
οποίον και αυτόν διατυμπανίσατε κλπ. Αλήθεια, κύριε Υπουργέ, πόσα
ξοδεύετε για καφέδες το μήνα εσείς; Ξοδεύετε λιγότερα απ' ό,τι η σύνταξη ενός αγρότη ύψους σαράντα χιλιάδων ή και εβδομήντα χιλιάδες, που είναι στην καλύτερη περίπτωση, που παίρνει σήμερα; Σας φθάνουν εβδομήντα χιλιάδες για καφέ;
Πείτε μου πόσοι αγρότες αδυνατούν να πληρώσουν αυτές τις εισφορές που
βάλατε.
ΠΡΟΕΔΡΕΥΩΝ (Παναγιώτης Κοσιώνης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: "Κώδικας Αναγκαστικών Απαλλοτριώσεων Ακινήτων".

Επίσης, οι Υπουργοί Υγείας και Πρόνοιας, Εσωτερικών, Δημόσιας
Διοίκησης και Αποκέντρωσης, Εθνικής Οικονομίας και Οικονομικών, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων και Δικαιοσύνης κατέθεσαν σχέδιο νόμου: "Βελτίωση και εκσυγχρονισμός του Εθνικού Συστήματος Υγείας".
(Παραπέμπονται στις αρμόδιες Διαρκείς Επιτροπές)
Το λόγο έχει ο κ. Πατάκης για πέντε λεπτά.

ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υπουργέ, μεταφέρω την αγανάκτηση και την απογοήτευση των αγροτών και όχι μονάχα των Θεσσαλών, αλλά και άλλων περιοχών, όπου έχω πάει. Και αυτό που λένε είναι ότι δεν πάει άλλο. Η αντιαγροτική σας πολιτική, δηλαδή της Κυβέρνησης και της Ευρωπαϊκής 'Ενωσης, που εφαρμόζεται στην Ελλάδα, έχει ως αποτέλεσμα τη δραστική μείωση των τιμών των αγροτικών προϊόντων και σε συνδυασμό με την τεράστια αύξηση του κόστους παραγωγής οδηγούν στη δραματική συρρίκνωση του αγροτικού εισοδήματος, όπως αποδεικνύεται και από επίσημα στατιστικά στοιχεία της EUROSTAT.

Η μείωση των τιμών οφείλεται στην κατάργηση των τιμών παρέμβασης και της ελάχιστης τιμής, η ισχύς των οποίων εξασφάλιζε ένα μίνιμουμ σταθερό εισόδημα και παρείχε κάποια εγγύηση στο μικρομεσαίο παραγωγό ότι θα παραμείνει ως ασχολούμενος στον αγροτικό τομέα της οικονομίας. Οι τιμές αυτές ήταν κατάκτηση του αγροτικού κινήματος των χωρών της Ευρωπαϊκής 'Ενωσης στον 20ο αιώνα.
Αποδέχεσθε τις χαμηλές ποσοστώσεις και πρόστιμα και δίνετε τα όπλα
στους βιομήχανους και στους εμπόρους για να εκμεταλλεύονται τους παραγωγούς. Μειώνετε το καθεστώς, συνολικά, στήριξης της κοινοτικής γεωργίας και ευνοούνται τα προϊόντα τρίτων χωρών. Οι αποφάσεις για την κοινή οργάνωση της αγοράς των προϊόντων λαμβάνονται στην Ευρωπαϊκή 'Ενωση με τη συμφωνία της ελληνικής Κυβέρνησης, με τις οποίες είτε παγώνουν είτε οι τιμές. Και μετά, όπως ειπώθηκε, έρχεσθε εδώ και κάνετε το μαύρο άσπρο, λέγοντας ότι δώσατε και μεγάλες μάχες και πετύχατε.
Πρόσφατα, κύριε Υπουργέ, συνυπογράψατε την αναθεώρηση του Κανονισμού για τα οπωροκηπευτικά. Είναι καταστροφικός για τη βιομηχανική ντομάτα, για τα συμπύρηνα ροδάκινα και για τα αχλάδια. Για τα συμπύρηνα ροδάκινα οι τριάντα δύο δραχμές θα είναι όνειρο θερινής νυκτός, όταν έχετε συμφωνήσει η επιδότηση να είναι περίπου εντεκάμισι με δώδεκα δραχμές και ο έμπορος θα δίνει έξι με επτά δραχμές εμπορική τιμή, θα φθάνουμε δηλαδή τις δεκαοκτώ με δεκαεννιά δραχμές, από τις τριάντα, τριάντα δύο που ίσχυε πριν. Και αυτό γιατί καταργήθηκε το καθεστώς των ποσοστώσεων και αντικαταστάθηκε με το καθεστώς των ορίων.
Αναμένεται νέα αναθεώρηση για το ρύζι στα πλαίσια της αγοράς, όπως αυτή διαμορφώθηκε με την εφαρμογή της GATT, και οι εκτιμήσεις είναι ότι πήγε από το κακό στο χειρότερο, γιατί έχουμε αποθέματα πλέον λόγω των μεγάλων εισαγωγών. Θα έχουμε, λοιπόν, αύξηση της εισαγωγής, μείωση των εξαγωγών καθώς και μείωση της στρεμματικής επιδότησης και αλίμονο στους ορυζοπαραγωγούς των Σερρών, της Θεσσαλονίκης και της Φθιώτιδας.
ΣΠΥΡΙΔΩΝ ΣΤΡΙΦΤΑΡΗΣ: Γιατί και άλλοι δεν είναι;
ΓΙΑΝΝΗΣ ΠΑΤΑΚΗΣ: Και άλλοι. Απλώς το φέρνω σαν παράδειγμα. Είσαι και συ μέσα.
Για του λόγου το αληθές θέλω να αναφέρω ότι το σύστημα έχει εφαρμοσθεί με τα χυμοποιήσιμα εσπεριδοειδή και όπως ειπώθηκε τα αποτελέσματα για τους παραγωγούς είναι δραματικά, αφού έχει καταργηθεί η ελάχιστη τιμή και η εμπορική τιμή για τα χυμοποιήσιμα πορτοκάλια έφθασε να διαμορφωθεί από δεκάρες μέχρι και δέκα δραχμές το κιλό. Από την άλλη, η επιδότηση λόγω των προστίμων συνυπευθυνότητας "κουτσουρεύτηκε" κατά 30% περίπου και διαμορφώθηκε από είκοσι μέχρι είκοσι έξι δραχμές το κιλό. Τα χρήματα που εισέπραξαν οι παραγωγοί ήταν κατά 40% με 50% λιγότερο από τις σαράντα έξι δραχμές το κιλό που ίσχυε πριν.
'Εχουμε, επίσης, την αλλαγή του κανονισμού για το λάδι. Δεν χρειάζεται να πω πολλά. Οι παραγωγοί ζουν στην πραγματικότητα και 
γνωρίζουν την πτώση αυτής της τιμής, αφού συμφωνήσατε με τους τετρακόσιους δεκαεννιάμισι χιλιάδες τόνους, λέγοντας ότι γίνονταν διπλοζυγίσματα. 'Ετσι είχατε πει, όταν ήρθατε από τις Βρυξέλλες. 'Αρα, λοιπόν, οι τετρακόσιοι δεκαεννιάμισι χιλιάδες τόνοι καλύπτουν τις ανάγκες της χώρας μας.
Δυστυχώς κάτι τέτοιο δεν έχει γίνει, ενώ η παραγωγή προβλέπεται να είναι περίπου στους εξακόσιους χιλιάδες τόνους με τα στοιχεία που είχαν δηλώσει.
Για τον καπνό έχουμε τα ίδια και χειρότερα προβλήματα μετά και την
αναθεώρηση του 1992, όπου μπήκαν τα ατομικά πλαφόν, καταργήθηκε η τιμή παρέμβασης και η παρέμβαση και φθάσαμε στο σημείο σήμερα οι
καπνοπαραγωγοί να παίρνουν πολύ χαμηλές τιμές, κάθε χρόνο και λιγότερα, γιατί τους εκβιάζουν οι έμποροι.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
'Ετσι λοιπόν τα χωριά, τα καπνοχώρια εγκαταλείπουν τη γεωργία, με αποτέλεσμα να ερημώνονται. Και αν κάποιος παραγωγός, ιδιαίτερα νέος καπνοπαραγωγός, θελήσει να παραμείνει στην παραγωγή, είναι υποχρεωμένος

να αυξήσει την παραγωγή του για να έχει βιώσιμη εκμετάλλευση, με αποτέλεσμα να πάει να αγοράσει κάποια ποσόστωση, η οποία είναι πανάκριβη και η τσέπη του δεν φθάνει. Είναι καινούριο αυτό το σύστημα.
'Εχουμε το παράδειγμα για τα σιτηρά. Κάθε φορά...
ΠΡΟΕΔΡΕΥΩΝ (Παναγιώτης Κοσιώνης): Παρακαλώ, ολοκληρώστε.

ΓΙΑΝΝΗΣ ΠΑΤΑΚΗΣ: Κύριε Πρόεδρε, παρακαλώ, δώστε μου και τα τρία λεπτά της δευτερολογίας μου, γιατί τι να πρωτοπείς εδώ για τα αγροτικά; 
ΠΡΟΕΔΡΕΥΩΝ (Παναγιώτης Κοσιώνης): Ευχαρίστως.
ΓΙΑΝΝΗΣ ΠΑΤΑΚΗΣ: 'Εχουμε, λοιπόν, το παράδειγμα για τα σιτηρά. Είναι γνωστό ότι από το 1992 είχαμε μία μείωση της τιμής κατά 45%. Και η αντιστάθμιση κάθε φορά που λέγεται ότι πάει να καλύψει τη μείωση της τιμής όχι μονάχα δεν αυξάνεται αλλά φθάνει το μισό, όπως είχαμε και την αναθεώρηση της ΚΑΠ του 1999, πέρσι το Μάρτη, όπου ενώ είχαμε μείωση της τιμής κατά 15%, είχαμε μία αύξηση κατά 7,5%, δηλαδή λιγότερο από το μισό από αυτό που μειώθηκε η τιμή.
'Εχουμε επίσης το σιτάρι να πουλιέται τώρα με 40 δραχμές και αφήνετε ασύδοτους αυτούς που αγοράζουν το σιτάρι, αλλά και που το μεταποιούν από 300 μέχρι και 400 δραχμές τα οκτακόσια γραμμάρια ψωμί. Το σιτάρι είναι φθηνότερο και από τα πίτουρα και από τα σκύβαλα.
Πρόσθετο πλήγμα στο εισόδημα των αγροτών είναι τα πρόστιμα που
επιβάλλει η Ευρωπαϊκή 'Ενωση λόγω της υπέρβασης του στρεμματικού πλαφόν, αφού αποδεχθήκατε τη μείωση κατά τρία εκατομμύρια εκατόν ενενήντα χιλιάδες στρέμματα το 1997.
Επίσης έχουμε τα σοβαρά προβλήματα διάθεσης στην αγορά που αντιμετωπίζουν πολλά προϊόντα, εκτός από αυτά που ανέφερα. 'Εχουμε για παράδειγμα τα επιτραπέζια ροδάκινα, τα αχλάδια, τα σταφύλια, τα καρπούζια, τα πεπόνια, τα πορτοκάλια, τα μανταρίνια, που βρίσκονται στα δένδρα σε μία επίσκεψη που έκανα και παραμένουν στα αζήτητα. Επίσης, έχουμε τα μήλα που έχουν γεμίσει τα ψυγεία και δεν εμφανίζεται κανένας έμπορος φέτος και αυτοί που εμφανίσθηκαν αγόρασαν με την εξευτελιστική τιμή των 60 δραχμών, όταν το κόστος είναι 90 δραχμές.
Πρέπει εδώ να σας πω, κύριε Υπουργέ, ότι την περασμένη Παρασκευή οι μηλοπαραγωγοί της Επαρχίας Αγιάς στη Λάρισα έδωσαν ένα δυναμικό παρόν στη συγκέντρωση διαμαρτυρίας που έγινε με πρωτοβουλία της Ομοσπονδίας Αγροτικών Συλλόγων και των συλλόγων της επαρχίας καθώς και των συνεταιρισμών και σας προειδοποιούν ότι εάν δεν πάρετε συγκεκριμένα μέτρα -γιατί σας είχαν προειδοποιήσει από καιρό ότι θα έχουν το πρόβλημα- για την ομαλή διακίνηση της παραγωγής, είτε στα ευαγή ιδρύματα είτε στο στρατό κλπ., είναι έτοιμοι για δυναμικές κινητοποιήσεις, γιατί έχει αποδειχθεί ότι είναι ο μόνος τρόπος για να σκύψετε πάνω στα προβλήματα και κάθε φορά μετράτε τα προβλήματα ανάλογα με το πόσοι συμμετέχουν.
Σας προειδοποιώ επίσης ότι σήμερα στη Βέροια οι ροδακινοπαραγωγοί με τη διεπαγγελματική, που δεν ανταποκρίνονται έστω και με τη μειωμένη αυτή τιμή των 76 δραχμών, ξεκίνησαν και έβγαλαν τα τρακτέρ στους δρόμους. 
Προβλήματα διάθεσης επίσης αντιμετωπίζει το κρέας και άλλα
κτηνοτροφικά προϊόντα που έχουν ως αποτέλεσμα την κατακόρυφη πτώση των τιμών, αφού οι παραγωγοί εκβιάζονται από τους εμπόρους και πωλούν όσο-όσο 
ΠΡΟΕΔΡΕΥΩΝ (Παναγιώτης Κοσιώνης): Κύριε Πατάκη, τελείωσε και ο χρόνος
της δευτερολογίας σας. Παρακαλώ, συντομεύετε.
ΓΙΑΝΝΗΣ ΠΑΤΑΚΗΣ: Θα 'θελα δύο κουβέντες να πω μόνο σχετικά με την
αύξηση του κόστους παραγωγής, που είναι και αυτό συντελεστής της μείωσης του εισοδήματος των αγροτών.
Πρέπει να πω, κύριε Υπουργέ -και θέλω να το πω αυτό, γιατί είπατε ότι θα υπάρχει έλεγχος στις εισροές των καλλιεργητικών μέσων και εφοδίων- ότι τα τελευταία χρόνια είχαμε τεράστιες αυξήσεις στα λιπάσματα, στα φυτοφάρμακα, στα σπόρια, στα μηχανήματα και γενικότερα είχαμε αύξηση των καλλιεργητικών και συλλεκτικών εξόδων.
Νέα δραματική αύξηση έχουμε τώρα και με το διπλασιασμό της τιμής
πετρελαίου κίνησης.
Μιλάτε για έλεγχο των εισροών στα εφόδια. Το θέμα αυτό το αφήσατε στη φιλοπατρία των εμπόρων εισαγωγέων, κάνοντας υποτίθεται διάλογο για να μην ανεβάζουν τις τιμές. Αν είναι δυνατόν! Διαλύσατε ό,τι εγχώριο υπήρχε, με αποτέλεσμα όλα τα εφόδια να εισάγονται και κάθε ανατίμηση του δολαρίου

να είναι σε βάρος των αγροτών.
Κατά τα άλλα μιλάτε για ισχυρή Ελλάδα, αλλά ούτε μια φρέζα ελληνική, κύριε Υπουργέ, δεν μπορούμε να φτιάξουμε. Πού να μιλήσουμε για μηχανήματα, για τρακτέρ, για θεριζοαλωνιστικές μηχανές, για βαμβακοσυλλεκτικές μηχανές. Αυτό ούτε στο όνειρο δεν μπορεί να το δει κανείς.
'Εχουμε επίσης την έλλειψη βασικών έργων υποδομής, αρδευτικά, εγγειοβελτιωτικά κλπ. Θα φέρω ένα παράδειγμα. Για να βρει νερό ένας

αγρότης στον κάμπο της Θεσσαλίας, της Λάρισας ιδιαίτερα, και να ποτίσει τα χωράφια του, χρειάζεται διακόσια πενήντα, τριακόσια και τετρακόσια μέτρα, γεγονός που σημαίνει ότι θα χρειαστεί να πληρώσει τεράστια ποσά και είναι αμφίβολο αν θα βρει νερό, γιατί καταλαβαίνετε ότι η στάθμη του νερού έχει πέσει πάρα πολύ χαμηλά.
ΠΡΟΕΔΡΕΥΩΝ (Παναγιώτης Κοσιώνης): Κύριε Πατάκη, τελειώνετε.

ΓΙΑΝΝΗΣ ΠΑΤΑΚΗΣ: Κλείνω λέγοντας -και δεν είναι απειλή- ότι οι
μικρομεσαίοι αγρότες ξέρουν πολύ καλά ότι με αυτήν την πολιτική που εφαρμόζετε δεν έχουν καμία ελπίδα να παραμείνουν στα χωράφια τους, ιδιαίτερα οι νέοι άνθρωποι, για να συνεχίσουν την παραγωγική τους δραστηριότητα. Ξέρουν πολύ καλά ότι αυτό που βάλατε ως στόχο είναι το βίαιο ξεκλήρισμά τους, γι' αυτό έχουν καταλάβει ότι ο μόνος τρόπος αντίστασης είναι ο ενωμένος αγώνας. Και να είστε βέβαιος, κύριε Υπουργέ, ότι πολύ σύντομα θα τους βρείτε μπροστά σας.
ΠΡΟΕΔΡΕΥΩΝ (Παναγιώτης Κοσιώνης): Ο κ. Σταύρος Σκοπελίτης έχει το
λόγο για πέντε λεπτά.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Η κατάσταση που επικρατεί στο χώρο της αγροτικής μας παραγωγής είναι ακριβώς όπως την περιγράφουμε στην επερώτηση, όπως την ανέπτυξε ο εισηγητής μας κ. Στριφτάρης και ο κ. Πατάκης. Αυτή η κατάσταση αφορά το σύνολο της αγροτιάς μας. Δεν υπάρχει αγροτική καλλιέργεια που να μην αντιμετωπίζει προβλήματα και κανένα αγροτικό προϊόν που να μην πλήττεται από τη βαθιά αντιαγροτική πολιτική που εφαρμόζετε εδώ και χρόνια -όχι τώρα- και κινείται βέβαια μέσα στα πλαίσια της εξίσου αντιαγροτικής πολιτικής που χαράσσει η Ευρωπαϊκή 'Ενωση.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κύριοι συνάδελφοι, προέρχομαι από μια περιοχή που σε μεγάλο βαθμό η οικονομία της στηρίζεται στην αγροτική παραγωγή.'Ετσι μπορώ να πω ότι ζω από πρώτο χέρι τα προβλήματα που βιώνουν οι αγρότες, είτε αυτοί είναι ελαιοκαλλιεργητές είτε κτηνοτρόφοι είτε αμπελουργοί και ό,τι άλλη αγροτική ενασχόληση μπορεί να έχουν.
Μπορώ λοιπόν έτσι να πω, κύριοι συνάδελφοι -και αυτό χωρίς καμία δόση υπερβολής- ότι σε παρόμοια δύσκολη κατάσταση, δραματική θα έλεγα, δεν βρέθηκαν ποτέ οι αγρότες μας τα τελευταία δέκα χρόνια, για να μην πω και περισσότερα. Αυτό επαναλαμβάνω, κύρια εξαιτίας των τιμών, στις οποίες πουλάνε σήμερα τα αγροτικά τους προϊόντα.
Αναφέρθηκε ήδη ότι οι τιμές του λαδιού σήμερα, του εθνικού προϊόντος μας και μάλιστα του αρχηγού των εθνικών μας προϊόντων, όπως ονομάζεται, κυμαίνονται στο 50% του κόστους παραγωγής. Οι τιμές στα κτηνοτροφικά προϊόντα, κύρια στο γάλα, είναι καθηλωμένες εδώ και μια ολόκληρη δεκαετία στα ίδια ακριβώς εξευτελιστικά επίπεδα. Το ίδιο και τα προϊόντα της αμπελοκαλλιέργειάς μας. Κοντά βέβαια σε αυτά τα προβλήματα των τιμών που έχουμε εδώ και μερικά χρόνια έρχεται να προστεθεί και το κουτσούρεμα, το γενναίο τσεκούρωμα της επιδότησης, με βάση το πάρα πολύ μικρό πλαφόν που αποδεχτήκατε, που το πληρώνουν οι μικρομεσαίοι παραγωγοί.
Αυτή η κατάσταση με τις τιμές των αγροτικών προϊόντων, σε συνδυασμό
με τις κατακόρυφες αυξήσεις στα είδη και μέσα καλλιέργειας, έχουν ανεβάσει κατά πολύ το κόστος παραγωγής, αλλά και με την αλματώδη αύξηση των ειδών διαβίωσης έχει εντείνει αυτή η κατάσταση τα προβλήματα επιβίωσης πλέον των κατοίκων των νησιών μας.
Παράλληλα όμως έχει εντείνει και την αγανάκτηση των αγροτών μας και να είστε σίγουρος, κύριε Υπουργέ, ότι αν συνεχιστεί αυτή η κατάσταση, σύντομα θα εισπράξετε αυτή την αγανάκτηση, αφού κάθε μέρα και πιο πολύ γίνεται κατανοητό από τους αγρότες μας ότι η πηγή αυτών των προβλημάτων που αντιμετωπίζουν δεν βρίσκεται πουθενά αλλού, αλλά στη δική σας πολιτική, μια πολιτική που στηρίζει τα συμφέροντα των μεγαλεμπόρων σε βάρος των συμφερόντων των αγροτών μας.
Ο εισηγητής του κόμματός μας κ. Στριφτάρης αναφέρθηκε στους λόγους που οδήγησαν σε αυτήν την κατάσταση και τους ανέπτυξε πάρα πολύ καλά, δεν θα αναφερθώ εγώ σε αυτούς.
Εκείνο, όμως, που θα ήθελα να τονίσω είναι ότι η επίθεση ενάντια
στο αγροτικό εισόδημα είναι καθολική. Στρέφεται ενάντια στον αγρότη αλλά και σε ό,τι παρείχε ή μπορούσε να παράσχει αρωγή και προστασία στην προσπάθεια να συνεχίσει την καλλιεργητική του ενασχόληση και να επιβιώσει στον τόπο, που για ιδιαίτερες περιοχές έχει ιδιαίτερη σημασία και άπτεται
για εθνικούς λόγους.
'Ετσι η Κυβέρνηση, έχοντας ως στόχο την καταστροφή των μικρομεσαίων νοικοκυριών, με τις πολιτικές που εφάρμοσε και με τα μέτρα που πήρε -με τη βοήθεια βέβαια και της Νέας Δημοκρατίας σε ορισμένα σημεία, όταν κυβερνούσε- οδήγησε στη χρεοκοπία και στη συρρίκνωση το συνεταιριστικό μας κίνημα και με τον καινούριο νόμο που ψήφισε άνοιξε το δρόμο για το ξεπούλημά τους στο ιδιωτικό κεφάλαιο.
'Ετσι το συνεταιριστικό κίνημα, που στα πλαίσια μιας άλλη πολιτικής, αναδεικνύοντας το ρόλο του πρωτοβάθμιου συνεταιρισμού σαν παραγωγική μονάδα να παίξει σημαντικό ρόλο στην ανάπτυξη της παραγωγής και στη προστασία του εισοδήματος των μικρομεσαίων αγροτών μας, γίνεται τώρα όργανο στα χέρια των μεγαλοαγροτών και εμποροβιομηχάνων για το παραπέρα ξεζούμισμα και την οικονομική καταστροφή των μικρομεσαίων αγροτών. Γίνεται εφαλτήριο για τη συγκέντρωση της καλλιέργειας σε λίγα χέρια και το προχώρημα της καπιταλιστικοποίησης της αγροτικής παραγωγής.
Πρέπει δε να τονίσουμε ότι αρωγή σε αυτήν την προσπάθεια, τη βαθιά αντιαγροτική, αντισυνεταιριστική, στάθηκαν οι υποτακτικοί σας, που έχουν αναδειχθεί στην ηγεσία του συνδικαλιστικού κινήματος όλα αυτά τα χρόνια και κύρια στις δευτεροβάθμιες και τριτοβάθμιες οργανώσεις.
Επίσης ευθύνη έχει και το κόμμα της Αξιωματικής Αντιπολίτευσης, που και αυτό αντιμετώπισε και αντιμετωπίζει το συνεταιριστικό κίνημα σαν πεδίο προώθησης των δικών του αντιαγροτικών επιλογών και βέβαια εκείνων που εκπορεύονται από την Ευρωπαϊκή 'Ενωση.
Παράλληλα με την επίθεση ενάντια στο συνεταιριστικό κίνημα -και για
να κάνετε πιο γρήγορα και πιο αποτελεσματικά τα βήματα για την καταστροφή της μικρομεσαίας αγροτικής παραγωγής- προχωρήσατε και προχωράτε στην κατάργηση της αγροτικής πίστης μέσα από την ιδιωτικοποίηση της ΑΤΕ, στην οποία προσέφυγαν οι μικρομεσαίοι αγρότες, προκειμένου να εξασφαλίσουν τα κεφάλαια για τη συνέχιση της αγροτικής τους καλλιέργειας, κεφάλαια που στερούνται για λόγους που αναφέραμε και κύρια εξαιτίας της μηδενικής απόδοσης του κεφαλαίου που επενδύεται στην αγροτική παραγωγή.
Η ιδιωτικοποίηση της ΑΤΕ και μάλιστα με τον τρόπο που γίνεται, με
πολλούς εκβιασμούς σε βάρος των αγροτών να συμμετέχουν σε αυτήν τη διαδικασία και η κατάργηση της αλληλέγγυας ευθύνης των συνεταιρισμών στα δάνεια των μικρομεσαίων αγροτών...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κύριε Πρόεδρε, δεν θα δευτερολογήσω.
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία, έχετε δικαίωμα να
κάνετε χρήση της δευτερολογίας σας, συνεχίστε.
ΣΤΑΥΡΟΣ ΣΚΟΠΕΛΙΤΗΣ: 'Ολα αυτά θα έχουν σαν αποτέλεσμα να κλείσει η στρόφιγγα για το δανεισμό αυτών των αγροτών, ενώ θα ανοίξει διάπλατα για τους μεγαλοαγρότες που θα χρηματοδοτούνται απρόσκοπτα και με χαμηλά επιτόκια.
Επίσης θα έχει σαν αποτέλεσμα να ενταθούν οι πλειστηριασμοί για τα
χρέη τους, που τα περισσότερα από αυτά δημιουργήθηκαν, όχι από την κακοπιστία των αγροτών αυτών αλλά για τους λόγους που αναφέραμε και
κύρια εξαιτίας της απόδοσης του κεφαλαίου, που επενδύονται στην αγροτική παραγωγή και σας είναι γνωστό ότι εξαιτίας αυτού του λόγου οι επενδύσεις που γίνονται στην αγροτική παραγωγή είναι πάρα πολύ μικρές και όσοι αγρότες κάνουν τέτοιες επενδύσεις είναι για να δικαιολογήσουν την ύπαρξή τους.
Τέλος, η ιδιωτικοποίηση της ΑΤΕ θα λειτουργήσει σαν ιμάντας μεταφοράς κεφαλαίων από την ύπαιθρο, αφού τα κέρδη που θα έχει η ΑΤΕ δεν θα επενδύονται στην ύπαιθρο, λόγω και πάλι της μηδενικής απόδοσης των επενδύσεων σε αυτήν, αλλά θα μεταφέρονται από την ύπαιθρο και θα επενδύονται στα αστικά κέντρα.
Πρέπει να πούμε ότι αυτό θα είναι πραγματικά ένα έγκλημα, αφού θα σημάνει την παραπέρα αφαίμαξη του αγροτικού εισοδήματος, που σήμερα κυμαίνεται στο 60% του συνολικού εισοδήματος.
Για μας, κύριοι συνάδελφοι, η ΑΤΕ πρέπει να μείνει στο δημόσιο και να ενισχυθεί ο αναπτυξιακός και κοινωνικός της χαρακτήρας. Αυτό θα γινόταν με το να κάνει επενδύσεις η ίδια στην αγροτική μας παραγωγή ή σε συνεργασία με το συνεταιριστικό κίνημα ή να ενισχύει και να επιδοτεί αγρότες που θέλουν να κάνουν τέτοιες επενδύσεις για την ανάπτυξη των καλλιεργειών τους. Επίσης θα γινόταν με την άσκηση κοινωνικής πολιτικής,
που θα αναβάθμιζε το επίπεδο ζωής του αγρότη μέσα από προγράμματα, παραδείγματος χάρη για αγροτική στέγη και άλλα.
Βέβαια μια τέτοια πολιτική είναι έξω από τους στόχους και τους σχεδιασμούς σας για την αγροτική μας πολιτική. Το επαναλαμβάνω ότι δεν είναι άλλοι οι στόχοι αυτοί παρά η συρρίκνωση του αγροτικού πληθυσμού και η καταστροφή των μικρομεσαίων αγροτικών μας νοικοκυριών. 'Ομως να είσθε σίγουροι ότι αυτά τα σχέδιά σας θα βρουν αντιμέτωπη την αγροτιά μας γιατί καθημερινά όλο και πιο πολλοί αντιλαμβάνονται τα ολέθρια γι' αυτήν και για την αγροτική μας παραγωγή πλατιά αντιαγροτικά σας σχέδια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο.
Θα κάνετε χρήση του χρόνου της δευτερολογίας σας;
ΑΓΓΕΛΟΣ ΤΖΕΚΗΣ: Στην πορεία θα το δω, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Βλέποντας και κάνοντας δηλαδή.
ΑΓΓΕΛΟΣ ΤΖΕΚΗΣ: Ακριβώς, κύριε Πρόεδρε.
Με έναν ιδιαίτερα προκλητικό τρόπο θα μπορούσαμε να πούμε τον
τελευταίο καιρό η Κυβέρνηση χρησιμοποιεί την αύξηση του πεντοχίλιαρου για τους συνταξιούχους του ΟΓΑ. Και αυτό το κάνει σκόπιμα βέβαια, γιατί θέλει να προβάλει ένα ιδιαίτερα κοινωνικό πλαίσιο σε μια πολιτική που πραγματικά εμείς τη χαρακτηρίζουμε κοινωνικά ανάλγητη. Και το λέμε αυτό με πλήρη συνείδηση, γιατί και με το πεντοχίλιαρο αυτό η Κυβέρνηση προσπαθεί να εξαπατήσει τους αγρότες και ευρύτερα την κοινή γνώμη. Γιατί και με το πεντοχίλιαρο ακόμα, να το πάρουμε υπόψη, η σύνταξη του ΟΓΑ από σαρανταμία πεντακόσιες θα πάει στις σαράντα έξι το μήνα. Αυτή η αύξηση του πεντοχίλιαρου δεν είναι τίποτε άλλο παρά εκατόν εξήντα επτά δραχμές την ημέρα. Δηλαδή ούτε ένας καφές στο καφενείο του χωριού που κάθεται ο συνταξιούχος μετά από εξήντα χρόνια δουλειάς, για να απολαύσει και αυτός τη ζωή που του μένει.
Και βέβαια αυτό το επίδομα -επίδομα το ονομάζουμε- είναι επίδομα ελεημοσύνης και όχι σύνταξη, για να ζήσουν και μάλιστα με αξιοπρέπεια τα περίφημα "περήφανα γηρατειά". Και αυτό βέβαια υπενθυμίζω σε πολλούς εδώ μέσα που το χρησιμοποίησαν ιδιαίτερα στη δεκαετία του 1980, προκειμένου να προσελκύσουν τους αγρότες συνταξιούχους, για να υφαρπάσουν την ψήφο τους.
Εμείς πιστεύουμε ότι η κατώτερη σύνταξη, όπως βάζει και το αγωνιστικό συνδικαλιστικό αγροτικό κίνημα, του ΙΚΑ μπορεί πραγματικά να αποδοθεί σ' αυτούς τους συνταξιούχους. Και το πρόβλημα είναι σοβαρό, γιατί για τους συνταξιούχους που έχουν την προαιρετική σύνταξη είχαμε προειδοποιήσει ότι δεν θα μπορέσουν οι αγρότες και οι αγρότισσες να πληρώσουν τις εισφορές και ότι επειδή δεν θα μπορούσαν να πληρώσουν τις εισφορές, εκεί ακριβώς δεν θα μπορούσαν να σφραγίσουν και τα βιβλιάρια ασθενείας.
Και τι κάνει η Κυβέρνηση; Στέλνει αυτά τα "περήφανα γηρατειά" στις επιτροπές απορίας, προκειμένου από κει να χαρακτηριστούν ως άποροι για να τους σφραγίσουν τα βιβλιάρια υγείας, για να έχουν πρόσβαση προς τα νοσοκομεία, τα κέντρα υγείας κλπ. Και βέβαια πιστεύουμε ότι αυτοί που πληρώνουν για την τωρινή σύνταξη δεν μπορούν να ανταποκριθούν και αυτό είναι γεγονός γιατί το εισόδημα του αγρότη γνωρίζουμε όλοι ότι την τελευταία εξαετία έχει μειωθεί κατά 14% περίπου και αυτά είναι στοιχεία της EUROSTAT της Ευρωπαϊκής 'Ενωσης. Γι' αυτό άλλωστε χρειάστηκε και στο τελευταίο νομοσχέδιο για τις εργασιακές σχέσεις να δοθεί και παράταση. 
Πιστεύουμε ότι είναι εξευτελιστικό αυτό, δηλαδή οι αγρότες να
παραπέμπονται σ' αυτές τις επιτροπές και να προσπαθούν να πάρουν το βιβλιάριό τους σφραγισμένο. Και αυτή βέβαια η κοινωνική αναλγησία είναι στο αποκορύφωμα της νεοφιλελεύθερης πολιτικής, που ακολουθεί η Κυβέρνηση σ' όλο της το μεγαλείο.
Και με την τελευταία απόφαση που πήρε η διοίκηση του ΟΓΑ έγινε και το εξής: Δεν έδινε το δικαίωμα μετά την 1.12.2000, που διανύουμε, να κρατηθούν αυτοί οι οποίοι πάσχουν από χρόνια νοσήματα στις ιδιωτικές κλινικές. Και είδαμε το φαινόμενο αυτό, να πεταχθούν έξω απ' αυτές τις κλινικές. Είναι κατά δεκάδες εκατοντάδες ιδιαίτερα στο Βόλο, αλλά και σε άλλες περιοχές, γιατί δεν είχαν αυτοί οι αγρότες και οι αγρότισσες να πληρώσουν τα νοσήλια των ιδιωτικών αυτών κλινικών. Παρατηρούμε λοιπόν ότι έχει μια συνέχεια αυτή η πολιτική, γιατί είχε προηγηθεί και η εγκύκλιος του Υπουργού Υγείας προς τα νοσοκομεία να πετάνε έξω όλους τους οικονομικούς μετανάστες που δεν είχαν να πληρώσουν τα νοσήλιά τους. 
Δηλαδή και η υγεία είναι ένα εμπόρευμα, όπως εμπόρευμα είναι για την Κυβέρνηση και η παιδεία, το περιβάλλον κλπ.
Και έρχομαι στον ΕΛΓΑ όπου έχει εγκληματικές ευθύνες η Κυβέρνηση για την κατάσταση που επικρατεί. Γνωρίζουμε όλοι βέβαια ότι ο ΕΛΓΑ δεν καλύπτει όλες τις καταστροφές και οι ευθύνες είναι συγκεκριμένες. Δώδεκα χρόνια από το νόμο που ψήφισε τότε το ΠΑΣΟΚ έχει να αποδώσει από τον προϋπολογισμό σ'αυτόν τον οργανισμό. Και εκεί η Κυβέρνηση βάζει τον ΕΛΓΑ να δανείζεται με μεγάλα επιτόκια γι'αυτό το παθητικό αυτού του δημόσιου οργανισμού, που έχει ξεπεράσει τα 48 δισεκατομμύρια δραχμές.
Αυτή λοιπόν η κατάσταση στον ΕΛΓΑ δεν είναι τυχαία. Και έχει δοκιμαστεί αυτή η πολιτική της Κυβέρνησης και σε άλλους δημόσιους οργανισμούς που παράγουν πραγματικά ένα κοινωνικό αγαθό. Τους λέει δηλαδή να δανειστούν, χρεώνονται και ύστερα αυτή η αρμοδιότητά τους τους οδηγεί στην ιδιωτικοποίηση.
'Ετσι λοιπόν κάνει τα ίδια και στον ΕΛΓΑ. Δηλαδή μ'αυτήν τη δικιά του δραστηριότητα τον οδεύει στις πολυεθνικές εταιρείες. Μάλιστα είναι αυξημένες οι εισφορές των αγροτών και βλέπουμε ότι δεν αποδίδονται αυτές κατά αποδοτικότητα, δηλαδή για να καλυφθούν οι πραγματικές ανάγκες που έχουν από τις καταστροφές κλπ.
Να λοιπόν ποια είναι η ευαίσθητη πολιτική της Κυβέρνησης και όταν τη χαρακτηρίζουμε κοινωνικά ανάλγητη, πραγματικά είναι κοινωνικά ανάλγητη και δεν μπορούν διάφορα τερτίπια, προτάσεις νόμου κλπ., να κρύψουν το πραγματικό αντικοινωνικό προσωπείο της.
Πιστεύουμε ότι αυτήν τη χρεοκοπία του ΕΛΓΑ η Κυβέρνηση τη χρησιμοποιεί σαν άλλοθι. Είναι άλλοθι, διότι όπως είπα προηγουμένως, οδεύετε και αυτόν προς την ιδιωτικοποίηση. Και είναι μάλιστα και το φιλέτο. Το απαιτούν αυτό οι πολυεθνικές. Σε ένα νομοσχέδιο που έχει κυκλοφορήσει δίνονται και προνόμια σ'αυτές τις πολυεθνικές, στο κεφάλαιο, για να μπουν μέσα στο συγκεκριμένο κλάδο, δηλαδή της ασφάλισης της γεωργικής κτηνοτροφικής παραγωγής, γιατί έχει αυξημένο τζίρο, έχει αυξημένα κερδη και το ιδιωτικό κεφάλαιο τα θέλει όλα. Και αυτή η Κυβέρνηση κάνει οτιδήποτε για να εξυπηρετήσει αυτό το κεφάλαιο, χωρίς να υπολογίζει ότι από πίσω της αφήνει συντρίμμια, ανθρώπινα συντρίμμια, κοινωνικά κλπ.
Βέβαια είναι γνωστό ότι τελικά αυτό θα γίνει και οι αγρότες και οι κτηνοτρόφοι θα αφεθούν ασύδοτα στα κερδοσκοπικά χέρια, στα κερδοσκοπικά παιχνίδια που παίζουν οι γνωστές πολυεθνικές.
Επειδή μιλάμε για αποζημιώσεις, θα ήθελα να σταθώ λίγο στη δασική πολιτική της Κυβέρνησης, που την προωθεί και λέει ότι παίρνει μέτρα για να προφυλάξει το δάσος. Και μέσα από τον προϋπολογισμό που καταθέτει η Κυβέρνηση βλέπει ότι τα σχετικά κονδύλια είναι μειωμένα σε σχέση με το 2000. Για ποια λοιπόν δασική πολιτική μιλά η Κυβέρνηση;
Εμείς νομίζουμε ότι είναι μια πολιτική αντιδασική, που εξυπηρετεί
συγκεκριμένα συμφέροντα. Εμπόρευμα λοιπόν γίνεται και το δάσος, καταπατείται το δάσος, τα οικόπεδα μοσχοπουλιούνται και αυτή η καταστροφή του δάσους έχει και τρομακτικές συνέπειες, δηλαδή τις πλημμύρες. Οι πλημμύρες κατέστρεψαν και γεωργική και κτηνοτροφική παραγωγή.
Πού είναι η Κυβέρνηση για να σκύψει πάνω στα προβλήματα των αγροτών
και των κτηνοτρόφων και να πάρουν τις αποζημιώσεις τους; Τι έκανε η Κυβέρνηση; Αντί να δώσει λοιπόν ώθηση μέσα από μια πραγματική ενίσχυση μέσω του προϋπολογισμού, άρχισε να γυρνά στις περιοχές και να μοιράζει σακιά με ρύζι στους γεωργούς, στους κτηνοτρόφους και τους άλλους πλημμυροπαθείς. Εκείνο που ξεχάσατε, κύριε Υπουργέ, ήταν να τους δώσετε και σκόνη γάλα, όπως ερχόταν παλιά η βοήθεια από τις ΗΠΑ, για να κάνουν και το ρυζόγαλο, για να είναι πιο εύγευστο το ρύζι που τους δίνεται και για να μη βαρυστομαχιάσουν.
Εμείς πιστεύουμε ότι όλη αυτή η πολιτική συσσωρεύεται. 'Ηδη τα συλλαλητήρια γίνονται. 'Ηδη τα τρακτέρ στη Βέροια ξαναβγήκαν, γιατί τους κοροϊδέψατε. Υπέγραφαν ότι έπαιρναν 96 δραχμές και μέσα από τις διεπαγγελματικές οργανώσεις, τους βάζατε και έπαιρναν 50 δραχμές. Αυτά λοιπόν τα παιχνίδια θα τα πληρώσετε. 'Ο,τι σπείρατε, θα θερίσετε. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο. ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, θα
ήθελα από τώρα να πάρω και το χρόνο της δευτερολογίας μου.
ΠΡΟΕΔΡΕΥΩΝ (Κωνσταντίνος Γείτονας): Ευχαρίστως.

ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Θα προσπαθήσω, κύριε Πρόεδρε, κατ'αρχήν να μην κάνω επαναλήψεις, αν και είναι λίγο δύσκολο.
Θα ήθελα όμως να επικεντρώσω την ομιλία μου σε μια πρόβλεψη που
κάνουμε σαν Κομμουνιστικό Κόμμα Ελλάδος και να υπενθυμίσω στους συναδέλφους ότι τα τελευταία δεκαπέντε χρόνια σε πάρα πολλούς τομείς όποια πρόβλεψη κάναμε βγήκε δυστυχώς αληθινή με την πολιτική που ακολουθείτε.
Στο θέμα που μας απασχολεί σήμερα η δική μας πρόβλεψη είναι ότι με 
την "ΑΤΖΕΝΤΑ 2000" θα επιταχυνθεί το ξεκλήρισμα των μικρομεσαίων αγροτών. Θα επιταχυνθεί η συγκέντρωση της γης σε λίγους μεγαλοαγρότες, αφού οι
μικροκληρούχοι αναγκάζονται εκ των πραγμάτων να εγκαταλείψουν τις

καλλιέργειές τους. Θα αυξηθούν τα κέρδη των εμπόρων βιομηχάνων που θα αγοράζουν σε εξευτελιστικές τιμές τα αγροτικά προϊόντα. Θα συνεχιστεί με μεγαλύτερους και γρηγορότερους ρυθμούς η μείωση της αγροτικής απασχόλησης. 'Ηταν εξάλλου παλιά ντιρεκτίβα της ΕΟΚ ακόμη για ελάττωση της αγροτικής παραγωγής και του αγροτικού πληθυσμού. Αναρωτιέται βέβαια κανείς σε ποιες βιομηχανίες, που αρχίζουν κάθε λίγο και λιγάκι, θα πάνε για να εργαστούν αυτοί οι άνθρωποι.
Το κυριότερο όμως είναι ότι υπονομεύεται το μέλλον της ελληνικής
γεωργίας με την επιδείνωση της παραγωγικότητας και της ανταγωνιστικότητάς της. Από πού βγάζουμε όμως αυτά τα συμπεράσματα; Πρώτον, τα βγάζουμε από τους κανονισμούς που ψήφισαν στα πλαίσια της "ΑΤΖΕΝΤΑΣ 2000" και, δεύτερον, από τα κονδύλια των κοινοτικών προϋπολογισμών που θα διατεθούν υποτίθεται στα παραπάνω πλαίσια για τη γεωργία. Το ύψος βέβαια των κονδυλίων δεν αφήνει μεγάλα περιθώρια στην Κυβέρνηση να τα χρησιμοποιήσει προπαγανδιστικά. Και αναπτύσσει ένα ταλέντο που έχει πραγματικά για αντιστροφή της πραγματικότητας, δηλαδή την παρουσίαση του μαύρου άσπρου προσπαθώντας με αυτόν τον τρόπο -της αντιστροφής της πραγματικότητας- να συγκαλύψει αυτήν την αντιαγροτική πολιτική.
Λέει, λοιπόν, ότι εξασφάλισε κονδύλια. Για να δούμε τι εξασφάλισε:
Για το 2001 μέχρι 2006 μέσω της "ΑΤΖΕΝΤΑΣ 2000" τα κονδύλια αυτά είναι μειωμένα σε σχέση με αυτά που είχαν δοθεί πριν από την "ΑΤΖΕΝΤΑ 2000". Κι αυτό φαίνεται από τα στοιχεία του κρατικού προϋπολογισμού, που λένε ότι τα κοινοτικά κονδύλια για το 2001 θα φθάσουν τα εννιακόσια τριάντα δισεκατομμύρια (930.000.000.000), ενώ τα αντίστοιχα για το 2002 ήταν εννιακόσια ογδόντα ένα δισεκατομμύρια (981.000.000.000). 'Εχουμε δηλαδή μία μείωση 5%-7% με τις τιμές που υπολογίστηκαν τότε αυτά χωρίς να υπολογίζεται ο σημερινός πληθωρισμός.
Μεγαλύτερη σημασία όμως έχει η μείωση των κονδυλίων για τη στήριξη της γεωργίας, αφού και για την αποδοχή αυτών των μειωμένων κονδυλίων η Κυβέρνηση αναγκάστηκε εκ των πραγμάτων, χωρίς να έχει και πολιτικές αντιδικίες πάνω σ' αυτό το θέμα, να ψηφίσει τους κανονισμούς που ψηφίστηκαν. Και τι λένε αυτοί, πού είναι οι κύριοι στόχοι; Πρώτον, στη δραστική μείωση των τιμών των αγροτικών προϊόντων και, δεύτερον, στην κατάργηση των τιμών παρέμβασης σε βασικά αγροτικά προϊόντα. Δέχθηκε δηλαδή να καταργηθούν δύο μηχανισμοί που εξασφάλιζαν το ελάχιστο εισόδημα στους αγρότες. Και φυσικά η Κυβέρνηση ακόμη κι αυτό το χρησιμοποιεί σαν τεράστια επιτυχία.
Ακόμη όμως χειρότερη είναι η πρόβλεψη που διαφαίνεται για το πώς θα
χρησιμοποιηθούν τα χρήματα από το Γ' Κοινοτικό Πλαίσιο Στήριξης και μάλιστα κονδύλια που υποτίθεται -και μάλιστα αυτό το ακούμε και σε πάρα πολλούς τομείς κι έχουμε διαμορφώσει σαφή πολιτική άποψη- ότι θα ήταν για έργα υποδομής. Υποτίθεται ότι κάνω κάποια έργα από το πρόγραμμα δημοσίων επενδύσεων, για να στηρίξω κάποιο συγκεκριμένο τομέα.
Και αυτά τα κονδύλια όμως είναι σημαντικά μειωμένα κι έχουν και χειρότερο προσανατολισμό απ' ότι τα κονδύλια των δύο άλλων προηγούμενων κοινοτικών πλαισίων στήριξης. Είναι πολύ χαρακτηριστικό μάλιστα ότι το 1999, όταν έκανε μια ημερίδα η διοίκηση της ΠΑΣΕΓΕΣ, η οποία βέβαια δεν είναι και αντικυβερνητική διοίκηση, εκεί δέχθηκαν όλοι -από την εισήγηση φαινόταν- και το αποδέχθηκε και ο Γενικός Γραμματέας του Υπουργείου Γεωργίας, ότι για να γίνει κάτι, μια μικρή βελτίωση, χρειάζεται να αποδοθεί, να απορροφηθεί και να χρησιμοποιηθεί σωστά το 21% του συνόλου του Γ' Κοινοτικού Πλαισίου Στήριξης. Αυτό κράτησε φυσικά τρεις μήνες. Μετά από τρεις μήνες έσκασε η βόμβα και φάνηκε ότι η κατανομή των

κονδυλίων είναι μόνο 10,8%. Και φυσικά ούτε η ΠΑΣΕΓΕΣ ακούστηκε πάλι γι' αυτό το πράγμα.
Είναι άξιο όμως να σημειώσει κανείς ότι από το Β' Κοινοτικό Πλαίσιο Στήριξης είχε απορροφηθεί 13,6% και από το Α' Κοινοτικό Πλαίσιο Στήριξης είχε απορροφηθεί το 20%. Δηλαδή υπάρχει μια σαφέστατη διαφορά σε όλα.

Η ελάττωση των κονδυλίων από το Γ' Κοινοτικό Πλαίσιο Στήριξης εξηγεί μια συγκεκριμένη πορεία. Εξηγεί παραδείγματος χάρη γιατί κάθε χρόνο οι δαπάνες του προγράμματος δημοσίων επενδύσεων μειώνονται, αυτά δηλαδή που περιμένει να γίνουν ο αγρότης, πέρα από την οικονομική ενίσχυση και την επιδοματική πολιτική. Εξηγεί γιατί δεν γίνονται αρδευτικά και αποστραγγιστικά έργα -και είναι κάτι που το θεωρούμε πάρα πολύ σημαντικόμε αποτέλεσμα να αρδεύεται μόνο το 1/3 των καλλιεργήσιμων εκτάσεων και να χρησιμοποιείται μόνο το 8% του διαθέσιμου υδάτινου δυναμικού. Εξηγεί γιατί χρόνο με το χρόνο μειώνεται η παραγωγικότητα και η ανταγωνιστικότητα. Εξηγεί γιατί το κόστος παραγωγής έχει ανέβει στα ύψη και γιατί είναι ιδιαίτερα χαμηλό το εισόδημα.
Βέβαια υπάρχουν ορισμένα κονδύλια τα οποία έχουν μια συγκεκριμένη κατεύθυνση. Παραδείγματος χάρη δίνονται κονδύλια -δεν θυμάμαι το ποσόν αυτήν τη στιγμή- για διάλυση αλιευτικών σκαφών, δίνονται κονδύλια για εκρίζωση τμημάτων της αγροτικής παραγωγής, χωρίς να λέγεται για το τι άλλο θα πάμε. Δίνονται λοιπόν κονδύλια.
Θα ήθελα να αναφέρω τρία χαρακτηριστικά παραδείγματα, τα οποία δεν
ξέρω πόσο γνωστά είναι. 'Ενα χαρακτηριστικό παράδειγμα για ένα έργο υποδομής είναι η νιτροποίηση του υδάτινου ορίζοντα στην περιοχή της Αργολίδας. Είναι γνωστή από καιρό. Τα νερά σχεδόν γίνονται ακατάλληλα για ύδρευση.
'Ενα δεύτερο παράδειγμα. Στο Νομό Αχαϊας εδώ και είκοσι πέντε χρόνια υπάρχει ένα αίτημα όλων των φορέων για αξιοποίηση, διευθέτηση, διαχείριση των υδάτινων πόρων. Και το φράγμα Πύρρου-Παραπύρρου είναι ένα μικρό κομματάκι. Και όταν εμείς λέμε Πύρρου-Παραπύρρου, δεν εννοούμε την υδροδότηση της Πάτρας -η οποία και πρέπει να συμπεριληφθεί- αλλά εννοούμε την άρδευση όλης της περιοχής.

Τέλος, όσον αφορά την ορεινή Κορινθία και της πυρκαγιές που έγιναν. Εγώ στα τόσα χρόνια που είμαι στο "κουρμπέτι", με συγχωρείτε για την
έκφραση, δεν έχω δει άλλη φορά τέτοια παρέλαση ατόμων της Κυβέρνησης, υψηλόβαθμων στελεχών και του κομματικού μηχανισμού, αλλά και άλλων κομμάτων εκείνη την περίοδο. Σε μια σύσκεψη τότε έτυχε να είμαι και εγώ. Αυτά που άκουσα με άφησαν τόσο άναυδο, που είπα στους απλούς ανθρώπους, που ήταν εκατοντάδες, ότι "με συγχωρείτε, θα έρθω αρχές Οκτώβρη να δω τι σας έχουν δώσει". Δεν μπόρεσα τον Οκτώβρη, γιατί είχα πάει στην Κύπρο και πήγα δύο μήνες μετά, δηλαδή, την περασμένη Παρασκευή. Το μόνο που έχουν πάρει είναι οι διακόσιες χιλιάδες δραχμές η έκτακτη επιχορήγηση χωρίς να έχει γίνει τίποτε ούτε για τις οικοσκευές ούτε για τίποτε άλλο. Kαι
μιλάμε για ολική καταστροφή της αγροτικής παραγωγής διαφόρων κατηγοριών, που σημαίνει ότι αυτό το πράγμα θα διαρκέσει δύο και τρία χρόνια.
'Αρα, αυτά τα έργα υποδομής τα οποία έπρεπε να έχουν γίνει
τουλάχιστον πριν από δέκα χρόνια, δεν θέλετε, κύριε Υπουργέ, να τα κάνετε γιατί είναι πολιτική και της δικής σας Κυβέρνησης, αλλά και πολιτική της Ευρωπαϊκής 'Ενωσης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Γεωργίας κ. Ανωμερίτης
έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι
συνάδελφοι, για την Κυβέρνηση ο αγροτικός τομέας της οικονομίας είχε και εξακολουθεί να έχει σημαντική θέση σαν τομέας οικονομικής δραστηριότητας αλλά και σαν παράγοντας διατήρησης της κοινωνικής και της οικονομικής συνοχής της ελληνικής περιφέρειας, αλλά και σαν οικονομικός παράγοντας, γιατί πάνω στον πρωτογενή παράγοντα της οικονομίας στηρίζεται μεγάλο

μέρος της βιομηχανικής δραστηριότητας, στηρίζεται μεγάλο μέρος και του τριτογενή τομέα.
Σίγουρα η ελληνική γεωργία βρίσκεται και αυτή, όπως και η ευρωπαϊκή γεωργία, ξανά μπροστά σε ένα σταυροδρόμι. Τουλάχιστον για την ελληνική γεωργία πιστεύω, ότι έχουμε αποκτήσει τους πόρους, έχουμε επεξεργαστεί τις πολιτικές μας, έχουμε μια συγκεκριμένη στρατηγική που ακολουθούμε. 
Και χάρη σε αυτήν, μέσα από το Γ' Κοινοτικό Πλαίσιο Στήριξης και την
"ΑΤΖΕΝΤΑ 2000", είναι βέβαιο ότι θα καταφέρουμε να πιάσουμε τουλάχιστον
τους τρεις βασικούς στρατηγικούς μας στόχους, που είναι η βελτίωση της ανταγωνιστικότητας, η βιώσιμη και ολοκληρώμενη ανάπτυξη της υπαίθρου και φυσικά η εξασφάλιση της κοινωνικής συνοχής και προστασίας για το σύνολο του αγροτικού πληθυσμού.
Το εισόδημα, κυρίες και κύριοι συνάδελφοι, διαμορφώνεται από τρεις
παράγοντες. Πρώτον, τις επιδοτήσεις που παίρνουμε από την Ευρωπαϊκή 'Ενωση. Δεύτερον, τον έλεγχο και τη μείωση του κόστους εισροών. Τρίτον, τις εμπορικές τιμές.
'Εχω εξηγήσει πολλές φορές σ' αυτήν την Αίθουσα, ότι χάρη στις δικές μας σκληρές διαπραγματεύσεις για την απόκρουση των σχεδίων των κεντροευρωπαϊκών χωρών, που ήθελαν την επανεθνικοποίηση των πολιτικών της Κοινής Αγροτικής Πολιτικής, καταφέραμε να πάρουμε υπερδιπλάσιους πόρους απ' αυτούς που δικαιούμαστε. Και αυτό δεν πρέπει να το ξεχνάτε. Διότι ενώ η ελληνική γεωργία αποτελεί το 3,8% της ευρωπαϊκής γεωργίας, πήραμε το 8,3 των πόρων και πήραμε πενήντα δισεκατομμύρια (50.000.000.000) δραχμές στις ενισχύσεις ετησίως μέσα απ' αυτήν τη διαπραγμάτευση. Διασφαλίσαμε για τον 'Ελληνα αγρότη στην ουσία το 40% με 45% του εισοδήματός του μέχρι το 2006, γιατί ένα τρισεκατομμύριο (1.000.000.000.000) δραχμές ετησίως θα είναι οι ενισχύσεις σ' αυτήν την περίοδο της "ΑΤΖΕΝΤΑ 2000", την οποία τόσο εύκολα λοιδωρείτε και τόσο εύκολα αφανίζετε αυτά τα συγκεκριμένα μεγέθη, τα οποία καλώς γνωρίζετε.
'Οσον αφορά το δεύτερο παράγοντα διαμόρφωσης του εισοδήματος, που είναι το κόστος παραγωγής, εκεί, ό,τι μπορούμε θα κάνουμε. Και αυτό που μπορούμε να κάνουμε -και είναι το μεγαλύτερο που μπορούμε να κάνουμε- το έχουμε κάνει.
Ξέρετε, πρόσφατα υπήρχαν κάποιες κινητοποιήσεις των ψαράδων. Φυσικά, μιλάμε για τα πλοία μέσης αλιείας και όχι για τους δεκαεπτά χιλιάδες ψαράδες της παράκτιας αλιείας. Για τους τετρακόσιους της μεγάλης αλιείας, της μέσης αλιείας, για τους οποίους τόσο πολύ αγωνίζεσθε. Κι εγώ αγωνίζομαι, γιατί κι εγώ θεωρώ ότι έχουν δίκιο σε πάρα πολλά θέματα. Μη μιλάτε όμως συνέχεια για τους μικρούς, γιατί αυτός ο τόπος, είτε στην αγροτική παραγωγή είτε στην κτηνοτροφία είτε στην αλιεία, χρειάζεται και τους μεσαίους, χρειάζεται και τους μεγάλους, γιατί όλοι μαζί μπορούμε να στηρίξουμε πραγματικά μια παραγωγή.
Εκεί, λοιπόν, με έκπληξη διαπίστωσαν -όταν τους έδωσα τον κατάλογο με το τι γίνεται στις άλλες χώρες- τη δική μας φροντίδα από το 1996 και μετά, όπου το πετρέλαιο, για την κίνηση των αλιευτικών σκαφών μας είναι χωρίς ειδικό φόρο κατανάλωσης και χωρίς Φ.Π.Α., όταν στις μισές χώρες της Ενωμένης Ευρώπης δεν υπάρχει καμία έκπτωση όχι για τους αλιείς, αλλά ούτε καν για τους αγρότες. Στη Σουηδία, στην Αυστρία, στη Φινλανδία είναι μηδέν ο συντελεστής έκπτωσης του ειδικού φόρου κατανάλωσης.
ΓΙΑΝΝΗΣ ΠΑΤΑΚΗΣ: Το δίνετε και στους εφοπλιστές.
ΠΡΟΕΔΡΕΥΩΝ (Κωνσταντίνος Γείτονας): Κύριε Πατάκη, ας μην αρχίσουμε με διακοπές τώρα. Σας άκουσε με προσοχή ο κύριος Υπουργός.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Και φυσικά, ξεχνάμε όλους τους άλλους παράγοντες. Ξεχνάμε, δηλαδή, ότι το ηλεκτρικό ρεύμα της Δ.Ε.Η. πέρσι και φέτος συμφωνήσαμε να δίνεται στους αγρότες στις δέκα δραχμές η κιλοβατώρα, όταν έχει τριάντα τρεις για τα νοικοκυριά και όταν έχει τριάντα για τις επιχειρήσεις. Μήπως ξεχνάμε τα φορολογικά μέτρα τα οποία πήραμε, όπου ο αγρότης πραγματικά επιβαρύνεται, αποτελεί το 1% της άμεσης φορολογίας; Μήπως ξεχνάμε ότι αυξήσαμε την επιστροφή του ειδικού φόρου κατανάλωσης, έτσι ώστε του αγρότη, που δηλώνει με τα τιμολόγιά του την παραγωγή του, του επιστρέφεται τώρα το 7% κι όχι το 3,5%, όπως ήταν πριν από λίγο καιρό; Για να μην αρχίσω για το θέμα του κόστους εισροών. 
'Οσον αφορά το πετρέλαιο, ξέρετε, έχει γίνει σημαία το πετρέλαιο. Το
πετρέλαιο έχει πολύ μεγάλη σημασία στα θερμοκήπια. Στις άλλες καλλιέργειες αποτελεί το 4% με 5% περίπου του συνολικού κόστους παραγωγής. Ξέρετε ποιο ήταν και είναι το σημαντικότερο κόστος παραγωγής στην αγροτική παραγωγή; Το χρηματοοικονομικό κόστος.
Ο αγώνας, λοιπόν, που έκανε αυτή η Κυβέρνηση ήταν για να μπούμε στην ΟΝΕ και να είμαστε τώρα στη Ζώνη ευρώ, για να καταργηθούν οι πράσινες ισοτιμίες, για να καταργηθεί το switch over, για να καταργηθούν οι συναλλαγματικές διαφορές, για να έχουμε αυτά τα επιτόκια. Από 23%, από διακόσιες τριάντα χιλιάδες (230.000) δηλαδή στο εκατομμύριο, σήμερα τα επιτόκια έχουν μειωθεί και θα μειωθούν μέσα στο 2001 μεταξύ του 5% και
του 7% -και μάλιστα, όσοι χρησιμοποιούν την ΑΓΡΟκάρτα μια μονάδα λιγότερο- όταν τα στεγαστικά επιτόκια για τον αγρότη πήγαν από το 3,25% έως το 7%. Αυτό είναι το μεγάλο κέρδος του αγρότη.
Αν είχαμε χρόνο,θα σας ανέπτυσσα γιατί μέσα από την κίνηση του
πληθωρισμού και μέσα από τις συναλλαγματικές ισοτιμίες τουλάχιστον δεν θα έχουμε και εκείνα τα αρνητικά φαινόμενα που είχαμε για μία δεκαετία όσον αφορά τα θέματα της χρηματοδότησης του αγροτικού τομέα μέσα από την πίστη. Επομένως, το πιο σημαντικό κόστος παραγωγής είναι αυτό που μειώθηκε χάρη στη δική μας οικονομική πολιτική και έπαψε ο αγρότης να πληρώνει 23%, όπως πλήρωνε το 1995-1996 επιτόκια. Σήμερα πληρώνει 9% βασικό επιτόκιο και αυτό μέσα στους επόμενους μήνες θα είναι το επιτόκιο ευρώ. Εκεί είναι η δύναμη του ανταγωνισμού. Δεν ήμασταν ανταγωνιστικοί, όχι από την τιμή του πετρελαίου, αλλά από το υψηλό κόστος παραγωγής. 
Εμείς είμαστε απόλυτα ικανοποιημένοι από αυτήν την πτωτική πορεία
του κόστους, χωρίς να αναφερθώ στα άλλα θεματα του κόστους, χωρίς να πω ότι το υγραέριο έχει ειδικό φόρο στους αγρότες εκατό δραχμές, όταν είναι τριάντα τέσσερις χιλιάδες δραχμές για όλους τους άλλους πολίτες. Δεν θα μπω στα άλλα θέματα που έχουν σχέση με επιμέρους στοιχεία που διαμορφώνουν το κόστος παραγωγής.
Αυτό που μένει είναι η εμπορική τιμή. Εκεί δεν μπορούμε να κάνουμε τίποτα. Να γιατί θέλουμε δυνατούς συνεταιρισμούς και μεγάλους, να γιατί θέλουμε διεπαγγελματικές οργανώσεις, να γιατί θέλουμε εταιρείες εξαγωγών, να γιατί θέλουμε υποδομές τέτοιες που να μας κάνουν να πάμε στις αγορές...
ΣΠΥΡΙΔΩΝ ΣΤΡΙΦΤΑΡΗΣ: Είχατε τέτοιες αγορές.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Στριφτάρη.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Παρακαλώ μη με διακόπτετε,
εάν έχετε την καλωσύνη.
Εγώ πρώτος έχω πει και για το χρηματοπιστωτικό σύστημα και για το
χώρο των συναλλαγών. Στη συνάντηση που είχαμε προ ημερών στο Παρίσι πάλι αυτά τους είπα ότι, δηλαδή, η παγκοσμιοποίηση χωρίς αναγκαίους μηχανισμούς ελέγχου θα καταλήξει σε μία μεγάλη κρίση που θα βουλιάξει το ίδιο το σύστημα της μικτής οικονομίας και σε αυτό δεν έχουμε ίσως καμία διαφορά, αλλά δεν παραγνωρίζουμε την πραγματικότητα. Δεν μπορείς να παραγνωρίζεις ότι ο άλλος δίπλα σου παράγει με τη μισή τιμή. Στις ανοικτές αγορές δεν μπορείς να μη συμπλέεις με εκείνους τους οποίους εμείς έχουμε επιλέξει σαν Κυβέρνηση και σαν κόμματα της συντριπτικής πλειοψηφίας της Βουλής να είμαστε μέσα σε κάποια ενιαία όργανα.
Εγώ θέλω να δώσω μία ευθύτατη απάντηση και μάλιστα θα καταθέσω το σχετικό έγγραφο στη Βουλή και σας παρακαλώ να μου απαντήσετε, επειδή λέτε ότι δεν υπάρχει η φροντίδα αυτής της Κυβέρνησης για τον αγροτικό τομέα της οικονομίας. Η ακαθάριστη αξία γεωργικής παραγωγής ανήλθε το 1999 σε 2,9 τρισεκατομμύρια δραχμές. Η εισροές πόρων από την Κοινότητα και το ελληνικό δημόσιο στον αγροτικό τομέα ανήλθαν σε 2,3 τρισεκατομμύρια δραχμές. Δηλαδή δώσαμε 2,3 τρισεκατομμύρια για να παράγουμε 2,9 και αυτό δεν λέγεται στήριξη ενός τομέα; Σχεδόν μία προς μία δώσαμε.
Επομένως, αυτό και μόνο το στοιχείο το οποίο θα καταθέσω δείχνει το μεγάλο ενδιαφέρον στήριξης του αγροτικού τομέα. Δείχνει γιατί δίνουμε πόρους μέσα από το πρόγραμμα δημοσίων επενδύσεων, γιατί δίνουμε πόρους κοινοτικούς, γιατί δίνουμε πόρους εθνικούς, για να στηρίξουμε. Εδώ μέσα δεν είναι και πολλά μεγέθη τα οποία δεν μπορούμε να έχουμε.
Κυρίες και κύριοι συνάδελφοι, ένας τομέας που παράγει προϊόντα υψηλού κινδύνου -γι'αυτό είναι και διαφορετικά τα μεγέθη από χρονιά σε χρονιάδεν είναι μία βιομηχανική μονάδα που ξέρει τι θα παράγει και κάνει τους 
σχεδιασμούς της. Η αγροτική παραγωγή έχει τις δικές της διακυμάνσεις. Παρ' όλα αυτά, μην μας ελέγχετε για κάτι το οποίο από σύμπτωση και ατυχώς

για εσάς, πήγε καλά φέτος. Αν δει κανείς το αγροτικό εισόδημα συνολικά και το κατά κεφαλήν αγροτικό εισόδημα θα καταλάβει ότι μέσα στη γενικευμένη κρίση των χωρών της Ενωμένης Ευρώπης, όπως λένε οι δικοί τους δείκτες, η Ελλάδα με το να διατηρήσει στη δεκαετία του 1990 σταθερό αυτόν το δείκτη, ενώ είχαμε αύξηση κατά 20,1% το 1999 σε σχέση με το 1981.
το κατά κεφαλήν εισόδημα αυξάνεται, ενώ το άλλο παραμένει σταθερό, γιατί απλούστατα μειώνεται ο αγροτικός πληθυσμός γενικά στην ελληνική περιφέρεια.
Από την άλλη πλευρά, όμως, θα δει κανείς ότι η τελική τιμή, έστω και
οριακά, για μια σειρά προϊόντων που αναφέρατε όπως: το στάρι, το βαμβάκι, το λάδι, έχει αυξηθεί. Θέλετε από συγκυρία; Θα το δεχτώ. 'Ηταν καλή η χρονιά; Και αυτό θα το δεχτώ. Στο κάτω κάτω οι τιμές παραγωγού που δημοσιεύτηκαν την περασμένη εβδομάδα από την Ευρωπαϊκή Στατιστική 
Υπηρεσία δείχνουν ότι ενώ οι αποπληθωρισμένες τιμές στον αγροτικό τομέα της Ευρωπαϊκής 'Ενωσης έμειναν σταθερές -0% συν 0,1%- στην Ελλάδα
εμφανίζεται ότι υπάρχει αύξηση των τιμών σε μέσο επίπεδο που φθάνει το 1,5%, 0,7% για τη φυτική παραγωγή και 3,4% για τη ζωική παραγωγή.
Εγώ δεν θα πανηγυρίσω με τους δείκτες, αλλά πρέπει να έχουμε ένα
σημείο αναφοράς. Εάν το σημείο αναφοράς μας είναι η EUROSTAT, αυτό

σημαίνει ότι το 2000 έχουμε μία βελτίωση όσον αφορά στην αύξηση των τιμών. Σας ξαναλέω ότι όσον αφορά το κατά κεφαλήν εισόδημα είναι φυσικά θετικό για το λόγο για τον οποίο σας μίλησα προηγουμένως.
Δεν θα αναφερθώ, γιατί δεν έχουμε τον απαιτούμενο χρόνο, αλλά
μιλάμε πολλές φορές -θα το πω και αμέσως μετά για τα οπωροκηπευτικά- για το λάδι. Στο λάδι πράγματι η εμπορική τιμή χαμήλωσε μεταξύ της προπέρσινης και της περσινής τιμής. Ποιος φταίει που δεν πετύχαμε καλή εμπορική τιμή; Πέρα από τη διεθνή συγκυρία, μήπως φταίει ότι κανένας δεν αποθεματοποίησε ούτε ένα κιλό λάδι, ενώ είχαμε το δικαίωμα να αποθεματοποιήσουμε λάδι και έχουμε παρέμβαση στο λάδι από τις αρμόδιες οργανώσεις; Δεν είναι θέματα του κράτους τα θέματα της αγοράς. Αυτό πρέπει να το καταλάβουμε.
Παρ' όλα αυτά, επειδή πολλές φορές κάνουμε συγκρίσεις μεταξύ της παλιάς Κοινής Οργάνωσης Αγοράς και της τωρινής, πρέπει να σας πω ότι με την παλιά ΚΟΑ είχαμε πεντακόσια τριάντα εκατομμύρια ευρώ. Με τη νέα ΚΟΑ -σε λίγο θα εκπνεύσει και αυτή- έχουμε πεντακόσια πενήντα τέσσερα εκατομμύρια ευρώ. 'Αρα δεν είχαμε πιο λίγα. Είχαμε πιο πολλά.
Η επιδότηση για τους μεγάλους παραγωγούς την περίοδο 1997-1998 ήταν διακόσιες είκοσι πέντε (225) δραχμές. Πέρυσι η προκαταβολή ανέβηκε στις διακόσιες ογδόντα πέντε (285) δραχμές και τελικά έφθασε στις τριακόσιες τριάντα έξι (336) . Φέτος είναι στις τριακόσιες σαράντα δραχμές (340) και 
θα πάει στις τριακόσιες ενενήντα (390). Αυτό, αν μη τι άλλο, πέρα από θέματα συγκυρίας που πάντα εγώ θα παραδέχομαι και θα αναγνωρίζω στον αγροτικό τομέα, δείχνει ότι συνεννοηθήκαμε διεπαγγελματικά, έστω και άτυπα, για το λάδι και εν πάση περιπτώσει, απέναντι στις φωνές πολλών συναδέλφων, λειτουργήσαμε ένα καλύτερο σύστημα.
Το ίδιο θα μπορούσα να πω και για τα άλλα προϊόντα είτε για τα

σιτηρά είτε για το βαμβάκι. Εγώ άκουσα την κριτική για το διοικητικό σύστημα παρέμβασης που κάναμε για το 2000 στο βαμβάκι. Να, όμως πού οδήγησε σε τιμές που αγγίζουν πια και στις 16 Δεκεμβρίου θα ξεπεράσουν τις τριακόσιες (300) δραχμές. Το ξέρετε αυτό.
Αυτό είναι μια πολλαπλή οικονομία, γιατί δεν πρέπει να ξεχνάμε ότι πράγματι δεν ήταν μόνο ένα διοικητικό σύστημα για να πετύχουμε κάποιες υψηλότερες τιμές, αλλά ήταν και ένα διοικητικό σύστημα για να μειώσουμε, όπως είπατε και εσείς, τη νιτρορύπανση, τις επιπτώσεις στο περιβάλλον. Χαίρομαι, γιατί μέσα από το πρόγραμμα νιτρορύπανσης έχουμε μειώσει τα αζωτούχα λιπάσματα κατά δέκα εκατομμύρια κιλά μόνο στην περιοχή της Θεσσαλίας.
Κυρίες και κύριοι συνάδελφοι, η συγκυρία όμως δεν δικαιώνει αυτήν τη στιγμή τους επερωτώντες συναδέλφους και για έναν άλλο λόγο: 'Ηταν μια πολύ καλή χρονιά και για τις εξαγωγές. Πορτοκάλια: αύξηση των εξαγωγών μας συν 31,49%. Λεμόνια: συν 9,13%. Κεράσια: συν 26,70%. Βερύκοκα: συν 45%. Ροδάκινα: συν 20,2%. Νεκταρίνια: συν 19%. Καρπούζια: συν 2%. Βοτριόκαρποι: συν 22%. Αυτά δεν είναι αφηρημένα μεγέθη. Δείχνουν ότι ήταν μια χρονιά που από πλευράς στοιχείων πήγε αρκετά καλά.
Επειδή άκουσα το θέμα της κριτικής προς τις τρίτες χώρες, να ξέρετε ότι στην Ενωμένη Ευρώπη -μην το κατηγορείτε αυτό, τουλάχιστον απ' αυτήν την πλευρά- έχουν ειδικό φορολογικό καθεστώς για τις ελάχιστα ανεπτυγμένες χώρες. Καλώς το έχουν! Το επιβεβαιώσαμε την προηγούμενη Τετάρτη στο Παρίσι κατά τη διάρκεια των συσκέψεων που κάναμε για λόγους σχέσεων και επιρροής στα πλαίσια του Παγκόσμιου Οργανισμού Εμπορίου. Επομένως, προς αυτές τις χώρες πράγματι έχουμε καταργήσει στην ουσία ή πρόκειται να καταργήσουμε το δασμολογικό καθεστώς για να βοηθήσουμε τις ελάχιστα ανεπτυγμένες χώρες που έχουν τεράστια προβλήματα, ακόμα και
διατροφής.
ΓΙΑΝΝΗΣ ΠΑΤΑΚΗΣ:'Οπως και το αμερικάνικο βαμβάκι, κύριε Υπουργέ. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Φυσικά με το ΚΚΕ έχουμε μία
διαφορά αντιλήψεων όχι μόνο για τα θέματα της Ενωμένης Ευρώπης αλλά και όσον αφορά τα άλλα δύο θέματα τα οποία έθιξαν οι συνάδελφοι.
Το θέμα των Αγροτικών Συνεταιριστικών Οργανώσεων. Χαίρομαι γιατί το πλαίσιο Αλέξανδρος Παπαναστασίου που το ψηφίσαμε φέτος έχει αρχίσει να δίνει καρπούς, γιατί τελειώνουν μετά από τρεις μήνες οι εκλογές και δεν έχει βγει κανένας εν είδη ποδοσφαιρικού ομίλου και να λέει, εγώ κέρδισα, εσύ κέρδισες, ο άλλος κέρδισε. Χαίρομαι γιατί για πρώτη φορά κάναμε εκλογές με ενιαίο ψηφοδέλτιο.
(Θόρυβος από την πτέρυγα της Νέας Δημοκρατίας)
Ξέρω τι έχει κάνει η Νέα Δημοκρατία, όπως ξέρω και τι έχει κάνει το ΚΚΕ. Παρ' όλα αυτά εμείς οφείλουμε να εκφράσουμε την ικανοποίησή μας γιατί καταφέραμε να ψηφίσουμε ένα νόμο πλαίσιο το οποίο είχε εγκρίνει 100% όχι η Ευρωπαϊκή 'Ενωση αλλά η συνεταιριστική ομοσπονδία των ευρωπαϊκών χωρών. Τώρα έχουμε ένα νέο νόμο ο οποίος πέρα από τις εκλογές, με τα κίνητρα για τις συγχωνεύσεις στοχεύει στην επιχειρηματικότητα που μόνο αυτή μπορεί να στηρίξει και να δυναμώσει το καταπιεσμένο από το κράτος συνεταιριστικό κίνημα.
Η διαφορά μας για τις διεπαγγελματικές οργανώσεις είναι επίσης
γνωστή. 'Ομως, χωρίς διεπαγγελματικές οργανώσεις, όργανα όπως και ομάδες παραγωγών που αναγνωρίζει η Ευρωπαϊκή 'Ενωση, δεν πρόκειται να κάνουμε τίποτα. Εάν νομίζετε ότι οι μικροπαραγωγοί μπορούν να λειτουργήσουν χώρια από τους τυποποιητές, μεταποιητές, βιομηχάνους, εξαγωγείς, μεταφορείς, τότε κάνετε λάθος. Και με τη δική σας μαρξιστική λογική πάλι κάνετε λάθος, διότι η αντίθεση είναι ταξική μεταξύ ενός και κάποιου άλλου. Δεν είναι όταν στηρίζουν το ίδιο προϊόν και δεν μπορούν να συνεννοηθούν μεταξύ τους.
Πιστεύω ότι οι διεπαγγελματικές οργανώσεις αποτελούν εκείνο το σημείο συνάντησης για να μπορέσουμε να μπούμε στις αγορές και να στηρίξουμε τα προιόντα μας. Η βιομηχανία τροφίμων είναι στενά συνδεδεμένη -και όχι μόνο γιατί το βαμβάκι δεν είναι τρόφιμο, είναι βιομηχανικό προϊόν- με την παραγωγή. Η παραγωγή πρέπει να συνδεθεί με τη βιομηχανία τροφίμων και να συνεννοηθεί με τους μεταφορείς που τη μία ημέρα απαιτούν πεντακόσιες χιλιάδες για τη μεταφορά ενός ψυγείου φρούτων στην Ευρώπη και την άλλη μέρα απαιτούν ενάμισι εκατομμύριο. Για όλα αυτά πρέπει να υπάρξει συνεννόηση. Εμείς θα στηρίξουμε τη διεπαγγελματική συνεννόηση και ειδικά τις εθνικές διεπαγγελματικές οργανώσεις.
Θα σταθώ σ' αυτό που είπατε για τη νέα ΚΟΑ οπωροκηπευτικών, για να
σας αποδείξω -εκτός αν δεν έχετε διαβάσει τα στοιχεία- ότι δεν έχουμε και την ίδια απλή μαθηματική λογική. Η βιομηχανική ντομάτα στην Ελλάδα ποτέ δεν ξεπέρασε το ένα εκατομμύριο τόνους. Στην καλύτερή της χρονιά είχαμε ένα εκατομμύριο εβδομήντα οκτώ χιλιάδες τόνους. Εμείς με τη νέα ΚΟΑ πήραμε ένα εκατομμύριο διακόσιες ένδεκα χιλιάδες διακόσιες σαράντα μία τόνους. Και εσείς τώρα λέτε ότι θα καταστρέψουμε τη βιομηχανική ντομάτα; 
Τα βιομηχανοποιημένα ροδάκινα είχαν μέσο όρο την τελευταία τριετία
διακόσιες εξήντα πέντε χιλιάδες τόνους. Εμείς πήραμε τριακόσιες
χιλιάδες τόννους. Δεν είναι αυτό συν;
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, όλων των πτερύγων, γιατί τέτοια αναταραχή; Ο κύριος Υπουργός άκουσε όλους τους επερωτώντες με πολλή προσοχή. Σας παρακαλώ. Θα έχετε το λόγο με τη σειρά όλοι όσοι τον δικαιούσθε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Καταλαβαίνω τις αντιδράσεις γιατί σε κανένα δεν αρέσει το αντικειμενικό, το ψυχρό και αυτό που λέμε μαθηματικά τεχνοκρατικό. Εσείς μπορείτε να λέτε ό,τι θέλετε αλλά εγώ σας λέω ότι είχαμε ένα εκατομμύριο εκατόν εβδομήντα οκτώ χιλιάδες τόνους ντομάτα και πήραμε ένα εκατομμύριο διακόσιες ένδεκα χιλιάδες διακόσιες σαράντα μία τόνους. Δεν είναι συν αυτό;
Διακόσιες εξήντα πέντε χιλιάδες τόνους βιομηχανοποιημένα ροδάκινα είχαμε και πήραμε τριακοσιες χιλιάδες. Διακόσιες δεκαεννιά χιλιάδες τόνους είναι ο μέσος όρος της τελευταίας τριετίας στα πορτοκάλια χυμοποίησης και πήραμε διακόσιες ογδόντα χιλιάδες τόνους. Αυτά δεν είναι συν; Και επιπλέον για τη βιομηχανική ντομάτα δεν έχουμε άνοδο από το παλιό στο νέο καθεστώς από τα 31,23 ευρώ τον τόνο στα 34,50 ευρώ τώρα; Οι
τόνοι, οι ποσότητες και οι τιμές δείχνουν ότι είναι κάτι πολύ θετικό αυτό που πετύχαμε. Τα μαθηματικά διαψεύδουν τους πάντες.
Από εκεί και πέρα εσείς δεν ήσασταν που με πιέζατε με τις ερωτήσεις σας και μου λέγατε για καταβολή απευθείας στον παραγωγό των ενισχύσεων. Αυτό, λοιπόν, που πετύχαμε και ζητήσαμε εμείς δεν είναι πολιτική νίκη πάνω σε αυτό που επικαλείστε κι εσείς όχι τώρα αλλά και πάντα; Το ότι πήγαμε και καθορίσαμε αυτές τις ποσότητες σε εθνικό και όχι κοινοτικό επίπεδο δεν είναι θέση όλων των συνεταιριστών, συνδικαλιστών και οργανώσεων;
Επομένως μη λέμε ότι πήγαμε σε μια ΚΟΑ και χάσαμε. Τιμές, ποσότητες, πολιτικές είναι όλα ακριβώς εκεί που στοχεύαμε εκεί που ζητήσαμε και εκεί που επί ένα χρόνο τουλάχιστον συζητάγαμε.
Κυρίες και κύριοι συνάδελφοι, αναφερθήκατε και στα θέματα της

Αγροτικής Τράπεζας της Ελλάδος, λέγοντας ότι η τράπεζα ιδιωτικοποιείται. Φυσικά δεν ιδιωτικοποιείται και ο Πρωθυπουργός κι εμείς έχουμε πει ότι η
ΑΤΕ θα μείνει κρατική, αγροτική, συνεταιριστική και το μετοχικό κεφάλαιο λόγω της εισόδου της στο χρηματιστήριο -εδώ λέμε να μπουν οι συνεταιρισμοί στο χρηματιστήριο και οι συνεταιριστικές εταιρείες, να γίνουν εταιρείες που επιδιώκουν ένα οικονομικό αποτέλεσμα- και θα αφήναμε τη μόνη τράπεζα που θέλουμε να έχουμε υπό κρατικό έλεγχο έξω από το ΧΑΑ; 
Φυσικά και μπαίνει αλλά αυτό δεν είναι ιδιωτικοποίηση. Θα σας πω γιατί. Οι μετοχές που είναι για διάθεση είναι της τάξης του 13%. Το 8% έχουν
δοθεί σε αγρομέτοχα που τόσο λοιδωρήσατε μετά τις εκλογές, 106

δισεκατομμύρια δραχμές τα πήραν αγρότες. Επομένως από το 13% ένα πολύ μεγάλο ποσοστό είναι ήδη στα χέρια των αγροτών. Αν βάλουμε και τους υπαλλήλους τους συνεταιριστές τους συνεταιρισμούς κλπ. θα δείτε ότι υπάρχει ένα μεγάλο ποσοστό προς αυτήν την πορεία που δεν συνιστά ιδιωτικοποίηση αλλά μία πορεία στα πλαίσια του εκσυγχρονισμού και της εξυγίανσης που από τα πράγματα θα είναι θετική πορεία αφού ενδιαμέσως έχουμε εξυγιάνει το χαρτοφυλάκιο της ΑΤΕ με οκτακόσια περίπου δισεκατομμύρια, έχουμε διαγράψει ιστορικά χρέη από το 1993 μέχρι σήμερα 1,6 τρισεκατομμύρια δραχμές και κλείσαμε και κάποιες εκκρεμότητες που υπήρχαν με ορισμένες οφειλές ακόμα και του 1998.
Τέλος όσον αφορά τα υπόλοιπα προϊόντα έχετε κάνει ένα λάθος. Δεν υπάρχει κοινή οργάνωση αγοράς για το ρύζι και δεν έχει ψηφιστεί. Θα ψηφιστεί.
ΣΠΥΡΙΔΩΝ ΣΤΡΙΦΤΑΡΗΣ: Θα γίνει είπα.
ΓΕΩΡΓΙΟΣ ΑΝΩΜΕΡΙΤΡΗΣ (Υπουργός Γεωργίας): Αρκετοί είπατε ότι
ψηφίστηκε. Είναι λάθος.
Πάντως από τα πράγματα και για τη φυτική παραγωγή και για την
αγροτική παραγωγή αποδεικνύουμε συνέχεια το ενδιαφέρον μας είτε με τη χρηματοδότηση του τομέα όπως απέδειξαν με συγκεκριμένα στοιχεία είτε με το ενδιαφέρον που δείχνουμε για να υπάρξουν εκείνες οι υποδομές ώστε να έχουμε βιώσιμη ζωντανή και ελκυστική ελληνική περιφέρεια. Δεν είναι απλά ο αγροτικός τομέας είναι συνολικά ο τομέας της οικονομικής δραστηριότητας στην περιφέρεια και εκεί τουλάχιστον εμείς στοχεύουμε. Παράλληλα μαζί και με το μεγάλο ενδιαφέρον που δείχνουμε για το περιβάλλον, τη σύνδεση του περιβάλλοντος με τη γεωργία, είναι γνωστό ότι τα αγροτοπεριβαλλοντικά μέτρα, που ανακοινώσαμε προχθές, έχουν δαπάνη εκατόν τριάντα έξι δισεκατομμύρια δραχμές και φυσικά μέσα από τις πολιτικές, τους άξονες που έχουμε επεξεργαστεί για όλα τα θέματα της γεωργίας της κτηνοτροφίας και της αλιείας.
Επειδή ακούω πάρα πολλές φορές και λέτε συνέχεια ότι δίνουμε δισεκατομμύρια για τη διάλυση των αλιευτικών σκαφών, σας παρακαλώ να το πείτε σωστά. Δίνουμε δισεκατομμύρια για τη διάλυση, αλλά και για τη ναυπήγηση νέων σκαφών, για τον εσκυγχρονισμό νέων σκαφών. Μάλιστα δίνουμε περίπου το ίδιο, διότι αυτός είναι ο στόχος, να αποσύρουμε παλιά σκάφη και να τα αντικαστήσουμε με καινούρια. Δεν τα διαλύουμε.
Μάλιστα, πρέπει να σας πω -αυτό είναι και προσωπικό μου
ενδιαφέρον- ότι τουλάχιστον εκείνα εκ των αποσυρομένων σκαφών που έχουν κάποια ιστορικά στοιχεία με παρέμβασή μας στην Ευρωπαϊκή 'Ενωση τα διασώζουμε, τα συντηρούμε, τα επισκευάζουμε και τα δωρίζουμε σε μουσεία ή σε κοινότητες νησιωτικών περιοχών.
Κυρίες και κύριοι συνάδελφοι, ο αγροτικός τομέας της χώρας μας
είναι στενά συνδεδεμένος με τον αγροτικό τομέα της Ευρωπαϊκής 'Ενωσης και βρίσκεται μπροστά σε νέες συνθήκες.
Μάλιστα, όσον αφορά αυτό που λέμε για τις γκρίζες ή ελάχιστα γκρίζες εικόνες -και ο καθένας μπορεί να τις βλέπει όπως θέλει- κανείς δεν παραγνωρίζει ότι ο αγροτικός τομέας και της δικής μας χώρας έχει προβλήματα, κανείς δεν λέει ότι έχουν λυθεί όλα τα προβλήματα. Γι'αυτό σχεδιάζουμε μέτρα συγκεκριμένα για τα επόμενα χρόνια στα πλαίσια της "ΑΤΖΕΝΤΑ 2000", γι'αυτό διασφαλίσαμε αυτούς τους πόρους. Είμαστε οι πρώτοι που θέλουμε με γρήγορες ενέργειες να πετύχουμε τις επί μέρους πολιτικές μας, γιατί πραγματικά ο αγροτικός τομέας της Ελλάδας είχε και έχει μακροχρόνια προβλήματα. Χάρη στο Α' και Β' Κοινοτικό Πλαίσιο Στήριξης πετύχαμε τη συγκράτηση, την αναστροφή πολλών εξ αυτών των μεγεθών. Αλλά πιστευω ότι μέσα από την "ΑΤΖΕΝΤΑ 2000" και μέσα από τους όρους του Γ' Κοινοτικού Πλαισίου Στήριξης και ιδιαίτερα μέσα από το σχέδιο ανάπτυξης και ανασυγκρότησης της γεωργίας και της υπαίθρου μπορούμε πραγματικά να πετύχουμε και τους επί μέρους στόχους, που έχουν σχέση με την ποιότητα των παραγόμενων προϊόντων, με τη διατήρηση της ασφάλειας της παραγωγής των τροφίμων και της υγείας των καταναλωτών και με την αειφορία του περιβάλλοντος.
Φυσικά μέσα σε αυτές τις νέες συνθήκες ξέρετε πολύ καλά, ότι δεν θα είναι πια η σημερινή Ενωμένη Ευρώπη, αλλά θα είναι η αυριανή Ευρώπη με τα τεράστια προβλήματα μετά το 2006. Και πρέπει να προετοιμαζόμαστε γι'αυτό, έστω και αν η παραγωγή των προϊόντων αυτών των χωρών δεν είναι ανταγωνιστική στα δικά μας προϊόντα. Αντίθετα, αυτές οι χώρες θα είναι μεγάλες αγορές για τα δικά μας προϊόντα και αυτός είναι ο λόγος που στα πλαίσια της αγροτικής διπλωματίας που ασκούμε στο Υπουργείο Γεωργίας έχουμε επισκεφθεί και μας έχουν επισκεφθεί οι Υπουργοί Γεωργίας όλων αυτών των χωρών καθώς και των Μεσογειακών χωρών. Εν πάση περιπτώσει, η μεγάλη πρόκληση και η προετοιμασία θα είναι σε λίγο να συζητήσουμε το τι θα γίνει από το 2003 και μετά στο πλαίσιο των νέων συμφωνιών για τις πολιτικές του Παγκόσμιου Οργανισμού Εμπορίου. Και εκεί είναι η μεγάλη ευκαιρία για μας.
Γι'αυτό, αγαπητοί συνάδελφοι, χωρίς να μπω στις λεπτομέρειες άλλων θεμάτων της επερώτησης, θα ήθελα να πω ότι με αυτές τις πολιτικές, με συγκροτημένη πολιτική, με επεξεργασμένα μέτρα, με διασφαλισμένους πόρους, οι 'Ελληνες αγρότες θα πρέπει να ξέρουν ότι μέσα στα επόμενα χρόνια μαζί με αυτήν τη θετική πορεία των τελευταίων χρόνων για τα νομισματικά και οικονομικά μας μεγέθη, θα πρέπει να αντιμετωπίζουν με αισιοδοξία και τα προϊόντα και το εισόδημά τους.
Καταθέτω αυτά τα έγγραφα για τα Πρακτικά.
Ευχαριστώ.
(Χειροκροτήματα από την πτέρυγα του ΠΑΣΟΚ)
(Στο σημείο αυτό ο Υπουργός Γεωργίας κ. Ανωμερίτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, κύριε Υπουργέ, όλα τα νούμερα που παρουσίασαν όχι μόνο ο κύριος Υπουργός σήμερα, αλλά και όλοι οι Υπουργοί Γεωργίας των τελευταίων χρόνων και από το ΠΑ.ΣΟ.Κ. και από τη Νέα Δημοκρατία, παρουσιάζουν ορισμένα στοιχεία επιλεκτικά σε μία προσπάθεια να αντιστρέψουν την αλήθεια.
Για να βγάλει ένας καλόπιστος παρατηρητής συμπεράσματα για το ποιος
λέει αλήθεια και ποιος λέει ψέματα, πρέπει να πάμε σε ορισμένα στρατηγικής σημασίας ζητήματα.
'Οταν λέτε εσείς για ανταγωνιστικότητα, κρύβετε επιμελώς την επιλογή ότι κινείσθε στη λογική της απελευθέρωσης των αγορών. Γι'αυτό χρειάζεσθε την ανταγωνιστικότητα και την ανεβοκατεβάζετε και την κλίνετε σε όλους τους τόνους. Λέτε να προσαρμοστούμε στην απελευθέρωση της αγοράς των αγροτικών προϊόντων.
Σαν χώρα απαντάμε "ναι" σε όποιες αλλαγές γίνονται στο διεθνές εμπόριο. Ψηφίσατε την αλλαγή της συμφωνίας της GATΤ, είσθε έτοιμοι, όπως και η Ευρωπαϊκή 'Ενωση, μία νέα συμφωνία στα πλαίσια της Παγκόσμιας Οργάνωσης Εμπορίου προς την κατεύθυνση της απελευθέρωσης, πράγμα που δεν θα γίνει φέτος, αλλά θα γίνει τα επόμενα χρόνια. Αυτό σημαίνει λιγότεροι δασμοί, λιγότερες εξαγωγικές επιδοτήσεις, μικρότερη στήριξη τιμών σε όλα αυτά τα κράτη, μεταξύ αυτών και η Ελλάδα.
Το "φάρμακο" που έχετε γι'αυτό το ζήτημα είναι η ανταγωνιστικότητα. Θα τη δούμε και την ανταγωνιστικότητα, αν την επιτυγχάνετε με αυτόν τον τρόπο.
Πού είναι η διαφωνία μας; Εσείς θεωρείτε τετελεσμένο γεγονός και χειροκροτείτε κιόλας την απελευθέρωση των αγορών, την προοπτική της GATT και προσαρμόζετε την Κοινή Αγροτική Πολιτική σε αυτήν την απελευθέρωση και σε αυτόν τον άνισο ανταγωνισμό. Και είναι άνισος, γιατί και μικρή χώρα είμαστε και μικρό κλήρο έχουμε και οι υποδομές μας και όλες οι συνθήκες δεν ευνοούν να ανταγωνισθούμε απελευθερωμένοι χωρίς στήριξη. 
Αυτό σημαίνει εξάλειψη μέσα στα προσεχή χρόνια της μικρομεσαίας
αγροτιάς. Γι'αυτό στο νομοσχέδιο μπορεί να γίνεται λόγος για μείωση κατά εκατόν σαράντα χιλιάδες των αγροτικών παραγωγών, αλλά στην "Ατζέντα 2000" γίνεται λόγος για μείωση κατά το 1/3 του αγροτικού πληθυσμού συνολικά στην Ευρώπη.
Εάν δε, μπει και η Πολωνία και οι άλλες χώρες, εφόσον πηγαίνουμε για διεύρυνση της Ευρωπαϊκής 'Ενωσης, θα μοιρασθεί η ίδια πίτα, δηλαδή, οι ίδιες ενισχύσεις που δίνονται τώρα, σε περισσότερα κράτη. Τότε θα είναι ακόμα μικρότερη η στήριξη. Αυτή είναι η προοπτική για τον αγρότη, για να μιλήσουμε από στρατηγικής άποψης.
Ενδιαφέρεσθε δήθεν για τις μικρότερες χώρες. Παραμύθια! Δεν αυξήθηκε το εισόδημα των αγροτών στις τρίτες χώρες, με όλες τις αλλαγές που γίνονται. Αυτοί που κερδίζουν είναι αυτοί που έχουν τα μεγάλα τσιφλίκια, τις μεγάλες φυτείες στις περιοχές των τρίτων χωρών και οι διαμεσολαβητέςπολυεθνικές, που είτε εμπορεύονται είτε εκμεταλλεύονται το προϊόν αυτό βιομηχανικά. Αυτό κάνετε!
Η μάχη της μπανάνας, παραδείγματος χάρη, ήταν ανάμεσα στις πολυεθνικές. Σας έπιασε ο πόνος εσάς και την Ευρωπαϊκή 'Ενωση για τους παραγωγούς μπανάνας, που ο μέσος όρος ηλικίας τους είναι τριάντα πέντε και σαράντα χρόνια και ζουν σε άθλιες και πρωτόγονες συνθήκες;

Θα αναφερθώ τώρα σε πιο συγκεκριμένα θέματα. Τι μπορούμε να περιμένουμε από την Ευρωπαϊκή 'Ενωση; Η λογική της Ευρωπαϊκής 'Ενωσης είναι όλο και λιγότερη στήριξη των μικρομεσαίων αγροτών. Να χάσουν τη γη τους, να περάσει η γη σε λίγα χέρια, ώστε να είναι βιώσιμες οι καλλιέργειες. Να γίνουν νέα τσιφλίκια. Αυτό εννοείτε όταν λέτε "στόχος μας η βιώσιμη ανάπτυξη"! Στόχος σας είναι η βιώσιμη ανάπτυξη με τσιφλικάδες στην Ελλάδα σε προοπτική πέντε, δέκα, δεκαπέντε χρόνων.
Και πώς το καταφέρνετε; Πρώτον, με τις κατευθύνσεις της Ευρωπαϊκής
'Ενωσης, με το πώς χειριζόσαστε τους Κανονισμούς. Κάθε καινούριος κανονισμός για κάθε προϊόν είναι όλο και χειρότερος: κατάργηση των ελαχίστων τιμών ή των τιμών παρέμβασης.
Μας παρουσιάσατε κάποια στιγμή κάποια στοιχεία αύξησης κάποιων ποσοστώσεων, αλλά όταν όλα τα άλλα τα στοιχεία του κανονισμού είναι αρνητικά, τελικά είναι μείον, δηλαδή εννοώ το ότι αυξήσατε τα ροδάκινα. Πρώτα πρώτα με τις χωματερές που καταργούνται, εμείς δεν είμαστε με τις χωματερές, αλλά χρυσώνετε το χάπι, για να μην κατεβούν τα τρακτέρ στις περιοχές. Και τώρα το εισόδημα μειώνεται συνολικά.
Για το γάλα, μας λέτε μόνο ότι αυξήσατε την ποσόστωση στο γάλα, αλλά κρύβετε ότι καταναλώνουμε περισσότερο γάλα από παλαιότερα. Γι' αυτό είναι επιλεκτικά τα στοιχεία, που εμφανίζετε.
'Εχουμε, λοιπόν, το σύστημα της κατάργησης των τιμών, της παρέμβασης, των ελαχίστων τιμών, τις ενισχύσεις που δίνονται σαν αντιστάθμισμα, ενώ παλαιότερα δίνονταν κατά κιλό στο προϊόν και τώρα δίνονται στο στρέμμα ή κατά κεφαλήν ζώου, που σημαίνει ότι οδηγούμαστε σε μικρότερη στήριξη, σε μικρότερο εισόδημα για τον αγρότη.
Με τις ποσοστώσεις, συνολικά οδηγεί όλος αυτός ο μηχανισμός στο να μειώνεται το εισόδημα, να μπαίνουν προϊόντα από τρίτες χώρες, να ξοδεύετε κάποια αποθέματα που υπάρχουν και τελικά από τα ταμεία της ΕΟΚ να δίνονται λιγότερα χρήματα. Αυτό γίνεται στην πράξη, όποιο προϊόν κι αν πιάσουμε. Τα έθεσαν οι συνάδελφοι. Δεν προλαβαίνω εγώ να μπω σε ένα ένα προϊόν και να φέρω παραδείγματα. Το καταλαβαίνουν όμως οι αγρότες;

Γι' αυτό η καραμέλα "μας στηρίζει η Ευρωπαϊκή 'Ενωση", δεν πιάνει
εύκολα. Αν πάτε στα χωριά όλης της Ελλάδας, υπάρχει όχι απλώς ευρωσκεπτικισμός, αλλά υπάρχει ογκούμενη αντίθεση στην Ευρωπαϊκή 'Ενωση. 
Για τα έξοδα, μας είπατε εδώ ότι κάνετε προσπάθειες, όπως για το
πετρέλαιο. Πρώτα-πρώτα, γι' αυτό με το πετρέλαιο, μόνο με την αύξηση της

τιμής βάσης, θα ήθελα να πω ότι εισπράττετε από τους αγρότες πολύ περισσότερα απ' αυτά που θα τους επιστρέψετε σε σχέση με ό,τι θα γινόταν, αν δεν είχαμε αύξηση του πετρελαίου. Η αύξηση του πετρελαίου οδηγεί στα εφόδια, μηχανήματα κλπ. σε μεγάλη αύξηση, κυρίως είναι από τις Ηνωμένες Πολιτείες. Θα τα πληρώσουν διπλά και τρίδιπλα αυτά που αφαιρείτε από τους αγρότες.
Στο χρηματοπιστωτικό, συμφωνώ ότι εκεί είναι το κύριο θέμα. Αλλά πού βρίσκεται η εξαπάτηση του αγροτικού πληθυσμού από την πλευρά του Υπουργείου Γεωργίας; 'Οταν ήταν 23% τα επιτόκια, ο πληθωρισμός ήταν 19%, 18,5%, δηλαδή, αν το αφαιρέσουμε το πραγματικό επιτόκιο, το κέρδος της τράπεζας ήταν 4%, 4,5%.
Σήμερα, που ο πληθωρισμός τρέχει με ρυθμούς 3%, ο μέσος πληθωρισμός, όλο το χρόνο, το επιτόκιο είναι 9%. Πραγματικό επιτόκιο 6% κερδίζουν οι τράπεζες. Κέρδιζαν 4% με 4,5% και τώρα κερδίζουν 6%. Γι' αυτό όλες οι τράπεζες οι εμπορικές και η Αγροτική Τράπεζα, που είναι εμπορική, είναι οι πιο κερδοφόρες σ' ολόκληρη την Ευρώπη. Καμία τράπεζα σ' ολόκληρη την Ευρώπη δεν έχει φτάσει στα ύψη κερδοφορίας των ελληνικών τραπεζών.
Ο δεύτερος μηχανισμός, λοιπόν, που αφαιρείτε εισόδημα, που σπρώχνετε στην εγκατάλειψη της γης και σε βιώσιμες, όπως τις εννοείτε εσείς, καλλιεργητικές παραγωγικές μονάδες, είναι η Αγροτική Τράπεζα.
Μας είπατε ότι τα προμέτοχα τα πήραν αγρότες. Αφήστε που τους
εκβιάζετε. Σπάτε και το απόρρητο, βλέπετε ποιοι έχουν καταθέσεις και πάει ο Διευθυντής της τράπεζας και υπάλληλοι -δεν ξέρω αν τους δώσατε και πριμ- και τους πιέζουν να αγοράσουν μετοχές.
Αν σήμερα η πλειοψηφία από το 10%, 15% είναι μικροαγρότες, τι θα γίνει αύριο, όταν θα δώσετε το 49% και το 51%; Και ξέρουμε πολύ καλά ότι κάποιος που μπορεί να έχει και το 10% και το 15%, μπορεί να λυμαίνεται την ανώνυμη εταιρεία, να λυμαίνεται την τράπεζα. Αυτό κάνετε. Θα δώσετε το μάνατζμεντ αλλού, το πακέτο αλλού. Εκεί είναι η προοπτική.
Και πού θα είναι ο κοινωνικός ρόλος της Αγροτικής Τράπεζας, όταν καταργείται η αλληλέγγυα ευθύνη, που υπήρχε τώρα μέσω των συνεταιρισμών; Στους φτωχομεσαίους αγρότες θα είναι υψηλά τα επιτόκια, όμως στη ΦΑΓΕ και στους ισχυρούς αγρότες, τους μεγάλους, θα δίνετε πιο ικανοποιητικά επιτόκια, πέρα από το ότι τους δίνετε και τρεις ψήφους στις ενώσεις.
Και μια και μιλάμε τώρα για το συνεταιριστικό κίνημα, τι να πω; Εσείς το χρεοκοπήσατε με την πολιτική σας στα περασμένα χρόνια και αντί να έρθετε να το στηρίξετε, δεν κάνετε τίποτε. Αν κοιτάξουμε τον κρατικό προϋπολογισμό, τι λεφτά είναι να δοθούν για χρέη απέναντι στους προϋπολογισμούς ή για κίνητρα για συνενώσεις, δεν υπάρχει τίποτα, δραχμή τσακιστή δεν υπάρχει.
Για τις διεπαγγελματικές οργανώσεις: Ουσιαστικά, πρόκειται για οργανώσεις των βιομηχάνων και των μεγαλεμπόρων και "τσόντα" -συγγνώμη για την έκφραση- είναι οι αγρότες. Είναι έτσι η λειτουργία τους, κι οι ημερομηνίες, οι επιδοτήσεις, η ποσότητα και η ποιότητα είναι έτσι καθορισμένα από αυτές που οι αγρότες είναι δεμένοι χειροπόδαρα εκεί πέρα, είτε μιλάμε για συνεταιρισμό είτε για διεπαγγελματική οργάνωση. Αν μιλάμε για συνεταιρισμό, κάνετε το εξής: Είτε τον υπονομεύετε και συρρικνώνετε τις δραστηριότητές του, ώστε αυτές οι εμπορικές δραστηριότητες να περάσουν στους ιδιώτες είτε τους βάζετε μαζί με τους ιδιώτες και το πάνω χέρι θα έχει ο ιδιώτης.
Και θα σας φέρω ως παράδειγμα το εργοστάσιο "ΟΛΥΜΠΟΣ". Πόσες φορές κάναμε συσκέψεις και με τον κ. Πατάκη κι εγώ προσωπικά και μας λέγατε "ναι, θα το χρηματοδοτήσουμε το "ΟΛΥΜΠΟΣ", για να μείνει συνεταιριστική επιχείρηση". Μας κοροϊδέψατε, κοροϊδέψατε όλο το Νομό Λάρισας. Γιατί; Για να πάρει ο ιδιώτης την πλειοψηφία έμεινε και η ένωση μέσα σαν μειοψηφία, αλλά να τσοντάρει, να βοηθάει τον ιδιώτη. Τέτοιους συνεταιρισμούς, τέτοιες ενώσεις θέλετε, "τσόντα" που να υποβοηθούν το μεγάλο κεφάλαιο, τους επιχειρηματίες. Το ίδιο και χειρότερα συμβαίνει με τις διεπαγγελματικές οργανώσεις.
Και θα αναφέρω ένα ακόμη παράδειγμα: Εξαγγείλατε, αν δεν κάνω λάθος, αυτές τις μέρες μία εταιρία εξαγωγών. Τι έγινε, αλήθεια, η κρατική "ΑΓΡΕΞ", που βοηθούσε στις εξαγωγές; Τι έγινε η συνεταιριστική "ΣΚΟΠ"; Συνεταριστική η μία, κρατική η άλλη. Τι έγιναν οι περιφερειακές αγορές, που είχατε υποσχεθεί, που όλα αυτά θα βοηθούσαν, αν τους στηρίζαμε σωστά, αν είχαν διοικήσεις όχι δικές σας, αλλά σωστές διοικήσεις, που να
βοηθήσουν πραγματικά τις εξαγωγές.
Και έρχεσθε τώρα με μια εταιρία εξαγωγών, που πάλι το πάνω χέρι έχουν οι βιομήχανοι. Είναι ο πρόεδρος που διορίσατε στην εταιρία εξαγωγών βιομήχανος ή δεν είναι; 'Ο,τι, λοιπόν, έχει σχέση με συνεταιρισμό, με την Αγροτική Τράπεζα, με εταιρία εξαγωγών ή με οτιδήποτε άλλο, όλα είναι
για το κεφάλαιο, το ντόπιο και μέσω της συμφωνίας μας στην Κοινή Αγροτική Πολιτική, στην Ατζέντα και παραπέρα στην καινούρια GATT, βοηθάτε και το πολυεθνικό κεφάλαιο. Αυτή είναι η ουσία.
Γι' αυτό σας λέμε ότι είσθε κόμμα του μεγάλου κεφαλαίου, όπως και η Νέα Δημοκρατία, η οποία δεν έχει διαφορετική πολιτική από σας, παρ' όλο που φωνάζει και διαμαρτύρεται, ελπίζοντας να πείσει ότι είναι κόμμα του κεντρώου χώρου, να συγκινήσει ανθρώπους, οι οποίοι δεν μπορούν να καταλάβουν σε βάθος το τι συμβαίνει με την αγροτική οικονομία, τι συμβαίνει συνολικά με την οικονομία της χώρας.
Μιλήσατε για εισροές, ότι πρώτη φορά είναι τόσες πολλές. Ο κ. Κοσιώνης σας είπε γι' αυτές, θα επαναλάβω κι εγώ ορισμένα πράγματα και ορισμένα θα είναι καινούρια. Το ποσοστό από το Γ' Κοινοτικό Πλαίσιο Στήριξης που πάει στην αγροτική οικονομία είναι πολύ μικρότερο από τα δύο προηγούμενα. Είναι ή δεν είναι έτσι; Είναι κάτω από 11%, ενώ ήταν 13% και κάτι και στο προηγούμενο κοντά στο 20%.
Δεύτερο θέμα: Λέτε ότι θα παίρνουμε περισσότερα από τις άλλες χρονιές, ένα τρισεκατομμύριο. Αμφισβητώ εγώ ότι θα παίρνουμε ένα τρισεκατομμύριο; Το ζήτημα είναι αν το ένα τρισεκατομμύριο είναι περισσότερο ή λιγότερο από τις προηγούμενες χρονιές. Ο προϋπολογισμός λέει -και αυτά φαίνονται στα στοιχεία που έχετε καταθέσει- ότι από το Ευρωπαϊκό Γεωργικό Ταμείο θα έχουμε μειωμένη χρηματοδότηση σαν χώρα για την ερχόμενη χρονιά, το 2001, κατά 7,8%. Αυτό το λέτε μέσα στον προϋπολογισμό. 'Αρα, έχουμε μείωση.
Ενισχύσεις από εθνικούς και ευρωπαϊκούς πόρους: Μία μικρή αύξηση 0,8%, αλλά σε ονομαστικούς αριθμούς. Αν πάμε σε πραγματικές τιμές, στην πραγματικότητα έχουμε μείωση. Να μην πάω και στα άλλα στοιχεία. Απλώς θα σας πω το εξής, γιατί είπατε και για το ΑΕΠ ότι το κατά κεφαλήν
αγροτικό εισόδημα μεγάλωσε. Εγώ ξέρω το εξής: ότι οι αγρότες συνεχίζουν να έχουν κατά κεφαλήν εισόδημα το 62% του μέσου 'Ελληνα πολίτη.
Αυτό συνεχίζεται. Τώρα δεν ξέρω, αν με τεχνάσματα, επειδή πετάτε έξω από τη παραγωγή ορισμένους, βγαίνει μεγαλύτερο.
Να σας πω ποιο είναι το ακριβές στοιχείο; Αυτό που λέτε στον προϋπολογισμό. Το αγροτικό ΑΕΠ θα αυξηθεί -λέτε- κατά 1% τη στιγμή που σε όλους τους τόνους καμαρώνετε ότι το ΑΕΠ συνολικά για όλη την οικονομία θα πάει 5%. Γιατί μόνο 1% για την αγροτική οικονομία; Το παραδέχεσθε, λοιπόν.
'Εχουμε όμως και τα δικά μας στοιχεία που είναι από επίσημα χείλη, από επίσημες στατιστικές. Πρώτον, έχουμε μείωση των αγροτών από το 1994 έως το 1999 μέσα σε πέντε χρόνια κατά εκατόν είκοσι εννέα χιλιάδες. Είναι πλαστοί οι αριθμοί γιατί αν βάλουμε και την υποαπασχόληση, που ήταν λιγότεροι και έγιναν περισσότεροι οι υποαπασχολούμενοι, είναι πολύ παραπάνω από τους εκατόν τριάντα χιλιάδες.
Δεύτερον, το 1999 έχουμε μείωση του αγροτικού εισοδήματος κατά 3%. Το κριτήριο του πώς πάμε σαν χώρα είναι το τι γίνεται με το αγροτικό ισοζύγιο. Χάνει έδαφος η ελληνική παραγωγή, το ισοζύγιο του τι εξάγουμε, τι εισάγουμε; Χάνουμε ή κερδίζουμε, γιατί μας παρουσιάσατε εξαγωγές στα εσπεριδοειδή και δεν ξέρω σε ποια άλλα προϊόντα.
Στην κτηνοτροφία τι κάνετε; Μας αυξήσατε -λέει- το γάλα και κάτι άλλα προϊόντα. 'Ολο και περισσότερα κτηνοτροφικά και άλλα γαλακτοκομικά προϊόντα εισρέουν και πληρώνουμε ζεστό συνάλλαγμα προς το εξωτερικό και είναι και άρρωστα, όπως είπε ο συνάδελφος κ. Πατάκης.
Οι περισσότερες επιδοτήσεις δεν πάνε στα νέα σκάφη που λέτε, αλλά
πηγαίνουν στις ιχθυοκαλλιέργειες που είναι βιομηχανική παραγωγή, μεγαλύτερη ή μικρότερη και όχι στο μικρομεσαίο αλιέα. 'Ολη η λογική σας, λοιπόν, είναι από τη μια να χρυσώσετε το χάπι ότι τάχα παίρνουμε περισσότερα χρήματα και από την άλλη ότι τα δίνετε γενικά στους αγρότες. 
Για να έρθω και σε ορισμένα άλλα στοιχεία. Από αυτά τα χρήματα που
έρχονται από την Ευρωπαϊκή 'Ενωση και συμμετέχουμε και εμείς, το 90% περίπου δεν είναι για διαρθρωτικές αλλαγές για να γίνουμε ανταγωνιστικοί -είναι παραμύθια αυτά που λέτε- είναι κυρίως ενισχύσεις. Από το υπόλοιπο 10% πολλά χρήματα είναι είτε για την πρόωρη σύνταξη είτε για τις
εξισωτικές αποζημιώσεις για τις ορεινές περιοχές -χαρτζιλίκι, δηλαδή, σε αυτούς που ζουν στα βουνά και έχουν και κάποια ηλικία- είτε για αγρανάπαυση είτε για να βάλουν ακακίες. Μόνο το 5% ή το 6% είναι πραγματικά διαρθρωτικά ποσά για υποδομές, για ανάπτυξη της αγροτικής οικονομίας.
Δεν τη θέλετε την ανάπτυξη. Ανάπτυξη της αγροτικής οικονομίας ξέρετε τι σημαίνει; Μεγαλύτερη παραγωγή, υπέρβαση των ποσοστώσεων. Προβλήματα σας δημιουργεί αυτό. Γι' αυτό και δεν γίνονται τα αρδευτικά έργα, όπως είπε ο κ. Κοσιώνης, που το άκουσα τώρα και εγώ ότι υπάρχει τέτοιο πρόβλημα και στην Πελοπόννησο, γιατί όλοι γνωρίζουμε το τι γίνεται με τον Αχελώο.
Γι' αυτό ενισχύετε με το νομικό σύμβουλο του Πρωθυπουργού ορισμένες περιβαλλοντικές οργανώσεις για να κερδίσουν την υπόθεση, έστω προσωρινά στα δικαστήρια για να ανασταλούν τα έργα και πετάτε στο δρόμο εκατοντάδες εργάτες. Γι' αυτό με τους ρυθμούς που πάει το έργο του Αχελώου, θέλουμε σαράντα και πενήντα χρόνια για να φθάσει το νερό στον κάμπο.
Λοιπόν, μην κοροϊδευόμαστε. 'Ολη η πολιτική σας είναι αντιαναπτυξιακή. 'Ολη η πολιτική σας είναι ενάντια στο μικρομεσαίο αγρότη. 'Ολη η πολιτική σας είναι να βοηθηθεί το ιδιωτικό κεφάλαιο. Ακόμα και τον ΕΛΓΑ, έτσι όπως το χειρίζεσθε το θέμα, τον υπονομεύετε.
'Εχετε ή δεν έχετε -να μας απαντήσετε- νομοσχέδιο με το οποίο θα
υποδεχθείτε ασφαλιστικές εταιρείες για να μπουν στον τομέα της αγροτικής οικονομίας; Αυτά λένε οι δημοσιογράφοι. Προς αυτήν την κατεύθυνση κινείσθε.
Εμείς έχουμε μια διαφορετική πολιτική. Εμείς θέλουμε πλήρη αξιοποίηση των παραγωγικών δυνατοτήτων της χώρας. 'Ο,τι δυνατότητες ανάπτυξης έχουμε να τις εκμεταλλευτούμε. 'Εχουμε το καλύτερο κλίμα και δεν μπορεί να μένουν ακαλλιέργητα εδάφη, τα οποία μπορούν να ποτιστούν. Να χρησιμοποιήσουμε την έρευνα, την τεχνολογία με κρατικούς φορείς για να γίνει πιο αποδοτική η εξασφάλιση σύγχρονων προϊόντων, σύμφωνα με τις σύγχρονες διατροφικές ανάγκες. Αλλά να στηρίξουμε τους μικρομεσαίους. Και για να τους στηρίξουμε χρειάζονται και οι τιμές και η μείωση του κόστους και χρειάζονται πρώτα και κύρια παραγωγικοί συνεταιρισμοί, που να ενώσουν τις δυνάμεις τους για να μπορέσουν να ανταποκριθούν στους όποιους ανταγωνισμούς.
Εσείς κινείσθε εντελώς στην αντίθετη κατεύθυνση. Απορρίπτετε το δημόσιο τομέα. Η Αγροτική Τράπεζα έχει μετατραπεί και μετατρέπεται όλο και περισσότερο σε εμπορική τράπεζα καταλήστευσης του αγρότη. Καμία στήριξη. Υπάρχει όλο και λιγότερη στήριξη του αγροτικού εισοδήματος. 
Εμείς λέμε εδώ στη Βουλή ότι θα ξεσπάσουν αγώνες. Και μας έλεγε ο
κ. Λαλιώτης προχθές: "Μας απειλείτε, κύριε Πατάκη;". Δεν είναι ζήτημα απειλής, είναι ένα αντικειμενικό γεγονός. Η κατάσταση στη μικρομεσαία αγροτιά είναι τέτοια που ούτε τα δικαστήρια που συνεχίζονται με δική σας ευθύνη δεν μπορούν να αντιμετωπίσουν. 'Οταν θέλετε να παρέμβετε και να ξεσηκώσετε τους εισαγγελείς, βάζετε τον Υπουργό Δικαιοσύνης κάθε μέρα στα δελτία ειδήσεων. Γιατί δεν βγαίνει τώρα ο Υπουργός Γεωργίας, ο Υπουργός Δικαιοσύνης να βρουν τρόπους να εμποδίσουν αυτό που γίνεται κατ'εντολή του Αρείου Πάγου;
ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε Σκυλλάκο. ΑΝΤΩΝΗΣ ΣΚΥΛΛΑΚΟΣ: Γιατί δεν παίρνετε συγκεκριμένα μέτρα; Δεν θα
εμποδίσουν τους αγρότες αυτά τα αυταρχικά μέτρα. Θα τους βρείτε μπροστά σας, όπως είπε και άλλος συνάδελφος.
Εμείς -τελειώσα, κύριε Πρόεδρε- θα στηρίξουμε κάθε αγώνα και ας λέτε εσείς ότι είναι υποκινούμενοι οι αγώνες. Οι αγώνες υποκινούνται από τη δική σας πολιτική.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία, παρακολουθούν τη συνεδρίασή μας δεκαπέντε νέοι, οι οποίοι είναι μέλη του Συλλόγου "Χαμόγελο του Παιδιού".

Η Βουλή τους καλωσορίζει.
( Χειροκροτήματα απ'όλες τις πτέρυγες )
Ο Κοινοβουλευτικός Εκπρόσωπος της Νέας Δημοκρατίας κ. Νάκος έχει το
λόγο.
ΑΘΑΝΑΣΙΟΣ ΝΑΚΟΣ: Κύριε Πρόεδρε, το Κομμουνιστικό Κόμμα Ελλάδας
κατέθεσε μια γενική επερώτηση που αφορά όλη την αγροτική πολιτική. 'Εχουμε συζητήσει τα βασικότερα θέματα με σειρά επερωτήσεων που έχουμε

καταθέσει και μάλιστα την Παρασκευή θα συζητηθεί και η επερώτηση της Νέας Δημοκρατίας για τον τομέα της κτηνοτροφίας.
Γι'αυτό δεν θα αναφερθώ σ'όλα τα θέματα -δεν θα ήταν και δυνατό εξάλλου- τα οποία θίγονται από την επερώτηση των συναδέλφων του Κομμουνιστικού Κόμματος. Θα αναφερθώ όμως σε ορισμένα χαρακτηριστικά πιστεύω σημεία, τα οποία αποδεικνύουν την αναποτελεσματικότητα τουλάχιστον της Κυβέρνησης στον τομέα της αγροτικής πολιτικής.
Είναι μεγάλο ψεύδος ότι η παρούσα Κυβέρνηση ενδιαφέρεται για τον
'Ελληνα αγρότη. Το αποδεικνύουν δύο στοιχεία. Από το 1,3% του Ακαθάριστου Εγχωρίου Προϊόντος το 1,2% του ΑΕΠ προσανατολίζεται προς τον αγροτικό τομέα, σύμφωνα με τα στοιχεία του προϋπολογισμού. Μια που ο κύριος Υπουργός μίλησε για την αδυσώπητη γλώσσα των αριθμών, του λέμε ότι δεν είναι δυνατόν να ισχυρίζεσαι ότι ενδιαφέρεσαι γι'αυτό το ταλαιπωρημένο τμήμα του ελληνικού λαού και στην πραγματικότητα να προσανατολίζεις προς αυτό μικρότερους πόρους.
Δεν είναι όμως μόνο αυτό. Η μείωση είναι και από το Γ' Κοινοτικό Πλαίσιο Στήριξης. Από τα 765 δισεκατομμύρια που είχαμε, πράγματι έχουμε περίπου 1.200 δισεκατομμύρια δραχμές από το Γ' Κοινοτικό Πλαίσιο Στήριξης, ποσοστιαία όμως, αυτό είναι 1% λιγότεροι πόροι που προσανατολίζονται προς τον αγροτικό τομέα.
Τι είδους, λοιπόν, ενδιαφέρον είναι αυτό, όταν δίνεις λιγότερα σ'έναν τομέα που υποτίθεται ότι πάσχει, έχοντας δεσμευθεί προεκλογικά ότι τώρα, 
μετά τη σύγκλιση της χώρας μας -όποια σύγκλιση και να είναι αυτή- και μετά την είσοδό μας στην ΟΝΕ το ενδιαφέρον θα στραφεί προς την περιφέρεια; Και περιφέρεια σημαίνει ισχυρό, ικανοποιητικό εισόδημα.
Μίλησε ο κύριος Υπουργός για την παρέμβαση στο λάδι. Μα, έχουν τη δυνατότητα οι Ενώσεις Γεωργικών Συνεταιρισμών να κάνουν παρεμβάσεις στο λάδι; Εξήμισι δισεκατομμύρια χρωστούσε η 'Ενωση Γεωργικών Συνεταιρισμών Πηλίου και Βορείων Σποράδων και έπαιρνε παρανόμως 10.000 από κάθε παραγωγό για να τους δώσει την επιδότηση. Τους εξεβίαζε, όχι επειδή

ήθελαν να γίνουν εκβιαστές οι άνθρωποι, αλλά για να καλύψουν τμήμα των εξόδων, μια που δεν είχαν να πληρώσουν τους υπαλλήλους.
Ξέρετε ποια ήταν η ρύθμιση; Τα 6,5 δισεκατομμύρια ξεχρεώθηκαν με αντάλλαγμα ένα οικόπεδο παραλιακό σε μια όμορφη περιοχή του Βόλου, αξίας 800 εκατομμυρίων δραχμών, μια ρύθμιση η οποία, πέρα από το αν είναι χαριστική ή δεν είναι, ενώ άλλοι συνεταιρισμοί δεν έχουν ρυθμίσεις, δεν δίνει ανάσα ζωής, πνοή ζωής στο συνεταιριστικό κίνημα. Το αναφέρω αυτό ως χαρακτηριστικό παράδειγμα.
Θέλουμε -λέει- δυνατούς συνεταιρισμούς για τις μεγάλες αγορές και επικαλέστηκε το ενιαίο ψηφοδέλτιο, το οποίο κατήργησε ο κ. Μωραϊτης, στο πρώτο νομοσχέδιο, μετά το 1993. Το ενιαίο ψηφοδέλτιο που είχε επιβάλλει η Νέα Δημοκρατία, για τις εκλογές στους συνεταιρισμούς, το κατήργησε ο κ. Μωραϊτης, στο πρώτο νομοσχέδιο. Τόση ήταν η πρεμούρα του να καταργήσει το ενιαίο ψηφοδέλτιο.
'Αρα, μάλλον πρέπει να αισχύνεστε, κύριε Υπουργέ, διότι η δική σας Κυβέρνηση -όχι εσείς προσωπικά βεβαίως- έφερε τον κομματισμό και διέλυσε τις συνεταιριστικές οργανώσεις και γίνονται και επιλεκτικές ρυθμίσεις χρεών και επιλεκτικές χρηματοδοτήσεις. Πόσοι συνεταιρισμοί μαϊμούδες υπάρχουν, ιδίως στην Κρήτη, για να βγάζετε τα κουκιά για την ΠΑΣΕΓΕΣ, που θα έχουμε σε λίγο συνεταιριστικές εκλογές στις τριτοβάθμιες οργανώσεις; 
Είπατε επίσης μία άλλη ανακρίβεια για το βαμβάκι. Χίλιους διακόσιους
πενήντα τόνους, δεν δηλώσαμε για φέτος γι' αυτήν την παραγωγή; Χίλια εκατόν εβδομήντα δεν ήταν η πρόβλεψη της περσινής παραγωγής; 'Αρα, λοιπόν, η στρεμματική μείωση ήταν αυτή που έφερε την αύξηση της τιμής; Ευνοϊκή διεθνής συγκυρία ήταν και μάλιστα, όπως δηλώνει κατ' επανάληψη ο Υφυπουργός σας ο κ. Αργύρης ετοιμάζεστε για να βάλετε ατομική ποσόστωση, δηλαδή, το τι παρήχθη από κάθε έναν ατομικά τα τρία τελευταία χρόνια και αυτό θα το περικόψετε κατά 15%. Σ' αυτό θα θέλαμε μια απάντηση γιατί πάντα κρύβεστε πίσω από μισόλογα.
Αναφέρατε και θα συμφωνούσαμε σ' αυτό για την παγκοσμιοποίηση της αγοράς για τους δυνατούς συνεταιρισμούς, για τις μεγάλες αγορές. Βεβαίως 
με το νόμο τον οποίο ψηφίσατε και τον οποίο αποκαλείτε και "Παπαναστασίου" και με ηχηρά ονόματα, καμία πρόνοια δεν υπάρχει για τις σύγχρονες μορφές οργάνωσης των συνεταιριστικών οργανώσεων, σύμφωνα με τα ευρωπαϊκά πρότυπα

και αυτά τα οποία ακολούθησαν οι άλλες χώρες. Ούτε για ομάδες παραγωγών ευέλικτες ούτε για αγροτικές εταιρείες ούτε για όλα αυτά, δηλαδή, τα οποία χρησιμοποίησαν οι άλλες ευρωπαϊκές χώρες και κυρίως η Ιρλανδία και ανέτρεψαν όλο το σύστημα παραγωγής με όλα τα επακόλουθα τα ευνοϊκά που είχαν για την τυποποίηση των προϊόντων, για το άνοιγμα των αγορών για την εξασφάλιση της ποιότητας.
Υποχωρεί η ανταγωνιστικότητα των ελληνικών επιχειρήσεων και συρρικνούνται καθημερινά οι αγορές. Αυτό μαρτυρούν η στατιστική υπηρεσία της Ευρωπαϊκής 'Ενωσης και ο σύνδεσμος εξαγωγέων οι οποίοι έδωσαν στοιχεία για τη δραματική μείωση των εξαγωγών των αγροτικών προϊόντων. Μειώθηκαν 16% τα τρία τελευταία χρόνια οι εξαγωγές των ελληνικών αγροτικών προϊόντων. Στα νωπά δε οπωροκηπευτικά η μείωση είναι ακόμη πιο σημαντική.
Είναι νομίζω τουλάχιστον ντροπή για μας να πηγαίνουμε -και το κάνω συχνά αυτό και με πιάνει απελπισία- στα σούπερ μάρκετ του εξωτερικού, να βλέπουμε κρασιά, λάδια, απ' όλα τα άλλα κράτη και να ψάχνουμε με το φακό να βρούμε αν υπάρχει κάτι ελληνικό. Πολύ μεγάλα σούπερ μάρκετ του εξωτερικού τόσο της Αγγλίας όσο και της Γερμανίας, κύριε Πρόεδρε, δεν έχουν ούτε ενα μπουκαλάκι λάδι ούτε ένα μπουκάλι ελληνικό κρασί. Είναι κακής ποιότητας αυτά τα προϊόντα; Τι χρειάζονται οι Ευρωπαίοι για να βάλουν στα ράφια τους τα ελληνικά προϊόντα. Χρειάζονται ποιότητα, χρειάζονται εγγυημένη ποσότητα, χρειάζονται πιστοποιητικά ούτως ώστε ο καταναλωτής ο οποίος είναι απαιτητικός, να διασφαλίζεται γι' αυτό το οποίο αγοράζει.
Τι έκανε η Κυβέρνηση προς αυτήν την κατεύθυνση; Ορίστε τι έκανε. Μετά τη μάχη της φέτας που χάθηκε και πουλάνε οι Ολλανδοί και οι Δανοί φέτα, άλλα εξήντα ένα ελληνικά αγροτικά προϊόντα έμειναν χωρίς την κοινοτική τους ταυτότητα, χωρίς, δηλαδή, να πάρουν προϊόντα ονομασίας προέλευσης και προστατευόμενων γεωγραφικών ενδείξεων. Και αυτό ξέρετε γιατί; Διότι τόσα χρόνια, επτά χρόνια, η ηγεσία του Υπουργείου Γεωργίας δεν κατάφερε να συστήσει ένα στοιχειώδες γραφείο, το οποίο να παίρνει τα στοιχεία από τους παραγωγούς -κυρίως συνεταιριστικές οργανώσεις- να φτιάχνουν τα χαρτιά τους και τα δικαιολογητικά τους και να υποβάλονται στην Ευρωπαϊκή 'Ενωση.
Απεσύρθησαν τα χαρτιά εξήντα ένα προϊόντων από την Ευρωπαϊκή 'Ενωση γιατί οι φάκελοι μέσα είχαν κουρελόχαρτα. Να αναφέρω μόνο ένα; Τα μήλα Πηλίου, τα οποία είναι μοναδικά, τα περίφημα Ζαγορίν, ούτε και γι'αυτά δεν μπόρεσε η ηγεσία του Υπουργείου Γεωργίας να πάρει πιστοποιητικό ποιότητος και ονομασίας προέλευσης και προστατευόμενων γεωγραφικών ενδείξεων. Για ποια πολιτική μας λέτε εξαγωγών, όταν το παραμικρό δεν μπορείτε να κατοχυρώσετε;
'Οσο για τα ροδάκινα, η Νομαρχία της Ημαθίας είναι αποκλεισμένη. 'Εγινε το εξής κόλπο και τερτίπι για να μπορέσει να καλυφθεί η αδυναμία επίτευξης μεγαλύτερης ποσόστωσης. Τριακόσιες χιλιάδες (300.000) δραχμές η ποσόστωση για τα ροδάκινα είναι μεγαλύτερη από αυτή που ίσχυε προηγουμένως. Πώς καθορίστηκαν αυτά; Με το μέσο όρο των τελευταίων ετών που είχε παγετούς και είχε παραγωγή διακόσιες εξήντα πέντε χιλιάδες τόνους; Αυτή είναι η πραγματική παραγωγή; Αν είναι έτσι, γιατί γίνεται η εξής πρακτική: Φέτος που ισχύει ακόμη η θεσμική τιμή των 96,60 και επιδότηση 17,30 -διορθώστε με αν κάνω λάθος- με υπόδειξη του κ. Αργύρη, το 80% που παραλαμβάνουν οι βιομηχανίες πληρώνεται με θεσμική τιμή και το 20% με μία δραχμή. Αυτό είναι πολιτική για τον αγρότη; Δηλαδή, βαφτίζουμε το κρέας ψάρι και λέμε ότι έχουμε θεσμική τιμή; Ξέρετε πού οδηγεί; Στις εβδομήντα έξι δραχμές κατά μέσο όρο τιμή του ραδακίνου. Αλήθεια μπορεί να ζήσει παραγωγός με εβδομήντα έξι δραχμές το κιλό; Μου κάνει εντύπωση που ισχυρίζεται η Κυβέρνηση και υπερηφανεύεται ότι αύξησε την ποσόστωση του ροδακίνου και από διακόσιες εξήντα πέντε χιλιάδες τόνους τους πήγε στους τριακόσιες χιλιάδες τόνους. Αυτοί όλοι που μαζεύτηκαν με τα τρακτέρ και τις μαύρες σημαίες είναι ανόητοι και δεν έχουν δουλειά να κάνουν και μαζεύονται έξω από τις νομαρχίες και φωνάζουν; Μήπως είναι η αγανάκτηση που τους οδηγεί εκεί;
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)

Προχθές αναφερθήκατε στη βιολογική κτηνοτροφία και βιολογική γεωργία. Τα Θυμηθήκατε μετά από τόσα χρόνια; Ο κανονισμός 2092/91 που
θεσμοθετήθηκε το '93 σας έδινε επιδοτήσεις με την 2078/92 περί ενισχύσεων γεωργικών και κτηνοτροφικών πρακτικών συμβατών με την προστασία του περιβάλλοντος και χρησιμοποιήσατε μόνο το 4%. Το 0,5% της αγροτικής παραγωγής είναι αυτό που έχει μπει σε προγράμματα βιολογικής γεωργίας. 
'Οσο για τη βιολογική κτηνοτροφία κάνατε ένα χρόνο για να
θεσμοθετήσετε με τα ελληνικά δεδομένα το νόμο που επιβάλλει η Ευρωπαϊκή 'Ενωση. Για ποιο ενδιαφέρον μιλάμε, κύριοι συνάδελφοι; Μιλάμε για αδιαφορία και για εγκατάλειψη του αγροτικού κόσμου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Κοινοβουλευτική Εκπρόσωπος
του Συνασπισμού κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριοι συνάδελφοι, δυστυχώς έχω λίγο
χρόνο στη διάθεσή μου και θα κάνω μόνο επισημάνσεις για την αδιέξοδη αγροτική πολιτική του Υπουργείου και το ζοφερό μέλλον που επιφυλάσσει
για τη χώρα η αποσπασματική και απρογραμμάτιστη διαχείριση χωρίς στόχους και πολιτική βούληση.
Πρέπει να ξεκαθαρίσουμε επιτέλους το μεγάλο πρόβλημα για τη γεωργία
δεν είναι μόνο η δραστική μείωση των εισοδημάτων των αγροτών, η οποία είναι πολύ μεγάλη βέβαια, αλλά είναι ένα συνολικό ηθικό πρόβλημα γιατί είναι άμεσα συνδεδεμένο με τη στήριξη και την ενίσχυση της υπαίθρου συνολικά, τη συγκράτηση του αγροτικού πληθυσμού, την κοινωνική και περιβαλλοντική ισορροπία.
Είναι, λοιπόν, επείγουσα ανάγκη να αναληφθεί και το οικονομικό κόστος και να επιδειχθεί μια κατάλληλη πολιτική για την προώθηση των απαραίτητων προσαρμογών ώστε να υπάρχει βιώσιμη, αλλά και με νέες προοπτικές ανάπτυξη της ελληνικής γεωργίας.
Εδώ δεν ήλθαμε να λύσουμε μαθηματικές εξισώσεις, ούτε με τους
παγερούς αριθμούς από τους οποίους πολλούς αμφισβητώ, κύριε Υπουργέ, να λύσουμε το μεγάλο πρόβλημα της ανάπτυξης της γεωργίας μας. Γιατί τελικά διαπιστώνουμε ότι υπάρχει μία κυβερνητική αποτυχία σε αυτό το θέμα. Αυτό δεν το εφευρίσκουμε εμείς για αντιπολιτευτικούς λόγους, αλλά συνεπάγεται από το ίδιο το επιχειρησιακό πρόγραμμα και τον απολογισμό ανάπτυξης του Υπουργείου Γεωργίας του αγροτικού τομέα 1994-1999, στον οποίο καταγράφεται σαφώς η συνεχής μείωση απασχόλησης στο σύνολο της γεωργίας με ετήσιο ρυθμό 2,5%.
Η ελληνική ύπαιθρος οδηγείται προοδευτικά σε εγκατάλειψη και τροφοδοτείται έτσι περαιτέρω η ανεργία. Το παραπάνω συμπέρασμα άλλωστε προκύπτει και από πρόσφατη επιστημονική έρευνα που έκανε το Πολυτεχνείο Κρήτης. Οι διαπιστώσεις αποκαρδιωτικές, δημογραφική αιμορραγία, γήρανση του αγροτικού πληθυσμού, παρακμή και εγκατάλειψη της υπαίθρου και το χειρότερο δυσοίωνες προοπτικές ανάπτυξης. 'Αρα δεν επιτρέπονται καθυστερήσεις. Πρέπει τώρα να ληφθούν μέτρα, όχι μόνο για να διαχειριστεί η Κυβέρνηση τις κρίσεις κάθε φορά που εμφανίζονται αλλά για να αναστραφεί όλη αυτή η αρνητική εξέλιξη.
Στο σημείο αυτό γεννάται το ερώτημα, ποιο είναι το ενδιαφέρον και η βούληση του Υπουργείου Γεωργίας και της Κυβέρνησης για την προώθηση και εφαρμογή άμεσων μέτρων για την οικονομική ενίσχυση και στήριξη επιστημονική και εκπαιδευτική μηχανισμών υλοποίησης των προγραμμάτων; Πώς αναμένει κανείς στήριξη της αγροτικής πολιτικής από ένα Υπουργείο που φροντίζει για την αυτοκατάργησή του, αφού προχώρησε σε ίδρυση οργανισμών οι οποίοι εξασφάλισαν υψηλές αμοιβές σε συμβούλους και προέδρους και δεν έχουν παρουσιάσει εδώ και δύο χρόνια κανένα έργο.
'Ερχεται δε ο κύριος Υπουργός και μας αιφνιδιάζει όλους και τις υπηρεσίες του ακόμα με την ανακοίνωση σύστασης τριών νέων εταιρειών για τις εξαγωγές, τον αγροτοτουρισμό, καθώς και τον τομέα της έρευνας και του προγραμματισμού αγροτικής οικονομίας ομολογώντας έτσι την αποτυχία του Υπουργείου του να ασκήσει πολιτική σε νευραλγικούς τομείς της αγροτικής πολιτικής. Η δήλωσή του είναι αποκαλυπτική σε κάποιο κείμενό του. Είναι η πρώτη φορά λέει, που συνιδρύεται εταιρεία με πρωτοβουλία του δημόσιου τομέα και στην οποία την πλειοψηφία του μετοχικού κεφαλαίου και τη διοίκηση κατέχουν εκπρόσωποι του ιδιωτικού τομέα της οικονομίας. Σταδιακά, δηλαδή, εκχωρούνται σοβαρές αρμοδιότητες του Υπουργείου σε οργανισμούς, νομικά πρόσωπα ιδιωτικού δικαίου των οποίων θεωρητικά θα έχει μόνο την εποπτεία το Υπουργείο ή ακόμα και αυτή δεν θα την έχει και θα μεταφέρεται σε εταιρείες ιδιωτικές. Και αυτά όλα για το συμφέρον των
αγροτών; Αλλά και ρυθμίσεις και έργα που ξεκίνησαν πριν από χρόνια, βρίσκονται σήμερα σε μηδενικό σημείο.
Σας ρωτώ, κύριε Υπουργέ, τι γίνεται με το Μητρώο Αγροτών και
αγροτικών εκμεταλλεύσεων; Αποτελεί σκάνδαλο πρώτου μεγέθους. Γιατί ενώ είναι κατά κοινή αντίληψη βασικό εργαλείο για την εφαρμογή μέτρων και προγραμμάτων για την γεωργία, για τη μείωση του κόστους παραγωγής, για την άσκηση κοινωνικής πολιτικής, σήμερα βρίσκεται απαξιωμένο στο γραφείο σας. Mε νόμο του 1995 και ανάθεση στην ΠΑΣΕΓΕΣ δημιουργήθηκε και σας παραδόθηκε το Μητρώο Αγροτών. 'Εκτοτε αγνοείται η τύχη του. Ουδείς γνωρίζει εάν το Υπουργείο σκόπευε να το χρησιμοποιήσει. 'Ηταν φυσικό να απαξιωθεί αφού τώρα δεν ενημερώνεται με νεότερα στοιχεία.
Κανένα απ' αυτά τα μητρώα δεν μπορεί να λειτουργήσει και να υπάρχει, αν δεν ανανεώνεται συνεχώς. Πριν από λίγες μέρες, μας είπατε για τη δημιουργία ενός νέου μητρώου και ότι αυτό θα το αναθέσετε στους καποδιστριακούς δήμους. Στο μεταξύ, χάθηκε πολύτιμος χρόνος. Σπαταλήθηκαν χρήματα. Είναι προχειρότητα; Είναι έλλειψη ενδιαφέροντος, ανικανότητας ή πρόκειται για διάφορες σκοπιμότητες;
Αναζητούμε εναγωνίως τους τρόπους με τους οποίους θα γίνει καλύτερο το επίπεδο της ζωής των αγροτών. Κι εσείς το λέτε αυτό και η ερώτηση του Κ.Κ.Ε. το θέτει σήμερα, αλλά και οι συνάδελφοι της Νέας Δημοκρατίας το επικαλούνται. Ξέρουμε όμως ότι η χώρα μας παίρνει μόνο το 3% των διατιθέμενων πόρων από τα νέα προγράμματα αγροτικής ανάπτυξης, παρά το ότι η γεωργία της βρίσκεται σε δυσμενέστερη θέση, λόγω μεγάλου αγροτικού πληθυσμού, μικρού μεγέθους αγροτικών εκμεταλλεύσεων και παρά το ότι βρίσκεται σε μια πλεονεκτική θέση με τις κλιματολογικές συνθήκες που έχει για να κάνει πράγματι αγροτική ανάπτυξη με βιοκαλλιέργειες, με γεωργικοπεριβαλλοντικά προγράμματα και πολλές άλλες δράσεις.
Πώς θα ενθαρρυνθεί ο νέος αγρότης να παραμείνει στη γεωργία, όταν
πέρασαν ήδη δύο χρόνια χωρίς να προωθηθούν τα προγράμματα νέων αγροτών, όταν δεν συντάσσονται εδώ και ένα χρόνο τα σχέδια των αγροτικών εκμεταλλεύσεων;
Αναπτύσσω εδώ ένα κεφάλαιο, το οποίο δεν αναπτύχθηκε και με την επερώτηση, αυτό που καθαρά αφορά τις δράσεις για την ανάπτυξη και τις προοπτικές της ελληνικής γεωργίας.
Στην πεποίθησή μας ότι ο αγροτικός τομέας μπορεί και πρέπει να ενισχυθεί, συνηγορούν όλα τα αποτελέσματα συνεδρίων, καθώς και το πρόσφατο πανελλήνιο συνέδριο αγροτικής οικονομίας στη Θεσσαλονίκη, κατά τα οποία η ελληνική γεωργία μπορεί να γίνει ανταγωνιστική, ενώ παρατηρείται τραγική έλλειψη υποδομών και είναι ευθύνη της Κυβέρνησης και της πολιτείας, όπως είναι και ευθύνη της η ενίσχυση της έρευνας και της εκπαίδευσης.
Το Γ' Κοινοτικό Πλαίσιο Στήριξης αποτελεί ίσως μια τελευταία ευκαιρία για έργα υποδομής, για μια γενναία χρηματοδότηση του γεωργικού τομέα. Η εμπειρία όμως από τα δύο προηγούμενα δεν μας κάνει αισιόδοξους, πολύ περισσότερο, όταν ο νέος προϋπολογισμός έχει απογοητευτικά στοιχεία και δεν προϋποθέτει για την επόμενη εξαετία ποια θα είναι αυτά τα προγράμματα από το Γ' Κοινοτικό Πλαίσιο Στήριξης. Γιατί μέχρι τώρα βέβαια και για άλλους τομείς εναγωνίως θέλουμε να δούμε ποιες είναι αυτές οι προτάσεις, ποια είναι αυτά τα πραγματικά νούμερα και ποια είναι αυτά τα προγράμματα για το Γ' Κοινοτικό Πλαίσιο Στήριξης.
Στον προϋπολογισμό για το 2001 η συμμετοχή της γεωργίας είναι κατά
1,2% στο ΑΕΠ και κατά 3,5% στις κρατικές δαπάνες. Αυτά δείχνουν ότι ο αγροτικός τομέας είναι για την Κυβέρνηση και αυτήν τη φορά, δευτερεύουσας σημασίας. Οι δαπάνες προβλέπεται να αυξηθούν 6%. Είναι 7% η αύξηση στους τεχνικούς πόρους και 3,5% στους κοινοτικούς, ποσοστό αύξησης που αντιπροσωπεύει το 45% της περσινής αύξησης, που ήταν 11%.
'Οσον αφορά τα θέματα τα οποία είπατε, κύριε Υπουργέ, για την
πολιτική τιμών, θα ήθελα να σας πω ότι δεν υπάρχει ουσιαστική πολιτική τιμών. Ξέρουμε ότι δεν μπορείτε να παρέμβετε στην εξωτερική πολιτική τιμών που διαμορφώνεται, εσωτερικά όμως μπορείτε να κάνετε διαρθρωτικές ρυθμίσεις. Μπορείτε, δηλαδή, να δείτε τι γίνεται με την μεταποίηση των προϊόντων. Να δείτε τι γίνεται με την τυποποίηση του λαδιού, που μας το παίρνουν οι Ιταλοί με ένα ελάχιστο ποσό και η τυποποίηση γίνεται εκεί. Να δείτε τι γίνεται με τα προϊόντα ποιότητος, τα ιδιαίτερα προϊόντα που διαθέτει η χώρα μας, τα οποία μπορεί να προωθηθούν και να πουληθούν
ακριβότερα. Να δείτε, επομένως, αυτές τις πολιτικές και όχι μόνο κάποια νούμερα, που σήμερα ή αύριο θα ξεπεραστούν και θα βρεθούμε πάλι σε αδιέξοδο.
'Οσον αφορά στην ΚΟΑ, μόνο για τα εσπεριδοειδή και για τη χυμοποίηση κάτι πετύχατε. Τα άλλα, κύριε Υπουργέ, δεν νομίζω ότι είναι νούμερα τα οποία ευσταθούν και δεν αποτελούν στοιχεία για τα οποία μπορεί κανείς να υπερηφανεύεται.
Να μιλήσουμε τώρα για τα θέματα της Αγροτικής Τράπεζας. Μόνο μια απλή μετοχοποίηση γίνεται; Μας έχετε συνηθίσει και στα άλλα ότι, δηλαδή, θα την πάτε σε λίγο στο 51% όπως πήγατε και άλλους οργανισμούς. Να πούμε τι γίνεται με τους συνεταιρισμούς; Τους βάλατε σ' ένα ενιαίο ψηφοδέλτιο. Παρ'όλα αυτά μέσα σ'αυτό το ενιαίο τώρα ψηφοδέλτιο διεξάγεται έντονα η κομματική διαμάχη, η οποία βέβαια γίνεται κυρίως με παρεμβάσεις της Κυβέρνησης για να μπορεί να έχει τον έλεγχο των συνεταιρισμών. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, ο Βουλευτής
κ. Αριστοτέλης Παυλίδης ζητεί ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η Βουλή ενέκρινε.
Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ιωάννης
Μαγκριώτης.
ΙΩΑΝΝΗΣ ΜΑΓΚΡΙΩΤΗΣ: Κυρία Πρόεδρε, κυρία και κύριοι συνάδελφοι, κύριε Υπουργέ, εάν όλ' αυτά για τα οποία κατηγορήθηκε η Κυβέρνηση και από τους επερωτώντες Βουλευτές του Κομμουνιστικού Κόμματος Ελλάδας, αλλά και από τους Κοινοβουλευτικούς Εκπροσώπους των άλλων κομμάτων της Αντιπολίτευσης ήταν αληθή, τότε είμαι βέβαιος ότι οι αγρότες στις πρόσφατες εκλογές θα είχαν υπερψηφίσει τα δικά τους προγράμματα, τα δικά τους κόμματα.

Νομίζω πως θα συμφωνήσουν μαζί μου στο ότι οι αγρότες είναι ενημερωμένοι. 'Αλλωστε ζουν τα προβλήματά τους καθημερινά, διεκδικούν λύση στα προβλήματά τους και βεβαίως μπορούν να αξιολογούν και την κυβερνητική πολιτική και τα αποτελέσμά της. Μπορούν να αξιολογούν και τα λάθη, τα κενά και τις ταλαντεύσεις της κυβερνητικής πολιτικής. Στο τέλος βεβαίως κρίνοντας και αξιολογώντας όλ' αυτά αποφασίζουν. Και αποφάσισαν. Και είναι πολύ πρόσφατη η δική τους ετυμηγορία. Γι'αυτό, λοιπόν, επειδή είμαι βέβαιος ότι κι εσείς δεν τους υποτιμάτε, ας αφήσουμε τη δική τους κρίση.
Είναι γεγονός ότι τα προβλήματα είναι μακροχρόνια, είναι χρόνια, είναι βαθιά και δυσεπίλυτα. Το γνωρίζουν αυτό οι αγρότες, ξέρουν όμως ότι από την άλλη πλευρά οι κυβερνήσεις του ΠΑΣΟΚ προσπαθούν να δώσουν λύσεις και απαντήσεις στα προβλήματα που αντιμετωπίζουν. Γι'αυτό έχουμε και τη θετική τους κρίση, την επιδοκιμασία τους κάθε φορά που καλούνται να επιλέξουν τους κυβερνήτες τους.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδας
κατηγόρησε τη Νέα Δημοκρατία λέγοντας ότι έχει την ίδια και χειρότερη πολιτική για τους αγρότες και την έχει αποδείξει στα χρόνια της δικής της κυβερνητικής θητείας. Απλώς τη συγκαλύπτει, απλώς προσπαθεί να ξεγελάσει τους αγρότες. Αυτά όμως θα πρέπει να τα σκέπτονται όταν συνεργάζονται με τους συνδικαλιστές του κόμματος της Αξιωματικής Αντιπολίτευσης για τις ακραίες πράγματι συνδικαλιστικές πρακτικές που αναπτύσσει ένα τμήμα του αγροτικού πληθυσμού διεκδικώντας τη λύση των υπαρκτών προβλημάτων τους. 
Εσείς λειτουργείτε ως το φαινόμενο του αντικατοπτρισμού. Εσείς,
λοιπόν, είστε ο διαθλαστικός φακός της σύγχυσης στην κοινή γνώμη των αγροτών για τις προθέσεις και την πολιτική της Νέας Δημοκρατίας. Γιατί, λοιπόν, έρχεστε τώρα και κατηγορείτε την ηγεσία της Νέας Δημοκρατίας, το Κόμμα της Αξιωματικής Αντιπολίτευσης;
(Θόρυβος από την πτέρυγα του Κομμουνιστικού Κόμματος Ελλάδας)
Σήμερα το πρωί επισκέφθηκα μια λαϊκή αγορά στη Θεσσαλονίκη. Πέρα από τις ευχές που ήθελα να δώσω προς τους επαγγελματίες παραγωγούς και τους Θεσσαλονικείς εν όψει των εορτών των Χριστουγέννων και του νέου χρόνου ήθελα να δω γνωρίζοντας τη συζήτηση της σημερινής επερώτησης και την πραγματικότητα που υπάρχει. Δεν άκουσα τέτοια παράπονα, τέτοιες
κατηγορίες ούτε από τους παραγωγούς, οι οποίοι είναι από τους γύρω νομούς και από την ύπαιθρο της Θεσσαλονίκης ούτε από τους μικροπωλητές ούτε και από τους καταναλωτές. Και δεν νομίζω να ήταν η αβρότητα μπροστά στις γιορτές απέναντί μου που τους διέκρινε για να μη μου εκφράσουν με τέτοια ένταση τα προβλήματά τους.

Βεβαίως προβλήματα υπάρχουν και είναι σημαντικά. Είναι βέβαιο, όμως, ότι δεν έχουν αυτές τις διαστάσεις. Πολύ περισσότερο, η κυβερνητική πολιτική προσπαθεί και πολλές φορές δίνει λύσεις.
Θα ήθελα να πω στον αγαπητό Κοινοβουλευτικό Εκπρόσωπο της Νέας Δημοκρατίας πως δεν πρέπει να επιμένει ότι έχουμε μείωση του επενδυμένου κεφαλαίου τα τελευταία χρόνια στην αγροτική ανάπτυξη.
ΑΘΑΝΑΣΙΟΣ ΝΑΚΟΣ: Κύριε Μαγκριώτη...
ΙΩΑΝΝΗΣ ΜΑΓΚΡΙΩΤΗΣ: 'Ολα τα δεδομένα και οι επίσημες στατιστικές αποδεικνύουν και καταγράφουν ότι, ενώ στη δική τους περίοδο ήταν περίπου στο 4% με 5%, η αύξηση, δηλαδή, του επενδυμένου κεφαλαίου, στα επόμενα χρόνια των κυβερνήσεων του ΠΑ.ΣΟ.Κ. ξεπερνάει το 7%. Και βεβαίως στα πλαίσια της "Ατζέντα 2000" και του Γ' Κοινοτικού Πλαισίου Στήριξης θα έχουμε σημαντική βελτίωση και αύξηση των πόρων που θα επενδυθούν για την αγροτική ανάπτυξη, για την ανάπτυξη της υπαίθρου.
ΑΘΑΝΑΣΙΟΣ ΝΑΚΟΣ: Αφού δεν έχουμε. Ποσοστιαία δεν έχουμε. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Νάκο, σας παρακαλώ. ΙΩΑΝΝΗΣ ΜΑΓΚΡΙΩΤΗΣ: Αυτό όμως ξέρουμε όλοι ότι δεν έχει ευθεία
προέκταση και αντανάκλαση στο αγροτικό προϊόν. Υποδιπλάσια και ακόμα χαμηλότερη είναι η προέκταση του επενδυμένου κεφαλαίου στο αγροτικό προϊόν, στην αγροτική παραγωγή και βεβαίως στο αγροτικό εισόδημα. 
Γνωρίζουμε πολύ καλά ότι η προσφορά προς το αγροτικό εισόδημα και την
αγροτική οικονομία της Ευρωπαϊκής 'Ενωσης τις τελευταίες δύο δεκαετίες είναι πολύ υψηλή, πολύ σημαντική. Και πολλά αγροτικά προϊόντα και μεγάλες ομάδες του αγροτικού πληθυσμού οφείλουν κυριολεκτικά τη στήριξη του εισοδήματός τους στην κοινοτική υποστήριξη.
Αυτό δεν πρέπει να το παραβλέπουμε. Και δεν πρέπει να καλλιεργούμε λανθασμένες εντυπώσεις στους αγροτικούς πληθυσμούς, στους αγρότες μας, για τη στάση και την υποστήριξη της Ευρωπαϊκής 'Ενωσης ιδιαίτερα στα πλαίσια της "Ατζέντα 2000" που έχει μπροστά της να αντιμετωπίσει τη διεύρυνση και τον ανταγωνισμό. Και τον ανταγωνισμό ιδιαίτερα των τρίτων χωρών αλλά και των άλλων ανεπτυγμένων χωρών του κόσμου που παράγουν φθηνά και μαζικά αγροτικά προϊόντα και πιέζουν την Ευρωπαϊκή 'Ενωση να ανοίξει τα οικονομικά της σύνορα και να σταματήσει να προστατεύει με τόσο υψηλό προστατευτισμό τη δική της αγροτική και κτηνοτροφική παραγωγή.
Το Σιάτλ το γνωρίσαμε όλοι πέρυσι. Οι εκδηλώσεις διαμαρτυρίας των αγροτών και των παραγωγών του τρίτου κόσμου, συνεπικουρούμενη και από τους παραγωγούς των Ηνωμένων Πολιτειών της Αμερικής για τους δικούς τους βεβαίως λόγους και τις δικές τους σκοπιμότητες, αντανακλά ακριβώς τον υψηλό προστατευτισμό και την υποστήριξη των αγροτών που παρέχει η Ευρωπαϊκή 'Ενωση στο δικό της χώρο.
Θα ήθελα ευθέως να απευθύνω ένα ερώτημα στην Αξιωματική Αντιπολίτευση η οποία βεβαίως επαίρεται κατά καιρούς ότι αυτή ήταν που είχε το όραμα της Ενωμένης Ευρώπης από χρόνια τώρα. Και το 1980 πράγματι το έκανε πραγματικότητα ο Κωνσταντίνος Καραμανλής -όλοι το αναγνωρίζουμε-ρίχνοντας την Ελλάδα, απροετοίμαστη βεβαίως, στα βαθιά νερά. Κανείς όμως δεν μπορεί να αρνηθεί αυτήν τη μεγάλη και ιστορική επιλογή για τη χώρα μας.
Πρέπει όμως να κατανοήσει -και κάποια στιγμή είμαι βέβαιος ότι το κατανοεί και πρέπει να λέει όλη την αλήθεια γιατί η μισή αλήθεια είναι ψέμα, όπως ξέρει πολύ καλά ο ελληνικός λαός- το εξής: Η Ευρωπαϊκή 'Ενωση λειτουργεί ευεργετικά στην αγροτική μας οικονομία και στο αγροτικό εισόδημα. Η ευρωπαϊκή αγροτική πολιτική συνδιαμορφώνεται από όλες τις χώρες. Και είχαμε σημαντική συμβολή και συμμετοχή στη διαμόρφωση της "Ατζέντα 2000". 'Εχουμε όμως και κανόνες, δεσμεύσεις και υποχρεώσεις. Και πρέπει αυτό να το πείτε στους 'Ελληνες αγρότες.
Δεν πρέπει, δηλαδή, από τη μία πλευρά να επαίρεσθε ότι όλα τα θετικά που προέρχονται από την Ευρωπαϊκή 'Ενωση, ο προστατευτισμός και η υποστήριξη του αγροτικού εισοδήματος, είναι απόηχος και απότοκο της δικής σας πολιτικής προς την Ευρωπαϊκή 'Ενωση και προς την Ευρώπη και από την άλλη πλευρά όλα τα αρνητικά είναι απότοκα και προεκτάσεις της πολιτικής κάποιων άλλων κυβερνήσεων. Είναι η Κοινή Αγροτική Πολιτική με τα ευεργετήματα και με τα προβλήματα. Το γνωρίζετε πολύ καλά αυτό. Και οι αγρότες το ξέρουν. Μη νομίζετε ότι μπορείτε να τους κοροϊδέψετε συγκαλύπτοντας την αλήθεια. Πείτε τους όλη την αλήθεια και μέσα στα
πλαίσια αυτής της αλήθειας, της πραγματικότητας, βεβαίως να δουλέψετε και εσείς, να δουλέψουμε όλοι μαζί για να βοηθήσουμε την αγροτική οικονομία η οποία έχει, όπως τόνισα, χρόνια, βαθιά και μεγάλα δυσεπίλυτα προβλήματα. 
Εμείς, όμως, προσπαθούμε να λύσουμε αυτά τα προβλήματα. Γνωρίζουμε
την ένταση του ανταγωνισμού.
Αγαπητοί φίλοι του Κομμουνιστικού Κόμματος, δεν αρκεί να ξορκίζουμε και να καταγγέλλουμε τον ανταγωνισμό. Δεν τον δημιουργούμε εμείς τον ανταγωνισμό.
Είναι το Διεθνές Οικονομικό Περιβάλλον, είναι μια πραγματικότητα και μέσα σ' αυτή ζούμε. Πρέπει, λοιπόν, να αναπτύξουμε την αγροτική μας οικονομία, να τη δούμε μέσα από μία νέα στρατηγική και οπτική ως οικονομία υπαίθρου μαζί με νέα επαγγέλματα, νέες οικονομικές δραστηριότητες για να καλύψουμε και την έντονη ανεργία, την υποαπασχόληση που παρατηρούμε σε παραδοσιακές αγροτικές περιοχές της χώρας μας, που είναι δημιούργημα και προέκταση των ανακατατάξεων στη διεθνή αγροτική οικονομία.
Εμείς παλεύουμε για τη διαμόρφωση μιας τέτοιας πολιτικής οικονομίας
της υπαίθρου, με νέα επαγγέλματα, με νέες οικονομικές δραστηριότητες, όπως είναι ο αγροτοτουρισμός, ο ορεινός τουρισμός, για να προσθέσουμε εισοδήματα, να δημιουργήσουμε εισοδήματα, να δημιουργήσουμε θέσεις απασχόλησης στην ύπαιθρο, να κρατήσουμε τους νέους ιδιαίτερα στην ύπαιθρο για εθνικούς αλλά και για παραγωγικούς και κοινωνικούς λόγους. Αυτό γίνεται με όλα τα μέσα που διαθέτουμε.
Βεβαίως ξέρουμε πολύ καλά ότι οι λύσεις πρέπει να είναι βραχυχρόνιες, 
γιατί τα προβλήματα είναι καυτά. Μπορεί όμως να είναι και μεσοχρόνιες. Δουλεύουμε και οργανώνουμε αυτήν την προσπάθεια. Δεν είναι τίποτε άλλο

παρά αντίκρυσμα αυτής της προσπάθειάς μας και η ανταπόκριση των αγροτών στη δική μας πρόταση, στη δική μας πολιτική.
Εμείς τετραπλασιάσαμε τις χρηματοδοτήσεις για την αποκατάσταση των
ζημιών τα τελευταία χρόνια. Από εξήντα δισεκατομμύρια δραχμές ο ΕΛΓΑ χρηματοδότησε τα τελευταία τρία χρόνια με πάνω από διακόσια δισεκατομμύρια δραχμές, γι' αυτό υπήρξε το χρηματοοικονομικό πρόβλημα και η αναγκαιότητα του δανεισμού. Πρέπει βεβαίως ο ΕΛΓΑ να προσαρμοστεί θεσμικά, να γίνει πιο αποτελεσματικός και πιο ευέλικτος. Παρ' ότι έχει τη γραφειοκρατία και τις αδυναμίες του, παρά το ότι πολλές φορές αργεί, είναι ο σταθερός βραχίονας υποστήριξης των αγροτών όταν δοκιμάζονται από τις θεομηνίες και από τα καιρικά φαινόμενα που είναι πολύ έντονα τα τελευταία χρόνια.
Πρέπει να σας πω ακόμα ότι είναι σταθερή η πρόθεση της Κυβέρνησης να 
στηρίξει τη θεσμική ανασύνταξη και αναδιάρθρωση των συνεταιρισμών. Γιγαντώνονται οι επιχειρήσεις σε όλο τον κόσμο στο πεδίο της διακίνησης

και της πώλησης. Εμείς θέλουμε μαζί με την οργάνωση των αγροτών κατά προϊόν ή κατά ομοειδή προϊόντα να στηρίξουμε την παραγωγή, να μειώσουμε το κόστος και είναι πολλές οι πολιτικές που υλοποιούμε σε αυτήν την κατεύθυνση. Προσδοκούμε, προσβλέπουμε και θα επιδιώξουμε να μειωθεί ο ΦΠΑ στα αγροτικά μηχανήματα. Ξέρετε ότι ο ειδικός φόρος κατανάλωσης στα καύσιμα είναι μειωμένος κατά 40%. Θα υπάρξει επιδότηση, ιδιαίτερα για τα θερμοκήπια, είμαι βέβαιος, από την πλευρά της Κυβέρνησης και πρέπει να υπάρξει γιατί είχαμε τη μεγάλη αύξηση φέτος στα καύσιμα, λόγω των εξωγενών παραγόντων.
Πρέπει όμως και εσείς να στηρίξετε την προσπάθεια για τη δημιουργία υγειών, ευέλικτων και αποτελεσματικών μεγάλων οικονομικών συνεταιριστικών 
οργανισμών, γιατί διαφορετικά δεν θα μπορέσουν να στηρίξουν την παραγωγή. Οι παλιές "τεχνητές αναπνοές" που τους δίναμε δεν μπορούν πλέον να

συνεχιστούν. Δεν το επιτρέπει και το κανονιστικό ευρωπαϊκό πλαίσιο και δεν πρέπει να αρκούμαστε σ' αυτές.
Τελειώνοντας θέλω να πω ότι με τη μείωση του κόστους, με την οργάνωση της παραγωγής, με την οργάνωση της διακίνησης, της τυποποίησης και της προώθησης επιχειρούμε να απαντήσουμε στα προβλήματα. Μόνο έτσι οι αγρότες, οι πραγματικοί αγρότες, μικροί και μεσαίοι, θα πάρουν στα χέρια τους και την παραγωγή και τη διακίνηση και την πώληση. Μόνο έτσι θα δημιουργήσουν υψηλά αγροτικά εισοδήματα. Νομίζω ότι σ' αυτήν την προσπάθεια χωρίς κανένα μικροκομματικό ορίζοντα πρέπει να συμβάλουμε όλοι.
Στο μεγάλο διαρθρωτικό πρόβλημα της ελληνικής αγροτικής οικονομίας δεν χωράει κομματισμός. Χρειάζεται πανεθνική στράτευση και συνεχής
προσπάθεια.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμαστε στο στάδιο των
δευτερολογιών.
Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κυρία Πρόεδρε. Κατ' αρχήν θέλω να πω στον αγαπητό Κοινοβουλευτικό Εκπρόσωπο του ΠΑΣΟΚ, ότι μπορεί να πήγε στη λαχαναγορά, δεν πήγε όμως ούτε στην Ομοσπονδία Θεσσαλονίκης ούτε στη 'Ενωση Λαγκαδά, που η Νέα Δημοκρατία γέλασε τους αγρότες και τους κέρδισε και στις δύο.
ΑΡΙΣΤΟΤΕΛΗΣ ΠΑΥΛΙΔΗΣ: Τι τους έκανε;
ΣΠΥΡΙΔΩΝ ΣΤΡΙΦΤΑΡΗΣ: Είπατε εδώ ότι οι εκλογές στους συνεταιρισμούς
κατά τα άλλα δεν κομματικοποιούνται. 'Εδειξαν, λέει, και ψήφισαν το ΠΑΣΟΚ. Εσείς τα είπατε, δεν τα λέω εγώ.
Αναφέρω απλώς ότι δεν πήγατε και εκεί στην περιοχή σας. Μην
επαίρεσθε, λοιπόν, ότι η Νέα Δημοκρατία δεν μπορεί να τους ξεγελάσει και μόνο εσείς μπορείτε να τους ξεγελάτε.
Δυστυχώς και η Νέα Δημοκρατία μπορεί βασιζόμενη στη δική σας
πολιτική.
'Ακουσα με προσοχή τον κύριο Υπουργό. Πολύ φοβάμαι ότι για την
ταμπακιέρα όχι μόνο δεν είπε τίποτα αλλά την απέφυγε "όπως ο διάβολος το λιβάνι". Μας είπε πολλά. Δεν μας είπε όμως τι θα κάνει πραγματικά η Κυβέρνηση για να στηρίξει το εισόδημα των ροδακινοπαραγωγών. Εγγυημένη τιμή για τον παραγωγό από το 2001 είναι η επιδότηση των 16,20 δραχμών. Τίποτα άλλο! Μέχρι τώρα, τουλάχιστον, ήταν υποχρεωμένος ο βιομήχανος -στα χαρτιά τουλάχιστον- να παίρνουν οι παραγωγοί μια τιμή γύρω στις πενήντα με πενήντα πέντε δραχμές το κιλό. Να δώσουμε μια τιμή ενενήντα έξι (96) δραχμές για να πάρουν και τις δεκαεπτά (17) δραχμές σαν επιδότηση. Το ίδιο φυσικά και για τη βιομηχανική ντομάτα.
Κύριε Υπουργέ, είπαμε ότι οι αριθμοί είναι αριθμοί. Η παραγωγή στη βιομηχανική ντομάτα ήταν πάνω από ένα εκατομμύριο τριακόσιους τόνους όλα αυτά τα χρόνια. Το ξέρετε πολύ καλά ότι γινόταν εκβιασμός στους παραγωγούς και τους έλεγαν: "Θα μου φέρεις και θα σου υπογράψω". Τα ξέρετε αυτά. Μην τα λέτε αυτά εδώ. Αυτά να τα λέτε εκεί που ίσως είναι συγκεχυμένες οι πληροφορίες. Ξέρουν οι παραγωγοί της βιομηχανικής ντομάτας ότι ξεπερνούσε το ένα εκατομμύριο τριακόσιους τόνους.
Δεν είναι κατόρθωμα ότι πήρατε διακόσιες χιλιάδες τόνους παραπάνω. 
Βεβαίως η δουλεμένη παραγωγή ήταν ένα εκατομμύριο δεκατρείς τόνους, όσο ήταν η ποσόστωση. Από εκεί και πέρα ξέρετε τις αλχημίες που γινόντουσαν. 'Επαιρναν ποσότητα παραπάνω από αυτή που επιτρεπόταν και δεν την έγραφαν πουθενά. Φυσικά φουσκώναν τα σεντούκια τους με τσάμπα, ουσιαστικά, ντομάτα.
Είπατε για τα πορτοκάλια. Εδώ σας ρωτάω: Εφόσον αυξήθηκε η παραγωγή, γιατί μειώθηκε η επιδότηση στα πορτοκάλια; Είναι μεγάλη η παραγωγή, κύριε Υπουργέ. Δεν μπορείτε να λέτε σήμερα: "Είναι κατόρθωμά μας το ότι τους διακόσιες εξήντα χιλιάδες τόνους τους πήγαμε τριακόσιες χιλιάδες", όταν ξέρετε ότι η παραγωγή είναι πάνω από τετρακόσιες χιλιάδες. Αύριο θα παίρνουν δώδεκα (12) δραχμές επιδότηση, γιατί εάν οι βιομήχανοι πάρουν παραπάνω από τριακόσιες χιλιάδες τόνους η επιδότηση θα μειωθεί.
Σας ρώτησα συγκεκριμένα πόσα προγράμματα, σχέδια βελτίωσης και πριμ
πρώτης εγκατάστασης εγκρίνατε το 2000. Δεν απαντήσατε. Επαναλαμβάνω την ερώτηση.
Είπατε στις διεπαγγελματικές οργανώσεις -ειλικρινά σας μιλάω, μου θυμήσατε το μακαρίτη το Λάσκαρη- ότι θα εξαλείψετε τις διαφορές. Δεν γίνετε να εξαλειφθούν οι διαφορές. Γιατί δεν μπορεί να γίνει αυτό, είναι καθαρό. Ξέρετε τον αγώνα που κάνουν και οι μεν και οι δε να αποσπάσουν μια δραχμή οι μεν από τους δε, να φάνε μια δραχμή οι δε από τους μεν. Δεν γίνονται αυτά τα πράγματα τη σήμερον ημέρα, όσο και αν θέλετε να επιμένετε στις διεπαγγελματικές οργανώσεις. Είναι αυτό ακριβώς που θέλουν οι βιομήχανοι, δηλαδή να έχουν και ένα όπλο παραπάνω για να εκβιάζουν. Πάντα έχουν σύμμαχο την Κυβέρνηση και φυσικά οι "ριγμένοι" είναι πάντα οι αγρότες.
Μήπως δεν τους "έριξαν" φέτος στο ροδάκινο; Μήπως δεν τους "έριξαν" στα καπνά; Μήπως δεν θα τους "ρίξουν" αύριο στο βαμβάκι; Μήπως δεν τους "ρίχνουν" στη βιομηχανική ντομάτα κάθε χρόνο; Γιατί έρχεστε εδώ και λέτε ότι όλα είναι καλά;
Είπατε για το ρεύμα. Η ΠΕΣΙΝΕ πόσο το παίρνει, κύριε Υπουργέ; Γιατί
δεν λέτε για τη ΠΕΣΙΝΕ και λέτε για την οικιακή κατανάλωση; Μιλήστε για τους "μεγάλους καρχαρίες". Πόσο παίρνει το ρεύμα η ΠΕΣΙΝΕ, για να δούμε αν κάνετε χάρη στους αγρότες ή όχι ή αυτά που χαρίζετε στην ΠΕΣΙΝΕ περισσεύουν και δίνετε και ψίχουλα στους αγρότες.
Είπατε για τις χρηματοδοτήσεις. Κανένας δεν είπε ότι δεν παίρνετε
λεφτά από την Ευρωπαϊκή 'Ενωση. 'Ομως, θα ήθελα να πω στον Κοινοβουλευτικό Εκπρόσωπο του ΠΑ.ΣΟ.Κ εάν κοίταξε πόσα επενδύνονται τα τελευταία χρόνια, από τότε που πήραμε τα Κοινοτικά Πλαίσια Στήριξης ή τα χρησιμοποιούμε και λέμε ότι τούτα πάνε για επενδύσεις που δεν πάνε για επενδύσεις. Οι εθνικές επενδύσεις στη γεωργία, τα τελευταία τουλάχιστον χρόνια, είναι πολύ χαμηλές και είναι στα επίπεδα του 1962. Τα τελευταία τουλάχιστον δέκα χρόνια είτε Νέα Δημοκρατία είτε ΠΑ.ΣΟ.Κ ήταν Κυβέρνηση, είναι στα επίπεδα του 1962.
Αυτά τα λένε τα στοιχεία του Υπουργείου Γεωργίας. Δεν τα λέω εγώ.
ΙΩΑΝΝΗΣ ΜΑΓΚΡΙΩΤΗΣ: Ως ποσοστό επί του ΑΕΠ.
ΣΠΥΡΙΔΩΝ ΣΤΡΙΦΤΑΡΗΣ: Το ποσοστό του ΑΕΠ αυξάνεται με 4% και 5%. Εσείς το λέτε αυτό. Πού είναι όμως η μοιρασιά; Ποιος καρπώνεται την αύξηση; Πήραν οι εργαζόμενοι αυξήσεις 4%; Βελτιώθηκε το βιοτικό επίπεδο των αγροτών κατά 4%; Μη λέτε κουβέντες με τις οποίες σπέρνετε σύγχυση στον κόσμο. 'Ολα τα μέσα σήμερα χρησιμοποιούνται για να αποπροσανατολιστεί ο κόσμος.
Σίγουρα κόπτεσθε για την κοινωνική συνοχή. Εμείς δεν τη θέλουμε. Θέλουμε οι καταδυναστευόμενοι να επαναστατήσουν και να ανατρέψουν τους δυνάστές τους. Εμείς έχουμε διαφορετική αντίληψη. Αυτό, πρέπει να το σέβεσθε όπως και εμείς σεβόμαστε τις δικές σας απόψεις. 'Οπως εσείς υπηρετείτε πιστά το μεγάλο κεφάλαιο, επιτρέψτε και σε μας να θέλουμε να υπηρετήσουμε τους καταληστευμένους αγρότες, εργάτες και μικροεπαγγελματίες.
Είχατε την ΑΓΡΕΞ. Τώρα θέλετε να την ξανακάνετε. Τι θα την κάνετε; Θα θυμάστε πολύ καλύτερα από μένα τι έγινε με την ΑΓΡΕΞ και με τις άλλες συνεταιριστικές οργανώσεις. Ξέρετε ποιος πλήρωσε τα βάρη. Ο ΟΤΕ αν δεν κάνω λάθος ξεκίνησε με 6%. Τώρα είμαστε στο 66%. Η Αγροτική Τράπεζα ξεκινά με 13%. Ποιον θα πείσετε ότι δεν θα πάει στο 51% ή στο 60%; Είναι ακόμα και ο ρόλος τον οποίο επιφυλάσσετε στην ΑΤΕ. Και με την εγκύκλιο του Οκτωβρίου η ΑΤΕ χωρίζει τους αγρότες σε έτσι, αλλιώς και αλλιώτικα. 
Εμείς δεν θα κάνουμε τη χάρη ούτε στο ΠΑΣΟΚ ούτε στη Νέα Δημοκρατία
να χωρίσουμε τους αγρότες σε πράσινους, κόκκινους και μπλε. 'Οσοι θέλουν να αντιπαλέψουν αυτήν την πολιτική θα έχουν σύμμαχους τους κομμουνιστές και όχι δίπλα τους, αλλά μπροστάρηδες. 'Οσο περνάει από το χέρι μας αυτό θα κάνουμε για να μπορέσουμε να αποκρούσουμε αυτήν την πολιτική η οποία όχι μόνο δεν είναι προς όφελος των φτωχών αγροτών, αλλά καθημερινά δημιουργεί και περισσότερα προβλήματα και στους ήδη εργαζόμενους, γιατί θα προσθέσει μια καινούρια γενιά ανέργων.
Εμείς θέλουμε την ανταγωνιστικότητα. Πώς θα γίνει όμως η ανταγωνιστικότητα; Χωρίς αρδευτικά έργα, χωρίς έργα υποδομής, χωρίς έρευνα που θα προσαρμόζει τις καλλιέργειες πολύ πιο γρήγορα απ'ότι προσαρμόζονται οι ξένες ποικιλίες, χωρίς εκείνα τα εργαλεία που θα προωθούν εκείνες τις καλλιέργειες που θα χρειάζονται μικρότερες στηρίξεις;
Εσείς κάνετε ακριβώς τα αντίθετα. Και την έρευνα απεμπολείτε και δεν υλοποιείτε τα έργα υποδομής. Το μόνο που κάνετε είναι να σπέρνετε φρούδες ελπίδες, να διαιρείτε τους αγρότες. Θα σας κλείσω ένα ραντεβού για να έρθετε στην Πέλλα Ημαθίας για τα ροδάκινα, για τον καινούριο κανονισμό. Να μην έχετε όμως τον κ. Τσουκάτο μαζί σας και επινοήσει πάλι κάποια δολιοφθορά στα τρακτέρ των αγροτών.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κύριος Υπουργός έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Στη δευτερολογία μου θα
ασχοληθώ με κάποιες παρατηρήσεις που έγιναν πάνω στους πόρους και στο Γ' Κοινοτικό Πλαίσιο Στήριξης.
Το Γ' Κοινοτικό Πλαίσιο Στήριξης είναι τελείως διαφορετικό κατά τη δομή του -γι'αυτό κάνετε λάθη στους υπολογισμούς σας- από το Β' Κοινοτικό Πλαίσιο Στήριξης.
Αυτό γιατί τα επιχειρησιακά προγράμματα για την ανάπτυξη της γεωργίας και την ανασυγκρότηση της υπαίθρου είναι τελείως διαφορετικά από τα σχέδια αγροτικής ανάπτυξης. Φυσικά, δεν μιλάω για τα δεκατρία 
περιφερειακά σχέδια ούτε για το Λίντερ Πλας ούτε για τα οποιαδήποτε άλλα. 

Γι' αυτό και θεωρώ ότι είναι λάθος. Αλλά αυτό που σας λέω ότι τελικά έχουμε συνολικούς πόρους έντεκα τρισεκατομμυρίων δραχμών, εκ των οποίων τα επτά τρισεκατομμύρια αποτελούν άμεσες ενισχύσεις στους παραγωγούς, είναι ένα μέγεθος ακριβές, αναλυμένο σε όλα. 'Οπως και όλες οι πολιτικές που έχουμε αναφέρει είναι αναλυμένες μία-μία σε δράσεις, δραχμή-δραχμή και επομένως δεν υπάρχει αμφισβήτηση γι' αυτό το θέμα.
Επίσης, είναι λάθος το θέμα που λέμε συνεχώς όλοι του ελλείμματος των αγροτικών εξαγωγών.
Ναι, υπάρχει έλλειμμα στο ισοζύγιο των αγροτικών προϊόντων, αλλά το έλλειμμα δεν οφείλεται στο ότι μειώθηκαν οι εξαγωγές μας -οι εξαγωγές των αγροτικών προϊόντων αυξάνονται- αλλά στο ότι αυξάνονται ταχύτερα οι εισαγωγές μας και αυτός ο παράγοντας έχει σχέση και με την αύξηση του βιοτικού επιπέδου των Ελλήνων και με τα δεκατρία εκατομμύρια των τουριστών, διότι η αύξηση των εισαγωγών γεωργικών προϊόντων οφείλονται κυρίως σε κτηνοτροφικά προϊόντα και γάλα, τεράστιες ποσότητες που έρχονται για να θρέψουμε το ημερήσιο σιτηρέσιο αυτών των δεκατριών εκατομμυρίων ανθρώπων. Επομένως, δεν υπάρχει καθίζηση των εξαγωγών. 
Επειδή ειπώθηκε από την Κοινοβουλευτική Εκπρόσωπο του Συνασπισμού για
το θέμα των νέων εταιρειών και περί αιφνιδιασμού, ποιος αιφνιδιασμός; Αυτό το έχουμε καταθέσει, το έχουμε αναγγείλει, το έχουμε επεξεργασθεί εδώ και ένα χρόνο. Οι νέες εταιρείες ήρθαν για να στηρίξουν πολιτικές. Οι ελληνικές αγροεξαγωγές δεν έχουν καμία σχέση με την ΑΓΡΕΞ γιατί απλούστατα δεν κάνουν εξαγωγές. Απλώς, ήταν μία ανάγκη των καιρών του ηλεκτρονικού εμπορίου, του factory, των νέων χρηματοοικονομικών προϊόντων και εν πάση περιπτώσει πρέπει να δραστηριοποιηθούμε όλοι μέσα από το νέο κανονισμό της Ευρωπαϊκής 'Ενωσης ιδιαίτερα για τις εξαγωγές προς τρίτες χώρες, για να μπορέσουμε να προωθήσουμε και αυτούς τους πόρους. Δεν μπορούσε να γίνει διαφορετικά παρά μόνο εάν εξαγωγείς, βιομήχανοι, συνεταιριστές κλπ., οι άνθρωποι της βιομηχανίας τροφίμων θα έπαιρναν μέρος. Πώς θα κάναμε εξαγωγές; Το κράτος δεν είναι εξαγωγικός φορέας, ούτε εξαγωγική εταιρεία. Αυτό το κάναμε, το πληρώσαμε και σήμερα υπάρχουν άλλες αγορές με άλλες λογικές.
'Οσον αφορά το θέμα της ποιότητας και των προϊόντων ονομασίας
προέλευσης, ο Κοινοβουλευτικός Εκπρόσωπος της Νέας Δημοκρατίας -που έχει φύγει- δεν ξέρει την κατάσταση των προϊόντων. Μάλιστα, θα του έλεγα ότι εκεί που λέει ότι δεν έχουμε ονομασία προέλευσης ή ότι έχουμε ρήξει τον τομέα, ότι μια και συζητούσαμε προηγουμένως για το λάδι, ότι μόνο στο λάδι έχουμε είκοσι δύο προϊόντα ονομασίας προέλευσης, όχι απλά τυποποίησης αλλά προέλευσης και γεωγραφικής ένδειξης. Δεν σας αναφέρω για τα τυριά, το κρασί κλπ. Επομένως, έχουμε κάνει βήματα.
'Οσον αφορά τα βιολογικά προϊόντα για τα οποία πολύς λόγος γίνεται
και που τώρα αποκτήσαμε το σύστημα πιστοποίησης και ελέγχου, τώρα έχουμε την πλήρη δομή με βάση και τον καινούριο κανονισμό. Για όσους ανησυχούν, θέλω να τους πω ότι εμάς η πρώτη μας προτεραιότητα είναι τα προϊόντα ποιότητας για όλους, γιατί τα βιολογικά είναι για τους λίγους, δηλαδή, αυτά που παράγουμε να είναι καλύτερης ποιότητας και να έχουν καλύτερη εμπορική τιμή. Αυτός είναι ο στόχος μας. Αλλά δεν εγκαταλείπουμε τα βιολογικά προϊόντα. Απλώς, γι'αυτούς που λένε γιατί έχουμε λίγη κάλυψη, το 0,5% που είπατε των βιολογικών προϊόντων...
ΣΠΥΡΙΔΩΝ ΣΤΡΙΦΤΑΡΗΣ: Σας είπαμε τίποτα;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Ξέρετε, στην Αίθουσα δε μιλάτε μόνον εσείς, μιλούν και άλλες πλευρές και πρέπει να απαντήσουμε και στις άλλες πλευρές. Εκτός και αν θέλετε το μονοπώλιο των απαντήσεων! 
Πρέπει να πω, λοιπόν, ότι ειδικά για τα βιολογικά προϊόντα έχει γίνει
γεωγραφική κατανομή. Ξέρετε τι μας ζητούν; Μας ζητούν να εγκαταλείψουμε τις άλλες περιοχές, να φέρουμε τα δικαιώματα των βιολογικών προϊόντων στη Βοιωτία, στην Κορινθία και εδώ γύρω και να εγκαταλείψουμε την άλλη Ελλάδα. Ε, λοιπόν, δεν θα την εγκαταλείψουμε!
ΑΡΙΣΤΟΤΕΛΗΣ ΠΑΥΛΙΔΗΣ: Ποιος το ζητάει αυτό;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Τρίτοι οργανισμοί, όχι
κόμματα.
ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή, ποιοι;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Οργανισμοί που έχουν στείλει κατά καιρούς και σε εμάς και σε εσάς διάφορα έγγραφα. Δεν ξέρω τα ονόματά τους.
Επομένως, το θέμα είναι να αξιοποιήσουμε αυτά τα δικαιώματα για τα
βιολογικά προϊόντα σε όλη την Ελλάδα, όχι να τα μαζέψουμε σε μία περιοχή. Ξέρετε ότι αυτό δεν ήταν ποτέ στις προθέσεις μας. Θέλω μάλιστα να σας
θυμίσω ότι με ελληνική πρόταση πέρασε η θέση για τα δικαιώματα του γάλακτος, ότι δεν μεταφέρονται στην "Ατζέντα 2000", όπως γινόταν παλιά, όπου διάφορες μεγάλες και ισχυρές βιομηχανίες ήθελαν να μεταφέρουν όλα τα δικαιώματα γάλακτος γύρω από την Αθήνα και να εγκαταλειφθεί η υπόλοιπη περιοχή. Χάρη στη δική μας προσπάθεια και πρόταση το δικαίωμα γάλακτος εκεί που αποκτάται, εκεί παραμένει. Δεν μεταφέρεται, όπως γινόταν με το παλιό καθεστώς.
Επομένως, εμείς έχουμε πραγματικά στην καρδιά των δικών μας προβληματισμών και πολιτικών αυτό που ονομάζουμε ανασυγκρότηση της υπαίθρου. 'Οχι πια στυγνά ανάπτυξη της γεωργίας, αλλά συνολικά ανασυγκρότηση της υπαίθρου, γιατί μόνο μέσα σε μια βιώσιμη ύπαιθρο θα υπάρξει και η γεωργία. Γι' αυτό και ένα μέρος των πολιτικών μας κατευθύνονται προς τη συνολική ανασυγκρότηση, τη συνολική ανάπτυξη της υπαίθρου, ακόμα και όταν πρόκειται για το άσπρισμα μιας εκκλησιάς ή για το πλακόστρωτο ή να κάνουμε ωραιότερο ένα χωριό. 'Ετσι μπορούμε να έχουμε κάτι πιο ελκυστικό για τον πολίτη που έχει επιλέξει -ή μπορεί ή έτσι θέλει- να μένει εκεί και έτσι θα μπορεί να ζήσει καλύτερα.
Για τον ΕΛΓΑ θα το ξεκαθαρίσω: Ναι, θα φέρουμε σχέδιο νόμου. Θα το
κάνουμε όμως για να κάνουμε καλύτερα τα προϊόντα, μεγαλύτερες τις καλύψεις, καμία ιδιωτικοποίηση. Και σας το λέω ξεκάθαρα ότι η αναδιάρθρωση του ΕΛΓΑ γίνεται για να υπάρξει ένας μικρός αντασφαλιστικός οργανισμός, κρατικός, για να μπορούμε να λειτουργήσουμε και να ενισχύουμε τον ΕΛΓΑ. Διότι με τη σημερινή κοινοτική νομοθεσία δεν μπορεί ο ΕΛΓΑ να ασκεί τις εργασίες του έτσι όπως τις ασκεί.
Πρέπει να σας ξεκαθαρίσω ότι ενώ την περίοδο 1990-1994 ο ΕΛΓΑ πλήρωσε 60,5 δισεκατομμύρια δραχμές, την περίοδο 1995-1999, που ήταν πολύ δύσκολες και κακές χρονιές, απ' ό,τι αποδεικνύεται, πλήρωσε διακόσια έντεκα δισεκατομμύρια δραχμές για αποζημιώσεις. Και αυτό δείχνει το μέγεθος της κάλυψής του.
Το δικό μας θέμα είναι ο ΕΛΓΑ να πληρώνει γρήγορα, όπως και έγινε τα δύο τελευταία χρόνια και ιδιαίτερα τον τελευταίο, και να πληρώνει σωστά. Και για να μην υπάρχει -γιατί πάντα υπάρχει- το πρόβλημα των λεγόμενων ζημιών από τα ΠΣΕΑ, από τις καταστάσεις έκτακτης ανάγκης, για να πληρώσουμε για τις οποίες θέλουμε την έγκριση της Ευρωπαϊκής 'Ενωσης και υπάρχουν μεγάλες χρονικές τριβές, τη συνολική αποτίμηση των ζημιών θα την πάρει ο ΕΛΓΑ και έτσι θα τελειώσει και ένα μεγάλο πρόβλημα.
Επειδή όμως συνέχεια αναφέρεστε -και αναφερθήκατε και προηγουμένως-
στο θέμα των προϊόντων, εγώ θέλω να σας απαντήσω πάλι με αυτά τα μαθηματικά που ξέρω και με αυτά που είναι μπροστά μου, πέρα από τις πολιτικές με τις οποίες αυτά που τόσα χρόνια υποστηρίζετε τα περάσαμε. 
Βιομηχανική ντομάτα: Είχαμε ένα εκατομμύριο εβδομήντα οκτώ χιλιάδες
(1.078.000) τόνους επί 31,23 ευρώ τον τόνο και πήραμε ένα εκατομμύριο διακόσιες ένδεκα χιλιάδες διακόσιες σαράντα μία (1.211.241) τόνους επί τριάντα τέσσεις κόμμα πεντακόσιες (34,500) τον τόνο. Μαθηματικά λοιπόν αυτό που πήραμε είναι πολύ καλύτερο από αυτό που είχαμε.
Θα σας πω για ένα προϊόν του οποίου η ποσότητα έμεινε ίδια, τα αχλάδια. Τα αχλάδια είναι λίγα: πέντε χιλιάδες εκατόν πενήντα πέντε (5.155) τόνοι. Προσέξτε όμως: Μας άφησαν την ίδια ποσότητα, αλλά από 122 ευρώ τον τόνο, έγινε 161 ευρώ. Επομένως, και αυτό είναι θετικό του ισοζυγίου σε αυτό το προϊόν.
Το ίδιο θα μπορούσα να πω συνεχίζοντας και για τα πορτοκάλια, όπου η τριετία μας έδινε -γιατί έτσι υπολογίζουν στην Ευρωπαϊκή 'Ενωση και δεν μπορώ εγώ να αλλάξω τους κανονισμούς της Ευρωπαϊκής 'Ενωσης-διακόσιες δέκα εννέα χιλιάδες (219.000) τόνους. Προσπάθησα να τους πάω στην πενταετία, αλλά πάλι δεν έγινε δεκτό.
Και πρέπει να ξέρετε ότι μέσα σε αυτά τα όργανα δεν είμαστε μόνοι μας. Μάλιστα για πρώτη φορά μετά από τέσσερα χρόνια συνέπλευσαν όλες οι νότιες χώρες και είχαμε μια επιτυχία, διότι αυξήσαμε τη συνολική δαπάνη της Ευρωπαϊκής 'Ενωσης από αυτά εδώ τα μέτρα κατά 200.000.000 ευρώ, που ήταν εκτός προϋπολογισμού της Ευρωπαϊκής 'Ενωσης. Και πρέπει να πούμε ότι οι βόρειες χώρες καταψήφισαν αυτόν τον κανονισμό. Παρ' όλα αυτά χάρη στην ευφυία του Γάλλου Προέδρου καταφέραμε γύρω στις τέσσερις το πρωί να συμφωνήσουμε με ειδική πλειοψηφία, αλλά όχι ομοφωνία.
Αντιλαμβάνομαι ότι θα έχουμε διαφορές αντιλήψεων και στο θέμα των
διεπαγγελματικών οργανώσεων και στο θέμα της λειτουργίας του συνεταιριστικού κινήματος. Αυτό το συνεταιριστικό κίνημα που υπήρχε έχει κλείσει τον κύκλο του. Και έκλεισε τον κύκλο του γιατί είμαστε σε άλλη εποχή.
Εγώ δεν είμαι θιασώτης των νεοφιλελεύθερων αντιλήψεων, αλλά ταυτόχρονα δεν μπορεί να μην αναγνωρίζω το τι συμβαίνει γύρω μας. Ταυτόχρονα με τις αντιλήψεις και με τις ιδέες απέναντι στον έλεγχο των συμφερόντων, στις βραχυχρόνιες ροές των κεφαλαίων, στους πρόσθετους φόρους και ελέγχους που πρέπει να βάλουμε, για να αποκτήσουμε έναν έλεγχο πάνω στην οικονομική δύναμη, πρέπει να πούμε ότι αυτό είναι το ένα σκέλος, γιατί το άλλο σκέλος είναι ότι υπάρχει μία πραγματικότητα. Υπάρχει η πραγματικότητα των ανοιχτών αγορών και χάρη στις διεπαγγελματικές οργανώσεις οι Ισπανοί κατάφεραν και κέρδισαν τις αγορές των χυμών, όχι μόνο στην Ευρώπη, αλλά και στην Ανατολική Ευρώπη.
Για τις διεπαγγελματικές οργανώσεις, εσείς ευθέως το είπατε, φυσικά
όχι κοινωνική συνοχή, αλλά κοινωνική συναίνεση εννοούσατε, γιατί την κοινωνική συνοχή εννοείται ότι όλοι τη θέλουμε. Την κοινωνική συναίνεση σαφώς δεν μπορούμε παρά να την έχουμε και για σημαντικά θέματα, αλλά στο χώρο τουλάχιστον των προϊόντων ανάμεσα σ' εκείνους τους ανθρώπους, που υπηρετούν ένα προϊόν, δηλαδή μόνος του ο παραγωγός χωρίς το βιομήχανο, που μεταποιεί το προϊόν του, το μεταφορέα που το μεταφέρει, τον εξαγωγέα που το εξάγει
Μιλάω για το ένα προϊόν, δεν μιλάω συνολικά, αλλά συνολικά ή ατομικά, κανείς δεν καταργεί ούτε τις αντιθέσεις ούτε τις τάξεις, αλλά αυτό αφορά εμένα σαν άτομο, με την όποια εργοδοσία μου. Δεν σημαίνει τίποτε για εμένα, τον παραγωγό του προϊόντος "χ" και τους άλλους, οι οποίοι θα κάνουν το τελικό προϊόν να φτάσει στην αγορά, για να έχει τιμή και να μου δώσουν κι εμένα τιμή. Δεν μπορεί να αρνηθώ αυτό που έχει αποδεχθεί όλη η Ευρωπαϊκή 'Ενωση κι εμείς τελευταίοι, αν θέλετε.
Εγώ θα δεχόμουν να κάνετε μία μομφή στην Κυβέρνηση, γιατί είμαστε η τελευταία χώρα που εφαρμόζει αυτούς τους κοινοτικούς θεσμούς. Και αυτό θα το δεχόμουν, αλλά δεν μπορώ να δεχθώ ότι αυτοί οι θεσμοί δεν θα βοηθήσουν. Και θα αποδειχθεί ότι θα βοηθήσουν την ελληνική αγροτική οικονομία.
Κύριοι συνάδελφοι, δεν θα μπω στα θέματα της κτηνοτροφίας και βοοτροφίας. Εξάλλου υπάρχει αυτήν την εβδομάδα και ξεχωριστή επερώτηση από τη Νέα Δημοκρατία και θα ξανασυζητήσουμε αυτά που συζητούσαμε και πέρυσι, μόνο που φέτος έχουν μία διαφορετική προβληματική, που έχει σχέση με την ποιότητα, τη διατροφική αλυσίδα και τη διασφάλιση των πολιτών από τη σπογγώδη εγκεφαλοπάθεια των βοοειδών, θέμα εξάλλου το οποίο συζητούσαμε προηγουμένως.
Για μας, όπως είπα και πριν, η ποιότητα των παραγόμενων προϊόντων
είναι το μεγάλο κλειδί, για να μπορέσουμε να κατακτήσουμε τις αγορές. Και αυτός είναι ο λόγος που εμείς εδώ, τουλάχιστον σαν Ελλάδα, δεν θέλουμε γενετικά τροποποιημένους οργανισμούς. Τους γενετικά τροποποιημένους οργανισμούς δεν είναι πως δεν τους θέλουμε. Θα τους θέλαμε, αν διασφαλιζόταν το περιβάλλον, αν διασφαλιζόταν η υγεία των καταναλωτών. 
Και έχει δώσει η Ευρωπαϊκή 'Ενωση έγκριση, για να καλλιεργούμε
γενετικά τροποποιημένους οργανισμούς στην Ελλάδα, όπως η σόγια, το καλαμπόκι κλπ.. Παρ' όλα αυτά, ούτε αυτά τα θέλουμε, γιατί εμείς σε αυτήν τη γη μπορούμε να παράγουμε προϊόντα ποιότητας και φυσικά τα προϊόντα ποιότητας θα έχουν μία καλύτερη τιμή.
Δεν κατάλαβα το σχόλιο για τις ιχθυοκαλλιέργειες. Νομίζω ότι πρέπει
να καμαρώνουμε, που έχουμε επιτέλους μία παραγωγή στον αγροτικό τομέα της οικονομίας. Πρέπει να καμαρώνουμε, γιατί είμαστε η πρώτη παραγωγός χώρα στην Ευρώπη και είμαστε και η πρώτη εξαγωγός χώρα στην Ευρώπη. Δεν κατάλαβα αυτήν την κριτική, πολύ περισσότερο γιατί μιλάμε για ένα δυναμικό κλάδο, στον οποίο εργάζονται χιλιάδες πολίτες και συμβάλλει στις εξαγωγές. Αν δείτε, ακόμα και στα ψάρια ήμασταν ελλειμματικοί. Για πρώτη φορά πέρυσι φτάσαμε να εισάγουμε ογδόντα πέντε χιλιάδες τόνους και να εξάγουμε ογδόντα πέντε χιλιάδες τόνους ψαριών, γιατί η Ελλάδα ήταν ελλειμματική χώρα ακόμα και στα ψάρια.
Κυρίες και κύριοι συνάδελφοι, κλείνοντας θα ήθελα να πω ότι περισσότερο πρέπει να μας απασχολούν οι επιμέρους ισορροπίες μέσα στην
ίδια περιοχή μιας περιφέρειας και λιγότερο το αν αναπτυσσόμαστε ή όχι. Το αν αναπτυσσόμαστε ή το αν έχουμε περισσότερα εισοδήματα από αυτά που είχαμε μια δεκαετία, δύο δεκαετίες ή τρεις δεκαετίες πριν, είναι γνωστό. Αρκεί να δει κανείς την Ελλάδα, δε χρειάζεται τίποτε άλλο.
Και αυτήν την Ελλάδα την έκτισαν οι αγρότες με τον κόπο τους, αυτοί σπούδασαν τα παιδιά τους, γι' αυτό είμαστε καλύτεροι σήμερα. Και αυτούς τους αγρότες εμείς θέλουμε να τους υπηρετήσουμε και θα τους υπηρετήσουμε υπερασπιζόμενοι όσο γίνεται καλύτερα τα προϊόντα τους και μέσα από τα προϊόντα τους και το εισόδημά τους. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη -Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλαδας κ. Αντώνιος Σκυλλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Θα πρέπει να επαναλάβω και να τονίσω ορισμένα
ζητήματα, γιατί επιμένει σ'αυτά ο κύριος Υπουργός. Επιμένει με επιχειρήματα που δεν ανταποκρίνονται στην πραγματικότητα. Θέλοντας να αποκρούσει το επιχείρημά μας ότι τελικά κάθε καινούριος κανονισμός ζημιώνει το μικρομεσαίο αγρότη μας φέρνει παραδείγματα για την αύξηση των ποσοστώσεων.
Εγώ μπορώ ακόμη και να δεχθώ ότι αυξήθηκαν κατά ορισμένες χιλιάδες
τόνους οι ποσοστώσεις. Το ζήτημα του τι συμβαίνει με το μικρομεσαίο αγρότη δεν έχει σχέση μόνο με την ποσόστωση. 'Εχει να κάνει με το τι γίνεται με τις τιμές παρέμβασης και αν θα παραμείνουν, έχει να κάνει με τις ελάχιστες τιμές, με το τι γίνεται στα προϊόντα που υπάρχει αντιστάθμισμα και αν καλύπτεται αυτό που έπαιρνε παλιότερα, την επιδότηση με βάση το προϊόν, το αν η επιδότηση αυξάνεται ή μειώνεται συνολικά. Τελικά το ερώτημα είναι: Με τους καινούριους κάθε τόσο κανονισμούς αυξάνει το εισόδημα του μικρομεσαίου αγρότη; Αν αυξάνει σημαίνει ότι θα έπρεπε να αυξάνεται και ο αγροτικός πληθυσμός. Αφού μειώνεται ο αγροτικός πληθυσμός -για να μην πω ότι βγαίνουν με τα τρακτέρ κάθε χρόνο και διαμαρτύρονται- πρέπει να παραδεχθείτε ότι η κατάσταση της αγροτικής μας οικονομίας χειροτερεύει. Αυτό είναι το ένα ζήτημα.
Δεύτερον, μας παρουσιάζετε κάποια στοιχεία 2,3 τρισεκατομμύρια του ΑΕΠ για το αγροτικό τομέα. Σύμφωνα με δικούς μας υπολογισμούς, που στηρίζονται στα δικά σας στοιχεία η στήριξη κάθε χρόνο, επιδοτήσεις, επενδύσεις κλπ., δεν ξεπερνούν το ένα δισεκατομμύριο διακόσια εκατομμύρια δραχμές. Δεν ξέρω τι βάζετε, βάζετε και τους μισθούς των δημοσίων υπαλλήλων που είναι στον αγροτικό τομέα; Βάζετε και τις αγροτικές συντάξεις; Δεν ξέρω πώς τα υπολογίζετε σε 2,3. Η αλήθεια είναι ότι μιλάμε για ένα δισεκατομμύριο διακόσια εκατομμύρια δραχμές το χρόνο. Και δεν καταλαβαίνω πώς βγάζετε και αυτά τα έντεκα. Δείτε τον προϋπολογισμό του 2001. Πώς βγαίνουν; 'Επρεπε να είναι κοντά στα δύο, για έξι χρόνια κοντά στα δύο.
Εσείς βέβαια λέτε 2,3. Απ' αυτό φαίνεται ότι είναι πολλά τα ψέματά
σας. Φεύγω από τα νούμερα.
'Ενα βασικό επιχείρημα είναι ότι "και εσείς ζητούσατε η επιδότηση
να πηγαίνει κατευθείαν στον παραγωγό". Ναι, το ζητούσαμε και εμείς και οι αγρότες ζητούσαν να παίρνουν κατευθείαν την επιδότηση. Τώρα όμως με τις οργανώσεις που έχετε κάνει, τις λεγόμενες "διεπαγγελματικές", με αυτό το σύστημα, κυρίαρχος του παιχνιδιού είναι ο βιομήχανος, ο έμπορος. Αυτός κανονίζει τα συμβόλαια και έχει λήξη ημερομηνιών. Ο αγρότης αναγκάζεται τελικά να υπογράψει το συμβόλαιο και τους όρους που μπαίνουν σ' αυτό. 
Και βεβαίως ένα ποσό από τα λεφτά της Ευρωπαϊκής 'Ενωσης θα το
παίρνουν και οι αγρότες, αλλιώς θα έφευγαν από την αγροτική οικονομία και δεν θα υπήρχε προϊόν για να παράγουν οι βιομήχανοι, να κάνουν βιομηχανικό προϊόν. Υπάρχει, λοιπόν, η ανάγκη των συναλλαγών, για να κινείται η αγροτική οικονομία και να κερδίζουν και οι βιομήχανοι. Εν πάση περιπτώσει, τη μερίδα του λέοντος την παίρνει το βιομηχανικό και το εμπορικό κεφάλαιο.
Τρίτο ζήτημα: Αναφερθήκατε στη πρωτολογία σας στην οικολογική
προσπάθεια της Ευρωπαϊκής 'Ενωσης και το τι καταφέρατε σαν Υπουργείο για τον περιορισμό της νιτρορύπανσης. Είναι πρόσχημα και από την Ευρωπαϊκή 'Ενωση και από σας. Η δήθεν προστασία του περιβάλλοντος είναι για τη μείωση της παραγωγής συνολικά, και αποδεικνύεται από το ότι τα βάλατε με 
το βαμβάκι ότι προκαλεί νιτρορύπανση, ενώ προκαλεί τη μικρότερη ρύπανση. Το κάνατε όμως για να δικαιολογήσετε τη μείωση της ποσόστωσης στο

βαμβάκι.
Για τις ιχθυοκαλλιέργειες: Αυτό που εμείς είπαμε είναι ότι οι πόροι, οι ενισχύσεις, οι επιδοτήσεις πηγαίνουν κυρίως στις ιχθυοκαλλιέργειες και όλο και λιγότερο στους μικρομεσαίους παραδοσιακούς αλιείς, που είχαν τα γνωστά καράβια, τα οποία λέτε ότι τα αντικαθιστάτε, ενώ τα περισσότερα δεν θα αντικατασταθούν. Ο αριθμός των μικρομεσαίων αλιέων θα μειωθεί. 
'Οσον αφορά την Αγροτική Τράπεζα, δεν δεσμευθήκατε και δεν
αποκρούσατε τα επιχειρήματά μας στη δευτερολογία σας. Τι θα κάνετε; Δηλώνετε ότι Θα μείνετε στο 15% ή θα κάνετε αυτό που κάνατε με τον ΟΤΕ και με την Ολυμπιακή που πάμε στο 51% και στο 70% και στο 80%; 
Περιμένουμε μια απάντηση όταν πάρετε ξανά το λόγο, τι θα γίνει με τη
μετοχοποίηση της ΑΤΕ. Ποια είναι η δέσμευσή σας;
Τώρα, το πόσο κοινωνικό ρόλο παίζει η ΑΤΕ, μπορούμε μόνο να κοιτάξουμε στον προϋπολογισμό. Στον προϋπολογισμό ενώ πέρσι δίνατε για επιδότηση επιτοκίου 8,5 δισεκατομμύρια, τώρα δίνετε 5,5 δισεκατομμύρια. 'Ηταν που ήταν ψίχουλα, την κόβετε στη μέση την επιδότηση του επιτοκίου. 
'Οσον αφορά τώρα για το χάρισμα ότι χαρίσατε τα χρέη, δεν ξέρω πώς
γίνεται αυτή η δουλειά, ιδιαίτερα στην Αγροτική Τράπεζα και σε όλες τις τράπεζες. Γίνεται η εκτίμηση: 'Εχουμε την παραμικρή ελπίδα να πάρουμε αυτά τα λεφτά; 'Οταν έχει καταστραφεί ο κόσμος, ο μικρομεσαίος και δεν μπορείτε να τα ζητήσετε, τα διαγράφετε. Αλλά, αν ψάξουμε καλά, ίσως να βρίσκαμε και μεγάλους και ισχυρές μονάδες που τους χαρίζετε αυτά χρέη.
Θα τελειώσω με ορισμένα άλλα κεντρικά ζητήματα. Εμείς τασσόμαστε υπέρ της προστασίας της ντόπιας παραγωγής όπου χρειάζεται και με εθνικούς πόρους και κόντρα στις αποφάσεις και τις δεσμεύσεις που έχουμε στην Ευρωπαϊκή 'Ενωση. Αυτή είναι η πολιτική μας, διότι προέχει για μας το συμφέρον του μικρομεσαίου αγρότη, η ανάπτυξη των συνεταιρισμών, η ανάπτυξη πραγματικά της αγροτικής μας οικονομίας. Αυτό προέχει.

Δεν δεσμευτήκαμε εμείς σαν κόμμα. Εσείς και η Νέα Δημοκρατία
δεσμευτήκατε και μάλιστα μπήκατε σε μια κοινή αγροτική πολιτική όπου οι αποφάσεις παίρνονται κατά πλειοψηφία. Μην έρχεστε, λοιπόν, εδώ και μας λέτε: Τι να κάνουμε; Φωνάξαμε, αλλά δεν μας άκουσαν. 'Η δεν κάναμε το μέτωπο των νότιων χωρών και μας υπερκέρασαν σε ψήφους οι βόρειες χώρες. 
Και τι θα κάνετε τώρα που οι ψήφοι τριών μεγάλων χωρών βόρειων ή
κεντροβόρειων με μια μικρή, με τη Σουηδία, θα παίρνουν αποφάσεις για όλα τα αγροτικά; Με ποιους θα κάνετε μέτωπο να αντισταθείτε; Μα, μας κοροϊδεύετε; Υπάρχει, λοιπόν, ένα τέτοιο ζήτημα.
Δεύτερο ζήτημα. Πώς μπορεί να είναι βιώσιμη μία αγροτική οικονομία; Πώς μπορεί να είναι βιώσιμες οι μονάδες της αγροτικής οικονομίας; Με δύο τρόπους. 'Η να περάσουν στα χέρια των λίγων, τσιφλίκια, μεγάλες κτηνοτροφικές μονάδες -δηλαδή επιχειρήσεις κλίμακος, όπως λέγονται, που να ανήκουν στους ιδιώτες- ή να κάνουμε μεγάλες μονάδες μέσω των συνεταιρισμών, που να είναι οι μικρομεσαίοι αγρότες μέσα. Να είναι παραγωγικοί οι συνεταιρισμοί, να κάνουν και εκβιομηχάνιση των προϊόντων τους κλπ.
Εσείς επιλέγετε τον πρώτο δρόμο, το νεοφιλελεύθερο. Μη λέτε ότι δεν είστε νεοφιλελεύθεροι. Αυτή είναι η πρακτική σας. Εμείς υποστηρίζουμε το δεύτερο δρόμο.
Τώρα, για την ποιότητα των προϊόντων που λέτε, μα ποια ποιότητα; Δεν καταλαβαίνω. Μιλάτε για ποιότητα προϊόντων, χωρίς να φτιάξετε ένα καινούριο κρατικό ίδρυμα έρευνας στήριξης νέας τεχνολογίας; Πού είναι αυτά τα ιδρύματα για να φτιάξουμε ποιότητα; Πού είναι η εκπαίδευση των αγροτών; Αυτά τα σεμινάρια που πάνε και παίρνουν το πεντοχίλιαρο κάποιοι και λέτε ότι εκπαιδεύετε ...
ΓΙΑΝΝΗΣ ΠΑΤΑΚΗΣ: Και δεν είναι αγρότες.
ΣΠΥΡΙΔΩΝ ΣΤΡΙΦΤΑΡΗΣ: Τα παίρνουν οι δάσκαλοι.
ΑΝΤΩΝΗΣ ΣΚΥΛΛΑΚΟΣ: Τα παίρνουν και δεν είναι και αγρότες και τα παίρνουν οι δάσκαλοι, όπως ακούω από τους συναδέλφους που ξέρουν λεπτομερέστερα το τι συμβαίνει.
Για ποια ποιότητα μιλάτε; Απλώς εκκλήσεις για ποιότητα, για να δικαιολογήσετε μετά ότι φταίνε οι αγρότες που δεν φτιάχνουν ποιοτικά προϊόντα.
Υπάρχει και ένα άλλο ζήτημα. Το αγροτικό ισοζύγιο μειώνεται. Το παραδεχθήκατε και εσείς. Μπορεί να αυξάνουν κάπως οι εξαγωγές μας, αλλά αυξάνουν πολύ περισσότερο οι εισαγωγές. Το ότι θα αυξάνεται το διεθνές εμπόριο είναι νομοτελειακό. Το ζήτημα είναι ποιος κερδίζει απ' αυτήν την

αύξηση. Εμάς η ψαλίδα μεγαλώνει. Αυτό είναι το ζήτημα. Μένουμε όλο και περισσότερο πίσω και είναι σε βάρος και της εθνικής μας οικονομίας και σε βάρος ιδιαίτερα των αγροτών.
Εμείς σ' αυτήν τη λογική του εμπορίου θα συζητούσαμε -αυτή είναι η λογική μας- διακρατικές σχέσεις στη βάση του αμοιβαίου οφέλους και όχι "το μεγάλο ψάρι τρώει το μικρό". Εμείς είμαστε το μικρό, μας τρώνε οι ισχυρότεροι και σεις χειροκροτάτε και καμαρώνετε. Αυτή είναι η πολιτική σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, θέλετε το λόγο
για να απαντήσετε;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): 'Οχι, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, δεν υπάρχει άλλος να ομιλήσει.
Κηρύσσεται περαιωμένη η συζήτηση επί της υπ' αριθμόν 31/22.11.2000 επερωτήσεως των Βουλευτών του Κομμουνιστικού Κόμματος Ελλάδας κυρίων Σπύρου Στριφτάρη, Νικόλαου Γκατζή, κας Λιάνας Κανέλλη, Ορέστη Κολοζώφ, Παναγιώτη Κοσιώνη, Ιωάννη Πατάκη, Σταύρου Σκοπελίτη, Αντώνη Σκυλλάκου, Αγγελου Τζέκη και Γεωργίου Χουρμουζιάδη προς τον Υπουργό Γεωργίας, σχετικά με την αγροτική πολιτική της Κυβέρνησης και της Ευρωπαϊκής 'Ενωσης.
'Εχουν διανεμηθεί τα Πρακτικά της Τρίτης 28 Νοεμβρίου 2000 και Τετάρτης 29 Νοεμβρίου 2000 και ερωτάται το Σώμα, αν επικυρούνται.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς τα Πρακτικά της Τρίτης 28 Νοεμβρίου 2000 και Τετάρτης 29 Νοεμβρίου 2000 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 10.24' λύεται η συνεδρίαση για
αύριο Τρίτη 12 Δεκεμβρίου 2000 και ώρα 18.00', με αντικείμενο εργασιών του Σώματος: α) Κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


